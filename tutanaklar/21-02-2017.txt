



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 72’nci
Birleşim
 21
Şubat 2017 Salı

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)

 İÇİNDEKİLER


I.- GEÇEN TUTANAK ÖZETİ
II.- GELEN KÂĞITLAR
III.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Van Milletvekili Lezgin
Botan’ın, 21 Şubat Uluslararası Ana Dili Günü’ne ilişkin gündem dışı konuşması
2.- Ordu Milletvekili Seyit Torun’un, Ordu
ilinin sorunlarına ilişkin gündem dışı konuşması
3.- Bayburt Milletvekili Şahap
Kavcıoğlu’nun, 21 Şubat Bayburt’un düşman işgalinden kurtuluşunun 99’uncu yıl
dönümüne ilişkin gündem dışı konuşması

IV.- AÇIKLAMALAR
1.- Niğde Milletvekili Ömer Fethi Gürer’in,
esnafın sorunlarına ve Hükûmetin bu sorunların çözümü için acil davranış
göstermesini temenni ettiğine ilişkin açıklaması
2.- İstanbul Milletvekili Didem Engin’in,
eğitimlerini tamamlayan gençlerin iş bulamadığına ve ihtiyaca rağmen yeterli
sayıda atama yapılmadığına ilişkin açıklaması
3.- Bursa Milletvekili Erkan Aydın’ın,
referandum süreci devam ederken “hayır” oyu vermeye hazırlanan yurttaşlara
yönelik baskıların ağırlaştığına ilişkin açıklaması
4.- Erzurum Milletvekili İbrahim
Aydemir’in, AK PARTİ’nin Erzurum’da yaptığı hizmetlere ve milletvekilleri ile
tüm milleti turizm potansiyeli her açıdan yüksek olan İspir ve Pazaryolu ilçelerini
ziyarete davet ettiğine ilişkin açıklaması
5.- Kayseri Milletvekili Çetin Arık’ın,
Kayseri Milletvekili Mustafa Elitaş’ın şeker pancarı kotasının yükseltilmesi
için mücadele veren şeker pancarı üreticilerinin yanında olmadığına ve Kayseri
Pancar Ekicileri Kooperatifi Başkanı Hüseyin Akay’ın durumuna ilişkin
açıklaması
6.- İzmir Milletvekili Mustafa Ali
Balbay’ın, İstanbul’da Müjdat Gezen Sanat Merkezinin kundaklanmasına ilişkin
açıklaması
7.- Giresun Milletvekili Bülent Yener
Bektaşoğlu’nun, 2016 yılı alan bazlı gelir desteği ödemesi için ek başvuru
hakkı tanınmasını istediğine ilişkin açıklaması
8.- İstanbul Milletvekili Sibel Özdemir’in,
TÜİK verilerine göre çocukların durumunun vahim bir tabloda olduğuna ilişkin
açıklaması
9.- Kahramanmaraş Milletvekili İmran
Kılıç’ın, idarenin halka göre şekillendiğine, halkın yöneticilerine göre tavır
aldığına ve iyi
yönetimin yakındakileri mutlu edip uzaktakileri kendine çekeceğine ilişkin
açıklaması
10.- Adana Milletvekili İbrahim Özdiş’in,
Müjdat Gezen’e geçmiş olsun dileklerini ilettiğine ve Başbakanın Müjdat Gezen
Sanat Merkezine yapılan saldırıyla ilgili tavrını öğrenmek istediğine ilişkin
açıklaması
11.- İstanbul Milletvekili Mahmut Tanal’ın,
Hulusi Akar ile Mehmet Dişli’nin Sakarya Pamukova’da müşterek arsa alıp
almadıklarını öğrenmek istediğine ve tüm vatandaşları Anayasa değişikliğine
“hayır” demeye çağırdığına ilişkin açıklaması
12.- Hatay Milletvekili Serkan Topal’ın,
Hatay ilinin sorunlarına ilişkin açıklaması
13.- Hatay Milletvekili Hilmi Yarayıcı’nın,
referandum sürecinde tüm devlet olanaklarının “evet” için kullanıldığına,
“hayır” diyeceklere ihraç, baskı, gözaltı, tutuklama ve şiddetin her türlüsünün
uygulandığına ve Müjdat Gezen Sanat Merkezinin kundaklanmasının bu atmosferin
sonucu olduğuna ilişkin açıklaması
14.- İzmir Milletvekili Müslüm Doğan’ın,
Manisa ilinde on dört aydır tutuklu bulunan 74 kişinin bir türlü yargı önüne
çıkartılmadığına ve ağır hak ihlali olan bu durumun ortadan kaldırılması
gerektiğine ilişkin açıklaması
15.- Tekirdağ Milletvekili Candan
Yüceer’in, Fırat Kalkanı operasyonunda şehit düşen Astsubay Yunus İşcan’a
Allah’tan rahmet dilediğine ve yöneticilerin görevinin ölümleri kutsamak değil
ölümleri önlemek olduğuna ilişkin açıklaması
16.- Manisa Milletvekili Erkan Akçay’ın, Fırat
Kalkanı operasyonunda şehit olan askere Allah’tan rahmet dilediğine, El Bab'da
yürütülen operasyonlarda büyük bir başarı sağlandığına ve bütün terör örgütleri
temizlenene kadar devam etmesi gerektiğine, darbecilerin ve terör örgütü
mensuplarının yargı önünde hesap vermeye başladıklarına ve terör örgütünün
adalet mekanizmasından tamamen temizlenmesini beklediklerine ilişkin açıklaması


17.- Muş Milletvekili Ahmet Yıldırım’ın, 21
Şubat Uluslararası Ana Dili Günü’ne, Diyarbakır Milletvekili İdris Baluken’in
tutuklanmasını siyasi bir karar olarak gördüklerine ve HDP milletvekilleri ve
yöneticilerinin tutuklanmalarının hukuksal bir sürecin parçası değil iktidarın
kin ve nefret duygularıyla geliştirmiş olduğu uygulamalar olduğuna ilişkin
açıklaması
18.- İstanbul Milletvekili Engin Altay’ın,
21 Şubat Bayburt’un düşman işgalinden kurtuluşunun 99’uncu yıl dönümüne, bazı
kamu yöneticilerinin "evet" kampanyasına başlamalarının kabul
edilebilir olmadığına, sosyal medya paylaşımları yoluyla suç işleyen Antalya Cumhuriyet
Başsavcı Vekili Cevdet Kayafoğlu hakkında gerekli işlemin yapılmasını talep
ettiğine ilişkin açıklaması
19.- İstanbul Milletvekili Mehmet Muş’un,
El Bab’da şehit olan astsubaya, Şanlıurfa Viranşehir’de PKK’nın hain terör
saldırısında yaşamını yitiren 11 yaşındaki Ahmet Oktay Günak’a ve mahalle
bekçiliği görevini yerine getirirken şehit olan İbrahim Kete’ye Allah’tan rahmet
dilediğine, çocuk
katili PKK terör örgütünün alçak yüzünü bir kez daha dünyaya gösterdiğine,
devletin terörle mücadele için tüm imkânlarını seferber ettiğine ve kimsenin bu
devleti ve milleti terörle dize getiremeyeceğine ilişkin açıklaması
20.- Muş Milletvekili Ahmet Yıldırım’ın,
Van Milletvekili Figen Yüksekdağ Şenoğlu hakkında kesinleşen mahkeme kararının
kendileri için hukuki bir nitelik taşımadığına ve siyasi iktidarın referandum
sürecinde başlatmış olduğu siyasi soykırım operasyonlarına tam hız devam
ettiğine ilişkin açıklaması
21.- İstanbul Milletvekili Mehmet Muş’un,
AK PARTİ’nin, teröristlerle ve teröristlere destek verenlerle bugüne kadar
olduğu gibi bundan sonra da mücadele edeceğine ilişkin açıklaması
22.- Diyarbakır Milletvekili Sibel
Yiğitalp’in, milyonlarca insanın Kürt sorununun çözümü üzerinden kendilerini
Parlamentoya gönderdiğine ve bu siyasi hareketin her defasında kendini
küllerinden yaratmış olduğuna ilişkin açıklaması
23.- Iğdır Milletvekili Mehmet Emin
Adıyaman’ın, Van Milletvekili Figen Yüksekdağ Şenoğlu’nun milletvekilliğinin
düşürülmesiyle ilgili Başbakanlık tezkeresinin Genel Kurulda okumasının
Anayasa’nın ve İç Tüzük’ün ihlali anlamına geldiğine ilişkin açıklaması
24.- Ağrı Milletvekili Dirayet Taşdemir’in,
emirle çalışan yargının bir hukuksuzluğa imza atarak Van Milletvekili Figen
Yüksekdağ Şenoğlu’nun milletvekilliğini düşürdüğüne ilişkin açıklaması
25.- Samsun Milletvekili Erhan Usta’nın,
CHP grup önerisi üzerinde yaptığı konuşmasındaki bazı ifadelerine ilişkin
açıklaması
26.- Ankara Milletvekili Murat
Alparslan’ın, AK PARTİ grup önerisi üzerinde yaptığı konuşmasındaki bazı
ifadelerine ilişkin açıklaması
27.- İstanbul Milletvekili Garo Paylan’ın,
görüşülmekte olan 456 sıra sayılı Kanun Teklifi’nin Plan ve Bütçe Komisyonunda
görüşülme aşamasına ilişkin açıklaması 


V.- OTURUM BAŞKANLARININ KONUŞMALARI
1.- Oturum Başkanı TBMM
Başkan Vekili Ayşe Nur Bahçekapılı’nın, Başkanlık Divanı olarak El Bab'da şehit
olan Jandarma Astsubay Yunus İşçan'a Allah'tan rahmet dilediklerine ilişkin
konuşması 
2.- Oturum Başkanı TBMM
Başkan Vekili Ayşe Nur Bahçekapılı’nın, Türkçe olmayan ifadelerin tutanaklara
“bilinmeyen bir dil” olarak değil “Türkçe dışında bir dil” şeklinde geçtiğine
ilişkin konuşması

VI.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- Hatay Milletvekili Mevlüt Dudu ve 26
milletvekilinin, Türkiye'ye gelen sığınmacıların yaşadığı sorunların
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/471)
2.- İstanbul Milletvekili Barış Yarkadaş ve
24 milletvekilinin, teknik bilimler öğrencileri ve mezunlarının sorunlarının
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/472)
3.- İstanbul Milletvekili Gülay Yedekci ve
29 milletvekilinin, Hasankeyf’te kültürel ve tarihî mirasın korunması ve kentin
sular altında kalmasının engellenmesi için alınacak önlemlerin araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/473)

B) Tezkereler 
1.- Başbakanlığın, Van Milletvekili Figen
Yüksekdağ Şenoğlu’nun, terör örgütü propagandası yapmak suçundan
cezalandırılmasına ilişkin Adana (Kapatılan) 7. Ağır Ceza Mahkemesinin
27/11/2013 tarihli ve E: 2012/178 ve K: 2013/211 sayılı Kararı’nın, Yargıtay
16. Ceza Dairesinin 22/9/2016 tarihli ve E: 2015/8449 K: 2016/4723 sayılı Kararı’yla
onanması nedeniyle, Türkiye Cumhuriyeti Anayasası’nın 84’üncü maddesinin ikinci
fıkrası uyarınca milletvekilliğinin düşürülmesine ilişkin tezkeresi (3/916)
2.- Türkiye Büyük Millet Meclisi
Başkanlığının, Avrupa Parlamentosu (AP) Demokrasi Desteği ve Seçim Koordinasyon
Grubunun desteğiyle AP Kadın Hakları ve Cinsiyet Eşitliği Komisyonu tarafından
Dünya Kadınlar Günü vesilesiyle 8-9 Mart 2017 tarihlerinde Brüksel'de
düzenlenecek olan “kadınların ekonomik açıdan güçlendirilmesi” temalı
"Kadınların Ekonomik olarak Güçlendirilmesi: Birlikte Hareket Edelim"
başlıklı parlamentolar arası komite toplantısına katılım sağlanmasına ilişkin
tezkeresi (3/917)
3.- Türkiye Büyük Millet Meclisi
Başkanlığının, Avrupa Parlamentosu Katılım Öncesi Eylem Birimi tarafından 2-3
Mart 2017 tarihlerinde Kosova Parlamentosunun ev sahipliğinde Kosova'nın
başkenti Priştine'de AB aday ülkelerinden milletvekillerinin katılımıyla düzenlenecek
olan "Trans-Avrupa Ağları Politikası ve Bağlantılılık Gündemi"
başlıklı parlamentolar arası konferansa Türkiye Büyük Millet Meclisini temsilen
bir heyetin katılmasına ilişkin tezkeresi (3/918)
C) Önergeler
1.- İstanbul Milletvekili Mustafa Sezgin
Tanrıkulu’nun (2/1283) esas numaralı Mevzuat Hazırlama Usul ve Esasları
Hakkında Kanun Teklifi’nin doğrudan gündeme alınmasına ilişkin önergesi (4/86)

VII.- USUL HAKKINDA GÖRÜŞMELER
1.- Oturum Başkanı TBMM Başkan Vekili Ayşe
Nur Bahçekapılı’nın, Van Milletvekili Figen Yüksekdağ Şenoğlu’nun milletvekilliğinin
düşürülmesine ilişkin Başbakanlık tezkeresiyle ilgili yaptığı işlemin İç Tüzük
hükümlerine uygun olup olmadığı hakkında

VIII.- SATAŞMALARA İLİŞKİN KONUŞMALAR
1.- Muş Milletvekili Ahmet Yıldırım’ın,
İstanbul Milletvekili Mehmet Muş’un usul görüşmesiyle ilgili yaptığı konuşması
sırasında Halkların Demokratik Partisine sataşması nedeniyle konuşması 

IX.- ÖNERİLER
A) Siyasi Parti Grubu Önerileri
1.- HDP Grubunun, Grup Başkan Vekili Muş
Milletvekili Ahmet Yıldırım tarafından, 21 Şubat Uluslararası Ana Dili Günü” kapsamında
Türkiye’de konuşulan yerel, tarihsel, göçmen ve azınlık dillerinin korunup
geliştirilmesi için neler yapılması gerektiğinin araştırılması amacıyla
21/2/2017 tarihinde Türkiye Büyük Millet Meclisi Başkanlığına verilmiş olan
Meclis araştırması önergesinin, Genel Kurulun 21 Şubat 2017 Salı günkü
birleşiminde sunuşlarda okunmasına ve ön görüşmelerinin aynı tarihli
birleşiminde yapılmasına ilişkin önerisi
2.- CHP Grubunun, 21/2/2017 tarihinde
Trabzon Milletvekili Haluk Pekşen ve arkadaşları tarafından, Türk Hava
Yollarına ait hisselerin yüzde 49,12'lik hazine payının Türkiye Varlık Fonu’na
devredilmesinin tüm yönleriyle araştırılması amacıyla Türkiye Büyük Millet
Meclisi Başkanlığına verilmiş olan Meclis araştırması önergesinin, Genel
Kurulun 21 Şubat 2017 Salı günkü birleşiminde sunuşlarda okunmasına ve ön
görüşmelerinin aynı tarihli birleşiminde yapılmasına ilişkin önerisi

3.- AK PARTİ Grubunun, Genel Kurulun
çalışma gün ve saatleri ile gündemdeki sıralamanın yeniden yapılmasına;
bastırılarak dağıtılan 456 sıra sayılı Kanun Teklifi’nin kırk sekiz saat
geçmeden gündemin "Kanun Tasarı ve Teklifleri ile Komisyonlardan Gelen
Diğer İşler" kısmının 1’inci sırasına alınmasına ve diğer işlerin
sırasının buna göre teselsül ettirilmesine; 456 sıra sayılı Kanun Teklifi’nin
İç Tüzük'ün 91'inci maddesine göre temel kanun olarak bölümler hâlinde
görüşülmesine ilişkin önerisi 

X.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- Adalet ve Kalkınma Partisi Grup
Başkanvekili Kayseri Milletvekili Mustafa Elitaş'ın Gelir Vergisi Kanunu ile
Bazı Kanunlarda Değişiklik Yapılmasına Dair Kanun Teklifi (2/1585) ile Plan ve
Bütçe Komisyonu Raporu (S. Sayısı: 456)
2.- Türkiye Cumhuriyetinin Orta Amerika
Entegrasyon Sistemine Bölge Dışı Gözlemci Olarak Katılımı Konusunda Türkiye Cumhuriyeti
ile Orta Amerika Entegrasyon Sistemi Arasında Anlaşmanın Onaylanmasının Uygun
Bulunduğuna Dair Kanun Tasarısı (1/640) ve Dışişleri Komisyonu Raporu (S.
Sayısı: 260)
3.- Uluslararası Zeytinyağı ve Sofralık
Zeytin Anlaşmasının Onaylanmasının Uygun Bulunduğuna Dair Kanun Tasarısı
(1/794) ve Dışişleri Komisyonu Raporu (S. Sayısı: 451)

XI.- YAZILI SORULAR VE CEVAPLARI
1.- İstanbul
Milletvekili Mustafa Sezgin Tanrıkulu'nun, TBMM Ana Binada yapılan tamirat ve
tadilatlar ile ilgili iddialara ilişkin sorusu ve Türkiye Büyük Millet Meclisi
Başkan Vekili Ahmet Aydın’ın cevabı (7/10563)
2.- İstanbul Milletvekili Mustafa Sezgin Tanrıkulu'nun,
sosyal medya paylaşımları sebebiyle hakkında işlem yapılan bağlı kurumlar
personeline ilişkin sorusu ve Başbakan Yardımcısı Yıldırım Tuğrul Türkeş’in
cevabı (7/10749)
3.- Bursa Milletvekili Ceyhun İrgil'in, Bursa
Yenişehir'e Otomotiv Test Merkezi kurulmasına ilişkin sorusu ve Bilim Sanayi ve
Teknoloji Bakanı Faruk Özlü’nün cevabı (7/10919)
4.- Diyarbakır Milletvekili Altan Tan'ın, Mardin
ilindeki kamu yatırımlarına, 
- Kocaeli Milletvekili Haydar Akar'ın, taşeron
işçilerin kadroya alınmaları için yapılan çalışmalara, 
İlişkin soruları ve Maliye Bakanı Naci Ağbal’ın cevabı
(7/10962), (7/10963)
5.- Şanlıurfa Milletvekili Osman Baydemir'in,
Şanlıurfa'daki TOKİ faaliyetlerine,
2003-2016 yılları arasında TOKİ'nin Diyarbakır ilindeki
faaliyetlerine,
İlişkin Başbakandan soruları ve Başbakan Yardımcısı
Nurettin Canikli’nin cevabı (7/10984), (7/10985)
6.- Diyarbakır Milletvekili Sibel Yiğitalp'ın, ekonomik
göstergelere ve izlenen politikalara ilişkin sorusu ve Ekonomi Bakanı Nihat
Zeybekci’nin cevabı (7/11005)
7.- Adana Milletvekili Elif Doğan Türkmen'in, Adana
iline yapılan ve yapılması planlanan yatırımlara ilişkin sorusu ve Maliye Bakanı
Naci Ağbal’ın cevabı (7/11026)
8.- İstanbul Milletvekili Mahmut Tanal'ın, Eski Halkla
İlişkiler Binasının su kullanım bedellerine,
Yeni Halkla İlişkiler Binasının su kullanım
bedellerine,
İlişkin soruları ve Türkiye Büyük Millet Meclisi Başkan
Vekili Ahmet Aydın’ın cevabı (7/11040), (7/11042)
9.- İstanbul Milletvekili Mahmut Tanal'ın, Yeni Halkla
İlişkiler Binasının ısınma ve akaryakıt kullanım bedellerine,
Eski Halkla İlişkiler Binasının elektrik, ısınma ve
akaryakıt kullanım bedellerine,
İlişkin soruları ve Türkiye Büyük Millet Meclisi Başkan
Vekili Ahmet Aydın’ın cevabı (7/11041), (7/11043)
10.- İstanbul Milletvekili Mustafa Sezgin
Tanrıkulu'nun, İstanbul'da Bakanlığa ait arsa ve arazilere ve bunların satış ve
kiralama işlemlerine,
Bakanlıkta görev yapan özel kalem müdürlerine,
İlişkin soruları ve Ekonomi Bakanı Nihat Zeybekci’nin
cevabı (7/11123), (7/11124)
11.- İstanbul Milletvekili Mustafa Sezgin
Tanrıkulu'nun, Bakanlıkta görev yapan özel kalem müdürlerine,
- Diyarbakır Milletvekili Altan Tan'ın, son on yılda
Antalya ve Şanlıurfa'ya yapılan kamu yatırımlarına, 
İlişkin soruları ve Maliye Bakanı Naci Ağbal’ın cevabı
(7/11163), (7/11215)

21 Şubat 2017 Salı
BİRİNCİ OTURUM
Açılma Saati: 15.00
BAŞKAN: Başkan Vekili Ayşe Nur BAHÇEKAPILI
KÂTİP ÜYELER: Fehmi KÜPÇÜ (Bolu), Fatma KAPLAN HÜRRİYET (Kocaeli) 
-----0-----
BAŞKAN
– Türkiye Büyük Millet Meclisinin 72’nci Birleşimini açıyorum.
Toplantı
yeter sayısı vardır, görüşmelere başlıyoruz. 
Gündeme
geçmeden önce üç sayın milletvekiline gündem dışı söz vereceğim. 
Gündem
dışı ilk söz, Uluslararası Ana Dili Günü münasebetiyle söz isteyen Van
Milletvekili Lezgin Botan’a aittir. 
Buyurun
Sayın Botan. (HDP sıralarından alkışlar) 
III.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Van Milletvekili Lezgin
Botan’ın, 21 Şubat Uluslararası Ana Dili Günü’ne ilişkin gündem dışı konuşması
LEZGİN
BOTAN (Van) – Sayın Başkan, değerli milletvekilleri; hepinizi saygıyla
selamlıyorum.
Sözlerime
başlamadan önce, Sayın İdris Baluken ve Sayın Ferhat Encu’nun yine hukuksuzca
tutuklanmalarını bir kez daha burada, yüce Meclisin huzurunda şiddetle
kınadığımı belirtiyor, arkadaşlarımızın böyle haydutvari bir şekilde, hukuku
araçsallaştırarak tutuklanmalarını kınıyorum ve derhâl arkadaşlarımızın serbest
bırakılmasını bekliyorum.
Sayın
Başkan, 21 Şubatın Dünya Ana Dili Günü olarak kutlanmasının nedeni bir halkın
verdiği dil mücadelesidir çünkü Bengal halkının tarihsel toprakları iki ülke
arasında pay edildiğinde, Pakistan’da Ali Cinnah iktidarının ilk işi kültürel
asimilasyon olmuştur. Bu amaçla Bengal dili ve alfabesi yasaklanmış, Urduca ise
zorunlu dil olarak dayatılmıştır. Cinnah yönetimi Türkiye’de hiç de yabancısı
olmadığımız bir argümana sığınmıştır. Onlara göre Bengal dili, Pakistan’ı
bölmek isteyen komünistlerin, hainlerin ve farklı odakların oyunuymuş. Buna
direnen Bengal Dili Hareketi üyesi onlarca üniversiteli genç katledilmiştir.
Dolayısıyla, 21 Şubat Bangladeş’te “Dil Şehitleri Günü” olarak kutlanmaktadır. 
Hatırlarsanız
Türkiye’de de 2002 yılında binlerce üniversite öğrencisi bu amaçla, Kürtçenin
ana dilde eğitim olarak devlet kurumlarında ve okullarında verilmesi için
dilekçe vermişti. Akıbetleri belki ölüm olmadı ama ölümden beter, terör örgütü
üyeliğiyle yargılandılar, suçlandılar ve hepsi okullarından uzaklaştırıldı.
Türkiye’de de başta Kürtçe olmak üzere ana dil talepleri Ali Cinnah gibi
sürekli bu şekilde terörize edildi ve dışlandı. Dolayısıyla “Ana dilde eğitim
toplumu böler.”, “Ana dilde eğitim millî birliği bozar.” diyen muhalefet ile “Ana
dilde eğitim ülkeyi böler.” diyen AKP’nin Kürtler nazarında bu konuda çok da
bir farkı yoktur. 
Oysaki
UNESCO verilerine göre Türkçe, Kürtçe, Lazca, Çerkezce, Pomakça, Abhazca,
Romanca, Arapça başta olmak üzere Türkiye’de 40’a yakın dil yaşamaktadır. Türkiye,
somut olmayan bu kültürel miras açısından dünyanın en zengin ülkeleri
arasındadır. Bugün artık kültürel ve tarihsel mirasın yaratılmasından
bahsedilecekse bu dillerin inkârı söz konusu olabilir mi? Sayın Başkan, bu
yüzden diğer dillerin eriyip yok olması pahasına bir halkın ana dilinden
koparılıp Türkçeye zorlanması bir zulümdür ve unutulmaması gerekir ki bir dili
öldürmenin bir insanı öldürmekten, bir toplumu yok etmekten hiçbir farkı
yoktur.
Değerli milletvekilleri, Anadolu ve Mezopotamya’nın
bereketli toprakları üzerinde kurulan Türkiye bir diller bahçesidir, bir
kültürler deryasıdır. Lakin UNESCO’nun yaptığı araştırmalara baktığımızda, bu
diller bahçesinde 15 dil yok olma tehlikesi altındadır. Bugün tek dil
politikaları sonucunda Kapadokya Yunancası, Mlahsö ve Ubıhça yok edilmiş ve yok
olmuş dillerdir. Eğer devlet tekçilik saplantısından kurtulmazsa diğer dillerin
de akıbeti farklı olmayacaktır. 
Bu tablo karşısında AKP’nin sessizliği, dillerin
katledilmesine suç ortaklığı teşkil etmektedir. Dil yasaklarını kaldırmak bir
dilin yaşaması için yeterli değildir. Çünkü bir dil ana sınıfından üniversiteye
kadar eğitimde ve bütün kamusal alanlarda kullanılmadıkça bu çağın şartlarında
o dilin yaşama şansı yoktur. 
Hatırlatmak isteriz ki UNESCO’nun bu yılki Dünya Ana
Dili Günü mesajının teması da “Çok Dilli Eğitim ile Sürdürülebilir Bir
Geleceğe” şeklindedir.
Bakın, sadece birkaç ay önce KHK’larla başta İstanbul
Kürt Enstitüsü, Kürdi-Der, Ferzad Kemanger İlkokulu kapatılmış, aynı şekilde
Diyarbakır’da Kürtçe eğitim veren Zarokîstan kapatılıp Türkçeye çevrilmiştir.
Bu, şüphesiz AKP’nin Kürtçeye yaklaşımının ve düşmanlığının bir resmidir.
Özellikle AKP’li Kürt milletvekilleri bilsinler ki Ahmedi Hani’nin iki eli
sürekli onların yakasında olacaktır. 
Değerli milletvekilleri, sonuç olarak herkesin kendi
ana dilinde özgürce yaşaması temennisiyle ezilen bütün halkların 21 Şubat Dünya
Ana Dili Günü’nü kutlarken sözlerimi dil bilimci Ouchinski’nin şu sözleriyle
bitirmek istiyorum…
(Mikrofon otomatik cihaz tarafından kapatıldı) 
LEZGİN BOTAN (Devamla) – “Bir halk kendisine yeni bir
vatan edinebilir veya yeni bir ülke kurabilir fakat kaybettiği ana dilini asla
tesis edemez, ana dili kaybolur kaybolmaz halk da ölür ve bir tek kişinin katli
karşısında ürperen insanlık, yok olan bir toplum karşısındaki durumunu gözden
geçirmelidir.”
Son olarak yapılan mevcut Anayasa’yla Türkleri,
Alevileri, Lazları, Çerkezleri, Pomakları, Arapları yok sayan, bu dilleri, bu
kimlikleri, bu kültürleri görmeyen bir yerde bu davranış, bu yaklaşım sürdüğü
sürece hepimiz “la, la, la” diyeceğiz, “na, na, na“ diyeceğiz, “hayır, hayır,
hayır” diyeceğiz ve hepinizi saygıyla selamlıyorum. (HDP sıralarından alkışlar)

BAŞKAN – Teşekkür ederim Sayın Botan.
Gündem dışı ikinci söz, Ordu ilinin sorunları hakkında
söz isteyen Ordu Milletvekili Seyit Torun’a aittir.
Buyurun Sayın Torun. (CHP sıralarından alkışlar) 
2.- Ordu Milletvekili Seyit Torun’un, Ordu
ilinin sorunlarına ilişkin gündem dışı konuşması
SEYİT TORUN (Ordu) – Sayın Başkan, değerli
milletvekilleri; Ordu ilimizin yaşadığı sorunları gündeme getirmek için gündem
dışı söz almış bulunmaktayım. Öncelikle konuşmama hayırlı bir hafta dileyerek
başlamak istiyor ve yüce Meclisi saygıyla selamlıyorum. 
Bu arada, El Bab’da şehit olan astsubayımıza Allah’tan
rahmet diliyorum, ülkemize başsağlığı, yaralılarımıza da acil şifalar
diliyorum. 
Değerli milletvekilleri, bu kürsüden birçok kez tabii
ki Ordu’nun sorunlarını gündeme getirmeye çalıştık, birçok kez dillendirdik.
Biz burada konuşuyoruz ama yetkililer maalesef bu konuda kulaklarını tıkamış
durumdalar. Özellikle temel geçim kaynağımız olan fındıkla ilgili maalesef iki
yıldır bir hayal kırıklığı yaşıyoruz; iki yıldır fındıkla ilgili bu kürsüden
her türlü konuşmamıza, soru önergelerimize, kanun tekliflerimize rağmen bir
yanıt verilemedi. 
Değerli arkadaşlar, fındık, serbest piyasaya bırakıldı,
arz ve talebe göre şekillenecek dendi ama görüyoruz ki piyasa koşulları
oluşmuyor. Geçen yıl rekolte çok düşüktü ama buna rağmen fiyat yükselmedi, bu
yıl da gene düşük, gene yükselmiyor. Peki, serbest piyasa bunun neresinde? Eğer
Tarım Bakanlığı bu konuya bir el atmazsa fındık üreticimizin hâli hakikaten
perişan. 12 liradan başlayan sezon, şu anda 10,25’e kadar düştü, elde fındık
yok ama fiyat artmıyor. Üretici çaresiz, gelecek yıla da umutsuz, önümüzdeki
süreçte gübre, ilaç alabilecek mi, o bile belli değil, maalesef her yıl
beklenti içerisinde, her yıl bir umut içerisinde fındığının değer etmesini
bekliyor. Fındığı değer etmeyince de -Ordu ekonomisi temelinde fındığa bağlı olduğu
için- esnaf da çaresiz, fabrikacı da çaresiz, ihracatçı da çaresiz. Gerçekten,
geçen hafta Ordu’nun sokaklarında dolaşırken herkesin yüzünde aynı umutsuzluğu
gördüm. Esnaf, fındık para etmediği için artık ne alacaklarını tahsil
edebiliyor ne de bu yönde alışveriş yapabiliyor. 
Şu
bir gerçek ki: Fındık üreticisi kaderine terk edildi ve TÜİK’in verilerine göre
de ilk dört ayda kayıp 300 milyon dolar ve 468 bin ton rekolte tespit edildi,
bunun belki üçte 2’si gerçekleşti ve şu anda da 15 lira olacak diye bekleyen
üreticimiz mağdur. Bu arada, fındığı işleyen bir Sagra tesisimiz vardı Ordu’yla
markalaşmış ama maalesef, bu da taşınma kararı aldı, bundan dolayı da sürekli
işçi çıkarıyor. İşsizlik verilerinin artık 6 milyonu geçtiği bir süreçte,
işsizliğin arttığı bir süreçte maalesef yeni işsizler ordusuna katılımlar
başladı. 
Tabii,
Ordu’nun yollarını konuşmak istemiyorum. Her zaman dile getirdik, söylüyoruz,
kaç aydan bu yana, maalesef Yalıköy-Perşembe güzergâhındaki çöken yol bir
turizm yolu diyoruz, turizm gelişecek diyoruz Ordu’da ama altı aydır bir el
atılamadı. “Ulubey-Gürgentepe-Gölköy yolu 2014’te bitirilecek.” dendi;
çalışmalar hâlâ, maalesef çok yavaş gidiyor. “Çevre yolu 2014 yılında
hizmetinizde.” dendi; hâlâ, maalesef bitirilmesi bekleniyor ve Ordu bu anlamda
“Yol konusunda çağ atladık.” derken maalesef sınıfta kaldı. 
Kırsalda
vatandaş çaresiz. Göçü durduralım derken göç daha fazla artmaya başladı ve
kırsalda maalesef vatandaşımız kalmadı. Fındıktan sonra arıcılık dedik fakat
arıcılık da yeterli desteği göremedi, şu anda yeterli katkıyı alamıyor.
Balıkçılarımızın maalesef o balıkçı barınaklarında suyu, elektriği yok, çekek
yerleri yetersiz ve Medreseönü, Gülyalı, Bolaman, Yalıköy başta olmak üzere
balıkçılığı artık terk etme noktasına gelmişler. 
Üniversiteye
öğrenci yerleştirmede sonuncu sıralardayız. Devlet hastanemiz merkezde, hâlâ
bir türlü karar alınıp yapılamadı. Her seferinde söz veriliyor, her seferinde
“Yapacağız” deniliyor fakat yerine gelen hiçbir şey yok. 
Değerli
hemşehrilerim, değerli milletvekilleri; şunu ifade etmek istiyorum: Karadeniz
gerçekten her dönemde Adalet ve Kalkınma Partisine destek verdi ama bunun
hiçbir zaman karşılığını alamadı, hiçbir zaman bunun karşılığını görmedi. Bu
yüzden, lütfen, Ordu’ya ve Karadeniz’e el atın ve sorunlarına sahip çıkın, bu
insanlar size her zaman sahip çıktı.
Çok
teşekkür ediyorum, hepinize hayırlı haftalar diliyorum. (CHP sıralarından
alkışlar)
BAŞKAN
– Teşekkür ederim Sayın Torun.
Gündem
dışı üçüncü söz, Bayburt’un düşman işgalinden kurtuluşunun 99’uncu yıl dönümü
münasebetiyle söz isteyen Bayburt Milletvekili Şahap Kavcıoğlu’na aittir. 
Buyurun
Sayın Kavcıoğlu. (AK PARTİ sıralarından alkışlar)
3.- Bayburt Milletvekili Şahap
Kavcıoğlu’nun, 21 Şubat Bayburt’un düşman işgalinden kurtuluşunun 99’uncu yıl
dönümüne ilişkin gündem dışı konuşması
ŞAHAP
KAVCIOĞLU (Bayburt) – Sayın Başkan, değerli milletvekilleri; Bayburt’umuzun
düşman işgalinden kurtuluşunun 99’uncu yıl dönümü hakkında konuşmak üzere söz
almış bulunmaktayım. Bu vesileyle, Gazi Meclisi saygıyla selamlıyorum.
Bir
yanımız o çileli günlerde yaşanan elim olayları düşünerek hüzünleniyor, bir
yanımız ise yiğit atalarımızın o zamanlarda verdikleri kahramanlık
mücadelelerini hatırlayarak gururlanıyor. 
Tarihimizde
önemli bir yere sahip olan Birinci Dünya Savaşı, Türk milletinin unutmaması
gereken ibret sayfalarıyla doludur. Osmanlı Devleti’nin Kafkasya cephesinde
gerçekleştirdiği Kop savunması Osmanlı-Rus savaşının seyrini değiştirecek kadar
önemli bir savunma olmuştur; aziz şehrimizin kahraman evlatları Kop Geçidi’ni
düşmana kapatmış ve geçit vermemiştir.
Değerli
milletvekilleri, bu kahraman şehir aynı zamanda bir kültür şehridir. Binlerce
yıllık geçmişine, yüzlerce değerli eseriyle kayıtlık eden şehrimizin en önemli
yapılarından olan ve şehre girişte heybetiyle bizleri karşılayan Bayburt
Kalemiz -şöyle resmini de gösteriyorum, inşallah, ziyarete de bekliyoruz- en
yaşlı eserlerimizdendir. Türkiye’de 3 hisarlı olan 2 kaleden 1 tanesi ve sur
uzunluğu olarak Türkiye’de ilk 3 kale arasında yer almaktadır.
Yine,
Mescit Dağlarından doğup gelen, dünyanın en hızlı akan nehirlerinin başında yer
alan Çoruh nehri sanki Bayburt’un altın bileziğidir. Yine, şehrin ortasında
tarihî Saat Kulesi’yle bu üç özelliğe sahip dünyadaki sayılı şehirlerin başında
gelmektedir. Yine, Aydıntepe ilçemizde bulunan yer altı kentimiz de hakeza en
eski tarihî eserlerimizdendir. Bayburt Kalesi’yle bağlantıları olduğu bilinen
yer altı kentimiz, 3 bin yıllık mazisiyle tarihimizin en eski tanıkları
arasında yer almaktadır. Dede Korkut Türbesi, Kutlubey Türbesi, Ulu Cami,
Yakutiye Camisi, Pulur Ferahşat Bey Camisi, Saruhan Kalesi, Varzahan
Kiliseleri, Bedesten, Taşhan, Zahit Efendi Camisi, Çimağıl Mağarası ve 2014
yılında Avrupa Konseyi Müze Ödülü’nü alan Baksı Müzemiz en önemli tarihî ve günümüz
eserlerinin başında gelmektedir ve daha yüzlerce tarihî yapıya sahip olan bu
kültür şehri Bayburt, sadece tarihî eserleriyle değil önemli şahsiyetleriyle de
her zaman değerlidir.
Yine,
bu müzemizi kuran değerli hocamız Hüsamettin Koçan Gazi Meclisimizin de onur
ödülünü almıştır, bir kültür ve sanat adamı olarak öne çıkmaktadır. Orta
Asya’daki atalarımızın hikâyelerini günümüze taşıyan Sayın Fuat Köprülü’nün
ifadesiyle, “Terazinin bir kefesine Türk edebiyatının tümünü, diğer kefesine de
Dede Korkut’u koysanız yine Dede Korkut ağır basar.” dediği, Türk kültür
hazinesinin en önemli şahsiyetlerinden olan, “Bamsı Beyrek” isimli hikâyesinde
“Parasar’ın Bayburt hisarı” diyerek Bayburt’u kullanan Dede Korkut’un türbesi
Bayburt’ta Masat köyümüzdedir. 
Rus
işgalinden sonra şehrinin hâlini görerek “Vardım ki yurdumdan ayak
göçürmüş/Yavru gitmiş, ıssız kalmış otağı/Camlar şikest olmuş, meyler
dökülmüş/Sakiler meclisten çekmiş ayağı” diyerek ağıt yakan Bayburtlu Zihni
yine Türk edebiyatının en değerli şahsiyetlerinden biridir. 
Erenler
köyümüz Duduzar, Peygamber Efendimiz (SAV)’in sancaktarı olan sahabeyikiram
Abdülvahap Gazi hazretlerinin kabri şerifi Bayburt’tadır. Hanefi mezhebi fıkıh
alimlerinden olan, Fatih Sultan Mehmet Han’ın hocası Akşemseddin hazretlerine
hocalık eden Ekmelüddin-i Baberti Bayburtludur. Daha nice sahabelerin ve
evliyaların yaşadığı yerdir Bayburt. Maneviyatı yüksek olan toprakların
evlatları da bu nedenle yiğittir, merttir ve her daim devletinin yanındadır.
Hiçbir terör eyleminin yaşanmadığı yerdir Bayburt, devlete hiçbir ihanet
davasının olmadığı yerdir Bayburt, tek millet, tek devlet, tek bayrak, tek
vatan şiarının yaşandığı yerdir Bayburt. Onun için, Sayın Cumhurbaşkanımız
Recep Tayyip Erdoğan’ın söylediği gibi, Bayburt Türkiye’dir.
Bu
vesileyle tüm hemşehrilerimin ve tüm milletimin kurtuluş gününü kutluyor,
hepinize saygılar sunuyorum. (AK PARTİ sıralarından alkışlar)
BAŞKAN
– Teşekkür ederim.
Sayın
milletvekilleri, şimdi söz talebinde bulunan 15 milletvekiline söz vereceğim.
Söz vereceğim sayın milletvekillerinin isimlerini okuyorum: Sayın Gürer, Sayın
Engin, Sayın Aydın, Sayın Aydemir, Sayın Arık, Sayın Balbay, Sayın Bektaşoğlu,
Sayın Özdemir, Sayın Kılıç, Sayın Özdiş, Sayın Tanal, Sayın Topal, Sayın
Yarayıcı, Sayın Doğan ve Sayın Yüceer.
Sayın
Gürer, buyurun, sizden başlıyoruz.
IV.- AÇIKLAMALAR
1.- Niğde Milletvekili Ömer Fethi Gürer’in,
esnafın sorunlarına ve Hükûmetin bu sorunların çözümü için acil davranış
göstermesini temenni ettiğine ilişkin açıklaması
ÖMER
FETHİ GÜRER (Niğde) – Teşekkürler Sayın Başkan.
Esnaflarımızın
sorunu giderek derinleşmektedir. Kapanan iş yerlerinin yanında icralık
borçlarla çok sayıda esnaf mağdurdur. Kredi ile Hükûmet vaatleri katı kurallar
nedeniyle esnaflar için çözüm olmamaktadır. Krediden sınırlı esnaf yararlanabilmektedir.
27 Ocakta Resmî Gazete’de yayımlanıp yürürlüğe giren sicil affı banka
şubelerinde hâlen uygulamaya alınmamıştır. Karşılıksız çek, protestolu senet,
gecikmiş kredi kartı ve diğer kredilerle ilgili düzenlemeler bir an önce
uygulanmalıdır. Sicil affı için bankalarla görüşen esnafa “Müdürlükten bir
talimat gelmedi.” denmekte ve geri gönderilmektedir. 
Niğde
ilinde üç yılda 4.663 iş yerinin kapanıp 17.857 kişinin işsiz kaldığı Çalışma
Bakanının yazılı yanıtıyla ortaya çıkmıştır. Niğde’nin esnafı ekmek parası
kazanabilmek, borçlarını ödemek, söz verilen krediden yararlanıp kapısını açık
tutmak için uğraşı içindedir. Esnaflarımızın sorunlarıyla Hükûmetin
ilgilenmesini ve bunların çözümü için de acil davranış göstermesini temenni
ediyoruz.
Teşekkür
ederim.
BAŞKAN
– Teşekkür ederim Sayın Gürer.
Sayın
Engin…
2.- İstanbul Milletvekili Didem Engin’in,
eğitimlerini tamamlayan gençlerin iş bulamadığına ve ihtiyaca rağmen yeterli
sayıda atama yapılmadığına ilişkin açıklaması
DİDEM
ENGİN (İstanbul) – Gençlerimiz gecelerini gündüzlerine katarak eğitimlerini
tamamlıyorlar ama ne yazık ki sonrasında iş bulamıyorlar. Eğitim fakültesi
mezunları, ön lisans muhasebe mezunları, çevre, gıda, su ürünleri, ziraat,
kimya, tekstil, makine, inşaat, bilgisayar, elektrik, elektronik gibi
bölümlerden mezun mühendisler, teknikerler, iktisadi ve idari bilimler
mezunları, psikologlar, biyologlar ve daha onlarca bölüm mezunu gencimiz kamu
kurumlarında çalışmak için KPSS’ye giriyorlar ama ihtiyaca rağmen atamalar
yeterli sayıda yapılmadığı için iş bulamıyorlar. Örneğin ciddi boyuttaki
öğretmen açığımıza rağmen Hükûmet sadece 20 bin öğretmen ataması yapacağını
açıkladı, engellilerimiz için de benzer bir durum söz konusu. 21 bin boş
engelli kadrosu olmasına rağmen atama yapılmıyor. AKP Hükûmetine soruyorum:
Başkanlık için harcadığınız eforu neden gençlerimiz, engellilerimiz ve atamalar
için harcamıyorsunuz? Milyonlarca kişiden KPSS sınav ücreti alıp neden
kadroları boş tutuyorsunuz?
BAŞKAN
– Sayın Aydın…
3.- Bursa Milletvekili Erkan Aydın’ın,
referandum süreci devam ederken “hayır” oyu vermeye hazırlanan yurttaşlara
yönelik baskıların ağırlaştığına ilişkin açıklaması 
ERKAN AYDIN
(Bursa) – Teşekkür ederim Sayın Başkan.
Referandum
süreci hızla devam ederken ne yazık ki ülkesinin mutlu geleceği için “hayır”
oyu vermeye hazırlanan bütün yurttaşlarımıza yönelik baskılar da ağırlaşıyor.
Akademisyenlerin görevlerine son veriliyor, sanat merkezi yakılıyor, bazı
hocaların derslerine son veriliyor, TV sunucuları işten atılıyor, partimizin
gençlik kolları üyeleri gözaltına alınıyor. Bu şartlarda “hayır” oyu tam
anlamıyla ülkeye sahip çıkma meselesi hâline geldi. Bir başka deyişle 16 Nisan
referandumu İstiklal Marşı’nda “Korkma” diye başlayan bir toplumun korkuyla
imtihanı olacak. Halkın önünde bu korku imparatorluğunu yıkacak son derece
önemli bir fırsat var, o da anayasa değişikliği önerisine “hayır” oyu vermek.
“Hayır” oyu vereceğini ilan edenlere bunun kampanyasını yapanlara karşı
yürütülen büyük korkutma ve sindirme operasyonu esas korkanın iktidardakiler ve
onların iş birlikçileri olduğunu açıkça gösteriyor.
BAŞKAN
– Sayın Aydemir…
4.- Erzurum Milletvekili İbrahim
Aydemir’in, AK PARTİ’nin Erzurum’da yaptığı hizmetlere ve milletvekilleri ile
tüm milleti turizm potansiyeli her açıdan yüksek olan İspir ve Pazaryolu
ilçelerini ziyarete davet ettiğine ilişkin açıklaması
İBRAHİM
AYDEMİR (Erzurum) – “Hakkı teslim ve teşekkür sadedinde diyoruz ki AK PARTİ
Erzurum’a deniz getirmiştir. Uzunluğu 15 kilometreye varan Ovit Projesi
tamamlandığında Karadeniz’le Erzurum’un mesafesi iki saate iniyor. Bu hizmet
ilçelerimiz adına övünç vesilesidir. İktidar olduğunuzdan bu yana ülkemize her
alanda mesafe aldırdınız. Referandum sonrası erişeceğiniz Cumhurbaşkanlığı
sistemiyle ülkemizi çok daha zirve noktalara taşıyacağınızdan eminiz. İspir ve
Pazaryolu çıkmış olduğunuz bu yolda sonuna kadar destekçinizdir.”
Değerli Başkanım, şahsımızda ak kadroya dönük kaleme
alınan bir mektuptan kısa bir kesit sundum. İspir ve Pazaryolu Erzurum’un
Karadeniz’e açılan ve dadaş meşrepli insanlarımızın mukim olduğu iki ilçemiz.
Turizm potansiyeli her açıdan yüksek bu ilçelerimizi görmek gönüllere pozitif
aktarım sağlayacaktır. Milletvekillerimiz özelinde bütün milletimizi bu eşsiz
iki ilçemizi ziyarete davet ediyor, teşekkür ediyorum.
BAŞKAN – Teşekkür ederim Sayın Aydemir.
Sayın Arık...
5.- Kayseri Milletvekili Çetin Arık’ın,
Kayseri Milletvekili Mustafa Elitaş’ın şeker pancarı kotasının yükseltilmesi
için mücadele veren şeker pancarı üreticilerinin yanında olmadığına ve Kayseri
Pancar Ekicileri Kooperatifi Başkanı Hüseyin Akay’ın durumuna ilişkin
açıklaması
ÇETİN
ARIK (Kayseri) – Teşekkür ederim Sayın Başkan.
Sayın
Elitaş ve AKP milletvekilleri Kayseri Şeker Fabrikasında çiftçi eğitim
seminerine katılmış. Akıllara ziyan bir durum. Zira Sayın Elitaş, eli nasırlı
çiftçilerimiz “Pancar kotasını yükseltin.” diye her gün feryat ederken nişasta
bazlı şeker kotasının yükseltilmesi için mücadele veren bir isim yani Sayın
Elitaş eli nasırlı pancar çiftçisinin değil, “Cargill” isimli yabancı firmanın
yanında. Öte yandan Kooperatif Başkanı Hüseyin Akay’ın tutumu da dikkat çekici.
Sayın Akay’ı kayyum olarak atayan mahkemenin savcısı ve tüm üyeleri tutuklandı,
Sayın Akay’ın atadığı Genel Müdür ve yardımcıları da tutuklandı, kendisine de
FETÖ soruşturması nedeniyle yurt dışı yasağı getirilmiş, mal varlıklarına
tedbir konulmuştu. Nasıl bir tesadüftür ki bu toplantıdan iki gün önce yurt
dışı yasağı ve mal varlıklarına konulan tedbir kaldırıldı. Soruyorum: Çiftçinin
alın teri üzerinden kim neyin diyetini ödüyor?
Teşekkür
ediyorum, hayırlı günler diliyorum. 
BAŞKAN
– Teşekkür ederim Sayın Arık.
Sayın
Balbay...
6.- İzmir Milletvekili Mustafa Ali
Balbay’ın, İstanbul’da Müjdat Gezen Sanat Merkezinin kundaklanmasına ilişkin
açıklaması
MUSTAFA
ALİ BALBAY (İzmir) – Teşekkür ediyorum Sayın Başkan.
Sayın
Başkan, sayın milletvekilleri; önceki gün İstanbul’da Müjdat Gezen Sanat
Merkezi kundaklandı, ateşe verildi. Bir ülkede eğer sanat merkezleri
kundaklanmaya başlanmışsa o ülke karanlığa gömülmüş demektir. Bunlara karşı
Müjdat Gezen’in “Onların yaktığı ateş beş dakikada söndürüldü ama bizim
yüreğimizdeki cumhuriyet ateşi, Atatürk ateşi hiçbir zaman sönmeyecek.”
sözlerini selamlıyorum ve kutluyorum. Türkiye’nin geleceği Müjdat Gezen’in ve
onun gibi sanata inanan, aydınlığa inanan insanların elindedir. Eğer bir ülkede
mizaha saldırı başlamışsa o ülkede yönetim çok gülünç duruma düşmüş demektir, o
ülkede yönetim ülkeyi yönetemez hâle gelmiş, mizaha karşı aciz duruma düşmüş
demektir. Bugün Müjdat Gezen’e yapılan saldırı akıllarda geçmişteki benzer
saldırı dönemlerini çağrıştırmış ve ürkütmüştür ancak ülkeyi yönetenlerin
bundan rahatsız olmaması en az saldırı kadar ürkütücüdür diyorum, Müjdat
Gezen’i bir kez daha selamlıyorum. (CHP sıralarından alkışlar) 
BAŞKAN
– Sayın Bektaşoğlu...
7.- Giresun Milletvekili Bülent Yener
Bektaşoğlu’nun, 2016 yılı alan bazlı gelir desteği ödemesi için ek başvuru
hakkı tanınmasını istediğine ilişkin açıklaması
BÜLENT
YENER BEKTAŞOĞLU (Giresun) – Teşekkür ederim Sayın Başkan. 
2016
yılı alan bazlı gelir desteği ödemesi başvuru süresi 9 Eylül 2016 tarihinde
başlayıp 30 Aralık 2016 tarihinde sona ermiştir. 2015 desteği için başvuru
süresinde dosyalarını ilgili kuruma teslim edemeyen ya da başvuru yapmayı
unutan üreticilere yeniden başvuru hakkı tanınmış ve ek ödeme yapılmıştır.
Üreticilerimiz adına bundan ötürü sayın bakana teşekkür ediyorum. Bu şekilde
binlerce üreticimizin mağduriyetinin önüne geçilmiştir. 
Yine,
destekleme koşulları taşıdığı hâlde süresi içinde başvuru yapmamış binlerce
üreticinin bulunduğu ifade edilmektedir. Başvuru süresini kaçıran bu
üreticilerimizin de 2016 ödemesinden yararlanması için ek süre tanınmasını
istiyor, talebimizi fındık üreticilerimizin adına Gıda, Tarım ve Hayvancılık
Bakanımız Sayın Faruk Çelik’e iletmek istiyorum. Üreticilerimize müjdeli haber
bekliyoruz.
Sayın
Fatma kardeşime de Divanda başarılar diliyorum. 
BAŞKAN
– Sayın Özdemir…
8.- İstanbul Milletvekili Sibel Özdemir’in,
TÜİK verilerine göre çocukların durumunun vahim bir tabloda olduğuna ilişkin
açıklaması
SİBEL
ÖZDEMİR (İstanbul) – Teşekkür ederim Sayın Başkan. 
TÜİK’in
çocuk 2015 yılı raporuna göre, 15-17 yaş grubundaki çocukların iş gücüne
katılım oranı yüzde 21’dir. Yani, bugün ülkemizde yaklaşık 1 milyon çocuk işçi
var. 
Yine,
TÜİK verilerine göre, 2002-2016 yılları arasında 18 yaşın altında 440 bin kız
çocuğu doğum yaparak anne oldu. Son beş yılda hükümlü çocuk sayısı 5 kat arttı.
Çocuklara yönelik cinsel istismar on dört yılda yüzde 434 arttı. Uyuşturucu
kullanma yaşı 10’a indi. UNICEF’in OECD ülkelerindeki çocuklar arasındaki
fırsat eşitliğini incelediği raporunda Türkiye 35 ülke arasında 34’üncü sırada
yer aldı. 
On
beş yıldır ülkemizi sürüklediği bu vahim tablo karşısında ve iktidarları
boyunca çocuklarımızı her türlü istismara, şiddete karşı koruyamayan bu
iktidara 16 Nisanda “hayır” diyerek asli görevlerini hep birlikte
hatırlatmalıyız. 
BAŞKAN
– Sayın Kılıç…
9.- Kahramanmaraş Milletvekili İmran
Kılıç’ın, idarenin halka göre şekillendiğine, halkın yöneticilerine göre tavır
aldığına ve iyi
yönetimin yakındakileri mutlu edip uzaktakileri kendine çekeceğine ilişkin
açıklaması
İMRAN
KILIÇ (Kahramanmaraş) – Yönetimsiz yer başsız vücuda benzer. İdare halka göre
şekillenir. İdareciler adaletli olursa sevimli ve değerli, adaletsiz olurlarsa
da sevimsiz ve değersiz olurlar. Çok konuşan değil, çok iş yapan yöneticilere
ihtiyacımız vardır. Sevginin kurduğu devleti adalet devam ettirir. Her ülkenin
hak ettiği bir hükûmeti olur. İdareciler yönetimlerinde kafalarıyla kalplerini
birlikte kullanmalıdırlar. Yurt adalete dayalı devletle şen olur. Halk
yöneticilerine göre tavır alır. İyi yönetim yakındakileri mutlu eder,
uzaktakileri kendine çeker. Hazreti Ali “Ben öyle yöneticiler istiyorum ki
halkın arasında halktan biri gibi olsunlar.” buyurmuştur. İdare, idareden ibaret
olmamalıdır. 
BAŞKAN
– Sayın Özdiş…
10.- Adana Milletvekili İbrahim Özdiş’in,
Müjdat Gezen’e geçmiş olsun dileklerini ilettiğine ve Başbakanın Müjdat Gezen
Sanat Merkezine yapılan saldırıyla ilgili tavrını öğrenmek istediğine ilişkin
açıklaması
İBRAHİM
ÖZDİŞ (Adana) – Teşekkür ediyorum Sayın Başkan. 
Değerli
sanatçı Müjdat Gezen’e ben de buradan geçmiş olsun dileklerimi iletiyorum. 
Sorum
Sayın Başbakana: Müjdat Gezen Sanat Merkezine yapılan saldırıyı nasıl
değerlendiriyorsunuz, bu konudaki tavrınız nedir? Olayın öncesinde havuz
medyası mensubu bir gazetenin -bu lafı, gerçek, ilkeli, onurlu gazetelerden ve
gazetecilerden özür dileyerek söylüyorum- Müjdat Gezen’i hedef göstermesi,
hatta hakaret etmesi konusunda düşünceleriniz nedir? Söz konusu gazetenin devlet
protokolüyle ilişkileri nasıldır? Son on beş yılda yurt içi ve yurt dışı
gezilerine katılan gazeteci kafilesinde bu gazeteden kimler vardır?
Teşekkür
ediyorum Sayın Başkan.
BAŞKAN
– Teşekkür ederim ben de.
Sayın
Tanal…
11.- İstanbul Milletvekili Mahmut Tanal’ın,
Hulusi Akar ile Mehmet Dişli’nin Sakarya Pamukova’da müşterek arsa alıp
almadıklarını öğrenmek istediğine ve tüm vatandaşları Anayasa değişikliğine
“hayır” demeye çağırdığına ilişkin açıklaması
MAHMUT
TANAL (İstanbul) – Teşekkür ederim Sayın Başkan.
Hulusi
Akar ile Mehmet Dişli’nin Sakarya Pamukova’da müşterek villalık arsa aldıkları
doğru mudur; doğruysa bu, siyasi bir ilişki midir? 
Mevcut
olan bu Anayasa değişikliğiyle neler getirilecek? Kutuplaşma getirilecek,
çatışma artırılacak, şiddet getirilecek, gerginlik artırılacak, ayrışmayı
körükleyecek, liyakatsizliği getirecek, hukuk güvenliğini bitirecek, bu
değişiklikle ülkemizde kaos yaratılacak; bu sebepten dolayı tüm
vatandaşlarımıza Anayasa değişikliğine “hayır” demeye çağrı yapıyorum. 
Teşekkür
ederim.
BAŞKAN
– Sayın Topal…
12.- Hatay Milletvekili Serkan Topal’ın,
Hatay ilinin sorunlarına ilişkin açıklaması
SERKAN
TOPAL (Hatay) – Teşekkür ediyorum Sayın Başkan.
Hatay
ilimizin çözülmesi gereken birçok sorunu bulunmaktadır. Maalesef, yıllardır birçok
insanımızın ölümüne sebep olan, defalarca dile getirdiğimiz ancak gerekli
düzenlemelerin yapılmadığı Defne Harbiye yolu can almaya devam ediyor. Daha
fazla can kaybı olmadan lütfen bu yolu çözelim. 
Hassa
tüneli projesine ne zaman başlanacak? 
Erzin
OSB, karma OSB olup toplam 22 katılımcı yer talebinde bulunmuş, bu çalışmaların
bir an önce tamamlanması gerekiyor. 
Yapımı
devam eden ve 2015 yılında bitirilmesi planlanan Reyhanlı Barajı hâlen
bitirilmemiştir. İktidar yetkililerini özellikle Suriye iç savaşından en ağır
yarayı alan ilimiz Hatay’ın sorunlarını el birliğiyle çözmeye davet ediyorum. 
Teşekkür
ediyorum. 
BAŞKAN
– Teşekkür ederim Sayın Topal. 
Sayın
Yarayıcı…
13.- Hatay Milletvekili Hilmi Yarayıcı’nın,
referandum sürecinde tüm devlet olanaklarının “evet” için kullanıldığına,
“hayır” diyeceklere ihraç, baskı, gözaltı, tutuklama ve şiddetin her türlüsünün
uygulandığına ve Müjdat Gezen Sanat Merkezinin kundaklanmasının bu atmosferin
sonucu olduğuna ilişkin açıklaması
HİLMİ
YARAYICI (Hatay) – Teşekkür ederim Sayın Başkan. 
16
Nisanda rejimin geleceğinin oylanacağı referanduma doğru gidiyoruz. Tam da
iktidarın adalet anlayışına uygun bir şekilde tüm devlet olanaklarının “evet”
için kullanıldığı, “hayır” diyeceklere ihraç, baskı, gözaltı, tutuklama ve
şiddetin her türlüsünün uygulandığı adaletsiz bir kampanya yürütülmekte. Başta
Cumhurbaşkanı ve iktidar sözcüleri “diktatörlüğe hayır” diyenleri terörist
olmakla itham etmekte ve bu kirli zihniyet hızla halklarımız arasında düşmanlık
tohumlarını ekmektedir. Silahlanma ve iç savaş tehditlerinin havada uçuştuğu bu
süreç cumhuriyet başsavcı vekilinin “Hayır diyecekler terörist muamelesi
görecekler.” açıklamasıyla yeni bir evreye dönüşmüştür. Önceki gün Müjdat Gezen
Sanat Merkezinin kundaklanması, tam da bu iktidarın yarattığı bu atmosferin
sonucudur. Yapılan bu kundaklamanın, sanat ve sanatçılar üzerindeki baskıların
yılgınlık yaratacağını kimse düşünmesin. Zulüm arttıkça “hayır”larımızı daha da
gür haykıracağız. 
BAŞKAN
– Sayın Doğan… 
14.- İzmir Milletvekili Müslüm Doğan’ın,
Manisa ilinde on dört aydır tutuklu bulunan 74 kişinin bir türlü yargı önüne
çıkartılmadığına ve ağır hak ihlali olan bu durumun ortadan kaldırılması
gerektiğine ilişkin açıklaması
MÜSLÜM
DOĞAN (İzmir) – Sayın Başkan, Manisa ilinde on dört aydır tutuklu bulunan 74
kişi bir türlü yargı önüne çıkartılamamaktadır. Özel yetkili mahkeme savcısına
avukatlar vasıtasıyla yapılan tüm başvurular savcı tarafından reddedilmektedir.
On yedi aydır hukuksuz bir işlemle tutuklanan bu insanların yargı önüne
çıkartılması gerekmektedir. Ağır bir hak ihlali olan bu durumun ortadan
kaldırılması gerekmektedir. Ayrıca, bu konuyla ilgili olarak hem Türkiye Büyük
Millet Meclisi İnsan Haklarını İnceleme Komisyonuna hem Hâkimler ve Savcılar
Yüksek Kuruluna hem de Adalet Bakanlığına mektup yazdığım hâlde hiçbir sonuç
alamadım. 
BAŞKAN
– Sayın Yüceer… 
15.- Tekirdağ Milletvekili Candan
Yüceer’in, Fırat Kalkanı operasyonunda şehit düşen Astsubay Yunus İşcan’a
Allah’tan rahmet dilediğine ve yöneticilerin görevinin ölümleri kutsamak değil
ölümleri önlemek olduğuna ilişkin açıklaması
CANDAN
YÜCEER (Tekirdağ) – Fırat Kalkanı operasyonundan hemen her gün şehit haberleri
geliyor. Tekirdağlı hemşehrimiz Astsubay Yunus İşcan, ardında on sekiz aylık
yavruyu bırakarak El Bab’da şehit düştü. Şehidimize Allah’tan rahmet, ailesine
sabır, Tekirdağ’a ve milletimize başsağlığı diliyorum. Yunus İşcan, El Bab’daki
69’uncu şehidimiz. 69 vatan evladı iktidarın her gün değişen, bir oraya bir
buraya savrulan Suriye politikasına, daha doğrusu politikasızlığına kurban
verilmiştir. Devletin varoluş amacının insanları yaşatmak olduğu gerçeğini
unutanlar ülkesi olmamalı Türkiye. Bir ülkede analar, öpmeye kıyamadığı
çocuklarının üstüne toprak atmak, arkalarından ağıt yakmak zorunda kalıyorsa
bir şeyler çok ama çok yanlış gidiyordur. Yöneticilerin görevi ölümleri
kutsamak değil o ölümleri önlemektir. Aynı yaştaki çocuklarınıza çürük raporu
aldırıp gemicikler alın, vatanın yoksul çocuklarına şehitlik güzellemeleri
sıralayın. Ölen çocuklarımızın vebali onları koruyamayanların üzerindedir.
BAŞKAN
– Teşekkür ederim. 
Şimdi
söz talebinde bulunan grup başkan vekillerine söz vereceğim.
Sayın
Akçay, buyurun.
Süreniz
iki dakika.
16.- Manisa Milletvekili Erkan Akçay’ın,
Fırat Kalkanı operasyonunda şehit olan askere Allah’tan rahmet dilediğine, El
Bab'da yürütülen operasyonlarda büyük bir başarı sağlandığına ve bütün terör
örgütleri temizlenene kadar devam etmesi gerektiğine, darbecilerin ve terör
örgütü mensuplarının yargı önünde hesap vermeye başladıklarına ve terör
örgütünün adalet mekanizmasından tamamen temizlenmesini beklediklerine ilişkin
açıklaması
ERKAN
AKÇAY (Manisa) - Teşekkür ederim Sayın Başkan.
Türk
Silahlı Kuvvetlerinden yapılan açıklamaya göre Fırat Kalkanı operasyonu
kapsamında El Bab bölgesinde yürütülen operasyonda 1 askerimiz şehit olmuştur.
El Bab'da şehit düşen 69 evladımızla yüreklerimiz yanmaktadır. Bu vesileyle
aziz şehitlerimize Allah'tan rahmet, kederli yakınlarına ve aziz Türk milletine
başsağlığı ve sabırlar diliyorum.
Fırat
Kalkanı Harekâtı kapsamında El Bab'da yürütülen operasyonlarda kahramanlarımız
büyük bir mücadeleyle başarı sağlamış, kentin büyük bölümünde kontrolü ele
almıştır. Silahlı Kuvvetlerimizin bu başarısı terörizmi etkisiz hâle getirmek
için önemli bir aşamadır. Suriye'deki Fırat Kalkanı Harekâtı bütün terör
örgütleri temizlenene kadar devam etmelidir. Bu kapsamda Türkiye'nin terör
örgütü PYD-YPG'yi de bölgeden temizlemesi, gerekirse Menbic ve Rakka'ya kadar
operasyonun genişletilmesi gerekmektedir.
FETÖ
ve PDY soruşturması kapsamında Muğla ve Ankara'da davalar görülmeye
başlanmıştır. Darbeciler ve terör örgütü mensupları yargı önünde hesap vermeye
başlamışlardır. 15 Temmuz gecesi Sayın Cumhurbaşkanına suikast için Marmaris'e
giden darbeci hainlerin yargılanması kapsamında ibret verici ve tüyler
ürpertici ifadeler kamuoyuna yansımıştır. Bir teröristin şu ifadelerine
bakınız: "Hiçbir şeyden korkmuyorum, darbe yaptım, cezası idam bile olsa
canım yanmaz." Hiçbir utanma ve pişmanlık işareti göstermeyen bu
ifadelerle âdeta Türkiye Cumhuriyeti’ne ve Türk milletine meydan okunmaktadır,
lanetliyoruz.
(Mikrofon
otomatik cihaz tarafından kapatıldı)
BAŞKAN
– Tamamlayın lütfen. 
Bir
dakika ek sürenizi veriyorum. 
Buyurun.

ERKAN
AKÇAY (Devamla) – Gün geçtikçe FETÖ’nün devlet içerisindeki yapılanmasına
ilişkin haberler kamuoyuna yoğunlukla yansımaktadır. Bu kapsamda, dün Hâkimler
ve Savcılar Yüksek Kurulundan yapılan açıklamada, 227 hâkim ve savcı daha ihraç
edilmiştir. Böylece, meslekten ihraç edilen hâkim ve savcı sayısı 3.886’ya
ulaşmıştır. Bu rakamlar Türk yargısındaki terör örgütü yapılanmasının vahim
boyutlarını ve adaletin kimlerle dolduğunu gözler önüne ibretle sermektedir. Bu
çalışmaları, yargıdaki bu temizliği önemsiyoruz ve terör örgütünün adalet
mekanizmasından bir an önce tamamen temizlenmesini bekliyoruz. 
Teşekkür
ederim. 
BAŞKAN
– Teşekkür ederim Sayın Akçay. 
Sayın
Yıldırım, buyurun. 
17.- Muş Milletvekili Ahmet Yıldırım’ın, 21
Şubat Uluslararası Ana Dili Günü’ne, Diyarbakır Milletvekili İdris Baluken’in
tutuklanmasını siyasi bir karar olarak gördüklerine ve HDP milletvekilleri ve
yöneticilerinin tutuklanmalarının hukuksal bir sürecin parçası değil iktidarın
kin ve nefret duygularıyla geliştirmiş olduğu uygulamalar olduğuna ilişkin
açıklaması
AHMET
YILDIRIM (Muş) – Teşekkür ederim Sayın Başkan. 
Sayın
Başkan, bugün 21 Şubat Dünya Ana Dili Günü. Ben bütün ulusların kendi ana
dilinde Dünya Ana Dili Günü’nü kutluyorum. 
Yine
Sayın Başkan, malumunuz olduğu üzere, yirmi üç gün önce, Grup Başkan Vekilimiz
Sayın İdris Baluken bir mahkeme heyetinin -ki tutuklu olduğu dosyayı gören
mahkeme heyetinin- bütün üyelerinin katılımıyla, oy birliğiyle tahliye
edilmişti. Ancak, tahliyesinden on yedi gün sonra, “bir hukuk garabeti”
diyebileceğimiz kararla tutuklanmaya yönelik yakalama kararı geçen hafta
perşembe günü çıkarıldı. Cezaevindeyken yaşamış olduğu bir ayağındaki kısmi
felç sebebiyle, Ankara’daki bir hastanede geçen hafta perşembe günü ameliyat
oldu ve rahatsızlığı devam ederken bugün hastane kapısında tutuklandı. Olayı
siyasi bir karar olarak gördüğümüzü ifade etmek istiyorum ve bu siyasi talimatı
yargıya verenleri şiddetle kınıyorum. Ya değilse, iktidar partisinden bir
hukukçu -bu siz de olabilirsiniz- çıkın, tutukluluk hâlini tutuklu olduğu
dosyadan tahliyeye oy birliğiyle dönüştüren bir mahkeme heyetinin kararına
rağmen birinin nasıl itirazla tutuklanabileceğini TCK’ya ve CMK’ya göre
açıklayın. TCK ve CMK’da yargılama usulleri hiçbir şekilde böyle bir şeye cevaz
vermezken arkadaşımızın tutuklanması, söz konusu mahkemeye siyasi iktidarın talimatı
dışında hiçbir şeyle açıklanamaz. Yargının bu kadar siyasallaştırıldığı,
boğazına kadar kadrolaştırıldığı, siyasi iktidarın, yargı kurumu olmaktan
çıkardığı bu mahkemelere dönük bu kararlar…
(Mikrofon
otomatik cihaz tarafından kapatıldı) 
BAŞKAN
- Tamamlayın lütfen.
AHMET
YILDIRIM (Muş) - Eş genel başkanlarımızın, diğer milletvekillerimizin, belediye
başkanlarımızın, il-ilçe yöneticilerimizin ve bütün siyasi rehin alınma
durumlarının referandum takvimiyle alakalı olduğunu düşünüyoruz. Siyasi iktidar,
HDP’den korkmaktadır, onun “hayır” kampanyasından korkmaktadır; kolluğu ve
yargıyı iktidarın sopası olarak kullanmaktadır. Bu tutuklamaları da tümüyle
-partimize dönük vekil, belediye başkanı, genel merkez, il-ilçe
yöneticilerimizin tutuklanmasını- biz yargısal ve hukuksal bir sürecin parçası
olarak değil siyasi iktidarın rövanşist duygularla, kin ve nefret duygularıyla
geliştirmiş olduğu uygulamalardan başkaca hiçbir şeye yorumlamıyoruz. Ya
değilse, iktidar partisinden bir hukukçunun çıkıp Sayın Baluken’in oy
birliğiyle tutuklu dosyadan bırakılması sonrasında CMK’nın ve TCK’nın hangi
maddesine göre bırakıldığını izah etmesini bekliyoruz. Ya değilse, bu vebal
siyasi iktidarın boynuna kalacaktır.
Teşekkür
ederim.
BAŞKAN
- Teşekkür ederim.
Sayın
Altay, buyurun.
18.- İstanbul Milletvekili Engin Altay’ın,
21 Şubat Bayburt’un düşman işgalinden kurtuluşunun 99’uncu yıl dönümüne, bazı
kamu yöneticilerinin "evet" kampanyasına başlamalarının kabul
edilebilir olmadığına, sosyal medya paylaşımları yoluyla suç işleyen Antalya
Cumhuriyet Başsavcı Vekili Cevdet Kayafoğlu hakkında gerekli işlemin
yapılmasını talep ettiğine ilişkin açıklaması
ENGİN
ALTAY (İstanbul) - Teşekkür ederim Sayın Başkan.
Güzel
ilimiz Bayburt’umuzun düşman işgalinden kurtuluşunu kutluyoruz. Bayburtlu
hemşehrilerimizin kahramanlıkları her türlü övgünün üzerindedir. Cumhuriyet
Halk Partisi Türkiye Büyük Millet Meclisi Grubu olarak bu kurtuluş
mücadelesinde verdiğimiz şehitlerimize Allah’tan rahmet diliyor, gazilerimizi
anıyoruz; onlara gönül ve şükran borcumuz vardır. Bu vesileyle, gene Cumhuriyet
Halk Partisi Türkiye Büyük Millet Meclisi Grubu olarak tüm Bayburt’a ve
Bayburtlu hemşehrilerimize tebriklerimizi ve saygılarımızı Türkiye Büyük Millet
Meclisi Genel Kurulundan iletiyoruz. 
Sayın
Başkan, öte yandan, Türkiye'de süratle bir kamplaşma, kutuplaşma stratejisinin
bilinçli bir şekilde yürütüldüğüne… Siyasetçilerin bunu yapmasının belki
yadırganmayacak bir yanı vardır, kamplaşmadan, kutuplaşmadan beslenmek isteyen
siyasi anlayışlar olabilir ama kimi kamu yöneticilerinin, kimi bürokratların,
rektörlerin, valilerin, kaymakamların, millî eğitim müdürlerinin iktidar
partisinden ve Milliyetçi Hareket Partisinden önce “evet” kampanyasına
başlamaları demokrasi standartlarında ve Türkiye Cumhuriyeti’nin varlığı,
birliği açısından kabul edilebilir değildir Sayın Başkan. 
Antalya
Cumhuriyet Başsavcı Vekili Cevdet Kayafoğlu'nun medyaya da yansıyan ve sonra
silinen “tweet”ini Genel Kurulun takdirine sunmak istiyorum. 
(Mikrofon
otomatik cihaz tarafından kapatıldı) 
BAŞKAN
– Tamamlayın lütfen, ek sürenizi veriyorum Sayın Altay.
ENGİN
ALTAY (İstanbul) - Sayın Kayafoğlu, “Vereceğiniz oy, aynı zamanda PKK’ya destek
oyudur. ‘Haberim yoktu.’ demeyin. PKK Anayasa referandumunda ‘hayır’ çağrısı
yapmış, sandıkta ‘hayır’ diyecek olanlar PKK’yla aynı muameleyi göze alıyorlar
demektir. Küsmece yok.” diyerek Türkiye'de “hayır” oyu verecek milyonlarca
insanı tehdit etme cüretkârlığını gösterebilmiştir. Bunun siyaseten tam
karşılığı, Başsavcı Vekilinin yapmak istediği adi bir yalakalıktır. Ancak
Hâkimler ve Savcılar Yüksek Kuruluna da seslenmek isterim ki, daha dün 227
hâkim ve savcıyı bir çırpıda meslekten ihraç edenlerin, toplamda 4 bin hâkim ve
savcıyı ihraç eden bu kurulun bu savcıyla ilgili, bu savcının işlediği nefret
suçuyla ilgili, bu savcının yaptığı adi iftira, tehdit ve şantajla ilgili daha
ciddi bir… 
(Mikrofon
otomatik cihaz tarafından kapatıldı) 
ENGİN
ALTAY (İstanbul) – Hemen bitirmek istiyorum Başkanım müsaade ederseniz. 
BAŞKAN
– Buyurun, peki, bir dakika daha ek süre verelim size Sayın Altay. 
ENGİN
ALTAY (İstanbul) – …tedbir alması kamu vicdanını rahatlatacaktır. Aksi bir
durumda gerek Hâkimler ve Savcılar Yüksek Kurulu gerekse Adalet Bakanlığı bu
nefret suçuna, bu adi iftira, şantaj ve tehdide, bu görevi suistimal ve kötüye
kullanmaya ortak olacaktır.
Biz
Cumhuriyet Halk Partisi olarak bu hadsiz ve densiz başsavcı vekilinin derhâl
ama derhâl görevinden uzaklaştırılarak işlediği suçlar kapsamında yargıya
havale edilmesini talep ediyoruz. 
Teşekkür
ederim. (CHP sıralarından alkışlar) 
BAŞKAN
– Teşekkür ederim Sayın Altay.
Sayın
Muş, buyurun.
19.- İstanbul Milletvekili Mehmet Muş’un,
El Bab’da şehit olan astsubaya, Şanlıurfa Viranşehir’de PKK’nın hain terör
saldırısında yaşamını yitiren 11 yaşındaki Ahmet Oktay Günak’a ve mahalle
bekçiliği görevini yerine getirirken şehit olan İbrahim Kete’ye Allah’tan
rahmet dilediğine, çocuk katili PKK terör örgütünün alçak yüzünü bir kez daha
dünyaya gösterdiğine, devletin terörle mücadele için tüm imkânlarını seferber
ettiğine ve kimsenin bu devleti ve milleti terörle dize getiremeyeceğine
ilişkin açıklaması
MEHMET
MUŞ (İstanbul) – Sayın Başkan, çok değerli üyeler; bugün El Bab’da şehit olan
astsubayımıza, yine geçtiğimiz hafta Şanlıurfa Viranşehir’de terör örgütü
PKK’nın gerçekleştirdiği hain terör saldırısında yaşamını yitiren 11 yaşındaki
evladımız Ahmet Oktay Günak’a ve mahalle bekçiliği görevini yerine getirirken
şehit olan İbrahim Kete’ye Cenab-ı Allah’tan rahmet, yaralılarımıza acil
şifalar diliyorum. Milletimizin başı sağ olsun. 
Çocuk
katili PKK bu saldırılarıyla, hiçbir kutsalı olmayan terörün alçak yüzünü bir
kez daha tüm dünyaya göstermiştir. Dağda, kırsalda ve şehirlerde güvenlik
güçlerimizin başarılı operasyonlarıyla ağır darbe yiyen ve bir bir yok edilen
terör örgütü mensupları masum çocuklara kalleşçe saldırma yoluna tevessül
etmiştir. Hiç kimsenin şüphesi olmasın ki bu evlatlarımızın hayatına
kastedenler bunun bedelini ödeyecektir. Devletimiz terörle mücadele için tüm
imkânlarını seferber etmiştir. Güvenlik güçlerimizin bu saldırı sonrası yaptığı
operasyonlarda gözaltı işlemleri vardır. Operasyonlar tüm hızıyla devam
etmektedir. Katil teröristler eninde sonunda ya yakalanacak ya da etkisiz hâle
getirilecektir. Şanlıurfa’da 11 yaşındaki çocuğu öldüren terör örgütünü himaye eden
kim varsa, onlara kim destek oluyorsa, kim onların sözcülüğünü yapıyorsa,
içeride veya dışarıda hiç fark etmez, eninde sonunda bu millete ve bu hukuka
hesap verecektir. 
Buradan
açıkça ifade ediyorum ki bir kedi yavrusuna sütlü ekmek vermek için dışarıya
çıkan 11 yaşındaki bir çocuğu katleden PKK’yı terör örgütü olarak görmeyenler
ne insanlıktan ne vicdandan ne de merhametten nasibini almamıştır. Şiddeti,
vahşeti, bebeği ve çocuğu öldürmeyi hak arama yöntemi olarak görenler
katillerin ortağıdır, iş birlikçileridir. Bugün Türkiye Cumhuriyeti devleti
yurt içinde, Suriye’de, Irak’ın kuzeyinde ve her nerede olursa olsun terör
örgütlerini bulundukları inlerde bertaraf etmektedir. İşte, terör örgütünün son
çırpınışlarla sivillere saldırma nedeni de budur. Devletimizin terörle mücadele
konsepti, daha terörist saldırıya geçmeden yerini tespit edip etkisiz hâle
getirmektir.
(Mikrofon
otomatik cihaz tarafından kapatıldı)
BAŞKAN
– Tamamlayın lütfen Sayın Muş.
MEHMET
MUŞ (İstanbul) – İnşallah aziz milletimizin desteğiyle bu mücadele sürdükçe
terörün kökü de kazınacaktır. Türkiye olarak bizim için bu mücadelede hangi
ülkenin ya da kimin ne dediğinin hiçbir önemi yoktur. Zira şehit olan bizim
evlatlarımızdır. Bizim odak noktamız terörün sığınağını, finans kaynağını, siyasi
desteğini, insan kaynağını, dış desteğini ortadan kaldırmaktır. Kimse bu
devleti ve aziz milleti terörle dize getiremez. Türk milletinin azim ve
kararlılığı, birlik ve beraberliğiyle çelikten iradesi bugüne kadar olduğu gibi
bundan sonra da tüm zorlukların üstesinden gelecektir diyorum.
Genel
Kurulu selamlıyorum.
BAŞKAN
- Teşekkür ederim.
V.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Ayşe
Nur Bahçekapılı’nın, Başkanlık Divanı olarak El Bab'da şehit olan Jandarma
Astsubay Yunus İşçan'a Allah'tan rahmet dilediklerine ilişkin konuşması 
BAŞKAN
– Sayın milletvekilleri, biz de Divan olarak El Bab bölgesinde el yapımı
patlayıcıları temizleme çalışmaları sırasında meydana gelen patlamada Jandarma
Astsubay Yunus İşcan şehit olmuştur, şehidimize ve şehitlerimize Allah’tan
rahmet, değerli ailelerine ve yakınlarına başsağlığı, sabır; yaralılara da acil
şifalar temenni ediyoruz.
Sayın
milletvekilleri, gündeme geçiyorum ve iyi çalışmalar diliyorum.
Başkanlığın
Genel Kurula sunuşları vardır.
Meclis
araştırması açılmasına ilişkin üç önerge bulunmaktadır. Önergeleri ayrı ayrı
okutacağım.
Üçüncü
sırada okutacağım Meclis araştırması önergesi 500 kelimeden fazla olduğu için
önerge özeti okunacaktır ancak önergenin tam metni Tutanak Dergisi’nde yer
alacaktır.
VI.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- Hatay Milletvekili Mevlüt Dudu ve 26
milletvekilinin, Türkiye'ye gelen sığınmacıların yaşadığı sorunların
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/471)
Türkiye Büyük Millet Meclisi Başkanlığına
Ülkelerinde
yaşanan iç savaşlardan dolayı Türkiye'ye gelen sığınmacıların yaşadığı
sorunların araştırılması ve Türkiye'de başta sağlık, güvenlik ve sosyal
sorunlar olmak üzere yaratabilecekleri risklerin tespit edilmesi gerekmektedir.
Orta Doğu'daki siyasi dalgalanmalar, Türkiye'yi doğrudan etkilemektedir.
Sınır
ötesi gelişmelerin Türkiye'de başta sağlık, sosyal ve güvenlik olmak üzere
yaratacağı tehditlerin araştırılması, risklerin bertaraf edilmesi amacıyla
çözüm yollarının belirlenerek, kapsamlı bir eylem planı oluşturulması için
Anayasa'nın 98’inci maddesi, TBMM İçtüzüğü'nün 104 ve 105’inci maddeleri
gereğince Meclis araştırması açılması için gereğini arz ederiz.
Saygılarımızla.
1)
Mevlüt Dudu (Hatay)
2)
Mehmet Gökdağ (Gaziantep)
3)
Kadim Durmaz (Tokat)
4)
Orhan Sarıbal (Bursa)
5)
Kemal Zeybek (Samsun)
6)
Kazım Arslan (Denizli)
7)
Veli Ağbaba (Malatya)
8)
Nihat Yeşil (Ankara)
9)
Onursal Adıgüzel (İstanbul)
10) Vecdi Gündoğdu (Kırklareli)
11)
Mehmet Göker  (Burdur)
12)
Candan Yüceer (Tekirdağ)
13)
Mahmut Tanal (İstanbul)
14)
Tur Yıldız Biçer (Manisa)
15)
Muharrem Erkek (Çanakkale)
16)
Hüseyin Çamak (Mersin)
17)
Yakup Akkaya (İstanbul)
18)
Bülent Öz (Çanakkale)
19)
Elif Doğan Türkmen (Adana)
20)
Nurhayat Altaca Kayışoğlu (Bursa)
21)
Barış Yarkadaş (İstanbul)
22)
Murat Emir (Ankara)
23)
Okan Gaytancıoğlu (Edirne)
24)
Erkan Aydın (Bursa)
25)
Nurettin Demir  (Muğla)
26)
Niyazi Nefi Kara (Antalya)
27)
Çetin Arık (Kayseri)
Gerekçe:

Türkiye
"Arap Baharı" adı altında Orta Doğu'da yaşanan siyasi gelişmeler ve
iç savaşların ardından büyük bir göç dalgasıyla karşı karşıya kalmıştır.
Özellikle Suriye'de yaşanan savaş Türkiye'yi doğrudan etkilemiştir. Yaklaşık 7
milyon 700 bin Suriyeli evini terk etmiş, 3,5 milyonu da komşu ülkelere
sığınmıştır. Hükûmet, 2011 yılında Hatay'ın Yayladağı ve Altınözü ilçelerinden
geçişle başlayan süreçten bu yana “açık kapı politikası” izlediği için Suriyelilerin
büyük bölümü Türkiye'ye gelmiştir.
Resmî
rakamlara göre, şu anda 2 milyon 500 bin Suriyeli sığınmacıyı barındıran
Türkiye, insani yardım kapsamında AKP iktidarının resmî açıklamalarına göre 8
milyar dolar harcamıştır. Bu rakamın esasında 12 milyar dolara kadar ulaştığı
tahmin edilmektedir. Uluslararası insani yardım tutarı ise şu ana kadar 455
milyon dolar düzeyinde kalmıştır. 29 Kasım 2015 tarihinde Brüksel'de
gerçekleşen AB-Türkiye Zirvesi'nde Türkiye'ye Suriyeliler için 3 milyar euro
destek sağlanması, bunun karşılığında Geri Kabul Anlaşması’nın imzalanmasıyla
Türkiye üzerinden yasa dışı yollarla Avrupa'ya giden göçmenlerin iadesinin
kabul edilmesi karara bağlanmıştır. Üstelik AB'nin 3 milyar euro tutarındaki
desteği nasıl ödeyeceği de belirsiz konuların başında yer almaktadır. Göç
dalgasının devam etmesi nedeniyle Türkiye'nin üstleneceği ekonomik yükün boyutu
tahmin edilememektedir.
Türkiye,
Suriyelilere geçici koruma statüsü vermektedir. Sığınmacıların 280 bini Başbakanlık
Afet ve Acil Durum Yönetim Başkanlığının (AFAD) 10 ilde kurduğu barınma
merkezinde yaşamaktadır. Kalan 2 milyon 200 bin sığınmacı ise maalesef
şehirlerde zor koşullarda çoğunlukla kentsel dönüşüm bölgelerinde terk edilmiş
evlerde veya akrabalarda yaşamını idame ettirmektedir.
AKP
iktidarı döneminde geçici sığınmacı statüsünde olan 2 milyon 500 bin
Suriyelinin biyometrik kaydı yapılmıştır. AFAD'ın rakamlarına göre,
Suriyelilere 10 milyon 500 bin muayene hizmeti verilmiştir. 350 bin Suriyeli
ameliyat edilmiştir. 80 bini kampta olmak üzere 350 bin sığınmacıya eğitim
hizmeti verilmiştir. Sağlık hizmetleri tüm Suriyeliler için ücretsizdir.
Bununla birlikte sağlıksız koşullarda yaşayan ve kayıt dışında kalıp gerekli
kontrollerden yoksun kalan Suriyeli sığınmacılar, ülke nüfusu açısından risk
teşkil etmektedir. Özellikle Suriye'den gelen kadınların cinsel istismara
uğradığı ve bu yolla çeşitli cinsel hastalıklar kaptığı bilinmektedir. Hatta
Suriyeli 1 kadın sığınmacıda AİDS'e neden olan HIV saptanmış ve Sağlık
Bakanlığı kayıtlarına geçmiştir. Türkiye'de dünya ortalamasının aksine AİDS
insidansının artması dikkat çekicidir.
Kamplarda
barınmayan Suriyeli sığınmacıların çocukları, aşı programı dışında kalmaktadır.
Bu da anne-bebek ölümlerini AB ülkeleri seviyesine getiren Türkiye'de katedilen
aşamayı geriye götüren bir tehdit olarak karşımıza çıkmaktadır. Sağlık
Bakanlığı Bağışıklama Danışma Kurulu, bu yıl kamuoyundan gizleyerek ilkokul
birinci sınıfta yapılan kızamık, kızamıkçık, kabakulak aşısını 4-6 yaş
aralığına çekmiştir. Yurt çapında kreş ve anaokulları uyarılarak, velilerin KKK
aşısını yaptırması istenmiştir.
Göçmen
Aşılama Programı'na alınan sığınmacı sayısı ve ayrılan bütçenin kapsamlı bir
şekilde ele alınması gerekmektedir.
Bunun
yanı sıra, komşu ülkelerde yaşanan iç savaşlar, Türkiye'nin ulusal güvenliği
açısından büyük bir risk oluşturmaktadır. 20 Temmuz 2015'te Suruç, 10 Ekim
2015'te Ankara'da, 12 Ocak 2016'da İstanbul Sultanahmet'te meydana gelen
katliamlar, Suriye merkezli IŞİD terör örgütü kaynaklıdır. Sultanahmet katliamını
gerçekleştiren kişinin Suriye'den Türkiye'ye giriş yapması ve Göç İdaresi Genel
Müdürlüğünde rahatça kayıt yaptırması Türkiye'nin içinde bulunduğu vahim
tabloyu da özetlemektedir.
Öte
yandan, Türkiye genelinde işsiz sayısı sürekli artarak 3 milyon 147 bin kişiye
ulaşmıştır. İşsizlik oranı yüzde 10.5 seviyesine çıkan Türkiye'de 15 Ocak 2016
tarihinde Resmî Gazete'de yayımlanan Bakanlar Kurulu kararıyla geçici koruma
sağlanan yabancılara çalışma izni verilmiş ve yabancı istihdam kotasının dışına
çıkılabileceği hükme bağlanmıştır. Mevsimlik tarım ve hayvancılık alanında
çalışma izni almadan da yabancıların çalışmasına olanak tanıyan yönetmeliğin
Türk iş gücü piyasasını etkileyeceği ortadadır.
Ülkelerinde
iç savaş bittikten sonra da pek çok Suriyelinin Türkiye'de yaşamaya devam
edeceği dikkate alındığında, geçici sığınma hakkı verilenlere uyum sağlamaları
için Türkçe eğitim verilmeye başlanması, Türk müfredatına uyumlu eğitime
geçmeleri gerekmektedir.
Bölge
ülkelerde yaşanan istikrarsızlıkların ve ülkemize yönelik kitlesel göç
hareketlerinin sınır güvenliğini ve iç güvenliğimizi etkilemesi, sağlık,
ekonomik ve sosyal boyutlarıyla ülkemizi tehdit edecek boyuta gelmesi
karşısında yeni stratejilerin geliştirilmesi, uzun vadeli planların yapılması
ve kapsamlı bir strateji belgesi hazırlanması için Meclis araştırması açılması
gerekli görülmektedir. 
2.- İstanbul Milletvekili Barış Yarkadaş ve
24 milletvekilinin, teknik bilimler öğrencileri ve mezunlarının sorunlarının
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/472)
Türkiye
Büyük Millet Meclisi Başkanlığına
Mühendislik;
endüstriyel yapıların, makinelerin, cihazların ve günlük hayatımızdaki diğer
sistemlerin tasarımını, üretimini, kurulmasını, geliştirilmesini,
çalıştırılmasını ve bakımını konu alan bir meslek koludur. Son yıllarda
üniversite sayısı ve dolayısıyla mezun sayısı hızla artmaktadır. Yükseköğretim
kurumlarının çeşitliliği, eğitim şartlarının farklılığı, üniversite sayısındaki
artışın ödeneklerde düşmeye neden olması, akademik kadroların yetersizliği gibi
konularda küreselleşmenin ve plansız artışın eğitim sistemine etkileri olarak
değerlendirilebilir.
Türkiye'de
2015 yılı itibarıyla 190 üniversite olduğu, bunlardan 114'ünün devlet
üniversitesi, 76'sının ise vakıf üniversitesi olduğu yükseköğretim
istatistikleri incelendiğinde görülmektedir. Bu üniversitelerden 100'ün
üzerinde bir kısmının mühendislik eğitimi verdiği ve şu an bu bölümlerin
öğrenci sayısının 250 bin civarında olduğu ifade edilmektedir. Mezun
sayısındaki artış ve özel sektörün talebi olan nitelikli iş gücünün arasındaki
dengesizlik nedeniyle yeni mezunlar işsizlik tehlikesiyle karşı karşıyadır. Bu
durumda kalan mezunlar ya işsizliği kabul etmek ya da mesleği dışında başka bir
işi yapmak durumunda kalmaktadırlar. 
Devletin
yavaş yavaş üretim sektörlerinden çekilmesinin ardından son yıllarda kamusal
hizmet alanlarından da hızla çekildiği görülmektedir. Bu süreçle beraber bugün
artık diyebiliriz ki: Üretim, büyük ölçüde özel sektör tarafından
şekillendirilmektedir. Mesleki faaliyet alanları açısından bakılırsa, en
temelinden, telekomünikasyonun, enerji üretiminin, dağıtımın, maden
işletmelerinin, ağır sanayi tesislerinin özel sektöre devredildiği ve hatta
kanalizasyon, yol yapım çalışmaları, arıtma gibi belediye hizmetlerine dâhil
olan hizmetlerin taşeron firmalar tarafından yapıldığı görülmektedir. Tüm bu
gelişmeler özel sektörde çalışan nitelikli iş gücünün hızla artmasını
beraberinde getirmektedir ve özel sektörde ücretli çalışan teknik bilimler
mezunu mühendis, mimar ve şehir plancıları ve benzeri sayısı da hızla
artmaktadır.
Yasalar
bakımından konu değerlendirecek olursa, 4857 sayılı İş Kanunu olmak üzere, 657
sayılı Devlet Memurları Kanunu, Sosyal Sigortalar ve Genel Sağlık Sigortası
Kanunu, Sendikalar Kanunu, Kamu Emekçileri Sendikaları Kanunu, İşsizlik
Sigortası Kanunu ve özelleştirme kanunları gibi pek çok kanun çalışma hayatını
etkilemektedir. Özelleştirmeler sonucu kamuda çalışan teknik bilimler mezunu
insan sayısı da azalmış, dolayısıyla 657 sayılı Devlet Memurları Kanunu
kapsamında çalışma alanı da oldukça daralmıştır. TMMOB üye yapısına bakıldığı
takdirde büyük çoğunluk belirli veya belirsiz süreli yapılan bu iş sözleşmeleri
hükümlerine göre çalışmakta ve İş Kanunu hükümlerine tabidirler, dolayısıyla
işçi statüsündedirler. Birçok mühendis ve mimar işten atılma korkusu ve
güvencesiz çalışmanın yanı sıra özlük hakları, yıllık izinler, tazminatlar,
görev tanımlarının belirsizliği, sigortasız ya da düşük sigortalı çalışma, taşeronlaşma
gibi sorunlarla karşı karşıyadır. Teknik bilimler bölüm ve fakültelerinin
gerçek bir gereksinime dayanmayan hızlı artışı bir yandan işsiz teknik bilimler
mezunu sayısını artırırken bu insanların meslek dışı alanlarda düşük ücretle ve
güvencesiz çalışmaya zorlandığı görülmektedir. 
Tüm
bu sebep-sonuç ilişkileri sonrasında ülkemizin kalkınması ve büyümesinde önemli
faktör olan ücretli çalışan ve işsiz teknik bilimler mezunları (mühendis, mimar
ve şehir plancıları vb) ve eğitimlerine devam eden öğrencilerin sorunlarının
araştırılması amacıyla İç Tüzük’ümüzün 104 ve 105’inci maddeleri gereğince
araştırma komisyonu kurularak konunun araştırılmasını arz ve talep ederiz.
1) Barış
Yarkadaş  (İstanbul)
2) Kazım Arslan  (Denizli)
3) Nurettin
Demir  (Muğla)
4) Niyazi Nefi
Kara  (Antalya)
5) Candan Yüceer
 (Tekirdağ)
6) Seyit Torun  (Ordu)
7) Barış
Karadeniz  (Sinop)
8) İbrahim Özdiş
 (Adana)
9) Akif Ekici  (Gaziantep)
10) İrfan Bakır  (Isparta)
11) Mahmut Tanal
 (İstanbul)
12) Tur Yıldız
Biçer  (Manisa)
13) Muharrem
Erkek  (Çanakkale)
14) Hüseyin
Çamak  (Mersin)
15) Mevlüt Dudu  (Hatay)
16) Yakup Akkaya
 (İstanbul)
17) Kemal Zeybek
 (Samsun)
18) Bülent Öz  (Çanakkale)
19) Elif Doğan
Türkmen  (Adana)
20) Nurhayat
Altaca Kayışoğlu  (Bursa)
21) Mehmet
Gökdağ  (Gaziantep)
22) Murat Emir  (Ankara)
23) Okan
Gaytancıoğlu  (Edirne)
24) Erkan Aydın  (Bursa)
25) Çetin Arık  (Kayseri)

3.- İstanbul Milletvekili Gülay Yedekci ve
29 milletvekilinin, Hasankeyf’te kültürel ve tarihî mirasın korunması ve kentin
sular altında kalmasının engellenmesi için alınacak önlemlerin araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/473) (x)
Türkiye Büyük Millet Meclisi Başkanlığına
Anadolu ve Mezopotamya'nın
uygarlık tarihinde çok önemli kültürel değerler olduğu bilinmektedir.
Hasankeyf, Mezopotamya'da insanlığın yerleşik hayata geçtiğinin en belirgin
örneğidir. Hasankeyf’i birinci derece sit alanı yapan en önemli özellik bir
bütün içerisinde mağaralar, kalenin tarihî dokusu, ibadethaneler ve burada
yaşayan atalarımızın mezarları, Zeynel Bey Türbesi ve kazı çalışmaları, daha
bitmemiş, gün ışığına çıkmayı bekleyen binlerce tarihî eserin burada yer
almasıdır. Sular altında kalacak olan binlerce mağaranın taşınması zaten söz
konusu değildir.
Zeynel
Bey Türbesi ise dış cephesindeki mozaik kaplamalardan dolayı eski özelliğini
koruyamayacağı için sökülüp tekrar montajı imkânsızdır. Ray sistemiyle
taşınması durumundaysa kot farkı çok olduğundan sarsıntılarla türbenin
kesinlikle yıkılacağı ortadadır. Bir yapının planını yapmadan önce bireyin
yaşadığı coğrafyadaki kültürel değerleri (gelenekler, dinî değerler ve kültürel
mekânlar) gözetilmelidir, aksi hâlde plan işlevsizdir. Bu kural dünyanın her
yerinde planlama bazında her kurum ve kuruluş için geçerlidir. Hasankeyf’in
sular altında bırakılması insanlık suçudur. Hasankeyf’te altmış-yetmiş yıl
ömürlü baraj, on iki bin yıllık tarihe tercih edilmemelidir. Barajın havzasının
bulunduğu alanlardan gelecek kil, silt gibi malzemelerin “ölü hacim” diye tabir
ettiğimiz baraj alt kotunu doldurması sonucunda baraj ömrü tükenmekte ve atıl
duruma gelmektedir. Erozyonun önlenmesi için gerekli ağaçlandırma
yapılmadığından baraj ömrü en çok altmış-yetmiş yıla düşmektedir. On iki bin
yıllık geçmişe sahip, insanlık var oldukça ayakta kalacak olan Hasankeyf’in bu
ölü hacmin altında kalması engellenmelidir.
İlçenin
şimdiki konumunun kuzeyinde oluşturulacak olan yerleşimin sadece adı
“Hasankeyf” olacaktır, yapılacak olan baraj gölüyle zaten iklimin değişeceği
ortadadır. Yeni oluşturulmak istenen ilçe coğrafya ve iklim olarak kültürel
zenginlik, topografya ve mimari olarak kent bütünü anlayışıyla bakıldığında
başka bir yerleşke olacaktır. Ilısu Barajı ve hidroelektrik santralinin sosyal,
doğal, arkeolojik, siyasi ve ekonomik yıkımlara neden olacağı açıktır.
Hasankeyf toprak yapısı gereği kireç taşı ve yumuşak topraktan oluşması bunun
da yapılacak olan barajın enerji verimliliğini oluşturabilecek noktaya gelmeden
debisinin dolacağını bilimsel olarak da göstermektedir. Sonuç olarak, “Dünya
için de çok önemli olan Hasankeyf sular altında kalmasın.” diyoruz.
Hasankeyf’in dünya mirası olması için yapılan girişimler ise uluslararası
kriterlere uygunluk sağlanmasına karşın yine aynı kriterlerin ilgili dosyanın
Hükûmet tarafından UNESCO'ya sunulmasını şart koşması ve Kültür Bakanlığının da
bu başvuruyu yapmayı reddetmesi nedeniyle sonuçsuz kalmıştır. Finansmanın
tamamının dış krediyle sağlanması planlanan Ilısu Barajı Projesi çerçevesinde kredinin
ilgili yabancı hükûmetlerce onayı için sağlanması gereken uluslararası mevzuat
kapsamında hazırlanan çevre etki değerlendirme raporu Dünya Bankasının OP 4,01
ve OP 4,04 şartlarını sağlamadığı iddia edilmektedir. Hasankeyf’in üzerinde
kurulu olduğu jeolojik birim kaya ortamı gözenekli bir kayadan oluşmaktadır.
Kolay kazılır özelliğe sahiptir. On iki bin yıllık antik kent Hasankeyf’in
taşınması mümkün değildir. Hasankeyf’in sular altında kalması hâlinde ise su
düzeyi alçalıp yükseldiğinde; kayayı oluşturan karbonat kırıntıları ve
çimentosu kolayca suda çözünecektir. Bu nedenle, Hasankeyf su altında kaldıktan
sonra bir daha kurtulması olanaksızdır.
Hasankeyf’te
gün yüzüne çıkarılmayı bekleyen kültürel ve tarihî mirasın korunması ve kentin
sular altında kalmasının engellenmesi için alınacak önlemlerin saptanması
amacıyla Anayasa'nın 98’inci ve TBMM İçtüzüğü’nün 104’üncü ve 105’inci
maddeleri gereği Meclis araştırması açılmasını arz ederiz.
Saygılarımla.

1) Gülay
Yedekci  (İstanbul)
2) Kadim
Durmaz  (Tokat)
3) Orhan
Sarıbal  (Bursa)
4) Nihat
Yeşil  (Ankara)
5) Onursal
Adıgüzel  (İstanbul)
6) Vecdi
Gündoğdu  (Kırklareli)
7) Niyazi
Nefi Kara  (Antalya)
8. Mahmut
Tanal  (İstanbul)
9. Kemal
Zeybek  (Samsun)
10. Veli
Ağbaba  (Malatya)
11. Ünal
Demirtaş  (Zonguldak)
12. Mehmet
Göker  (Burdur)
13. Candan
Yüceer  (Tekirdağ)
14. Tur
Yıldız Biçer  (Manisa)
15. Muharrem
Erkek  (Çanakkale)
16. Hüseyin
Çamak  (Mersin)
17. Hatice
Dudu Özkal  (Afyonkarahisar)
18. Yakup
Akkaya  (İstanbul)
19. Bülent
Öz   (Çanakkale)
20. Elif
Doğan Türkmen  (Adana)
21. Nurhayat
Altaca Kayışoğlu  (Bursa)
22. Musa
Çam  (İzmir)
23. Kazım
Arslan  (Denizli)
24. Barış
Yarkadaş  (İstanbul)
25. Murat
Emir  (Ankara)
26. Okan
Gaytancıoğlu  (Edirne)
27. Erkan
Aydın  (Bursa)
28. Nurettin
Demir (Muğla)
29. Çetin
Arık  (Kayseri)
30. Mehmet
Gökdağ  (Gaziantep)
 
BAŞKAN
– Bilgilerinize sunulmuştur.
Önergeler
gündemdeki yerlerini alacak ve Meclis araştırması açılıp açılmaması konusundaki
öngörüşmeler, sırası geldiğinde yapılacaktır. 
Başbakanlığın,
Anayasa’nın 84’üncü maddesine göre Van Milletvekili Figen Yüksekdağ Şenoğlu’nun
kesin hüküm giydiğine dair kesinleşen mahkeme kararı hakkında bir tezkeresi
vardır, okutup bilgilerinize sunuyorum:
B) Tezkereler 
1.- Başbakanlığın, Van Milletvekili Figen
Yüksekdağ Şenoğlu’nun, terör örgütü propagandası yapmak suçundan
cezalandırılmasına ilişkin Adana (Kapatılan) 7. Ağır Ceza Mahkemesinin
27/11/2013 tarihli ve E: 2012/178 ve K: 2013/211 sayılı Kararı’nın, Yargıtay
16. Ceza Dairesinin 22/9/2016 tarihli ve E: 2015/8449 K: 2016/4723 sayılı
Kararı’yla onanması nedeniyle, Türkiye Cumhuriyeti Anayasası’nın 84’üncü
maddesinin ikinci fıkrası uyarınca milletvekilliğinin düşürülmesine ilişkin
tezkeresi (3/916)
Türkiye Büyük Millet Meclisi Başkanlığına
İlgi:
03/02/2017 tarihli ve 35601974-103-0870-2016-E.340/7195 sayılı yazı
Van
Milletvekili Figen Yüksekdağ Şenoğlu’nun, terör örgütü propagandası yapmak
suçundan cezalandırılmasına ilişkin Adana (Kapatılan) 7. Ağır Ceza Mahkemesinin
27/11/2013 tarihli ve E: 2012/178 ve K: 2013/211 sayılı kararının, Yargıtay 16.
Ceza Dairesinin 22/09/2016 tarihli ve E: 2015/8449 K: 2016/4723 sayılı kararı
ile onanması nedeniyle; Türkiye Cumhuriyeti Anayasası’nın 84’üncü maddesinin
ikinci fıkrası uyarınca milletvekilliğinin düşürülmesine dair Adalet
Bakanlığından alınan ilgi yazı sureti ve eki dosya ilişikte gönderilmiştir. 
Gereğini
arz ederim. 
 Nurettin
Canikli
 Başbakan
Yardımcısı
BAŞKAN
– Anayasa’nın 76’ncı maddesi kapsamında milletvekili seçilmeye engel bir suça
ilişkin olan ve Anayasa’nın 84’üncü maddesinin ikinci fıkrası gereğince bilgiye
sunulan kesinleşmiş mahkeme kararı doğrultusunda Van Milletvekili Figen
Yüksekdağ Şenoğlu’nun milletvekilliği düşmüştür. 
Bilgilerinize
sunulur.
SİBEL
YİĞİTALP (Diyarbakır) – Kabul etmiyoruz. Böyle bir şey olabilir mi? Böyle kolay
mı?
AHMET
YILDIRIM (Muş) – Sayın Başkan, ben İç Tüzük 60’a göre söz istiyorum.
BAŞKAN
– Buyurun Sayın Yıldırım. 
IV.- AÇIKLAMALAR (Devam)
20.- Muş Milletvekili Ahmet Yıldırım’ın,
Van Milletvekili Figen Yüksekdağ Şenoğlu hakkında kesinleşen mahkeme kararının
kendileri için hukuki bir nitelik taşımadığına ve siyasi iktidarın referandum
sürecinde başlatmış olduğu siyasi soykırım operasyonlarına tam hız devam
ettiğine ilişkin açıklaması
AHMET
YILDIRIM (Muş) – Sayın Başkan, bütün dost düşman, bütün siyasi çevreler
bilmelidir ki söz konusu o kâğıt parçası, şu siyasi iktidar tarafından
“terörist” olarak kabul edilen savcılar ve hâkimler tarafından hazırlanmış bir
iddianamenin ürünüdür. Söz konusu okuduğunuz kararın savcıları şu anda içeride,
o kararın hâkimleri içeride. Teröristlerin arkasına sığınmış bir siyasi
iktidarın kararı bizim için bir yargı kararı olamaz. 
Buradan
hareketle, siyasi iktidar referandum sürecinde başlatmış olduğu siyasi soykırım
operasyonlarına tam hız devam ediyor ve “hayır” kampanyası yürütenlere karşı
yürütmüş olduğu pespaye bir kampanyanın ürünüdür. 
ORHAN
DELİGÖZ (Erzurum) – Hadi oradan… Hadi oradan…
BAŞKAN
– Sayın milletvekilleri…
AHMET
YILDIRIM (Muş) - O karar, bizim için hukuki bir nitelik taşımamaktadır. 
(Mikrofon
otomatik cihaz tarafından kapatıldı) 
AHMET
YILDIRIM (Muş) - O kararın alındığı mahkemenin savcı ve hâkimlerinin sizler
tarafından terörist olup olmadığını ve şu anda nerede olduğunu çıkıp siyasi
iktidarın açıklamasını istiyoruz. 
Bizim
için de yok hükmündedir.
BAŞKAN
– Teşekkür ederim.
MEHMET
MUŞ (İstanbul) – Sayın Başkan…
BAŞKAN
– Buyurun Sayın Muş.
21.- İstanbul Milletvekili Mehmet Muş’un,
AK PARTİ’nin, teröristlerle ve teröristlere destek verenlerle bugüne kadar
olduğu gibi bundan sonra da mücadele edeceğine ilişkin açıklaması
MEHMET
MUŞ (İstanbul) – AK PARTİ, teröristlerle ve teröristlere destek verenlerle
bugüne kadar olduğu gibi bundan sonra da mücadele edecektir. 
AHMET
YILDIRIM (Muş) – Arkasına sığınmışsınız siz.
SİBEL
YİĞİTALP (Diyarbakır) – Bir açıklama yap. Mantıklı bir açıklama yap, mantıklı.
MEHMET
MUŞ (İstanbul) – Terör örgütlerinin başını ezmiştir, ezmeye de devam edecektir.

SİBEL
YİĞİTALP (Diyarbakır) – Böyle suçlamadan, makul, mantıklı bir açıklama yapın
ya. 
MEHMET
MUŞ (İstanbul) – Burası mahkeme salonu değildir.
SİBEL
YİĞİTALP (Diyarbakır) – Mahkeme salonu değil ama siz mahkeme salonu olarak
yapıyorsunuz. 
BAŞKAN
– Sayın Yiğitalp…
MEHMET
MUŞ (İstanbul) – Burası Türkiye Büyük Millet Meclisidir. Savunma mahkemede
yapılır.
Teşekkür
ediyorum. (AK PARTİ sıralarından alkışlar) 
BAŞKAN
– Teşekkür ederim. 
SİBEL
YİĞİTALP (Diyarbakır) – Savunma mahkemede yapılırsa mahkemeye müdahale etmeyin
o zaman. 
AHMET
YILDIRIM (Muş) – Tabii, teröristlerin mahkemesi değil mi? Teröristlerin
mahkemesi…
SİBEL
YİĞİTALP (Diyarbakır) – Niye mahkemeye müdahale ediyorsunuz? Niye ediyorsunuz?
BAŞKAN
- Sayın milletvekilleri, Sayın Yiğitalp…
AHMET
YILDIRIM (Muş) – Teröristlerin arkasına sığınmışsınız. 
MEHMET
MUŞ (İstanbul) – Teröristlerin başını da ezeceğiz, destek verenleri de… 
SİBEL
YİĞİTALP (Diyarbakır) – Gece gündüz şiddet çağrısı yapan sizsiniz! Ölümleri
getiren de sizsiniz! Bu oyu da siz vermediniz, Van halkı verdi, Türkiye
halkları verdi. Buna karışamazsınız. 
BAŞKAN
– Sayın Yıldırım, Sayın Yiğitalp…
AHMET
YILDIRIM (Muş) – Sayın Başkan, bir sorun, o savcılar, o hâkimler nerede şu
anda.
SİBEL
YİĞİTALP (Diyarbakır) – Bu adalet herkese lazım. 
AHMET
YILDIRIM (Muş) – Bu kadar ucube bir iktidar. 
BAŞKAN
– Türkiye Büyük Millet Meclisi Başkanlığının iki tezkeresi vardır, ayrı ayrı
okutup oylarınıza sunacağım.
SİBEL
YİĞİTALP (Diyarbakır) – Bu böyle sessizce kapatılacak bir konu değil Başkan.
BAŞKAN
- Sayın Yiğitalp, lütfen…
SİBEL
YİĞİTALP (Diyarbakır) – Ama böyle olacak bir şey midir yani? Yüz binlerce
insanın iradesini yok sayıyorsunuz burada. Düşürüyorsunuz ve bizim sessizce
izlememizi istiyorsunuz.
AHMET
YILDIRIM (Muş) – Bir sorun, o savcılar şu anda nerede Sayın Başkan?
BAŞKAN
– Sayın milletvekilleri, lütfen…
AHMET
YILDIRIM (Muş) – Siyasi iktidar, Sayın Canikli kimin imzasıyla alınmış
kararları buraya gönderiyor görsün bakayım. 
BAŞKAN
– Sayın milletvekilleri, ben size söz vermedim.
AHMET
YILDIRIM (Muş) – Bunları aktaracağız.
SİBEL
YİĞİTALP (Diyarbakır) – O zaman paralelcilerin içinde olanlar, çıksın
byLock’çular. Nerede bu siyasi uzantı, nerede?
BAŞKAN
- Birleşime on beş dakika ara veriyorum, grup başkan vekillerini toplantıya
davet ediyorum.
Kapanma Saati: 16.04
İKİNCİ OTURUM
Açılma Saati: 16.39
BAŞKAN: Başkan Vekili Ayşe Nur BAHÇEKAPILI
KÂTİP ÜYELER: Fehmi KÜPÇÜ (Bolu), Fatma KAPLAN HÜRRİYET (Kocaeli)
-----0-----
BAŞKAN – Sayın
milletvekilleri, Türkiye Büyük Millet Meclisinin 72’nci Birleşiminin İkinci
Oturumunu açıyorum.
Halkların
Demokratik Partisi…
AHMET YILDIRIM
(Muş) – Sayın Başkan…
BAŞKAN
– Buyurun.
AHMET
YILDIRIM (Muş) – Araya gitmeden önce okunmuş olan, hukuka, akla, izana, bilime
aykırı olan bir kâğıt parçasındaki yazıya binaen, Eş Genel Başkanımızın
milletvekilliğinin düşürülmesi, anlaşılan, bir yerlerin derin dehlizlerinde
yürütülen tartışmalar sonucunda karar altına alınmış. Söylüyoruz, söylemeye
devam edeceğiz. 4 Kasımdan beri partimize, eş genel başkanlarımıza,
milletvekillerimize dönük geliştirilen bu siyasi terör operasyonları, yıldırma
ve korku salma operasyonlarının tamamı referandum takvimiyle iltisaklı yürüyor
ve birkaç açıdan problemli olan hususlara dikkatinizi çekmek istiyorum: 
Anayasa
83 ve üçüncü fıkrası “Türkiye Büyük Millet Meclisi üyesi hakkında, seçiminden
önce veya sonra verilmiş bir ceza hükmünün yerine getirilmesi, üyelik sıfatının
sona ermesine bırakılır; üyelik süresince zamanaşımı işlemez.” Bu, bir.
İkincisi:
Elimizdeki karar bir yıl olarak Adana 8. Ağır Ceza Mahkemesinin bir yıllık
kararı okunuyor ama bir başka sayfasında bu cezanın on ay hapis cezası olduğu
Yargıtayca kabul edilmiş oluyor. 
Buralardan
bakıldığında, içeride ısrarla size anlatmama rağmen, siz Anayasa 83’ün ikinci
fıkrasına, Anayasa 14’e zorlama bir bağ kurarak bu karara karşı bir şey
yapamayacağınızı ifade ettiniz. Bize göre yanlış bir usul işletilmiştir,
Anayasa’ya aykırı bir tavır takınılmıştır. Bu yönüyle, ya bu kararınızı geri
çekmeyi, tutanaklardan çıkarmayı ya da tutumunuz hakkında usul tartışması
açılmasını talep ediyoruz.
BAŞKAN
– Teşekkür ederim Sayın Yıldırım.
Şöyle
bir açıklama yapmak isterim sayın milletvekilleri. Bunu, bu açıklamayı
defalarca yaptık ama görülen o ki bir kez daha tekrarlamamız gerekiyor. Gündemi
Başkanlık hazırlıyor. Meclis başkan vekillerinin görevi hazırlanan gündemi İç
Tüzük’e, teamüllere ve tabii ki Meclisteki grup başkan vekillerinin ortak
kararına ve eğilimine uygun olarak yönetiyoruz.
ZİYA
PİR (Diyarbakır) – Faşizm böyledir. Hep başkalarının üstüne atın! Hep
başkalarının üstüne atın!
BAŞKAN
- Bu konuda gündemi değiştirmek şeklinde bir yetki hiçbir Meclis başkan vekilinin
görevinde değil. İçeride uzun uzun tartıştık bütün grup başkan vekilleriyle.
Burada içeride Anayasa’nın 76’ncı, 84’üncü ve 83’üncü maddesinin ikinci
fıkrasını yeteri kadar tartıştık. Bu konuda geri alma şeklinde bir yetkim de
yok. Hem Meclis başkan vekilinin gündemi değiştirme yetkisinin olmamasından
kaynaklı hem de Anayasa’ya uygun bir işlem olmasından kaynaklı benim bu konuda
kararımı geri alma şeklinde bir tasarrufum söz konusu asla olamaz. Ama madem
usul tartışması açmak istiyorsunuz, bu talebinizi yerine getireceğim.
ZİYA
PİR (Diyarbakır) – Bu konuşmayı tarih yazacak.
AHMET
YILDIRIM (Muş) – Aleyhte…
BAŞKAN
– Sayın Yıldırım aleyhte…
RAMAZAN
CAN (Kırıkkale) – Lehinde…
MEHMET
MUŞ (İstanbul) – Lehte… 
BAŞKAN
- Sayın Muş ve Sayın Can lehte, Sayın Altay aleyhte.
Tutumumun
lehinde konuşmak üzere Sayın Can’ı kürsüye davet ediyorum.
Buyurun.
SİBEL
YİĞİTALP (Diyarbakır) – Mevzuat sadece bizim için geçerli, yasalar sadece bizim
için değil mi? Nerede sizin byLock’çularınız? Nerede bu siyasi uzantı?
VII.- USUL HAKKINDA GÖRÜŞMELER
1.- Oturum Başkanı TBMM Başkan Vekili Ayşe
Nur Bahçekapılı’nın, Van Milletvekili Figen Yüksekdağ Şenoğlu’nun
milletvekilliğinin düşürülmesine ilişkin Başbakanlık tezkeresiyle ilgili
yaptığı işlemin İç Tüzük hükümlerine uygun olup olmadığı hakkında
RAMAZAN
CAN (Kırıkkale) – Sayın Başkan, değerli milletvekilleri; Genel Kurulu saygıyla
selamlıyorum.
ZİYA
PİR (Diyarbakır) – Ne saygısı ya! Bu Meclisin saygısı mı kaldı!
RAMAZAN
CAN (Devamla) – Sayın Başkanım burada…
SİBEL
YİĞİTALP (Diyarbakır) – Yangından mal kaçırır gibi düşürüyorsunuz vekillikleri.
BAŞKAN
– Sayın milletvekilleri, dinliyoruz.
ZİYA
PİR (Diyarbakır) – Neyi dinleyeceğiz ya! Nesi kaldı bu Meclisin! Sözde Meclis
bu artık, sözde Meclis.
RAMAZAN
CAN (Devamla) – …mevcut gündeme geçmeden önce -gündem hazırlanmıştır- buna
ilişkin “Sunuşlar” bölümünde bir tezkereyi okudu, Başbakanlık tezkeresini ve
Genel Kurula bilgi verdi. Bu manada Anayasa’nın 76’ncı maddesi gayet açık.
Milletvekili seçilme yeterliliğine ilişkin madde, 76’ncı madde ve 83’üncü
maddenin ikinci fıkrası da “Seçimden önce veya sonra bir suç işlediği ileri
sürülen bir milletvekili…” diye başlayan fıkra ve 84’üncü maddenin de
“Milletvekilliğinin kesin hüküm giyme veya kısıtlanma hâlinde düşmesi, bu
husustaki kesin mahkeme kararının Genel Kurula bildirilmesiyle olur.” ibaresine
dayanarak, burada bir mahkeme kararının…
SİBEL
YİĞİTALP (Diyarbakır) – Halkın iradesini yok sayıyorsunuz, yok! Halkın iradesi
yok sayılıyor burada.
BAŞKAN
– Sayın Yiğitalp… Sayın Yiğitalp…
SİBEL
YİĞİTALP (Diyarbakır) – Bütün seçimlerde, bakın, belediye seçimlerinde, genel
seçimlerde bizim irademizi yok sayıyorsunuz.
BAŞKAN
– Sayın Yiğitalp, size söz vermedim, lütfen.
Buyurun,
devam edin Sayın Can.
RAMAZAN
CAN (Devamla) – Sayın Başkanım, burada Meclis Başkan Vekili…
ŞİRİN
ÜNAL (İstanbul) – Ya, sizi dinlemek zorunda mıyız.
ZİYA
PİR (Diyarbakır) – Sen ne diyorsun oradan?
ŞİRİN
ÜNAL (İstanbul) – Konuşuyorum.
SİBEL
YİĞİTALP (Diyarbakır) – İradeyi yok sayıyorsunuz.
ŞİRİN
ÜNAL (İstanbul) – Konuşacağım tabii.
MEHMET
ALTAY (Uşak) – Sen konuşurken iyi ya! Hadi git şuradan!
SİBEL
YİĞİTALP (Diyarbakır) – Milyonlarca insanın verdiği oyu yok sayıyorsunuz. 
BAŞKAN
– Sayın Altay… Sayın Pir, lütfen…
MEHMET
ALTAY (Uşak) – Lütfen, Sayın Başkan, oraya söz söyleyin ya.
BAŞKAN
– Devam edin Sayın Can siz, lütfen.
RAMAZAN
CAN (Devamla) – Sayın Başkan burada Meclis Başkan Vekili olarak, oturumu
yöneten Başkan Vekili sıfatıyla tezkereyi okumuştur. Genel Kurula bilgi verme
babında bir tezkeredir çünkü kesinleştiği mahkeme kararına dayanmaktadır. Bu
nedenle tutumu yerindedir. Netice itibarıyla Anayasa’nın 76’ncı maddesi, 82’nci
maddesi ve 84’üncü maddesi gereğince işleme alınmıştır. Bu işlem bugün
itibarıyla tezkere şekline dönüştürülmüş ve Meclis Başkan Vekili de Meclis
Genel Kurulunu bilgilendirmiştir. Bu nedenle Meclis Başkan Vekilimizin tutumu
yerindedir diyor, Genel Kurulun takdirine bırakıyorum.
Hepinizi
saygıyla selamlıyorum. (AK PARTİ sıralarından alkışlar) 
BAŞKAN
– Teşekkür ederim.
SİBEL
YİĞİTALP (Diyarbakır) – Siz emir verdiniz zaten, onun için “Yerindedir.” Siz
emir veriyorsunuz; adalete siz emir veriyorsunuz, yargıyı siz
yönlendiriyorsunuz, tabii ki “Yerindedir.” diyeceksiniz.
BAŞKAN
– Sayın Yıldırım, tutumumun aleyhinde.
Üç
dakika süreniz.
Buyurun.

AHMET
YILDIRIM (Muş) – Teşekkür ederim Sayın Başkan.
Şu
Meclis artık millet iradesinden kopmuş, utanç verici işler yapan bir siyasi
iktidara tanıklık ediyor. Utanç verici işler yapılıyor. Millet iradesini diline
pelesenk edenler, millet iradesinin nasıl ayaklar altına alındığı günleri bu
ülkeye bir utanç olarak yaşatıyor.
Evet,
şu karar ne zaman alınmış Yargıtayda biliyor musunuz? Eylül ayında, beş buçuk
ay önce. Peki, Yargıtay Adalet Bakanlığına ne zaman yazmış? Kasımın başında. Ne
zaman? Üç buçuk ay önce. Peki, niye bugün? Çünkü o zaman referandum yoktu.
Çünkü bir siyasi parti ve birilerinin başkanlık hayalleri uğruna çalışan… Üç
yıldır o hayalleri suya düşüren bir siyasi partiye dönük siyasi soykırım
operasyonlarının başlamasının takvimi yok orta yerde. Çünkü günü beklenecek, o
partinin son bir yılda 10 bin üyesi, çalışanı, milletvekili, belediye başkanı
tutuklanacak ve bunun yanı sıra -şunu söyleyelim- Anayasa 83 eğilip bükülecek,
Anayasa 84 lastik gibi bir yere çekilecek; ne anlatıyorsunuz ya Allah aşkına?
On ay hapis cezası bu Parlamentonun 3’üncü büyük partisinin Eş Genel Başkanının
milletvekilliğinin düşürülmesi gibi pespaye bir karara dönüştürülecek, öyle mi?
Burada
bizden önce de milletvekilliği yapanlar vardı. Kemal Aktaş altı buçuk yıl ceza
yemişti; milletvekilliği düşmedi geçen dönem, 24’üncü Dönemin sonuna bırakıldı.
Altı buçuk yılda düşürülmeyecek, on ayda düşürülecek, öyle mi? Biz, bunun
nerenin derin dehlizlerinde hazırlandığına, bu referandumla ilişkisinin ne
olduğuna, birilerinin başkanlık hayallerinin ve vesayet sisteminin siyasi
iktidarın gözünü ne kadar bürüdüğüne; bu uğurda siyasi soykırım operasyonları,
tutuklamalar, kan akıtmalar, bu ülkenin gençlerinin canına kıymalar için ne
kadar pespaye işlerin yapıldığına tanıklık ediyoruz. Nasıl ki 12 Eylülcüler
dönemleri sona erdikten sonra toplum içine çıkamaz oldularsa, nasıl ki 28
Şubatın o utanç verici kadroları dönemleri sona erdikten sonra insan içine
çıkamaz oldularsa, bu kantarın ayarını bozanlar, bir gün bu kantar kendilerini
tartmaya başladığı zaman, selam verecek kimse bulamayacaklardır. 28 Şubat da
bin yıl sürecekti. Siz de öyle düşünüyorsunuz, değil mi? Bugünler geçecek,
kimin haktan, hakikatten, hakkaniyetten yana ne sözü varsa karnında bugün
söylemeli, ne itirazı varsa bugün yapmalı; ya değilse, bu utanç verici günlerin
ortağısınız, bu utanç verici günlerin sahiplerisiniz. 80 milyon insan, böyle
pespaye bir iktidarı hak etmiyor. (HDP sıralarından alkışlar) 
BAŞKAN
– Tutumum lehinde Sayın Muş konuşacak. 
Buyurun
Sayın Muş, sizin de üç dakika süreniz var. (AK PARTİ sıralarından alkışlar) 
MEHMET
MUŞ (İstanbul) – Sayın Başkan, değerli milletvekilleri; Genel Kurulu saygıyla
selamlıyorum. 
Burada
Meclis gündemi teşekkül etmiş durumdadır ve Meclis Başkanlık Divanının yapması
gereken, Meclis gündemine bağlı kalarak Meclisin çalıştırılmasını sağlamaktır.
Bunun haricinde, kendisinin gündemi değiştirip başka bir karar alma yetkisi
yoktur. 
SİBEL
YİĞİTALP (Diyarbakır) – Talimat dışına çıkamazsınız. Talimatı siz veriyorsunuz.

MEHMET
MUŞ (Devamla) – Burada bunlara karar verecek olan, burada yapılacak olan bir
değişiklik varsa ilgili kurullarında İç Tüzük’e uygun şekilde yapılır. 
SİBEL
YİĞİTALP (Diyarbakır) – Nedense bu adalet HDP için çalışıyor, HDP için var bu
adalet. 
MEHMET
MUŞ (Devamla) – Şimdi, değerli milletvekilleri…
SİBEL
YİĞİTALP (Diyarbakır) – Tutuklama bizim için var, yargılama bizim için var. 
MEHMET
ALTAY (Uşak) – Dinle, dinle. 
SİBEL
YİĞİTALP (Diyarbakır) – Ne oluyor?
MEHMET
ALTAY (Uşak) – Dır dır dır konuşuyorsun, dinle bakalım bir. 
SİBEL
YİĞİTALP (Diyarbakır) – Bir gün sizin başınıza gelecek bunlar, bir gün sizin
başınıza gelecek. 
MEHMET
ALTAY (Uşak) – Sabah akşam konuşuyorsun ya. 
MEHMET
MUŞ (Devamla) – Değerli milletvekilleri, bir yargı kararı, Yargıtayda onanmış,
kesinleşmiş bir karar, Genel Kurulda okunuyor.
BURCU
ÇELİK (Muş) – Neden bugün okundu, bunu açıklayacaksınız. Neden bugün?
SİBEL
YİĞİTALP (Diyarbakır) – Çoğunuzun byLock’çu olduğunu çok iyi biliyoruz. 
MEHMET
ALTAY (Uşak) – İşine gelmeyince paso konuş.
ŞİRİN
ÜNAL (İstanbul) – Sen git Kandil’e. Kandil’e git, burada durma. 
MEHMET
MUŞ (Devamla) – Anayasa’nın 84’üncü maddesi açık bir şekilde şunu söylüyor,
diyor ki: “Milletvekilliğinin kesin hüküm giyme veya kısıtlama hâlinde düşmesi,
bu husustaki kesin mahkeme kararının Genel Kurulda okunmasıyla gerçekleşir.”
Burada karar okunmuştur ve Figen Yüksekdağ’ın milletvekilliği düşmüştür. 
SİBEL
YİĞİTALP (Diyarbakır) – Kim okuttu? Kim okuttu?
MEHMET
MUŞ (Devamla) – Değerli milletvekilleri, karar mahkeme tarafından verilmiş… 
SİBEL
YİĞİTALP (Diyarbakır) – Hangi mahkeme? FETÖ’cü…
MEHMET
MUŞ (Devamla) – …Yargıtay tarafından onanmıştır. 
SİBEL
YİĞİTALP (Diyarbakır) – Tutuklananların hepsi FETÖ’cü. 
MEHMET
MUŞ (Devamla) – Burada şunu özellikle dile getirmek istiyorum: Hiç kimse
burada… Burası yasamayla ilgili bir mecradır. Karar gelmiştir buraya,
okunmuştur ve Anayasa’nın amir hükümleri işlemektedir. Onun ötesinde, ne bizim
ne bir başkasının yapacak bir şeyi yoktur. Karar açık ve nettir.
BURCU
ÇELİK (Muş) – Yapacak çok şeyimiz var, çok. Halkımızla beraber yapacağız.
MEHMET
MUŞ (Devamla) – Bir diğeri: Değerli milletvekilleri, kararı beğendiğiniz zaman
bağımsız mahkeme, kararı beğenmediğiniz zaman siyasi partinin iktidarı, öyle
mi? 
AHMET
YILDIRIM (Muş) – Hiçbir mahkeme kararını beğenmiyoruz.
MEHMET
MUŞ (Devamla) – Beğenmediğiniz zaman “Siyasi iktidarın talimatıyla oldu...” Yok
öyle bir şey. Böyle bir şeyi kabul etmemiz mümkün değil. 
Bir
taraftan, değerli milletvekilleri… (HDP sıralarından gürültüler) 
BAŞKAN
– Sayın Pir, Sayın Yiğitalp…
Konuşmacıyı
duyamıyorum. Lütfen…
MEHMET
MUŞ (Devamla) – …hiç kimse bu milleti terörle tehdit edemez. 
BURCU
ÇELİK (Muş) – Az konuş, otur yerine ya!
MEHMET
MUŞ (Devamla) – “Çok can aldık.” diyeceksiniz… 
SİBEL
YİĞİTALP (Diyarbakır) – Siz can alıyorsunuz. Bu ülkeyi siz yönetiyorsunuz. Biz
mi yönetiyoruz bu ülkeyi?
MEHMET
MUŞ (Devamla) – “Yaseminler varsa ve Yaseminleşecek olan genç yoldaşlarımız ve
kardeşlerimiz varsa bu dava asla ve asla yenilmeyecektir.” Kim bu Yasemin?
Canlı bomba. Bunları söyleyeceksiniz, bunlarla alakalı bir yargılama safahatı
başladığı zaman da “Bu nasıl olur?” 
Milletvekilliği
dokunulmazlığı yasamayla ilgilidir. Milletvekilliği dokunulmazlığı arkasına
sığınıp terör örgütü propagandası yapma hakkına şu Parlamentoda bulunan 550
milletvekilinin hiçbirisi sahip değildir. Böyle bir hak Anayasa’daki
dokunulmazlıktan dolayı bizlere verilmemiştir. Bizlere verilen yasama
dokunulmazlığıdır, millet idaresini temsil ederek onlara hizmet etme noktasında
verilmiştir. Terör örgütünün propagandasını yapmak suretiyle bu zırhın arkasına
kimse sığınamaz.
Genel
Kurulu saygıyla selamlıyorum. (AK PARTİ sıralarından alkışlar) 
BAŞKAN
– Teşekkür ederim.
SİBEL
YİĞİTALP (Diyarbakır) – Siz iktidarın gücünü arkanıza aldığınız için bu kadar
konuşuyorsunuz. Hiçbir iktidar ilelebet yürümez.
BAŞKAN
– Tutumum aleyhinde Sayın Altay konuşacak.
Buyurun
Sayın Altay. (CHP sıralarından alkışlar) 
SAİT
YÜCE (Isparta) – Canlı bombayı savunuyordun ama.
SİBEL
YİĞİTALP (Diyarbakır) – Kim canlı bombayı savunacak? Kim savunmuş?
SAİT
YÜCE (Isparta) – Savunmuştu, onun için diyorum.
SİBEL
YİĞİTALP (Diyarbakır) – Canlı bombayı yapan da sizsiniz.
BAŞKAN
– Sayın Yiğitalp, Genel Kurulun düzenini bozuyorsunuz, lütfen…
SİBEL
YİĞİTALP (Diyarbakır) – Ama böyle şey olur mu? Benim Eş Başkanımın
milletvekilliği düşürülüyor, 
BAŞKAN
– Ama lütfen… Yani siz düşüncenizi açıkladığınız gibi, başkaları da kürsüden
düşüncesini açıklıyor. 
SİBEL
YİĞİTALP (Diyarbakır) – Siyasi bir karar üzerinden düşürülüyor.
BAŞKAN
- Lütfen saygılı olalım.
LEZGİN
BOTAN (Van) – AKP’nin imamları yargıç olamaz. AKP’nin imamları yargıç olursa
böyle olur. Sizin de imamlarınız var. Hoca Efendi’den çaldığınız sistemin
aynısı.
BAŞKAN
– Buyurun Sayın Altay.
ENGİN
ALTAY (İstanbul) – Teşekkür ederim Sayın Başkan.
Genel
Kurulu saygıyla selamlıyorum.
Bizim
bu konudaki anlayışımız en başından beri çok nettir. Her türlü terör
faaliyetini “ama”sız, “fakat”sız reddeden bir anlayışı savunurken yasama
dokunulmazlığının en başından beri, ta 2002’den beri sadece bu kürsüyle sınırlı
olması gerektiğini milletvekillerinin de bu kürsüde söyledikleri iş ve konular
dışında teröre bulaşmışsa da rüşvet almışsa da yolsuzluk yapmışsa da FETÖ’yle
iş birliği yapmışsa da DAEŞ’e “İyi çocuk.” demişse de, ne demişse
yargılanmalarının olması gereken olduğunu, demokrasimizin vazgeçilmez unsuru olduğunu,
böyle olursa demokrasinin iyi çalışacağını hep söyleyegeldik. 
Bununla
beraber, genel bir hukuk kuralı olarak şunu da buradaki hukukçular bilir:
Tutuksuz yargılama zaten esastır yani kaçma tehlikesi, delil karartma tehlikesi
yoksa tutuksuz yargılama hukukun da zaten genel bir kuralıdır. Bu çerçevede de
dedik ki daha önceleri: Sadece milletvekilleri değil, herkesin yani
gazetecilerin de akademisyenlerin de tutuksuz yargılanması esas olmalı. Yani
hukuk herkes için bir ve aynı olmalı dedik, diyoruz, diyeceğiz. 
Lakin,
geldiğimiz tabloda, şimdi, bir kere, Sayın Başkan, tutumunuzun aleyhinde söz
almamın ana sebeplerinden birisi de şu: Etik olmayan bir tabloyla da karşı
karşıyayız, eğri oturup doğru konuşmak zorundayız. Bir siyasi partinin genel
başkanının milletvekilliğinin düşürülmesiyle ilgili Anayasa’nın 84’üncü maddesi
çerçevesinde bir belgeyi burada Genel Kurulun bilgisine sunuyorsunuz da yani o
siyasi partinin genel başkanı, o siyasi partinin burada bir grubu var, bu
arkadaşlarımıza önceden bu konunun bir kere bildirilmesi gerekir. Bunun makul
görülmesini kimse bekleyemez, onu da söylemek lazım. 
Bir
yandan arkadaşların da iddia ettiği gibi geçmişte Kemal Aktaş örneği var, altı
ay okutulmayan bir mahkeme kararı var. Şimdi, o zaman derler ki: “O zaman öyle,
şimdi böyle.” Bu da çoğunluk partisinin tutumuyla ilgili bir durum. İşinize
geldi mi “Yani, aman, PKK’yla bu ara iyiyiz, el eleyiz, kol kolayız, dur, şu
Kemal Aktaş’ı tutalım, düşürmeyelim.” diyorsunuz, sonra “Bize şimdi PKK lazım
değil, bize şimdi başka bir şey lazım, o zaman da dur biz bunu okuyalım.”
diyorsunuz. (CHP sıralarından alkışlar) 
MEHMET
MUŞ (İstanbul) – Ne diyorsun, onu söyle.
ENGİN
ALTAY (Devamla) - Bu da garip bir durumdur, bu da bu tutum da bu ahlak da bu
Parlamentoya yakışan bir ahlak değildir. 
MEHMET
MUŞ (İstanbul) – Sayın Altay, ne düşündüğünüzü söyleyin.
ENGİN
ALTAY (Devamla) - Bu bakımdan, şimdi adama sorarlar: “Kemal Aktaş’ı niye
okumadın kardeşim?” 
MAHMUT
TANAL (İstanbul) – Kanunu değiştirdiler, kanunu.
ENGİN
ALTAY (Devamla) - Meclisin gündemini belirleyen çoğunluk partisinin
yöneticilerine sorarlar: “Niye okumadın kardeşim? Bunu niye okuyorsun?” Ben
“Niye okudunuz?” demem. 
(Mikrofon
otomatik cihaz tarafından kapatıldı) 
ENGİN
ALTAY (Devamla) - Yani biz, çürümüş de olsa yürütmenin sopası hâline de gelmiş
olsa -Antalya Başsavcı Vekilinin yaptığı gibi- yargı kararlarını
beğenmeyebiliriz ama “Hayır, ben bunu kabul etmem, gidip ulemaya soracağım.” ya
da “Tabanca çekip vuracağım.” demiyoruz. 
Bu
bakımdan, Sayın Başkan, tutumunuz bu yönüyle, HDP Grubuna bu bilginin önceden
verilmemesi bakımından da ayrıca yadırganacak bir tutum olmuştur diyorum, Genel
Kurulu saygıyla selamlıyorum. (CHP sıralarından alkışlar)
BAŞKAN
– Teşekkür ederim.
Sayın
milletvekilleri…
AHMET
YILDIRIM (Muş) – Sayın Başkan…
BAŞKAN
– Kararımı bildireyim lütfen.
BURCU
ÇELİK (Muş) – Karar hukuki değil ama.
AHMET
YILDIRIM (Muş) – Ama hukuktan yoksun ve okumuş olduğunuz belgeyle ilgisi
olmayan bilgilerle bize sataştı.
BAŞKAN
– Sayın Yıldırım, bir dakika. Şimdi, usul tartışmasını yaptık, kararımı
bildireyim, size sataşmadan dolayı söz vereceğim.
AHMET
YILDIRIM (Muş) – Ama hayır, belki de benim açıklamam üzerinden kararınızda bir
değişiklik olabilir. 
BAŞKAN
– Benim kararım şu anda oluştu, kararımı bildireyim size söz vereceğim, lütfen.
Sayın
milletvekilleri, bu işin siyasetini her yerde her zaman tartışırım. Şu anda
bulunduğum mevki açısından bunu yapamıyorum ama tutumumda Anayasa’ya ve İç
Tüzük’e herhangi aykırı bir durum yoktur. Kararı da geri alma gibi bir yetkim
olmadığı için tutumumda ısrar ediyorum.
Sayın
Yıldırım, siz sataşmadan dolayı söz istemiştiniz. Gerekçesini dinleyeyim, kim
için?
AHMET
YILDIRIM (Muş) – Sayın Başkan, parti grubumuzla ilgili olmayan bir tomar
ithamda bulundu.
BAŞKAN
– Sayın milletvekili, kim bulundu? Lütfen söyleyin, tutanaklara geçsin.
AHMET
YILDIRIM (Muş) – Sayın Mehmet Muş bulundu.
MEHMET
MUŞ (İstanbul) – Ne demişim?
BAŞKAN
– Sayın Muş’un söyledikleri hakkında iki dakikalık, sataşmadan dolayı size söz
veriyorum.
VIII.- SATAŞMALARA İLİŞKİN KONUŞMALAR
1.- Muş Milletvekili Ahmet Yıldırım’ın,
İstanbul Milletvekili Mehmet Muş’un usul görüşmesiyle ilgili yaptığı konuşması
sırasında Halkların Demokratik Partisine sataşması nedeniyle konuşması 
AHMET
YILDIRIM (Muş) – Tabii, hukuktan nasibini almamış, hukuk düzleminde konuşmayı
bilmeyen biri gelir, burada konuyu saptırarak, başka yerlere çekerek ve okunmuş
kararla ilgili de bir cümle söyleyemeyerek bir tek Anayasa 76’ya atıfta
bulunarak çeker gider.
MEHMET
MUŞ (İstanbul) – 84’e bulundum, 76’ya değil. 
AHMET
YILDIRIM (Devamla) – Sayın Başkan, hukukçusunuz, ben şimdi 76’yı okuyorum, o
kararda acaba 76’daki suç, eylem, fiillerle ilgili Sayın Yüksekdağ’ın, Sayın Eş
Genel Başkanımızın propaganda suçu buraya giriyor mu girmiyor mu? Çok yakından
bildiğiniz bazı suçlar var burada, bakın: Zimmet -bildiğiniz suçlar bunlar-
ihtilas, irtikâp, rüşvet, hırsızlık. Yani zinhar Allah bizi bunlarla hemhâl
etmesin ama siz iyi bilirsiniz bunları. 
MEHMET
MUŞ (İstanbul) – Siz bilirsiniz ya. 
AHMET
YILDIRIM (Devamla) – Siz iyi bilirsiniz.
MEHMET
MUŞ (İstanbul) – Sizden daha iyi bilen yok.
AHMET
YILDIRIM (Devamla) – Bak, size neden siyasi engel getirilmesini tanımlıyor
burada; Anayasa 76. 
BAŞKAN
– Sayın Yıldırım, temiz bir dil konuşun lütfen. Lütfen...
AHMET
YILDIRIM (Devamla) – Ben çok temiz bir dille konuşuyorum. 
BAŞKAN
– Ona ben karar vereceğim, siz değil. Lütfen...
MEHMET
AKİF YILMAZ (Kocaeli) – Haddi aşıyor Sayın Başkan.
AHMET
YILDIRIM (Devamla) – Ben çok temiz bir dille konuşuyorum Sayın Başkan.
BAŞKAN
– Ben biliyorum nerede ne ihtarda bulunacağımı.
AHMET
YILDIRIM (Devamla) – O zaman söyleyin: Okuduğunuz karar bunun neresinde var?
BAŞKAN
– Lütfen... Ben, İç Tüzük...
AHMET
YILDIRIM (Devamla) – Anayasa 76’da propaganda suçu yok.
BAŞKAN
– Ben Genel Kurulu belli bir düzen içinde yürütmekle görevliyim ve bu ihtarı da
yapma özgürlüğüm var. 
Lütfen,
buyurun devam edin.
AHMET
YILDIRIM (Devamla) – İyi. 
Ben
Anayasa 76’yı okumaya devam ediyorum: “...hırsızlık, rüşvet, dolandırıcılık,
sahtecilik, inancı kötüye kullanma, dolanlı iflas...”
HÜSNÜYE
ERDOĞAN (Konya) – İşte sizin belediyelerin durumu...
AHMET
YILDIRIM (Devamla) – Yani, bu kararda okunmayan ve sizinle hemhâl olmuş bilumum
çeşit suç var Anayasa 76’da.
MEHMET
AKİF YILMAZ (Kocaeli) – Haddini aşıyorsun artık.
HÜSNÜYE
ERDOĞAN (Konya) – Sizin belediyelerin durumu ortaya çıktığı için şu anda
kayyumdalar.
AHMET
YILDIRIM (Muş) – Hadi işine be!
BAŞKAN
– Sayın milletvekilleri, Türkiye Büyük Millet Meclisi Başkanlığının iki
tezkeresi vardır, ayrı ayrı okutup oylarınıza sunacağım. 
MEHMET
MUŞ (İstanbul) – Sayın Başkan... Sayın Başkan... Sayın Başkan, tutanaklara
geçmesi açısından...
BAŞKAN
– İşleme başladım Sayın Muş. İşlemi bitireyim, size söz veririm.
MEHMET
MUŞ (İstanbul) – Grubumuzu itham ederek bazı şeyler söylemiştir, bunlar bizim
için dikkate alınacak şeyler değildir. Kamuoyu her şeyin farkındadır. Hepsini
reddediyoruz.
BAŞKAN
– Teşekkür ederim.
VI.- BAŞKANLIĞIN GENEL KURULA SUNUŞLARI
(Devam)
B) Tezkereler (Devam)
2.- Türkiye Büyük Millet Meclisi
Başkanlığının, Avrupa Parlamentosu (AP) Demokrasi Desteği ve Seçim Koordinasyon
Grubunun desteğiyle AP Kadın Hakları ve Cinsiyet Eşitliği Komisyonu tarafından
Dünya Kadınlar Günü vesilesiyle 8-9 Mart 2017 tarihlerinde Brüksel'de
düzenlenecek olan “kadınların ekonomik açıdan güçlendirilmesi” temalı
"Kadınların Ekonomik olarak Güçlendirilmesi: Birlikte Hareket Edelim"
başlıklı parlamentolar arası komite toplantısına katılım sağlanmasına ilişkin
tezkeresi (3/917)
Türkiye Büyük Millet Meclisi Genel
Kuruluna
Avrupa
Parlamentosu (AP) Demokrasi Desteği ve Seçim Koordinasyon Grubunun desteğiyle
AP Kadın Hakları ve Cinsiyet Eşitliği Komisyonu tarafından, Dünya Kadınlar Günü
vesilesiyle 8-9 Mart 2017 tarihlerinde Brüksel'de “Kadınların ekonomik açıdan
güçlendirilmesi.” temalı "Kadınların Ekonomik olarak Güçlendirilmesi:
Birlikte Hareket Edelim" başlıklı parlamentolar arası komite toplantısı
düzenlenecektir.
Söz
konusu seminerlere katılım sağlanması hususu 28/3/1990 tarihli ve 3620 sayılı
Türkiye Büyük Millet Meclisinin Dış İlişkilerinin Düzenlenmesi Hakkında Kanun'un
9'uncu maddesi uyarınca Genel Kurulun tasviplerine sunulur.
 İsmail
Kahraman
 Türkiye
Büyük Millet Meclisi
 Başkanı
BAŞKAN – Kabul edenler... Kabul etmeyenler... Kabul
edilmiştir.
3.- Türkiye Büyük Millet Meclisi
Başkanlığının, Avrupa Parlamentosu Katılım Öncesi Eylem Birimi tarafından 2-3
Mart 2017 tarihlerinde Kosova Parlamentosunun ev sahipliğinde Kosova'nın
başkenti Priştine'de AB aday ülkelerinden milletvekillerinin katılımıyla
düzenlenecek olan "Trans-Avrupa Ağları Politikası ve Bağlantılılık Gündemi"
başlıklı parlamentolar arası konferansa Türkiye Büyük Millet Meclisini temsilen
bir heyetin katılmasına ilişkin tezkeresi (3/918)
Türkiye Büyük Millet Meclisi Genel
Kuruluna
Avrupa
Parlamentosu Katılım Öncesi Eylem Birimi tarafından 2-3 Mart 2017 tarihlerinde
Kosova Parlamentosunun ev sahipliğinde Kosova'nın başkenti Priştine'de AB aday
ülkelerinden milletvekillerinin katılımıyla "Trans-Avrupa Ağları
Politikası ve Bağlantılılık Gündemi" başlıklı parlamentolar arası
konferans düzenlenecektir.
Anılan
toplantıya Türkiye Büyük Millet Meclisini temsilen bir heyetin katılması hususu
28/3/1990 tarihli ve 3620 sayılı Türkiye Büyük Millet Meclisinin Dış
İlişkilerinin Düzenlenmesi Hakkında Kanun'un 9'uncu maddesi uyarınca Genel
Kurulun tasviplerine sunulur.
 İsmail
Kahraman
 Türkiye
Büyük Millet Meclisi
 Başkanı
YAŞAR
TÜZÜN (Bilecik) – Başkanım, karar yeter sayısı istiyorum. 
BAŞKAN
– Kabul edenler… Kabul etmeyenler… 
Siz
daha sonra, “Kabul edenler…” dedikten sonra…
(CHP
sıralarından gürültüler) 
ALİ
HAYDAR HAKVERDİ (Ankara) – Tutanağa bakın ya. 
BAŞKAN
– Peki, tamam çünkü mikrofonu açmadan “Kabul edenler…” dediğim için…
MAHMUT
TANAL (İstanbul) – E, zaten yok Sayın Başkan, zaten yok. 
BAŞKAN
– …karar yeter sayısı talebinizi kabul ediyorum. 
ZİYA
PİR (Diyarbakır) – Onun da aklından geçmişti daha önce. 
BAŞKAN
– Hahha, çok komik!
ZİYA
PİR (Diyarbakır) – Siz tarihe geçeceksiniz bu komediyle. 
BAŞKAN
– Kabul edenler… Kabul etmeyenler… Karar yeter sayısı yoktur. 
Birleşime
on dakika ara veriyorum. 
Kapanma Saati: 17.01
ÜÇÜNCÜ OTURUM
Açılma Saati: 17.13
BAŞKAN: Başkan Vekili Ayşe Nur BAHÇEKAPILI
KÂTİP ÜYELER: Fehmi KÜPÇÜ (Bolu), Fatma KAPLAN HÜRRİYET (Kocaeli)
-----0-----
BAŞKAN
– Sayın milletvekilleri, Türkiye Büyük Millet Meclisinin 72’nci Birleşiminin
Üçüncü Oturumunu açıyorum.
(Diyarbakır
Milletvekili Sibel Yiğitalp’in kürsüde beklemesi)
BAŞKAN
- Türkiye Büyük Millet Meclisi Başkanlığı tezkeresinin oylamasında karar yeter
sayısı bulunamamıştı. Şimdi tezkereyi tekrar oylarınıza sunacağım ve karar
yeter sayısı arayacağım. 
Kabul
edenler… Kabul etmeyenler… Kabul edilmiştir, karar yeter sayısı vardır.
Şimdi,
grup önerilerini görüşeceğiz. İlk olarak, Halkların Demokratik Partisi Grubunun
İç Tüzük’ün 19’uncu maddesine göre verilmiş bir önerisi vardır, okutup işleme
alacağım ve oylarınıza sunacağım.
IX.- ÖNERİLER
A) Siyasi Parti Grubu Önerileri
1.- HDP Grubunun, Grup Başkan Vekili Muş
Milletvekili Ahmet Yıldırım tarafından, 21 Şubat Uluslararası Ana Dili Günü”
kapsamında Türkiye’de konuşulan yerel, tarihsel, göçmen ve azınlık dillerinin
korunup geliştirilmesi için neler yapılması gerektiğinin araştırılması amacıyla
21/2/2017 tarihinde Türkiye Büyük Millet Meclisi Başkanlığına verilmiş olan
Meclis araştırması önergesinin, Genel Kurulun 21 Şubat 2017 Salı günkü
birleşiminde sunuşlarda okunmasına ve ön görüşmelerinin aynı tarihli
birleşiminde yapılmasına ilişkin önerisi
Türkiye Büyük Millet Meclisi Başkanlığına
Danışma
Kurulu 21/2/2017 Salı günü (bugün) toplanamadığından, grubumuzun aşağıdaki
önerisinin İç Tüzük’ün 19’uncu maddesi gereğince Genel Kurulun onayına
sunulmasını saygılarımla arz ederim.

 Ahmet
Yıldırım
 Muş

 Grup
Başkan Vekili
Öneri:
21
Şubat 2017 tarihinde Muş Milletvekili Grup Başkan Vekili Ahmet Yıldırım
tarafından verilen 3916 sıra numaralı “21 Şubat Uluslararası Anadili Günü”
kapsamında Türkiye’de konuşulan yerel, tarihsel, göçmen ve azınlık dillerinin
korunup geliştirilmesi için neler yapılması gerektiğinin araştırılması amacıyla
Türkiye Büyük Millet Meclisine verilmiş olan Meclis araştırması önergesinin
Genel Kurulun bilgisine sunulmak üzere bekleyen diğer önergelerin önüne
alınarak 21/2/2017 Salı günlü birleşiminde sunuşlarda okunması ve görüşmelerin
aynı tarihli birleşimde yapılması önerilmiştir.
BAŞKAN
– Sibel Hanım, lütfen yerinize davet ediyorum sizi. Benden söz talebinde
bulunmadınız. Sizi, yerinize oturmaya davet ediyorum. Lütfen.
SİBEL
YİĞİTALP (Diyarbakır) – Benim eş başkanlarımın…
BAŞKAN
– Söz isteyin, takdir edeyim.
SİBEL
YİĞİTALP (Diyarbakır) – Hayır.
…milletvekilliği düşürülecek, toplumun her tarafında
kan akacak, her gün eş zamanlı İdris Başkanımız tutuklanacak, eş zamanda…
BAŞKAN
– Sayın Yiğitalp…
ŞİRİN
ÜNAL (İstanbul) – Onu PKK’ya söyleyin Hanımefendi, PKK’ya. PKK’ya söyle onu,
geçti bunlar, teröristlere söyleyin.
SİBEL
YİĞİTALP (Diyarbakır) - …aynı anda Sayın Baluken alınacak, aynı anda Figen
Hanım’a ceza gelecek, aynı anda bize cezalar gelecek ve bizler de hiçbir şey
olmamış gibi davranamayız, izin veremezsiniz, vermeyiz buna.
BAŞKAN
– Sayın Yiğitalp, ne söylediğinizi duymuyorum, size söz vermedim.
SİBEL
YİĞİTALP (Diyarbakır) – Bu ülkede hepimiz aynı eşit haklara sahibiz, hepimiz
eşit haklara sahibiz.
İBRAHİM
AYDEMİR (Erzurum) – Kim aksini söylüyor ki? Kim aksini söylüyor ki?
ŞİRİN
ÜNAL (İstanbul) – Bizim hakkımızı gasbediyorsun o zaman, yerine otur!
BAŞKAN
– Sayın Yiğitalp…
SİBEL
YİĞİTALP (Diyarbakır) – Ne demek halkın iradesini yok saymak?
BAŞKAN
– Çalışma düzenini bozuyorsunuz Sayın Yiğitalp.
SİBEL
YİĞİTALP (Diyarbakır) – Bozuyorsam o zaman siz de çalışma düzenini
bozuyorsunuz.
BAŞKAN
– Sizler benden söz istediniz mi?
SİBEL
YİĞİTALP (Diyarbakır) – Ama ben hayır, kabul etmiyorum, bu Meclis rolünü
oynayana kadar… (AK PARTİ sıralarından gürültüler)
ŞİRİN
ÜNAL (İstanbul) – Atalım Başkanım, dışarı atalım!
BAŞKAN
– Kabul etmiyorsanız çalışma düzenini bozuyor oluyorsunuz Sayın Yiğitalp.
SİBEL
YİĞİTALP (Diyarbakır) - Bu Meclis rolünü oynayacak. Bu Meclis açık açık… (AK
PARTİ sıralarından gürültüler)
İLYAS
ŞEKER (Kocaeli) – Burası dağ başı değil, burası Meclis.
BAŞKAN
– Birleşime on dakika ara veriyorum.
Kapanma Saati: 17.16
DÖRDÜNCÜ OTURUM
Açılma Saati: 17.33
BAŞKAN: Başkan Vekili Ayşe Nur BAHÇEKAPILI
KÂTİP ÜYELER: Fehmi KÜPÇÜ (Bolu), Fatma KAPLAN HÜRRİYET (Kocaeli)
-----0-----
BAŞKAN – Sayın
milletvekilleri, Türkiye Büyük Millet Meclisinin 72’nci Birleşiminin Dördüncü
Oturumunu açıyorum.
Halkların
Demokratik Partisi grup önerisi lehinde ilk olarak Siirt Milletvekili Kadri
Yıldırım’ı kürsüye davet ediyorum. 
SİBEL
YİĞİTALP (Diyarbakır) – Ben iki dakika bir konuşma yapacağım. 
BAŞKAN
– Siz gelmeden önce Sayın Yiğitalp’e bir söz vereyim ama Sayın Yiğitalp ve
sayın milletvekilleri, konuşmak istediğiniz, söz istediğiniz zaman lütfen bana
bildirin. Sayın Yiğitalp, siz geldiniz, söz istediniz ama o arada biz ara
verdik. Aradan sonra da bir söz talebinde bulunmadınız, doğrudan kürsüye
geldiniz. Lütfen, bir daha böyle hareketlerde bulunmayalım, ben yöneteyim. En
azından benim yönetimimde söz talebinde bulunan milletvekillerine mümkün olduğu
kadar söz verme çabası içindeyim. Size de aynı uygulamayı yapacaktım. Lütfen Meclisin
zamanından çalmayalım başka türlü yöntemlerle. 
Buyurun
Sayın Yiğitalp, ne için konuşmak istediğinizi bana bir söyleyin.
SİBEL
YİĞİTALP (Diyarbakır) – Mevcut durumla ilgili konuşacağım. 
BAŞKAN
– Kürsüden değil, yerinizden konuşma. 
SİBEL
YİĞİTALP (Diyarbakır) – Kürsüden konuşacağım. 
BAŞKAN
– Mümkün değil. Bakın, beni zorlamayın Sayın Yiğitalp. 
SİBEL
YİĞİTALP (Diyarbakır) – O zaman konuşmuyorum. 
BAŞKAN
– Konuşmayacaksanız o zaman… Konuşacak mısınız yerinizden?
SİBEL
YİĞİTALP (Diyarbakır) – Bir siyasi partinin eş başkanının vekilliği düşüyor… 
BAŞKAN
– Sayın Yiğitalp, şimdi ben konuşuyorum. 
SİBEL
YİĞİTALP (Diyarbakır) –…bize iki dakika burada açıklama, kendimizi ifade etme
imkânı verilmiyor yani. 
BAŞKAN
– Bakın, Sayın Yiğitalp, kürsüden konuşma usule aykırı. 
SİBEL
YİĞİTALP (Diyarbakır) – Tamam, saygı duydum, yerime…
BAŞKAN
– Eğer isterseniz yerinizden size söz vereceğimi beyan ediyorum. 
SİBEL
YİĞİTALP (Diyarbakır) – İki dakika, bakın… 
BAŞKAN
– Siz başlayın, sürenizi ben tayin ederim. Konuşacak mısınız? 
SİBEL
YİĞİTALP (Diyarbakır) – Bu böyle olmaz ama. 
BAŞKAN
– Bu böyle olur, usul böyle çünkü. Siz başlayın konuşmanıza, sürenizi bırakın
ben tayin edeyim. 
Açıldı
mikrofonunuz, buyurun. 
IV.- AÇIKLAMALAR (Devam)
22.- Diyarbakır Milletvekili Sibel Yiğitalp’in,
milyonlarca insanın Kürt sorununun çözümü üzerinden kendilerini Parlamentoya
gönderdiğine ve bu siyasi hareketin her defasında kendini küllerinden yaratmış
olduğuna ilişkin açıklaması
SİBEL
YİĞİTALP (Diyarbakır) – Biz iki yıldır bu Parlamentoda faaliyet yürütmeye
çalışıyoruz. Tam iki yıl boyunca binlerce cenazeyle karşılaşmışız, binlerce
anne baba acısıyla karşılaştık ve biz seçim çalışmaları yaparken milyonlarca
insan buraya gelip bu Kürt sorununun, farklılıkların sorununun çözümü
üzerinden, binbir umutla bizi buraya gönderdi. Buraya geldikten sonra neredeyse
çığlık attık. “Arkadaşlar, bakın, orada büyük bir kan akıyor, ölümler var.”
dediğimizde, sadece buradaki özellikle AKP vekilleri bize karşı son derece linç
kampanyası başlattı. Bir gün oturup da şunu düşünmedi ya: Bu kadar ölümler
oluyor, ne yapalım durdurmak için? Bu yetmedi, belediyelerimize kayyumlar
atandı. Bu yetmedi, belediyelerimiz Emniyet teşkilatına dönüştürüldü; o
yetmedi, arkadaşlarımız, eş başkanlarımız tutuklandı. Şimdi eş başkanlarımızın
milletvekilliği düşürülüyor ve sanki milyonlarca oy onlara verilmemiş de sadece
buradaki birkaç kişinin kararı üzerinden gelişiyormuş gibi davranılıyor. 
Peki,
soruyorum ben size: Her gün FETÖ üzerinden operasyon yapıp cemaati
şeytanlaştıran sizler, gece gündüz birlikteydiniz ama bankadan bir kredi çeken
şu an cezaevinde ya da yurtta kalanlar, yetiştirme yurdunda kalanlar yani onun
imkânlarını yoksulluktan kullananlar cezaevlerinde ama ona ihale veren, onunla
kol kola giren, onunla bu ülkenin rantını paylaşanlar nerede, bunun siyasi
ayağı nerede? Bu, ayrı bir konu.
İkincisi:
Sayın Figen Yüksekdağ ve Selahattin Başkan ve diğer milletvekili
arkadaşlarımız, her gün ama her gün, her platformda ve her tartışma ortamında
bu sorunun tartışılarak çözülmesi konusunda altını kalın harflerle çizerek
ısrarla vurguladılar. Bu çağrıya bırakın cevap vermeyi, sadece burada bize
karşı terörizm üzerinden cevap verdiniz. En kötüsü nedir biliyor musunuz?
Söylediğimiz her şeyi…
(Mikrofon
otomatik cihaz tarafından kapatıldı) 
BAŞKAN
– Sayın Yiğitalp, teşekkür ederim.
SİBEL
YİĞİTALP (Diyarbakır) – Hayır, ben son cümlemi bitirmek istiyorum. 
BAŞKAN
– Size bir dakikalık süre yerine iki dakika süre verdim. lütfen, yeniden bir
süre…
SİBEL
YİĞİTALP (Diyarbakır) – Bitireceğim, bir cümleyle kapatıyorum.
BAŞKAN
– Tamamlayın, mikrofon açık, kayda geçer, siz buyurun, devam edin.
SİBEL
YİĞİTALP (Diyarbakır) – Açık değil Başkanım.
BAŞKAN
– Kayda geçer, buyurun, mikrofon açık.
SİBEL
YİĞİTALP (Diyarbakır) – Tamam, ben cümlemi tamamlamak istiyorum.
BAŞKAN
– Bitirin yalnız, son bir dakika.
Buyurun.
SİBEL
YİĞİTALP (Diyarbakır) – Eğer gerçekten bu ülkeyi seviyorsanız, bu vatanı ortak
seviyorsanız bir an önce bu sorunun çözülmesinin siyasi yolunu açarsınız.
Arkadaşlarımız aynı zamanda… Bakın, eş zamanda İdris Baluken tutuklanıyor,
Figen Yüksekdağ’ın vekilliği düşürülüyor, Selahattin Bey’e ceza geliyor. Bu,
tesadüf müdür? Aynı 4 Kasım olayı gibi bir operasyon yapıldı ama şunu
unutmayın: Bu siyasi hareket ne HDP’yle başladı ne HDP’yle bitecek. Bu, her
defa kendini küllerinden yaratmış bir siyasi harekettir. Öyle veya böyle, bugün
60 kişi geldik, iki yıl sonra 150 kişi geleceğiz. Bunu hiç kimse unutmasın.
MEHMET
EMİN ADIYAMAN (Iğdır) – Sayın Başkan…
IX.- ÖNERİLER (Devam)
A) Siyasi Parti Grubu Önerileri (Devam)
1.- HDP Grubunun, Grup Başkan Vekili Muş
Milletvekili Ahmet Yıldırım tarafından, 21 Şubat Uluslararası Ana Dili Günü”
kapsamında Türkiye’de konuşulan yerel, tarihsel, göçmen ve azınlık dillerinin
korunup geliştirilmesi için neler yapılması gerektiğinin araştırılması amacıyla
21/2/2017 tarihinde Türkiye Büyük Millet Meclisi Başkanlığına verilmiş olan
Meclis araştırması önergesinin, Genel Kurulun 21 Şubat 2017 Salı günkü
birleşiminde sunuşlarda okunmasına ve ön görüşmelerinin aynı tarihli birleşiminde
yapılmasına ilişkin önerisi (Devam)
BAŞKAN
– Sayın Kadri Yıldırım’ı kürsüye davet ediyorum Sayın Adıyaman.
Buyurun
Sayın Yıldırım.
KADRİ
YILDIRIM (Siirt) – Sayın Başkan, değerli milletvekilleri; sözlerime başlarken
hepinizi selamlıyorum.
Bugün
Dünya Ana Dili Günü’dür. Maalesef 2017 yılı Kürt dili açısından kara bir yıl
olarak ikinci ayını geride bırakmaktadır ve yine maalesef Kürtler bu yılın
bugünkü Ana Dili Günü’nü büyük bir hüzün içerisinde karşılıyorlar çünkü
Kürtlerin binbir emekle kurdukları bütün dil kurumlarının kapılarına kilit
vurdunuz. Zamanlaması ne kadar manidardır ki -Diyarbakır’da küçücük yavruların
okuduğu- Zarokistan’ın öğretmenlerini bu dille eğitim yapmaktan alıkoydunuz.
HALİS
DALKILIÇ (İstanbul) – Bütün yasakları kaldıran biziz.
HASAN
TURAN (İstanbul) – Hocam, müşteri gitmemiştir. 
KADRİ
YILDIRIM (Devamla) - Kürtçe eğitim yapan 37 öğretmeni bu görevden menettiniz.
HASAN
TURAN (İstanbul) – Müşteri gitmeyince ne yapsınlar, kapatmışlardır. 
KADRİ
YILDIRIM (Devamla) - Her seferinde, kurmakla övündüğünüz ve üzerinden siyasi
rant sağlamaya çalıştığınız, devrim olarak nitelendirdiğiniz Mardin Artuklu
Üniversitesindeki Kürdoloji hocalarını da maalesef bu devrim neticesinde, karşı
bir devrimle devirdiniz, gözünüz aydın. Sizin yaptığınızı bana göre Saddam bile
yapmamıştır. Çünkü Saddam güney Kürdistan’ı yaktı, yıktı, kimyasal silah
kullandı ama Kürt dilini ortadan kaldırmaya çalışmadı, Kürt diline karışmadı,
Kürt okullarına müdahale etmedi.
Kadim
dostunuz Pakistan’ın 1952 yılında Bengal dilinin başına getirdiğinin 10 katını,
100 katını bugün maalesef altmış beş yıl sonra siz Kürt dilinin başına
getirmekten çekinmiyorsunuz. 
16
Nisanda referanduma sunulacak olan bir anayasa değişiklik paketi önümüzdedir.
Kürt diliyle ilgili, Kürt dilinin düzenlemesiyle ilgili, bu Anayasa değişiklik
paketinde zerre kadar bir gelişme, bir düzenleme, bir ilerleme yoktur. Böyle
çağ dışı bir pakete, böyle tekçi bir pakete Kürtlerden “evet” demelerini bilmem
nasıl bekliyorsunuz, nasıl “evet” demelerini istiyorsunuz? Hadi, siz istediniz
diyelim ki, AKP içerisindeki Kürt milletvekilleri hangi yüzle -Kürtlerden-
içinde dilleriyle ilgili hiçbir şeyin olmadığı bu pakete nasıl “evet”
diyeceklerdir, onu da merak ediyorum tabii. Kürtçede bir söz vardır bu gibi
durumlarda kullanılır, ben de onu kullanıyorum ve diyorum ki: “x"
Evet,
AK PARTİ içerisindeki kendine muhafazakâr ve vicdanlı, yeri geldiğinde İslam’ı
referans aldığını söylemekten geri durmayanlara da bir çift sözüm vardır: Bu ne
biçim muhafazakârlıktır ki Kur’an-ı Kerim’de bütün diller birer ayet, Allah’ın
birer ayeti kabul edilmesine rağmen, Kürt dili de bu ayetlerden biri olmasına
rağmen bu dilin üzerine niye bu kadar gidiliyor? Bu dil niye bu kadar asimile
ediliyor? Dönemin Başbakanı, sanırım Almanya seyahatinde olacak, şöyle demişti:
“Asimilasyon bir insanlık suçudur.” Çok doğru, yerinde bir söz ancak bu, Türk
diline veya başka bir dile yönelik olduğunda insanlık suçu oluyor da Kürt
diline yönelik olduğunda insanlık suçu olmuyor mu, insanlık suçu olmaktan
çıkıyor mu? Bunu ben de doğrusu merak ediyorum. 
İkincisi:
Bakın, Hazreti Peygamber’in (AS) Medine’de Yahudilere tanımış olduğu temel
haklardan bir tanesi de onlara İbranice olan ana dilleriyle eğitim hakkını
vermesidir. İçinizde ilahiyat okuyanlar var, içinizde Diyanetten gelenler var;
bakın, şunu iyi bilin: Yahudilere tanınan bu hak onların özel dershanelerinde,
okullarında ve bütün dersliklerinde, ki bunların hepsine birden “beytülmidrâs”
deniliyordu, siyeri okuyun… “Beyt” ev demektir, hane demektir, “midrâs” ders demektir;
ikisini yan yana getirdiğinizde dersevi oluyor beytülmidrâs; dershane,
eğitimevi, eğitim kurumu, ne derseniz deyin. Bin dört yüz yıl önce bu hak
Yahudilere tanındı ve Yahudiler ki o sırada Hazreti Peygamber’le en çok
mücadele eden kesimdi ama “Dil ayrı, hak ayrı; mücadele ayrı.” dedi. 
Yine
bakın, bu dille Kur’an-ı Kerim tercüme edildi. Kürt diliyle Kur’an-ı Kerim gibi
dünyanın en yüksek bir edebî metni olan, dinî metin olduğu kadar bir edebî
metin olan, hem de en yüksek değerde bir edebî metin olan Kur'an-ı Kerim’i bu
dille çevirdiniz. 
Peki,
eğer bu dil bir işe yaramıyorsa, eğer bir zamanlar denildiği gibi medeniyet
dili değilse, eğer eğitim için elverişli değilse, nasıl olur da bu dille siz
Kur'an-ı Kerim gibi yüksek edebî bir metni çevirdiniz, tercüme ettiniz? Bu
Kur'an bir gün gelecek ve size diyecek ki “Madem bu dil bir işe yaramıyordu,
eğitim için elverişli değildi, yavruların yetişmesi için o kadar elverişli
değildi, ne diye beni o dile çevirdiniz? Sizi çarpmaz mıyım?” 
Onun
için diyorum ki ana dille eğitim yolu beklenirken, böyle bir statü, böyle bir
hak beklenirken, cüzi bir kullanım hakkı olan ve minicik yavrularımızın eğitim
görmüş oldukları "Zarokistan" dediğimiz, yani anaokulu, okul öncesi
kurumların kapısına ve öğretmenlerin görevine, kilit vurarak, kapatarak, men
ederek, hem de bunu -tekrar söylüyorum- çok manidar bir zamanlamayla Dünya Ana
Dili Günü’ne denk getirerek, bilmem hangi mesaj veriliyor? 
Ve
maalesef, muhafazakârlık ve dinî anlayış sözle olmuyor, sözde olmuyor, özde
oluyor, sadece lafta değil fiiliyatta oluyor. 
İyice
siyeri okuyun, iyice İslam tarihini okuyun, bir dili asimile etmenin bir ayeti
asimile etmek olduğunu göreceksiniz. “…” (X) diyor Kur'an. Çok
dillilik Allah’ın ayetlerindendir. 
(Mikrofon
otomatik cihaz tarafından kapatıldı) 
KADRİ
YILDIRIM (Devamla) – Kur’an “çok dillilik” diyor ama biz veya siz “tek dil”
diyorsunuz.
BAŞKAN
– Sayın Yıldırım, teşekkür ederim.
KADRİ
YILDIRIM (Devamla) – Bu anlayışın tez elden bırakılması dileğiyle hepinize
saygılar sunuyorum. (HDP sıralarından alkışlar) 
BAŞKAN
– Teşekkür ederim. 
Halkların
Demokratik Partisi grup önerisinin aleyhinde ilk olarak Sakarya Milletvekili
Sayın Mustafa İsen konuşacak.
Buyurun
Sayın İsen. (AK PARTİ sıralarından alkışlar) 
MUSTAFA
İSEN (Sakarya) – Sayın Başkanım, değerli milletvekilleri; 21 Şubat Dünya Ana
Dili Günü dolayısıyla AK PARTİ Grubu adına söz aldım. Bu vesileyle yüce Meclisi
saygıyla selamlıyorum. 
Birleşmiş
Milletler Eğitim, Bilim ve Kültür Örgütü UNESCO tarafından 1999 yılından beri
Dünya Ana Dil Günü kutlanmaktadır. Ana dil bir insani haktır ve en geniş
tanımıyla da bir insanın hiçbir eğitime tabi tutulmaksızın, ailesi, çevresi ve
toplumu aracılığıyla öğrendiği dil olarak tanımlanmıştır. 
Değerli
arkadaşlar, Türkiye bir imparatorluk bakiyesidir. Bu yüzdendir ki bu yapı
içinde ve mevcut yapı içinde son derece zengin bir kültürel çeşitlilik
mevcuttur. Fakat bazı dönemlerde bu birikim göz ardı edilmiş, hatta ciddi
yasaklamalara konu olmuştur. Pek çok mesele gibi Türkiye’nin bu konular için de
çözümü AK PARTİ iktidarı zamanında gerçekleşmiştir. Bu konuda yapılan belli
başlı faaliyetleri sizinle değerlendirmek istiyorum. 
Değerli
milletvekilleri, bu alanda, ilk olarak, 3’üncü Avrupa Birliği Uyum Paketi’nde,
resmî dil olan Türkçenin yanında vatandaşların günlük hayatlarında geleneksel
olarak kullandıkları farklı dil ve lehçelerde de yayın yapılabilmesi için,
farklı dil ve lehçelerle ilgili yasaklayıcı hükümler kaldırılmıştır. Aynı yıl
içerisinde farklı dil ve lehçelerin öğrenilebilmesi için özel kurslar açılabilmesine
imkân sağlanmıştır. Dil konusundaki bu açılımlar daha sonraki dönemlerde de
kullanılmış, başta TRT yayınları olmak üzere farklı lehçelerde yayın
yapılmasının önü açılmıştır. Bu kapsamda hazırlanan yönetmelikle farklı dil ve
lehçelerde radyo ve televizyon yayını gerçekleştirilebilmektedir.
Son
olarak, yasal güvenceye bağlanmış bu konu ve özel radyo ve televizyonlar ile
TRT de bu alana ilişkin yeni imkânlar ortaya koymuş; bu çerçevede, TRT’nin bir
kanalı, TRT 6, tam zamanlı Kürtçe yayın yapmaya başlamıştır. 2009 yılında ise
özel radyo ve televizyonların da kesintisiz biçimde bu dillerde yayın
yapabilmesinin önü açılmıştır. Bu değişikliklerle, farklı dil ve lehçelerde
yayın yapılması yasal güvenceye kavuşturulmuş, TRT ekranlarından Kürtçe ve Arapça
yayınlar yapılmaya başlanmıştır. 
Geçmişte
mevzuattaki bazı sınırlayıcı hükümler nedeniyle cezaevlerinde bulunan tutuklu
ve hükümlülerin yakınlarıyla konuşmasının önündeki engeller kaldırılmış ve
buralarda da kendi ana dillerini kullanmaları mümkün hâle gelmiştir. Ayrıca, bu
yasak yüzünden kişilerin iletişim hakları ve özgürlükleri kısıtlanmaktaydı.
2009’da yapılan tüzük değişikliğiyle, hükümlünün kendisinin veya görüşeceğini
bildirdiği kişinin Türkçe bilmediğini beyan etmesi hâlinde, telefonla Türkçe dışındaki
dillerde de konuşma yapılabilmesinin mümkün hâle getirilmesi sağlanmıştır. Daha
sonra çıkarılan yönetmelikle de cezaevlerindeki tutuklu ve hükümlülerin,
ziyaretçileriyle Türkçe dışındaki dillerde de yüz yüze görüşme yapabilmelerinin
önündeki engeller kaldırılmıştır. Böylece, son derece gayriinsani olan bu
yasaklara AK PARTİ iktidarı döneminde son verilmiştir.
Günümüz
demokrasi ve insan hakları anlayışıyla bağdaşmayacak şekilde, vatandaşlarımızın
çocuklarına Türkçe olmayan isimleri koymaları yasaktı. Bu da yine iktidarımız
döneminde kaldırılmıştır.
Ülke
içinde farklı dil ve lehçelerin konuşulması, Türkiye’nin önemli
zenginliklerinden birisidir fakat bu zenginlik ancak bu iktidar döneminde aktif
hâle getirilmiştir. Söz konusu dillerin günlük hayatta kullanımına ilişkin
yasaklar ortadan kalkmış fakat daha sonra akademik ve bilimsel anlamda bu
dillerin öğretilmesine yönelik bir eğitim öğretim hizmeti ihtiyacı doğmuştur. 
Bunun
için, Türkiye’de konuşulmakta olan, bir bakıma, yaşayan dillerin doğru şekilde
öğretilmesi ve öğrenilmesiyle ilgili çalışmalarla üniversitelerde farklı dil ve
lehçelerle ilgili akademik araştırmalar yapılabilmesi için enstitüler açılması
ve seçmeli ders konulabilmesi mümkün hâle gelmiştir. 
Bu
kapsamda ilk olarak, hocamızın da biraz önce konuşurken ifade ettiği gibi,
Mardin Artuklu Üniversitesi bünyesinde Kürt Dili ve Kültürü Anabilim Dalı, Arap
Dili ve Kültürü Anabilim Dalı, Süryani Dili ve Kültürü Anabilim Dalı, Kürt Dili
ve Kültürü Yüksek Lisans Programı ve Süryani Dili ve Kültürü Yüksek Lisans
Programı’ndan oluşan Türkiye’de Yaşayan Diller Enstitüsü kurulmuştur. Aynı
üniversitenin Edebiyat Fakültesi bünyesinde Kürt Dili ve Edebiyatı Bölümü
açılmıştır. İlerleyen süreçte Bingöl Üniversitesi bünyesinde Kürt Dili ve
Edebiyatı Anabilim Dalı ve tezli/tezsiz yüksek lisans programından oluşan
Yaşayan Diller Enstitüsü Edebiyat Fakültesi içinde kurulmuş. Ayrıca, Muş
Alparslan Üniversitesinde benzer bir yapılanmaya gidilmiştir. Tunceli
Üniversitesi Edebiyat Fakültesi Doğu Dilleri Bölümünde de Zaza Dili ve
Edebiyatı Anabilim Dalı, Kurmanci Dili ve Edebiyatı Anabilim Dalı ve Arap Dili
ve Edebiyatı Anabilim Dalı açılmıştır. Diyarbakır Dicle Üniversitesi Sosyal
Bilimler Enstitüsü bünyesinde de yine Kürt Dili ve Kültürü Anabilim Dalı
kurulmuştur. Bunlara ilave edilen Çerkezce gibi başka dillerdeki yükseköğretim
faaliyetlerini bu çerçevede ayrıca saymıyorum. 
Seçim
çalışmalarında Türkçe dışında farklı dil ve lehçelerde propaganda
yapılabilmesinin önü yine bu dönemde açılmıştır. 2010 yılında yapılan değişiklikle
siyasi partiler hukukunun alanı genişletilmiş ve ifade ve örgütlenme
özgürlüğünün bir gereği olan siyasi propaganda hakkının önündeki yasal engeller
kaldırılmıştır. 
Geçmişte
farklı dil ve lehçelerdeki kültürel faaliyetlere destek verilmesi düşünülemeyecek
bir husustu. Bu da AK PARTİ iktidarı zamanında gerçekleştirilmiş ve bu kapsamda
Kültür Bakanlığından, başta Mem û Zin olmak üzere, başka çalışmalar
yayımlanmış, Devlet Tiyatroları Genel Müdürlüğü tarafından çeşitli illerde
Kürtçe tiyatro oyunları sahnelenmeye başlanmıştır. Devlet televizyonu TRT “TRT
Haber” isminde Kürtçe bir haber sitesini yayına sokmuştur. Kürtçe türkülerden
oluşan albümler hazırlanmıştır. Ayrıca, Türkiye Büyük Millet Meclisinin
üyelerini tanıtmak için hazırlanan katalogda, diğer dillerin yanında, ilk kez,
milletvekillerinin Kürtçe dil bilgisine yer verilmesi de yeni bir durumdur.
Buna, Türkçe bilmeyen vatandaşlarımızın kamu kurum ve kuruluşlarındaki iş ve
işlemlerini takipte yaşadıkları sıkıntıları çözmek açısından, idari birimlerde
Kürtçe tercüman istihdamı gibi faaliyetleri de ayrıca eklemek gerekir. 
Türkiye’de
bugün ana dillerin kullanılması ve geliştirilmesiyle ilgili mevzuat açısından
bir sorun bulunmamaktadır. Devlet bu kullanıma izin vermek şöyle dursun, biraz
önce ifade ettiğim çerçevede, ciddi şekilde destek vermektedir. Bu destek
bundan sonra da aynı şekilde sürmelidir. Fakat, ülkedeki bu demokratik hakların
kullanımını talep edenlerin devlete ve ülkeye karşı demokratik yaklaşımlar
içinde tavırlar sergilemesi de devletin ve toplumun en temel beklentisidir.
Değerli
milletvekilleri, yurt dışında yaşayan vatandaşlarımızın bu manada dillerinin
korunması da ayrıca önemlidir. Özellikle Yunus Emre Enstitüsü, TİKA ve Yurtdışı
Türkler ve Akraba Topluluklar Başkanlığı yurt dışında yaşayan vatandaşlarımızın
bu konudaki ihtiyaçlarını giderecek çalışmalar gerçekleştirmektedir ve geçmişte
din görevlileri gibi bugün bu ülkelerde dil görevlileri de görev
yapmaktadırlar. Bu çerçevede, oralara yönelik faaliyetler de devam etmektedir. 
Bu
düşüncelerle, tüm ana dillerin yaşatılması, geliştirilmesi ve böylece ortak
insanlık mirasının korunması dileğiyle, Dünya Ana Dili Günü’nü tebrik ediyorum.
(AK PARTİ sıralarından alkışlar) 
BAŞKAN
– Teşekkür ederim Sayın İsen.
Sayın
Adıyaman, bir söz talebiniz var.
Açıklama
mı yapacaksınız?
MEHMET
EMİN ADIYAMAN (Iğdır) – Evet efendim. 
BAŞKAN
– Bir dakika.
Buyurun.
IV.- AÇIKLAMALAR (Devam)
23.- Iğdır Milletvekili Mehmet Emin
Adıyaman’ın, Van Milletvekili Figen Yüksekdağ Şenoğlu’nun milletvekilliğinin
düşürülmesiyle ilgili Başbakanlık tezkeresinin Genel Kurulda okumasının
Anayasa’nın ve İç Tüzük’ün ihlali anlamına geldiğine ilişkin açıklaması
MEHMET
EMİN ADIYAMAN (Iğdır) – Teşekkür ederim Sayın Başkan.
Sayın
Başkan, az önce Eş Genel Başkanımız Sayın Figen Yüksekdağ’la ilgili bir hükmün
açıklanması ya da okunmasıyla bir karar aldınız. Aslında usul açısından da
Anayasa açısından da hakikaten Anayasa’nın ve İç Tüzük’ün ihlali anlamına gelen
bir uygulama gerçekleşti. Zira, hem cumhuriyet başsavcılığının hem Başbakanlığın
tezkeresinde, Anayasa’nın 83 ve 84’üncü maddelerine ilişkin açıklamalardan
sonra 76’ncı maddeye atıfta bulunuluyor. Aslında bırakalım işin siyasi mülahaza
boyutunu, AKP’nin çoğunluğa dayalı uygulamalarını, hukuk dışı uygulamalarını
bir tarafa bırakalım, salt 76’ncı madde anlamında bile değerlendirildiğinde az
önce okunan hükmün bu Mecliste okunmaması gerektiği…
(Mikrofon
otomatik cihaz tarafından kapatıldı) 
BAŞKAN
– Teşekkür ederim Sayın Adıyaman.
Bunları
konuştuk, usul tartışması da yaptık, teşekkür ediyorum.
IX.- ÖNERİLER (Devam)
A) Siyasi Parti Grubu Önerileri (Devam)
1.- HDP Grubunun, Grup Başkan Vekili Muş
Milletvekili Ahmet Yıldırım tarafından, 21 Şubat Uluslararası Ana Dili Günü”
kapsamında Türkiye’de konuşulan yerel, tarihsel, göçmen ve azınlık dillerinin
korunup geliştirilmesi için neler yapılması gerektiğinin araştırılması amacıyla
21/2/2017 tarihinde Türkiye Büyük Millet Meclisi Başkanlığına verilmiş olan
Meclis araştırması önergesinin, Genel Kurulun 21 Şubat 2017 Salı günkü
birleşiminde sunuşlarda okunmasına ve ön görüşmelerinin aynı tarihli
birleşiminde yapılmasına ilişkin önerisi (Devam)
BAŞKAN
- Halkların Demokratik Partisi grup önerisinin lehinde son olarak İstanbul
Milletvekili Sayın Mehmet Bekaroğlu konuşacak.
Buyurun
Sayın Bekaroğlu. (CHP sıralarından alkışlar)
MEHMET
BEKAROĞLU (İstanbul) – “…”(x)

Sayın
Başkan, değerli milletvekilleri; hepinizi saygıyla selamlıyorum. Bilinmeyen bir
dille değil, Lazcayla selam verdim size, bu kadar…
BAŞKAN
– Sayın Bekaroğlu…
MEHMET
BEKAROĞLU (Devamla) – Efendim?
BAŞKAN
– Konuştuğunuz dil Lazca mıdır?
MEHMET
BEKAROĞLU (Devamla) – Lazca efendim.
BAŞKAN
– Kayıtlara geçmesi adına söyledim.
MEHMET
BEKAROĞLU (Devamla) – Teşekkür ediyorum. 
BAŞKAN
- Çünkü bilinmeyen bir dil olarak geçecek, onu açıklamak istedim.
MEHMET
BEKAROĞLU (Devamla) – Bilinmeyen bir dil değil, Lazcayla selam verdim.
Sayın
Başkan, değerli milletvekilleri; bugün 21 Şubat Dünya Ana Dili Günü. 17 Kasım
1999’da UNESCO’nun ilan etmesiyle beraber, o günden bugüne Dünya Ana Dil Günü
kutlanıyor dünyanın her tarafında. Dünya Ana Dil Günü’nün 21 Şubat olmasının
sebebi de Bengal dilinin konuşulmasını, kullanılmasını savunan öğrencilere
askerler tarafından, güvenlik güçleri tarafından ateş edilmesi ve öldürülmesi
olayına gönderme yapılıyor olması, bunu da bilin.
Değerli
milletvekilleri, 15’inci yüzyılda dünyada 15 binin üzerinde dil konuşuluyordu,
bugün değişik uygulamalarla, savaşlar, göçler, yasaklamalar, asimilasyon,
özellikle küreselleşme, modernleşmenin yıkıcı etkileri nedeniyle bu dillerden
ancak 7 bin civarında şu anda yaşıyor ama bunlardan 2.500’ü ölmek üzere.
Türkiye’de 35 tane ana dil var, konuşuluyor değişik şekillerde ama bunların
büyük bir kısmı -18’i- UNESCO’nun değerlendirmelerine göre, ciddi bir şekilde
tehdit altında, ölmek üzere.
Değerli
arkadaşlar, önce şunu ifade edeyim: Biz bir milletiz, bu toplumda yaşıyoruz.
Dolayısıyla, bir millet olmanın verdiği zorunluluk, ortak bir dile ihtiyacımız
var ve bu ortak dilin Türkçe olduğu… Bu konuda herhangi bir tartışma yoktur,
başka türlü de olamaz değerli milletvekilleri. Her şeyden evvel Anayasa’nın
eşitlik ilkesinin gerçekleşebilmesi için bu ülkede yaşayan herkesin Türkçe
bilmesi gerekiyor. Kars’ta okuyan bir çocuk İzmir’deki bir pozisyona
başvurabilmeli ve girmeli, bunu ancak ortak dil sağlar. Bu konuyla ilgili
hiçbir problem yok ama şunu da tespit etmek durumundayız çok öz güvenli bir
şekilde: Maalesef Türkiye’de, ana diller konusunda, kültürler konusunda,
farklılıklar konusunda geçmişte ve bugün çok hoyratça davranılmıştır. Bu
dillerin yok olmasında, unutulmasında bu siyasi tercihlerin, tavırların da
önemli bir yeri var; bunun altını çizmek gerekiyor.
Değerli
milletvekilleri, evet, biraz evvel konuşan Hükûmet partisinin sözcüsü sayın
hocam “Ana dil, bir temel insan hakkıdır, insani bir haktır.” dedi, doğru ama
Sayın Hocam, bu insani hakkın konuşulabilmesi, kullanılabilmesi için de
hükûmetlerin, devletin üzerine düşen görevleri yapması gerekiyor. 
Bakın,
Türkiye’de 200 bini Doğu Karadeniz Bölgesi’nde, diğerleri Türkiye'nin değişik
yerlerinde olmak üzere, 500-600 bin civarında, en azından annesi babası Lazca
konuşan insan var ama Lazca giderek unutuluyor. Annem babam çok iyi biliyor,
ben biliyorum, çocuklarım şöyle böyle, torunlarım hiç bilmiyor. “E, sen
suçlusun. Biz yasaklıyor muyuz, engelliyor muyuz? Evde konuşun.” Bu olmaz,
böyle bir şey olmaz. 
Bakın,
verdiğim rakamlar... Dünyanın her tarafında olduğu gibi, Türkiye’de de birçok
konuda fakirleştiğimiz gibi kültür konusunda da kültür zenginlikleri konusunda
da dil konusunda da fakirleşiyoruz. Su konusunda, hava konusunda, çevre
konusunda nasıl ciddi yıkımlar varsa ana dille ilgili de aynı şeyler var. 
Dil
insandır değerli arkadaşlarım yani bir dilin yok olması insanın yok olmasıyla
aynı şeydir. Dolayısıyla, devletin bunu yaşatması, hepimizin, toplumun bunu
yaşatması temel görevlerinden bir tanesidir.
Biz
yıllar önce Laz Enstitüsü Derneği kurarak Lazcanın yaygınlaşması, gençlere,
çocuklara öğretilmesi için çalışmalar yaptık. Adalet ve Kalkınma Partisi
döneminde ortaya çıkan bu serbestleşmeden, rahatlamadan da istifade etmeye
çalıştık ama maalesef, bürokraside, üniversitelerde müthiş bir dirençle
karşılaştık. Hiçbir üniversitede ana dili çocuklara öğretecek -biliyorsunuz,
siz getirdiniz bu hakkı, seçmeli ders olarak ana dili seçebiliyor çocuk ve
okulda okuyabiliyor- öğretmenler yok. Bunlar nasıl yetişecek? Daha evvel
Kürtçede yapılanı örnek alarak, üniversitelerde en azından tezsiz lisansüstü
eğitim verilerek, çocuklara değişik branşlarda öğretmenlik yapan arkadaşlar ya
da öğretmen olma yeterliliği olan arkadaşlar Lazca eğitim verebilecek, ders
verebilecek kapasiteye gelsinler ve devlet atamasını yapsın dedik, maalesef bu
konuda hiçbir adım atamadık. 
Değerli
arkadaşlarım, size bir şey söyleyeyim: Adalet ve Kalkınma Partisi haklar ve
özgürlükler konusunda çok inişli çıkışlı yollar izliyor. Kendisinin ortaya
çıkarmış olduğu ve zamanında çok da anlattığı, övündüğü hakları konjonktür
gereği ortadan kaldırabiliyor. Böyle bir şey olmaz değerli arkadaşlarım. Hiçbir
hak, insan hakkı, hele hele ana dil hakkı konjonktür gereği, değişik
bahanelerle ortadan kaldırılamaz, engellenemez değerli arkadaşlarım. Maalesef,
siz bunu yaptınız. On beş senelik, uzun Adalet ve Kalkınma Partisi Hükûmeti
döneminde bunları gördük değerli arkadaşlarım. 
Şimdi,
bizim taleplerimiz var. Sadece Lazca için söylemiyorum; Türkiye’de unutulmaya
yüz tutan çok sayıda, 35 tane dil var, lehçe var, bütün bu lehçeler için
söylüyorum. Devlet, Millî Eğitim Bakanı, Kültür Bakanı, kim şey yapıyorsa, bu
konuyla ilgili araştırmaları yapmalı, nerelerde, nasıl eğitimler yapılabilir,
bunları sağlamalıdır. Ayrıca, sivil toplum örgütlerine, yerel televizyonlara,
radyolara destek vermesi gerekiyor. Ana dili çocuğun öğrenebilmesi için
televizyonda izlemesi lazım, çizgi film izlemesi lazım. Bir çizgi filmin maliyeti
çok yüksektir, sivil toplum örgütlerini aşar. Bunların hepsi devletin görevidir
ama bu ara devletimiz maalesef haklar ve özgürlükler konusunda çok gerilere
düştü, bu konularda çok fazla çalışmalar yapmıyor. 
Değerli
milletvekilleri, gerçekten insani olarak söylüyorum, ifade ediyorum: Bir insan
neyse bir dil de odur yani bunu hissetmeniz gerekiyor, empati kurmanız
gerekiyor. Bir dilin gözünüzün önünde yok olması bir insanın yok olmasıyla hiç
de farklı değil. O nedenle bütün siyasi partilerdeki milletvekillerine rica
ediyorum, bu konuyla ilgili yapılacak çalışmaları destekleyin. 
Bakın,
değerli arkadaşlarım, biz çok korkuyoruz ama bu kadar korkmamıza gerek yok. Bu
toplum, bu millet çok uzun tecrübeler yaşamış, büyük bedeller ödemiş ve bir
millet olmuştur, birlikte yaşıyoruz. Bütün sorunlarımıza rağmen -ekonomik
sorunlar, terör, ayrılıklar gayrılıklar- siyaset maalesef tepede çok sert ve
kimlikler üzerinden ayrıştırıcı bir şekilde kurulmasına rağmen, bu toplum
-2017’deyiz- birlikte yaşıyor. Bu, büyük, çok kıymetli bir şeydir ama bu
birlikteliğin devam edebilmesi için, daha fazla yasaklara değil, daha fazla
özgürlüklere ihtiyacımız var. Maalesef, Adalet ve Kalkınma Partisi bu konuyla
ilgili yönelimini kaybetmiştir değerli arkadaşlarım. Adalet ve Kalkınma Partisi
kurulduğu günlerde tutunma amacıyla, şununla bununla -ben niyet okumuyorum- hak
ve özgürlükleri genişletmek konusunda gayretler göstermiştir, bütün bu
gayretler desteklenmiştir, takdir edilmiştir ama bugün bakıyoruz, bu konuda
Adalet ve Kalkınma Partisi, maalesef, çok geriye düşmüş, tekçi bir yapıyı, bir
anlayışı benimsemiş durumdadır. 
Değerli
arkadaşlarım, aslında, biraz evvel ifade ettiğim “Dil, insandır.” konusunu bir
ayet meali okuyarak kapatıyorum; Hucurât Suresi, 13’üncü ayet: “Ey insanlar,
şüphe yok ki biz sizi bir erkek ve bir dişiden yarattık ve sizi birbirinizle
tanışmanız için halklar ve kabileler şeklinde kıldık. Şüphesiz, Allah katında
sizin en kerim, üstün olanınız, ırk, soy, kabile değil; takvaca, insanlıkça
hakka hukuka en iyi riayet edenlerdir.”
Saygılarımı
sunuyorum. (CHP sıralarından alkışlar)
BAŞKAN
– Teşekkür ederim Sayın Bekaroğlu.
V.- OTURUM BAŞKANLARININ KONUŞMALARI
(Devam)
2.- Oturum Başkanı TBMM Başkan Vekili Ayşe
Nur Bahçekapılı’nın, Türkçe olmayan ifadelerin tutanaklara “bilinmeyen bir
dil” olarak değil “Türkçe dışında bir dil” şeklinde geçtiğine ilişkin konuşması
BAŞKAN
– Sayın milletvekilleri, bir açıklama yapmak istiyorum: Elbette ki ana dillerin
yaşaması ve yaşatılmasından yanayız ancak resmî dilin Türkçe olması sıfatıyla,
Sayın Bekaroğlu konuşurken hangi dilde konuştuğunu beyan etmesini rica ettim
tutanaklara “bilinmeyen bir dil” olarak geçmemesi nedeniyle.
MEHMET
BEKAROĞLU (İstanbul) – Teşekkür ederim.
BAŞKAN
– Ancak, öğrendiğim kadarıyla tutanaklara artık “bilinmeyen bir dil” olarak
değil, “Türkçe dışı bir dil” olarak, bu ibareyle geçiyormuş.
MEHMET
BEKAROĞLU (İstanbul) – Kim almış bu kararı Sayın Başkan? Ama çok yanlış bir şey
bu, yanlış bir karar, kim almışsa.
BAŞKAN
– Bu ikazımın yanlış anlaşılmasını istemem, sadece kullandığınız dilin
metinlere tam adıyla geçmesi için bu ikazda bulunduğumu bilmenizi isterim. 
MEHMET
BEKAROĞLU (İstanbul) – Teşekkür ederim. 
IX.- ÖNERİLER (Devam)
A) Siyasi Parti Grubu Önerileri (Devam)
1.- HDP Grubunun, Grup Başkan Vekili Muş
Milletvekili Ahmet Yıldırım tarafından, 21 Şubat Uluslararası Ana Dili Günü”
kapsamında Türkiye’de konuşulan yerel, tarihsel, göçmen ve azınlık dillerinin
korunup geliştirilmesi için neler yapılması gerektiğinin araştırılması amacıyla
21/2/2017 tarihinde Türkiye Büyük Millet Meclisi Başkanlığına verilmiş olan
Meclis araştırması önergesinin, Genel Kurulun 21 Şubat 2017 Salı günkü
birleşiminde sunuşlarda okunmasına ve ön görüşmelerinin aynı tarihli
birleşiminde yapılmasına ilişkin önerisi (Devam)
BAŞKAN
– Halkların Demokratik Partisi grup önerisinin aleyhinde, son olarak, Bilecik
Milletvekili Sayın Halil Eldemir konuşacaktır. 
Buyurun
Sayın Eldemir. (AK PARTİ sıralarından alkışlar)
HALİL
ELDEMİR (Bilecik) – Sayın Başkanım, değerli milletvekilleri; HDP Grubunun İç
Tüzük’ün 19’uncu maddesi uyarınca vermiş olduğu grup önerisi aleyhinde AK PARTİ
Grubumuz adına söz almış bulunuyorum. Bu vesileyle sizleri, sizlerin nezdinde
de aziz milletimizi saygıyla selamlıyorum. 
Öncelikle,
21 Şubat Dünya Ana Dil Günü’nü kutluyorum. HDP grup önerisiyle alakalı olarak
az önce Sakarya Milletvekilimiz Sayın Mustafa İsen AK PARTİ iktidarları
döneminde dillerle ilgili konuda yapılan düzenlemeleri geniş geniş anlattı. Ama
bu öneriyle ilgili konuya başladığımızda da AK PARTİ iktidarlarının dil asimilasyonuyla
uğraştığını iddia etmek çok büyük bir haksızlık olur. Bugün TRT’de hem Kürtçe
kanal olarak hem Arapça kanal olarak hem de İngilizce kanal olarak farklı
dillerde yayın yapılabilmekte. 
MEHMET
BEKAROĞLU (İstanbul) – Lazca istiyoruz, Lazca, unutulan dil. Lazca istiyoruz,
Gürcüce istiyoruz, Abazaca istiyoruz. 
HALİL
ELDEMİR (Devamla) – Bu konuyla alakalı olarak yapmış olduğumuz düzenlemeler
var, bundan sonra da ihtiyaç duyulması durumunda yapılacak düzenlemeler
noktasında da kayıtsız kalınamayacağı bilinmelidir. 
Şimdi,
toplumumuzun her kesimini ilgilendiren çok önemli bir yasa teklifi Genel Kurul
gündeminde beklemektedir. Önümüzde, geçen hafta itibarıyla 456 sıra sayısını
alarak bastırılıp dağıtılan ve Gelir Vergisi Kanunu ile Bazı Kanunlarda Değişiklik
Yapılmasına Dair Kanun Teklifi’mizi Genel Kurulda bir an önce görüşmek,
kamuoyunun yakından takip ettiği bu kanun teklifimizi bir an önce milletimizin
istifadesine sunmak istiyoruz. 
Bu
kanun teklifimiz ana başlıklarıyla şu hususları içermektedir: Ziraat Bankası ve
tarım kredi kooperatifleri aracılığıyla 31/12/2016 tarihine kadar kullanılmış
olan tarımsal kredilerle alakalı, kanunun yürürlüğe girmesinden itibaren üç ay
içerisinde müracaatla, belirtilen kapsam ve şartlar dâhilinde yeniden
yapılandırılması söz konusu olacaktır. Bu düzenlemeyi içeriyor.
İkincisi:
Elektrik tüketiminden kaynaklanan -tarımsal sulamalar dâhil- özelleştirme devir
işlemleri sırasında TEDAŞ’a devredilmiş alacaklar ile TEDAŞ’a ait olup
tahsilatı özelleştirilen elektrik dağıtım şirketlerince sürdürülen ancak bugüne
kadar tahsil edilemeyenler için, tekrar tahsilat yapılabilmesi adına bir
düzenlemeyi içeriyor. 
Bugüne
kadar düzenli olarak vergi ödemeleri yapan ancak bizim kendileriyle alakalı, bu
vergi mükellefleriyle alakalı herhangi bir düzenleme yapmadığımız ama şu anda
çok önemli bir şekilde vergilerini düzenli ödeyenlerin gelir vergisi ve
kurumlar vergisi ödemelerinde yüzde 5’lik bir indirim yapılmasını içeriyor.
Bunun yanında, inşaat sektöründe farklı sözleşme türlerinde damga vergisi
oranlarının yeniden düzenlenmesi için bir madde içeriyor. Bunun yanında,
gayrimenkul satışlarında uygulanan tapu harçlarında indirim yapılabilmesi için
Bakanlar Kuruluna yetki veriliyor. Diğer taraftan, inşaat sektörünü desteklemek
ve yurt dışından döviz girişini artırabilmek adına yalnızca ilk teslimde KDV
istisnası getiriliyor.
Mera
vasfı değişmiş, hazine adına tescil edilmiş, kamu hizmeti için gerekli olmayan
taşınmazların, talepleri hâlinde önceki maliklerine devriyle ilgili Mera
Kanunu’nda değişiklik yapılmasını içeriyor.
Diğer
taraftan, esnafımızın beklediği Esnaf Ahilik Sandığının kurulmasını, zor
durumda kalmış olan esnafımızın iş yerini kapatması ya da iflas etmesi
durumunda maddi kayıplarını telafi etmek üzere Esnaf Ahilik Sandığının kurulmasını
içeriyor.
Bunun
yanında, soydaşlarımızın Uluslararası İşgücü Kanunu uyarınca çalışma izni
muafiyeti kapsamında Türkiye’de bulundukları sürelerde genel sağlık sigortalısı
sayılarak oluşan mağduriyetlerin giderilmesini ve genel sağlık sigortası
kapsamında yaşanan sıkıntıların giderilerek sisteme daha sağlıklı işlerlik
kazandırılmasını hedefliyor. 
Devlet
Su İşleri tarafından yürütülen baraj projeleri kapsamında yapılacak
kamulaştırma ve iskân çalışmalarının barajı yapan DSİ tarafından tek elden
yürütülmesine, bu suretle baraj yapılan yerlerdeki vatandaşların mağdur
edilmeden iskânlarının hızlı bir şekilde gerçekleşmesine yönelik, İskân
Kanunu’nda değişiklik içeriyor.
Sendika
ve konfederasyonların Çalışma ve Sosyal Güvenlik Bakanlığıyla yapacakları
protokoller çerçevesinde, kadın istihdamına yönelik desteklerde Bakanlığa
kaynak aktarılabilmesinin önü açılıyor. Kamu iktisadi teşebbüslerinde,
KİT’lerde çalışan personelin yıllık izinleriyle ilgili olarak düzenlemeler
yapılmasını hedefliyor bu kanun. 
Anlatmaya
çalıştığım gibi, toplumun birçok kesimini ilgilendiren birçok düzenlemeyi
içeren bu kanuna da bir an önce geçmek istiyoruz. Ben HDP grup önerisi
aleyhinde olduğumuzu tekrar belirtiyor, Genel Kurulu saygıyla selamlıyorum. (AK
PARTİ sıralarından alkışlar) 
BAŞKAN
– Teşekkür ederim.
AHMET
YILDIRIM (Muş) – Sayın Başkan, karar yeter sayısı istiyorum.
BAŞKAN
– Bir dakika, oylamaya bir başlayayım.
Evet,
sayın milletvekilleri, Halkların Demokratik Partisi Grubunun önerisini
oylarınıza sunuyorum, karar yeter sayısı talebi var:
Kabul
edenler… Kabul etmeyenler… (AK PARTİ sıralarından “Elektronik cihazla” sesleri)
GARO
PAYLAN (İstanbul) – Başkan, yok işte.
BAŞKAN
– Peki, elektronik cihazla oylama yapalım.
İki
dakika süre veriyorum.
(Elektronik
cihazla oylama yapıldı)
BAŞKAN
– Karar yeter sayısı yoktur.
Birleşime
on dakika ara veriyorum.
Kapanma Saati: 18.19
BEŞİNCİ OTURUM
Açılma Saati: 18.32
BAŞKAN: Başkan Vekili Ayşe Nur BAHÇEKAPILI
KÂTİP ÜYELER: Fehmi KÜPÇÜ (Bolu), Fatma KAPLAN HÜRRİYET (Kocaeli) 
-----0-----
BAŞKAN – Sayın
milletvekilleri, Türkiye Büyük Millet Meclisinin 72’nci Birleşiminin Beşinci
Oturumunu açıyorum.
Halkların
Demokratik Partisi grup önerisinin oylamasında karar yeter sayısı
bulunamamıştı. 
Şimdi,
öneriyi tekrar oylarınıza sunacağım ve karar yeter sayısı arayacağım. 
Kabul
edenler… Kabul etmeyenler… Öneri kabul edilmemiştir ve karar yeter sayısı
vardır. 
Cumhuriyet
Halk Partisi Grubunun İç Tüzük’ün 19’uncu maddesine göre verilmiş bir önerisi
vardır, okutup işleme alacağım ve oylarınıza sunacağım.
2.- CHP Grubunun, 21/2/2017 tarihinde
Trabzon Milletvekili Haluk Pekşen ve arkadaşları tarafından, Türk Hava
Yollarına ait hisselerin yüzde 49,12'lik hazine payının Türkiye Varlık Fonu’na
devredilmesinin tüm yönleriyle araştırılması amacıyla Türkiye Büyük Millet
Meclisi Başkanlığına verilmiş olan Meclis araştırması önergesinin, Genel
Kurulun 21 Şubat 2017 Salı günkü birleşiminde sunuşlarda okunmasına ve ön
görüşmelerinin aynı tarihli birleşiminde yapılmasına ilişkin önerisi
21/2/2017
Türkiye Büyük Millet Meclisi Başkanlığına
Danışma
Kurulu 21/2/2017 Salı günü (bugün) toplanamadığından grubumuzun aşağıdaki
önerisinin, İç Tüzük’ün 19’uncu maddesi gereğince Genel Kurulun onayına
sunulmasını saygılarımla arz ederim.
 
 Engin
Altay
 İstanbul
 Grup
Başkan Vekili 
Öneri:

Trabzon
Milletvekili Haluk Pekşen ve arkadaşları tarafından Türk Hava Yollarına ait
hisselerin yüzde 49,12'lik hazine payının Türkiye Varlık Fonu’na
devredilmesinin tüm yönleriyle araştırılması amacıyla 21/2/2017 tarihinde
Türkiye Büyük Millet Meclisi Başkanlığına verilmiş olan Meclis araştırması
önergesinin (1080 sıra no.lu), Genel Kurulun bilgisine sunulmak üzere bekleyen
diğer önergelerin önüne alınarak 21/2/2017 Salı günlü birleşimde sunuşlarda
okunması ve görüşmelerinin aynı tarihli birleşiminde yapılması önerilmiştir.
ENGİN
ALTAY (İstanbul) – Sayın Başkan, konuşmacıyı çağırmadan Genel Kurulda… Kulis de
Genel Kurulun bir parçası sayılır, çıkmak isteyenler çıksın.
BAŞKAN
– Lafımı ağzıma tıkadınız Sayın Altay, bir müsaade edin. 
ENGİN
ALTAY (İstanbul) – Yani, bu manzara hoş değil.
BAŞKAN
– Söyleyecektim zaten.
ENGİN
ALTAY (İstanbul) – Tahmin ediyorum ben de, evet. 
BAŞKAN
– Sayın milletvekilleri, sessizliğimizi biraz muhafaza edelim lütfen.
ENGİN
ALTAY (İstanbul) – Ayakta da durulması caiz değil.
BAŞKAN
– Cumhuriyet Halk Partisi Grup önerisinin lehinde ilk olarak Trabzon
Milletvekili Sayın Haluk Pekşen konuşacak.
Buyurun
Sayın Pekşen. (CHP sıralarından alkışlar) 
HALUK
PEKŞEN (Trabzon) – Sayın Başkan, saygıdeğer milletvekilleri; önce, Müjdat
Gezen’e, Müjdat Gezen Kültür Merkezine yapılmış olan saldırıyı değerlendirmek
isterim. 
Kınamıyorum,
kınanacak nesi var bu alçakça saldırının? Yalnızca nitelendirilmesi olabilir.
Müjdat Gezenler, Uğur Dündarlar, Bekir Coşkunlar, Yılmaz Özdiller bu ülkenin
vicdanıdır, vicdanı. Vicdan halkın sesidir. Halkın sesini kısmaya
çalışabilirler, halkın sesini yok etmeye çalışabilirler, halka rağmen halkı
susturmaya çalışabilirler ama emin olun ki Müjdat Gezenler de Uğur Dündarlar da
Sokratesler de konuşmaya devam ederler. Uğur Mumcuları susturamadıkları gibi bu
aydın, bu çağdaş, bu yiğit yazarları da susturmaya hiç kimsenin gücü
yetmeyecektir. 
Sayın
Başkan, gruptaki arkadaşlar meşguliyet içerisindeler. İsterlerse onları ben
dinleyeyim, bekleyeyim, onlar susunca ben konuşabilirim. 
BAŞKAN
– Gerekli ikazı yaptım Sayın Pekşen. 
Buyurun.

HALUK
PEKŞEN (Devamla) – Ben, bir milletvekili olarak bu konuda lütfen gereken
hassasiyetin gösterilmesini istiyorum. 
Sayın
Başkan, saygıdeğer milletvekilleri; Türk Hava Yollarıyla ilgili daha önce bu
kürsüye geldiğimde Türk Hava Yollarının yönetim zafiyetinin Türkiye için nasıl
büyük bir mali tabloya sebep olacağını da burada anlatmıştım. O günlerde altını
çizerek vurgulamıştım, dünyanın en büyük Airbus filosuna sahip olan bir hava
yolu şirketi çok kötü bir yönetimle maalesef, o uçaklarını bugün meydanlarda
tutmakta ve uçuştan alıkoymak zorunda kaldı; birçok ülkeden uçuşlarını geri
çektiği gibi, birçok uçak da zaten boş uçmakta, yolcu bulmakta güçlük
çekmektedir. Yine, dünyanın birçok ülkesinde Türk Hava Yolları artık bir uçuş
tercihi olarak kullanılmamaktadır. Nitekim önümüze gelen bilançoya baktığınız
zaman bu, vergi dairesine verilmiş olan bilançosu net rakam 6 milyar 493 milyon
116 bin 492 lira zarar. Yani, bu tüyü bitmemiş yetim insanların, hani
söylüyorsunuz ya, beytülmalın hakkını yandaş bir bürokratın emrine vermişler ve
tam 6,5 milyar liralık bir zarar bugün Türk halkının önüne konulmuş. 
6
milyon genç işsizimiz varken ne yazık ki Türk Hava Yollarının 6,5 milyarlık
zararını örtmek için yeni bir senaryo hazır. Neymiş o senaryo? Varlık Fonu.
Hani insanlar soruyorlar ya “Bu Varlık Fonu’na niye ihtiyaç duyuldu?” diye.
Varlık Fonu’na ihtiyaç duyulmasının en önemli sebebi, işte Türk Hava Yolları
gibi kurumlar. Türk Hava Yollarının, satın almış olduğu plansız programsız
uçaklardan dolayı aylık yaklaşık 70 milyon dolarlık ödemesi var. Bu aylık 70
milyon dolarlık ödemeyi -leasing ödemeleri de dâhil olmak üzere- yapabilmesi
için işte Varlık Fonu’na aktarılan şirketlerin kazançlarına ihtiyaç var. Onun içindir
ki Ziraat Bankası, Halk Bankası, BOTAŞ, Türkiye Petrolleri Anonim Ortaklığı,
araziler vesaire, hepsi bunun içerisinde. Niye? Çünkü iki tane uçak üreten
şirketle hesapsız kitapsız yapılan satın alma anlaşmaları dolayısıyla şimdi
Türk Hava Yolları bu uçakları almak zorunda, aldığı uçakların parasını da
ödemek zorunda. Para? Yok. Sözleşmeleri feshetmek durumunda kaldığında
inanılmaz bir bedel ödemekle karşı karşıya. O zaman, çözüm açık: “Devletin
diğer kurumlarını bir araya getirelim, bir havuz oluşturalım, adına da ‘Varlık
Fonu’ diyelim, onların kazançlarını Türk Hava Yollarının bu fütursuzca
harcamalarının karşılanmasında kullanalım.” Bütün hikâye bu kadardır. Yani
“Varlık Fonu” dediğiniz, tam tersine, Türk Hava Yollarının batırmaya devam
ettiği, her gün daha büyük batağa doğru gittiği sürecin bir şekilde örtbas
edilmesi sistemidir. Ama, buradan SPK’yı uyarıyorum. Sermaye Piyasası Kurulunun
yetkilileri, bu bilançoyu takip edeceğim, buna ilişkin süreci de takip
edeceğim. 
MUSTAFA
ILICALI (Erzurum) – Sayın Vekilim, Türk Hava Yollarının 2016 kârı 762 milyon.
HALUK
PEKŞEN (Devamla) - Bak burada yazıyor; merak ediyorsanız Türk Hava Yollarının
bilançosu burada. Bak, 2016 kârı…
MUSTAFA
ILICALI (Erzurum) – 2016 kârı 762 milyon.
HALUK
PEKŞEN (Devamla) - İşte, o, “Türk Hava Yollarının 2016 kârı…” diye
açıkladıkları da bir borsa manipülasyonudur ve onun hakkında da suç duyurusunda
bulunacağım hiç tereddüdünüz olmasın. 6,5 milyar, burada, rakam burada. 
Şimdi,
kıymetli milletvekilleri, Türk Hava Yollarının…
MUSTAFA
ILICALI (Erzurum) – Rakamın kaynağı nerede?
HALUK
PEKŞEN (Devamla) - Vergi dairesine verilmiş olan bilanço, bak burada, vergi
dairesine vermiş, burada. Vergi dairesine verdiği resmî belge, burada. 
MUSTAFA
ILICALI (Erzurum) – İşte burada, bunlar resmî bilgi.
HALUK
PEKŞEN (Devamla) - Bugüne kadar, bu tür entrikalarla toplumdan gerçekleri
gizlemeye çalıştılar ama gizlenemeyen gerçekler var. Bak, merak ediyorsanız
Sayıştay raporları da var, onları da konuşalım isterseniz, Sayıştay raporlarını
da kullanalım. Devam edelim isterseniz açtığınız yerden biraz daha. 
Şimdi,
geçenlerde, 6770 sayılı bir kanun numarası var, 18/1/2017 tarihinde de şöyle
bir kanun hükmünde kararname yayımlandı. Bu kararnamenin 33’üncü maddesinin
(2)’nci fıkrası belki burada herkesin ilgisini çeker. Kararnamenin 33’üncü
maddesinde diyor ki: Eğer bankadan kredi kullandıysanız, bu kredileri de
ödeyemediyseniz canınız sağ olsun, sıkmayın canınızı. Bu ödeyemediğiniz
kredilerle ilgili bankaya senet, çek, kambiyo evrakları vesaire verdiyseniz,
banka da bu evrakları tahsil edemiyorsa, hatta bunlar sahte ise, hatta sizi
dolandırdılarsa, hatta kandırdılarsa hiç canınızı sıkmayın, affettik. Buyurun,
kanun hükmünde kararname 33’üncü madde, geçici 1’inci madde ve geçici 2’nci
madde, burada. Nelerle meşgul olduğunu görüyor musunuz kanun hükmünde
kararnamelerin? 
Burada
bitmiyor tabii. Yine, bir başka kanun hükmünde kararname daha. Geçenlerde
anlattım, burada bir kez daha söylemekte yarar görüyorum: Yine, 687 sayılı
Kanun Hükmünde Kararname’nin 4’üncü maddesi. Bankadan kredi kullandı, bankayı
dolandırdı; hiç önemli değil, bankayı yeter ki dolandır, yeter ki dolandır,
yeter ki yandaş ol, hiç merak etme, her türlü çözüm bulunur, senin hakkında
icra takibine gitmeye, senin hakkında zimmet sebebiyle suç duyurusunda
bulunmaya hiç gerek yok. Niye? Çünkü, banka “yapılandırma” kılıfı adı altında
yeni bir uygulama seninle yaparsa, mesela “borcunu on yıla yaydım, on beş yıla
yaydım, iki yılı ödemesiz, beş yılı ödemesiz” diye, “yapılandırma formülü” adı
altında yeni bir senaryo düzenlerse banka yöneticileri hakkındaki Bankacılık
Kanunu 160’ıncı maddesine eklenen yeni fıkrayla zimmet suçlaması tümüyle
ortadan kaldırılmıştır. 
İBRAHİM
ÖZDİŞ (Adana) – O da mı kanun hükmünde kararname?
HALUK
PEKŞEN (Devamla) – Bu da kanun hükmünde kararname. 
İBRAHİM
ÖZDİŞ (Adana) – Güzel (!) 
HALUK
PEKŞEN (Devamla) – Bu kanun hükmünde kararnamelerle ilgili asıl muhatap Anayasa
Mahkemesidir. Buradan Anayasa Mahkemesine, özellikle Anayasa Mahkemesinin
Başkanına sesleniyorum: Bugün, Türkiye’deki bu büyük dramın, bu gerginliğin, bu
kutuplaşmanın, Türkiye’yi bu karanlıklar dehlizine sürüklemenin en önemli
müsebbibi sizsiniz ve mahkemenizdir. (CHP sıralarından “Bravo!” sesleri,
alkışlar) Bu toplumun vicdanını yıktınız, bu halkı karanlıklara sürüklediniz ve
vermiş olduğunuz o kararla birlikte, Türkiye bugün kâbus senaryolarına teslim
edilmiştir. 
Anayasa
Mahkemesi Başkanına soruyorum: Şimdi, yarın sabahleyin, “Türkiye Büyük Millet
Meclisini feshettim.” diye bir kararname gelirse siz yetkisiz misiniz? “İllerdeki
valilikleri feshettim, bütün il başkanları validir.” diye bir kararname gelirse
siz yetkisiz misiniz? “Muhalefet partilerini kapattım.” diye bir kararname
gelirse siz yetkisiz misiniz? 
ALİM
TUNÇ (Uşak) – Kanun varken nasıl kapatıyorsunuz?
HALUK
PEKŞEN (Devamla) – Sayın Anayasa Mahkemesi Başkanı, orada, o yukarıda
oturduğunuz yerde, cafcaflı arabalara binebilirsiniz, kırmızı plakalı arabalara
binebilirsiniz, arabalarınızın önünde rengârenk lambalar olabilir ama Türk
halkı sizin, bu halkın vicdanına seslenecek kararlarınızı bekliyor. Eğer vicdan
adaletse, eğer adalet vicdanlarda varsa bu ülkeyi daha fazla karanlıklara
sürüklemeyin.
Az
önce gördünüz, “OHAL kararnamesi” diye bu ülkenin tüyü bitmemiş yetimlerinin
haklarının nasıl gasbedildiğini size tek tek anlattım. “Dolandır bankayı, rahat
ol, hiç merak etme.” Hani, “İtaat et.” diyorlardı ya; işte “Dolandır, itaat et,
rahat et. Kanun hükmünde kararname gelir, ne zimmet olur ne dolandırıcılık
olur, seni kurtarırlar.” İşte, bunlara sebebiyet veren, sayın Anayasa
Mahkemesinin kıymetli hâkimleri, kıymetli üyeleri, o vermiş olduğunuz karardır,
Anayasa Mahkemesi kararıdır. Yargılamama kararı orada durduğu sürece Türkiye
daha büyük kâbuslara, daha büyük karanlıklara doğru sürüklenmeye devam
edecektir; daha çok Müjdat Gezenler tehdit edilir, daha çok Uğur Dündarlar,
Bekir Coşkunlar tehdit edilmeye devam eder. Ama, hiç unutmayın, Sokrates’i
idama götüren 500 yargıcın hiçbirisinin ismini hiç kimse hatırlamıyor ama
Sokrates binlerce yıldır konuşmaya devam ediyor, tıpkı Cumhuriyet Halk Partisi
gibi. (CHP sıralarından alkışlar) 
ORHAN
DELİGÖZ (Erzurum) - Siz konuşun, biz yaparız. 
HALUK
PEKŞEN (Devamla) - Konuşmaya devam edeceğiz, halkımızı aydınlatmaya devam
edeceğiz.
Genel
Kurulu saygıyla selamlıyorum. (CHP sıralarından alkışlar)
ORHAN
DELİGÖZ (Erzurum) - Siz konuşmaya devam edin, AK PARTİ yapar.
BAŞKAN
- Teşekkür ederim Sayın Pekşen.
DİRAYET
TAŞDEMİR (Ağrı) - Sayın Başkan…
BAŞKAN
- Sayın Taşdemir, sisteme girmişsiniz. Nedir talebiniz?
DİRAYET
TAŞDEMİR (Ağrı) - Ben 60’a göre bir dakika söz hakkı almak istiyorum.
BAŞKAN
- Buyurun.
IV.- AÇIKLAMALAR (Devam)
24.- Ağrı Milletvekili Dirayet Taşdemir’in,
emirle çalışan yargının bir hukuksuzluğa imza atarak Van Milletvekili Figen
Yüksekdağ Şenoğlu’nun milletvekilliğini düşürdüğüne ilişkin açıklaması
DİRAYET
TAŞDEMİR (Ağrı) - Sayın Başkan, bugün, Türkiye'nin 3’üncü büyük partisinin Eş
Genel Başkanı Sayın Figen Yüksekdağ’ın vekilliği bu Mecliste düşürüldü ama
maalesef, bu Meclis sanki normal, rutin bir işleyiş yapmış gibi devam ediyor. 
ORHAN
DELİGÖZ (Erzurum) - Yas mı tutacağız?
DİRAYET
TAŞDEMİR (Ağrı) - Bir kere, Meclisin bundan utanması gerektiğini düşünüyorum. 
ORHAN
DELİGÖZ (Erzurum) - Yas mı tutalım?
DİRAYET
TAŞDEMİR (Ağrı) - Bizler, kadınlar olarak şunu açık ve net söyleyelim: Bu,
kadın düşmanı politikaların bir sonucudur çünkü bugün, aslında Figen
Yüksekdağ’a verilen ceza kadın özgürlük mücadelesine verilmiştir. Kadın düşmanı
politikanın bir sonucu olarak Figen Yüksekdağ şahsında aslında 6 milyon seçmen
ve bunun yarısını oluşturan kadınlar cezalandırılmaktadır. Onun için de bizler,
bir kez daha bu Mecliste şuna şahit olduk ki talimatla çalışan yargı, emirle
çalışan yargı bir kez daha bir hukuksuzluğa adım atarak, imza atarak Figen
Yüksekdağ’ın vekilliğini düşürdü.
(Mikrofon
otomatik cihaz tarafından kapatıldı)
DİRAYET
TAŞDEMİR (Ağrı) – Ama, şunu açık net söyleyelim ve sizler de bilin ki…
BAŞKAN
– Teşekkür ederim Sayın Taşdemir.
DİRAYET
TAŞDEMİR (Ağrı) - Figen Yüksekdağ’ın vekilliğini siz vermediniz, sizin
ellerinizle ve havaya kaldırdığınız oylarla da vekilliği düşmeyecektir. Biz bu
kararı tanımıyoruz.
BAŞKAN
– Cumhuriyet Halk Partisi grup önerisinin aleyhinde ilk olarak… 
Sayın
Taşdemir, teşekkür ederim.
DİRAYET
TAŞDEMİR (Ağrı) – Sayın Başkan, siz de bir kadın olarak lütfen, biraz daha
duyarlı olun.
IX.- ÖNERİLER (Devam)
A) Siyasi Parti Grubu Önerileri (Devam)
2.- CHP Grubunun, 21/2/2017 tarihinde
Trabzon Milletvekili Haluk Pekşen ve arkadaşları tarafından, Türk Hava
Yollarına ait hisselerin yüzde 49,12'lik hazine payının Türkiye Varlık Fonu’na
devredilmesinin tüm yönleriyle araştırılması amacıyla Türkiye Büyük Millet
Meclisi Başkanlığına verilmiş olan Meclis araştırması önergesinin, Genel
Kurulun 21 Şubat 2017 Salı günkü birleşiminde sunuşlarda okunmasına ve ön
görüşmelerinin aynı tarihli birleşiminde yapılmasına ilişkin önerisi (Devam)
BAŞKAN
– Cumhuriyet Halk Partisi grup önerisinin aleyhinde ilk olarak Sivas Milletvekili
Sayın Mehmet Habip Soluk konuşacak. 
Buyurun
Sayın Soluk. (AK PARTİ sıralarından alkışlar)
MEHMET
HABİP SOLUK (Sivas) – Sayın Başkan, değerli milletvekilleri; Genel Kurulu ve
yüce heyetinizi saygıyla selamlıyorum.
Cumhuriyet
Halk Partisinin vermiş olduğu grup önerisi hakkında grubum adına konuşma aldım.
Değerli
milletvekilleri, öncelikle, ülkemizde ve sınır ötesi askerî harekâtımızda
hayatını kaybedenleri, Şanlıurfa’da hayatını kaybeden hiçbir günahı olmayan
yavrumuzu ve bu alanda hayatını ülkesinin geleceği için veren bütün
şehitlerimizi minnetle anıyorum, hainleri de lanetliyorum.
Sayın
vekiller, ulaştırma, haberleşme sektörü dünyada gelişmenin, kalkınmanın
lokomotif görevini üstlenmektedir. Güçlü bir ulaştırma, iletişim altyapınız
varsa gerçekten o ülkenin gelişmişliğinden, kalkınmasından bahsetmek mümkündür.
Hükûmetlerimiz döneminde, on beş yıldan bu yana, her alanda olduğu gibi,
ülkemizin ulaşım ve iletişim altyapısını geliştirmeye yönelik çok ciddi
çalışmalarımız oldu. Sivas Valisi Halil Rifat Paşa’nın tarihe mal olan
“Gidemediğin yer senin değildir.” sözünden hareketle, 14 Kasım 2002’den
itibaren, Sayın Cumhurbaşkanımızın Başbakanlığı, Sayın Bakanımızın şu andaki
Başbakanımızın döneminde 33 üniversitede ülkenin iletişim ve ulaşım ana plan
stratejisini gerçekleştirerek bu yola koyulduk. Kara Liste’de olan Türk
bayraklı gemilerin Beyaz Liste’ye geçişini sağladık. Denizcilikte dünya lider
ülkeleri arasına girdik. Bilim ve haberleşme sektöründe sessiz devrim
gerçekleştirdik. Ülkemizi iletişim otoyollarıyla donattık. PTT Bankı kurarak
halkımızın yaşamını kolaylaştıracak 1.500 civarındaki yerleşim yerinden çekilen
bankaların görevini üstlendik. Otoyollar dâhil 6.101 kilometreden, bölünmüş
yolları 25.500 kilometreye çıkardık. 6 il bölünmüş yollarla birbirine bağlı
iken bugün 75 ilimiz bölünmüş yollarla birbirine bağlı. 
Dünyanın
hiçbir ekonomisinin veya mali gücünün geri getiremeyeceği bir hususu
bilgilerinize arz etmek istiyorum: Bu bölünmüş yolları yaptık da ne oldu? 8,5
milyon civarında motorlu taşıt var iken 52 milyar Türkiye'deki hareketlilikte,
100 milyon taşıt/kilometredeki can kaybımız 5,72’ydi. Şu anda 113 milyar
hareketlilik, 20 milyon motorlu taşıt ve can kaybımız 2,17. Bu, gelişmiş
ülkelerde, İngiltere’de özellikle 1 civarında, İskandinav ülkelerinde sıfır
civarında. 2023 hedeflerimiz inşallah gerçekleştiğinde bizim hedefimiz de 1’in
altına girmektir. 
Demir
yolları Misakımillî sınırlarımızın içerisinde 4.136 kilometre olarak kalmıştı.
1923’ten 1946’ya kadar 3.764 kilometre, her türlü teknik ve maddi
imkânsızlıklara rağmen, ülkemizde demir yolu yapılmıştır, emeği geçenler nur
içinde yatsın. 1946’dan 2003 yılına kadar da ülkemizde yapılan demir yolu
miktarı 945 kilometre. Yüz yıllık cıvatalarına, somunlarına anahtar değmemiş,
vagonları duran rayları yürüyen bir demir yolu teslim aldık. Demir yollarının
bu hâline dönemin Başbakanı, Başbakanımız, şu andaki Cumhurbaşkanımız Sayın
Recep Tayyip Erdoğan, demir yolları bu şekilde kaderine terkedilemez, bir
ülkenin kalkınması için gerekli olan bir ulaşımdır, derhâl devlet politikası
hâline getirilmeli talimatını vermişlerdir. 
Bu
arada, türkülerimize konu olan “Kara tren gecikir, belki de hiç gelmez.”
sözlerinin yerini “Yüksek hızlı tren yetişir.” almıştır. Dünyada 8’inci,
Avrupa’da 6’ncı yüksek hızlı tren kullanan ülke olduk. Türkiye’yi bu hizmetle
buluşturan liderin adı “Recep Tayyip Erdoğan”, ülkenin adı “Türkiye
Cumhuriyeti”, milletin adı ise “Türk milleti”dir. Bunu da hiçbir kuvvetin bir
daha elimizden alamayacağı bir ölçüdür.
Sayın
Başkan, değerli milletvekilleri; havacılık sektöründeki yasal sıkıntıları bir
bir sivil havacılığın önünden kaldırarak hava yolunu halkın yolu hâline
getirdik. Ülkemizin millî bayrak taşıyıcısı Türk Hava Yollarının, -14 Kasım
2002’den sonra kendi içinde mukayese edecek olursak- 2003 yılında 10,4 milyon
olan toplam yolcu sayısı her yıl ortalama yüzde 15 artarak bugün, 2016 sonu
itibarıyla 62,7 milyona ulaşmıştır. 2003 yılında yurt içinde 36 hava alanından
yalnızca 25’i çalışırken -Kıbrıs dâhil- 28 noktaya uçuluyordu, şu anda yurt içinde
49 noktaya uçuluyor. Yurt dışında 75 noktaya, 75 şehre uçulurken bugün
itibarıyla 247 şehre uçuluyor. Toplamda yurt içi ve yurt dışı uçuşlarımız
296’ya ulaşmıştır. 2003 yılında 65 olan uçak sayısı 2016 yılında 334’e ulaşmış,
yedi yaş ortalamasıyla dünyanın en genç filosuna sahiptir. 2003 yılında 1,9
milyar dolar olan toplam gelir, her yıl ortalama yüzde 15 artarak Eylül 2016
itibarıyla 7 milyar doları aşmıştır. Ayrıca, 2003 yılında 6,9 sent olan birim
gider sürekli iyileştirilmek suretiyle 2016’da 6 sente düşürülmüştür,
iyileşmiştir.
MAHMUT
TANAL (İstanbul) – O uçakların kaç tanesi kiralık, kaç tanesi devletin?
MEHMET
HABİB SOLUK (Devamla) – Onun ayrıca cevabını veririm.
BAŞKAN
– Sayın Tanal, lütfen…
Karşılıklı
konuşmayın lütfen, Sayın Soluk.
MEHMET
HABİB SOLUK (Devamla) – 2003 yılından itibaren, Sermaye Piyasası Kurulu
raporlarına göre sürekli kâr eden Türk Hava Yolları, 2015 yılında 1,1 milyar
dolar kâr etmiş, ilk defa 7 haneli bir kâra ulaşmıştır.
Dünya
pazarlarındaki kapasite payı yüzde 5’ten yüzde 2’ye ulaşmıştır. Türk Hava
Yolları…
MAHMUT
TANAL (İstanbul) – Sayın Soluk…
MEHMET
HABİB SOLUK (Devamla) – Ben çamur siyasete pek alışık olmadığım için,
tamamlayayım, sonra size arz ederim onu. (AK PARTİ sıralarından alkışlar)
BAŞKAN
– Sayın Soluk, lütfen…
Sayın
Tanal, lütfen…
MEHMET
HABİB SOLUK (Devamla) – 2004 ve 2006 yıllarında halka arzıyla yüzde 51’e çıkan
bir statüyle…
MAHMUT
TANAL (İstanbul) – Sayın Başkan, uçak sayısını sormak, devlete ait olup
olmadığını sormak, bunun çamur siyasetiyle ne ilgisi var? Uçakların kaç tanesi
devlete ait, kaç tanesi kiralık?
MEHMET
HABİB SOLUK (Devamla) – Ya, şimdi…
BAŞKAN
– Sayın Soluk, siz Genel Kurula hitap edin.
Sayın
Tanal, siz de lütfen, yerinizden konuşmacıya laf atmayın.
MEHMET
HABİB SOLUK (Devamla) – Özelleştirme İdaresi Başkanlığı bünyesinde bulunan
yüzde 49’luk payı Varlık Fonu’na Özelleştirme İdaresi Yüksek Kurulunca
devredilmiştir.
Sayın
Başkan, değerli milletvekilleri; vakit herhâlde az, bu fonun kuruluşuna
girmeden… 5 Şubat 2017 tarihinde Bakanlar Kurulunun kararıyla da Ziraat
Bankası, Türkiye Petrolleri, PTT, Borsa İstanbul, TÜRKSAT sermayelerinde
bulunan hazineye ait hisselerin tamamı, TÜRK TELEKOM AŞ’nin 6,68 oranındaki
hazineye ait hissesi, Etibank İşletmeleri Genel Müdürlüğü ve ÇAYKUR’un fona
aktarıldığı hepinizce malumdur. Özelleştirme Yüksek Kurulunca Türk Hava
Yollarının 49,12 ve ayrıca, Halk Bankasının 51,11 oranındaki hisselerinin de
özelleştirme kapsamından çıkarılacak fona aktarıldığı malumlarınızdır. 
Sayın
Başkan, değerli milletvekilleri; Türkiye Varlık Fonu söz konusu şirketleri
iddia edildiği gibi keyfî şekilde idare etmeyecektir. Stratejik yatırımlar plan
çerçevesinde yönetilecek, şirket ve bağlı şirketler ile Türkiye Varlık Fonu ve
bu fon bünyesinde kurulacak alt fonları kapsayan üç yıllık stratejik yatırım
planı yönetim kurulu kararından sonra Bakanlar Kuruluna sunulacak... 
(Mikrofon
otomatik cihaz tarafından kapatıldı) 
MEHMET
HABİB SOLUK (Devamla) – …Bakanlar Kurulunun onayıyla ancak yürürlüğe
girecektir. 
ERHAN
USTA (Samsun) – Ağabey, yeter, gözünü seveyim, ne anlatıp duruyorsun ya? Zarar
tevil götürmez.
BAŞKAN
– Teşekkür ederim Sayın Soluk. 
MEHMET
HABİB SOLUK (Devamla) – Bunun denetlenmesiyle ilgili bağımsız denetim,
Başbakanlık tarafından görevlendirilen denetim ve Meclis denetimi söz konusudur.
(AK PARTİ sıralarından “Bravo!” sesleri, alkışlar) 
BAŞKAN
– Sayın Soluk, teşekkür ederim.
Cumhuriyet
Halk Partisi grup önerisinin lehinde son olarak Samsun Milletvekili Sayın Erhan
Usta konuşacak. 
MEHMET
HABİB SOLUK (Devamla) – Özellikle, 22’nci Dönemden itibaren…
BAŞKAN
– Sayın Soluk…
MEHMET
HABİB SOLUK (Devamla) – Efendim, neticeyi söyleyelim.
BAŞKAN
– Sayın Soluk, size teşekkür ettik, diğer konuşmacıyı çağırdık. Lütfen, başka
bir sefer…
MEHMET
HABİB SOLUK (Devamla) – Cumhuriyetimizin kuruluşundan bugüne…
BAŞKAN
– Sayın Soluk, lütfen…
Buyurun
Sayın Usta. (MHP sıralarından alkışlar) 
ERHAN
USTA (Samsun) – Sayın Başkan, değerli milletvekilleri; Türk Hava Yollarının
hazine hisselerinin Varlık Fonu’na devrine ilişkin grup önerisi hakkında
Milliyetçi Hareket Partisi Grubu adına söz aldım. Hepinizi saygıyla selamlarım.
Buradan,
daha önce Varlık Fonu’na ilişkin değerlendirmelerimizi, eleştirilerimizi,
ikazlarımızı, bu işin daha düzgün gitmesi için neler yapılması gerektiği
hususundaki düşüncelerimizi sizlerle paylaşmıştım. Şimdi, belki vakit kalmaz
düşüncesiyle o kısmı atlayıp direkt, biraz, işin bir Türk Hava Yolları boyutu
var, tabii bir de yine Varlık Fonu’nun yönetim boyutu var. 
Şimdi,
ben burada, hemen somut birkaç soruyla aslında başlamak istiyorum. Mesela, Türk
Hava Yolları bir fona devredildi, Varlık Fonu kapsamına alındı, bir menkul
kıymet ihracı gibi bir şey yapılacak, anlaşılan o, öyle bir şey yapılması
bekleniyor. Ha, şunu söyleyeyim: Bugüne kadar somut hiçbir şey söylenmedi.
Değişik yerlerde, değişik platformlarda defalarca soru sorduk, Komisyon dâhil,
Genel Kurul dâhil, televizyon programları, özel sohbetler, daha henüz bize
somut “Şu işi yapacağız.” şeklinde bir şey söylenemedi. Ama, ben şunu
soracağım: Şimdi, Türk Hava Yollarının yüzde 49 hissesi halka arz edilmedi,
Hazinenin elinde, fakat yönetim Hazinede yani bir stratejik değeri var, bir
borsa değeri var. Bu şirket, herhangi bir şekilde bir menkul kıymet ihracı
yapılırsa, bir alt fona devredilirse, bir fon kurulduğunda hangi değeri üzerinden
bu işlem yapılacak? Burası çok kritik. Yani, burada ciddi bir fark var çünkü
bir yönetimi ele alma, yönetimden kaynaklanan gerçek değer var, stratejik değer
var, bir de borsada işlem görmesinden kaynaklanan değer var. Bu çok önemli bir
husus, burada ciddi kaygılarımız olduğu için bu soruyu yöneltiyorum,
muhataplarının herhangi bir şeklide bu soruya bir cevap vermeleri durumunda biz
onu nasıl olsa duyarız. 
Şimdi,
dolayısıyla şirketlere… Bakın, bu devlet fonlarında, varlık fonlarında en büyük
risklerden bir tanesi de dünyada hep bu risklerle de karşılaşıldı… Bizde zaten
bir varlık fonu kurulması için -şimdi oraları tekrarlamayacağım ben- hakikaten
bir gerekçe yok yani bizim bir fazlamız yok, gelir fazlamız yok, kamu fazlamız
yok, ticaret fazlamız yok veya bir petrol gelirimiz yok, ona rağmen kuruldu.
Biz finansman için, biz borçlanma için kurduk, o belli. Şimdi, bu tür fonların
yatırım yaptığı yerlerde, dünyada böyle, nerede çürük çarık şirket varsa bu tür
fonlara o tür şeyleri tabiri caizse çakarlar. Yani, eğer fon yönetimi çok
dikkatli davranmazsa, denetim sistemi iyi olmazsa -ki bizim Varlık Fonu’nda
hemen hemen hiç denetim yok, keyfî yönetime son derece açık- bu tür risklerle
karşılaşma durumumuz var. Yani, siz bir kısım paranızı işte sermaye piyasalarını
derinleştirmek için, diyelim ki uluslararası arenada oynayan bazı şirketlere
veya Türk şirketlerine, yerli şirketlere yatırdığınızda, orada hangi şirketlere
nasıl para yatırılacak, hangi alanlarda yatırılacak bunlar başlı başına bir
çalışma ve buradaki ciddi suistimaller dünyada karşılaştığımız konulardan. 
Şimdi,
dolayısıyla, tabii, biz kanun yapımı aşamasındaki endişelerimizi paylaştık.
Tabii, buralarda, Meclisin kürsüsünde kişilerle filan uğraşmak bizim usulümüz
değil ancak sadece geneli itibarıyla şu kadar söyleyeyim: Atanan fon yönetimi
endişelerimizi bir kat daha artırdı. Kimsenin şahsıyla ilgilendiğim yok. Bu
arkadaşlar içerisinde şu ana kadar -bırakın, yani “200 milyar dolar olacak.”
diyor ya Nihat Zeybekci- 250 milyon dolarlık dahi fon kurup işleten, yöneten
bir kimse yok. Bu iş pazarlamacılık yapmaya benzemez. Çok saygı duyuyorum yani
bir başka meslekte, mesela, çok iyi bir öğretim görevlisi olabilirsiniz ama bir
Varlık Fonu yönetimi bambaşka bir olaydır; bu konuda dünyada tecrübe sahibi
insanların, her yönüyle her şeyine güvenebileceğimiz insanların olması
gerekirdi. Biz yönetimde, maalesef, bu tür hususları göremedik.
Şimdi,
tabii, işin bir de Türk Hava Yolları boyutu var. Türk Hava Yolları… Şu hakkı
teslim etmek lazım yani aslında başlangıcı itibarıyla belki 2 evrede Türk Hava
Yollarına bakmak gerekiyor: Bir, başlangıç dönemi; biraz daha sonraki bir yedi,
sekiz, on yıl. İkisi arasında ciddi bir fark var. Ancak, ben şu soruyu
bürokratken de hep sormuşumdur, bu sorunun cevabını biz bulamadık: Türk Hava
Yollarına ilişkin bu strateji ortaya konulurken -şirket stratejisinden
bahsetmiyorum, şirketi büyütme yönünde bir strateji muhtemelen vardı- transit
konusunda Türk Hava Yollarını bu kadar çok büyütme stratejisi ortaya konulurken
Türkiye genelinde ülke açısından bu işin bir etki analizi yapıldı mı? Çünkü,
dünyanın bütün yolcusunu, içeriğe belki de hiçbir katma değer sağlamadan oradan
alıyorsunuz -İstanbul’u bir hat yapacağız diyoruz- başka yerlere taşıyorsunuz.
“Bizim Atatürk Havalimanı artık bu işe yetmez.” dendi, üçüncü havalimanı
yapılıyor, dünya kadar yatırım maliyeti var, bunun çevresel etkileri var, bunun
yanında gelirleri de var. Ama, mesela, kendi trafiğimizdeki bekleme süreleri
yani bunlar ciddi hesaplar. Bu hesaba ilişkin bizim bürokratken de bu konuda
bilgi taleplerimiz olmuştu. Böyle bir çalışmanın ben yapılmadığını biliyorum
veya düşünüyorum. Ama, şimdi, bu çalışmalar yapılmadan, faydalarını,
zararlarını tam olarak ortaya koymadan bir tane şirketi olağanüstü şekilde
büyütmek tabii, bir miktar karışıklığa neden oluyor.
Şimdi,
Türk Hava Yollarının başta şirket stratejisinin muhtemelen olmuş olması lazım.
Fakat, şu anda baktığımızda özellikle son dönemlerde Türk Hava Yollarında,
yönetilmesiyle ilgili, kârlılığıyla ilgili, o başlangıçtaki o iyi dönemlerin de
son yıllarda geçtiğini görüyoruz. İşte, az önce ifade edildi, 2016 yılı 4’üncü
çeyrek rakamının 6,5 milyar TL zarar olduğu basına yansıdı. Yılın ilk 3 çeyreği
o kadar yüksek değil, o daha düşük yani faaliyet zararı yaklaşık 1,7 milyar TL
civarında, o da yine zarar. Şimdi, artık, dolayısıyla, şirketin o geçmişteki
kârlılık hâli de gitti, şu anda ciddi zarar eden bir şirket var önümüzde. 
Şimdi,
tabii, şu soruyu ben sormak istiyorum: Niye Türk Hava Yolları dış şoklara cevap
veremeyecek kadar dengesiz büyütüldü? Şu anda yurt dışında bir şok var, bu
uluslararası havacılıkta bir şok var fakat bu şoklara cevap verebilecek bir
durumu yok, olağanüstü zararlar yazıyor Türk Hava Yolları. Yani, birkaç yıl
içerisinde şirketin elinde muhtemelen hiçbir değer kalmayacak. Burada ciddi bir
planlama hatası var; yolcu sayısı düşüyor fakat bizim uçak sayılarımız artıyor,
bir öngörü hatası var, bunlara bakılması lazım. Türk Hava Yollarının iş modeli…
Belli bir iş modelinin olduğu başlangıçta anlaşılıyordu fakat gelişen piyasa
koşulları dikkate alınarak revize edilmediği için sıkıntının kaynağında da bu
var. 
Şimdi,
Türk Hava Yollarındaki bu FETÖ meselesinin dışında, atamalarda -bakın, bunlarla
ilgili ciddi endişeler var- liyakat sisteminden vazgeçildiği ve bunun da etkinsizlik
üzerinde, zarar etmesinin üzerinde veya doğru çalıştırılmamasının üzerinde
ciddi etkilerinin olduğu bizim tespitlerimiz arasında. 
Şimdi,
bazı olaylar, bazı alanlar var; yurt dışı “network”, uçuş frekansları, uçuş
noktalarının kompozisyonu, kârlılık kriterleriyle telafi edilemez hâle
getirildi. Bakın, yani burada şimdi, o kadar fazla şeyler var ki artık biz bu
Türk Hava Yollarını kârlı bir şirket, çünkü amaç oydu, “Özel sektör kuralları
içerisinde biz bu şirketi yöneteceğiz.” denildi ama şu anda onun çok daha
dışında bir kısım misyonlar da buraya verilmiş durumda; bunun da Türk Hava
Yollarının kârlılığı üzerinde ciddi olumsuz etkisi var. 
Bu
tanıtım ve markalaştırma işine hiç girmeyeceğim, burası tamamen amacından
sapmış, nakit yutan kara delikler hâline gelmiştir, tanıtım faaliyetlerine
ciddi paralar yatırılmaktadır ve Türk Hava Yollarının bugünkü finansman
zorlukları içerisinde olmasının belki de nedenlerinden bir tanesi de budur.
Dolayısıyla,
Türk Hava Yolları kendisine yeni bir hikâye bulmak durumundadır, yani kendisine
yeni bir perspektif, yeni bir strateji ortaya koymak durumundadır. Stratejisi
muğlaklaşmış ve daha da kötüsü, Türk Hava Yolları yönetiminin bunun yerine yeni
bir strateji koyacak bir vizyonu gösterecek kapasitede olduğu da görülmemektedir,
yani Türk Hava Yollarında -maalesef- böyle bir kapasitenin olmadığı
görülmektedir. Dolayısıyla, geçmişteki o nakit bolluğundan şu anda borç
batağına doğru giden… Ciddi finansman giderleri var -şimdi rakamlar yanımda-
yani yanlış hatırlamıyorsam, Türk Hava Yollarının yaklaşık 2 milyar TL
civarında, bir çeyrekte finansman gideri var. Bunlar çok ciddi rakamlar.
Dolayısıyla, borç batağına doğru giden bir Türk Hava Yollarını görüyoruz.
Şimdi,
tabii ki “Bu, ticarettir.” diyebiliriz, zaman zaman işler iyi gider, kötü
gider. Ancak, işler kötü gittiği zaman şirket yönetimlerinden buna reaksiyon
gösterecek gücü ve yeteneğinin olması beklenir, böyle bir yeteneğin de Türk
Hava Yollarının bugünkü mevcut yönetiminde olmadığını görüyoruz. Dolayısıyla,
vahim olan, mevcut durumun kötü olması değil, iyi bir trend yakalama şansının
neredeyse yitirilmek zorunda olmasıdır.
Tabii,
Türk Hava Yollarının bu kârlılığının artmasında 2004 yılındaki vergisiz yakıt
konusu önemlidir. Şimdi, bazı mukayeseleri yaparken bu düzeltmeleri yapmak
lazım çünkü Türk Hava Yollarının, daha doğrusu hava yolu şirketlerinin
maliyetlerinin yaklaşık üçte 2’si akaryakıt gideridir ve burada da yüzde 20’si
alınıyor. Geçmişte yüzde 100 olan şey beşte 1’e düşürülmüş durumdadır. Bu
kârlılığı analiz ederken de bu tür düzeltmeleri yapmak lazım.
Doluluk
oranlarıyla ilgili ciddi sorunlar vardır. Velhasıl Türk Hava Yolları, maalesef,
iyi yönetilememektedir. 
(Mikrofon
otomatik cihaz tarafından kapatıldı) 
ERHAN
USTA (Devamla) – İyi yönetilemeyen şirketin bu hâliyle de Varlık Fonu’na
alınması, Varlık Fonu’na ilişkin diğer risklerle birlikte Türkiye'nin riskini
de artıracaktır diye düşünüyorum. Bu anlamda Meclisin bu konuda bir
değerlendirme yapmasının faydalı olacağını düşünüyorum.
Genel
Kurulu saygıyla selamlarım. (MHP sıralarından alkışlar) 
BAŞKAN
– Teşekkür ederim Sayın Usta.
Cumhuriyet
Halk Partisi grup önerisinin aleyhinde son olarak Manisa Milletvekili Sayın
Uğur Aydemir konuşacak.
Buyurun
Sayın Aydemir. (AK PARTİ sıralarından alkışlar) 
UĞUR
AYDEMİR (Manisa) – Sayın Başkan, değerli milletvekilleri; CHP tarafından
verilmiş olan grup önerisinin aleyhinde söz aldım. Bu vesileyle Genel Kurulu
saygıyla selamlıyorum.
AK
PARTİ iktidarları, kurulduğu günden bu yana, milletinden aldığı güçle, milletin
çıkarları için, durmak, yorulmak bilmeden çalışmaya devam etmektedir. Her
alanda olduğu gibi, Türk Hava Yolları da son yıllarda göstermiş olduğu
gelişmelerle ülkemizin yüz akı şirketleri arasında en ön sıralarda yerini
almaktadır.
Son
on dört yılda hava yolları için 23,4 milyar TL yatırım yaptık. Bu yatırımlar ve
etkili politikalarla aktif havalimanı sayısını 26’dan 55’e çıkardık.
Türkiye'mizi kıtalararası köprü konumuna taşıyacak olan 150 milyon yolcu
kapasiteli İstanbul yeni havalimanını da inşallah tamamlayıp hizmete sunacağız.
Biz, hava yolunu halkın yolu yaptık, ülkemizi hava ulaştırmasında merkez
konumuna getirdik. Uçuş ağını en hızlı geliştiren ülkeyiz. Anlaşmamız bulunan
ülke sayısını 81’den 167’ye çıkardık. Dış hat seferlerini 116 ülkede 283
noktaya yükselttik. 2003 yılında 34,4 milyon olan toplam yolcu trafiğini 2015
yılı sonunda yüzde 427 artışla 181,4 milyona ulaştırdık. Son on dört yılda
yolcu uçağımızın sayısı 162’den 540’a, koltuk kapasitemiz ise 27.599’dan
100.617’e ulaştı. Türk Hava Yolları da bu çalışmalarda etkin bir rol
üstlenmiştir. Türk Hava Yollarının 2003 yılında 10,4 milyon olan toplam yolcu
sayısı her yıl ortalama yüzde 15 artarak 2016 yılında 62,7 milyona ulaşmıştır.
Türk Hava Yolları, 2003 yılında 103 olan uçulan şehir sayısını 2016 yılında 3 kat
artırarak 296’ya çıkarmıştır.
Bu
değerlerle, Avrupa’da en fazla destinasyona, dünyada ise 120 ülkeyle en fazla
ülkeye sefer icra eden hava yolu unvanını elinde bulundurmaktadır. Global
pazardaki kapasiteyi de 2016 yılında binde 5’ten yüzde 2’ye ulaştırmıştır. 2016
yılında 8,2 milyar dolar ihracatla Türkiye’nin toplam ihracatına yüzde 6 katkı
sağlamış olan Türk Hava Yolları, Türkiye’nin en büyük hizmet ihracatçısı
olmuştur. Türk Hava Yolları, iştirakleriyle birlikte gayrisafi yurt içi
hasılanın yüzde 2’si kadar ciro üretmektedir. Türk Hava Yolları Anonim
Ortaklığı, 2004 ve 2006 yıllarında gerçekleştirdiği önemli halka arzlarla
birlikte yüzde 51’i halka açık şirket statüsüne ulaşmıştır. 
İşte,
biz, AK PARTİ iktidarları olarak bu büyük gelişme ivmesiyle yetinmiyor, daha
ilerisini hedefliyoruz. Bu nedenle de ülkemiz varlıklarını daha sağlıklı
yönetmek ve daha hızlı büyümek için Türkiye Varlık Fonu’nu hayata geçirdik.
Hamdolsun, on beş yılda taş üstüne taş koyarak ülkemizin varlıklarına her geçen
gün yenisini ekledik. Örnek vermek gerekirse, Ziraat Bankasının durumu ortada,
Halk Bankasının durumu da ortada değerli arkadaşlar. 
Türkiye
Varlık Fonu ülkemizin sahip olduğu nakdî ve gayrinakdî varlıklarının bir
kısmının tek bir şemsiye fon altında toplanmasını sağlayacak, böylece elde
edilecek olan büyük ölçekli fonla ülkemizin büyümesi ve gelişmesi için
çalışmalara imza atılacaktır. Türkiye Varlık Fonu’nun bünyesindeki her varlık
ve şirkette olduğu gibi Türk Hava Yolları için de Fon’un iki temel amacı
bulunmaktadır: Bir, şirketin değer yaratmasını sağlayacak potansiyel
stratejilerin oluşturulmasında Türk Hava Yolları Yönetim Kurulu ve üst
yönetimine destek olmak. İki, fon içindeki diğer varlıklarla potansiyel
sinerjilerin hayata geçirilmesini sağlamak. 
Türkiye Varlık Fonu bütün bu çalışmaları yürütürken
halka açık olan Türk Hava Yollarının profesyonel yönetim kadrosu da şirketin
operasyonel işleyişini sürdürmeye devam edecektir. Bu kapsamda, ulusal ve
uluslararası finans kuruluşları da dâhil olmak üzere ilgili paydaşlarla
sağlanan iş birliklerinin devamlılığı da sağlanacaktır.
Hisseleri Türkiye Varlık Fonu’na devredilen diğer
kurumlardan olduğu gibi Türk Hava Yollarından da sağlanacak katkılar ülkemizin
uluslararası kredibilite ve ratingini artıracaktır. Siyasi ve ekonomik kriz ve
şoklara karşı ekonominin ve piyasaların dayanıklılığı da sağlanacaktır.
Savunma, havacılık ve yazılım gibi teknoloji yoğun sektörlerdeki yerli
şirketler sermaye ve proje bazında desteklenecektir. Uluslararası finansal
sisteme ve yabancı bankalara bağımlılığı mutlaka azalacaktır. Arz güvenliğini
sağlamak üzere, Türkiye için önem taşıyan doğal gaz ve petrol gibi yurt
dışındaki stratejik sektörlere çeşitli kısıtlamalara bağlı olmadan doğrudan
yatırım yapılacaktır.
Evet, değerli arkadaşlar, bu duygu ve düşüncelerle CHP
grup önerisinin aleyhinde olduğumuzu ifade eder, yüce heyetinizi saygıyla
selamlarım. (AK PARTİ sıralarından alkışlar)
BAŞKAN – Teşekkür ederim.
GARO PAYLAN (İstanbul) – Başkan…
ENGİN ALTAY (İstanbul) – Başkanım, karar yeter sayısı…
BAŞKAN – Cumhuriyet Halk Partisi grup önerisini
oylarınıza sunacağım ve karar yeter sayısı arayacağım:
Kabul edenler… Kabul etmeyenler… Karar yeter sayısı
yoktur.
Birleşime on dakika ara veriyorum.
Kapanma Saati: 19.14
ALTINCI OTURUM
Açılma Saati: 19.30
BAŞKAN: Başkan Vekili Ayşe Nur BAHÇEKAPILI
KÂTİP ÜYELER: Fehmi KÜPÇÜ (Bolu), Fatma KAPLAN HÜRRİYET (Kocaeli) 
-----0-----
BAŞKAN
– Sayın milletvekilleri, Türkiye Büyük Millet Meclisinin 72’nci Birleşiminin
Altıncı Oturumunu açıyorum.
Cumhuriyet
Halk Partisi grup önerisinin oylamasında karar yeter sayısı bulunamamıştı.
Şimdi, öneriyi tekrar oylarınıza sunacağım ve karar yeter sayısı arayacağım: 
Öneriyi
kabul edenler… Kabul etmeyenler… 
ENGİN
ALTAY (İstanbul) – Var.
BAŞKAN
- Öneri kabul edilmemiştir, karar yeter sayısı vardır. 
Teşekkür
ederim Sayın Altay yardımcı olduğunuz için.
Sayın
Usta, buyurun.
IV.- AÇIKLAMALAR (Devam)
25.- Samsun Milletvekili Erhan Usta’nın,
CHP grup önerisi üzerinde yaptığı konuşmasındaki bazı ifadelerine ilişkin
açıklaması
ERHAN
USTA (Samsun) – Teşekkür ederim Sayın Başkan.
Az
önceki konuşmamdaki bir cümleyi düzeltmek için söz aldım.
BAŞKAN
– buyurun.
ERHAN
USTA (Samsun) – “Türk Hava Yollarının son çeyrekte -daha doğrusu ‘bir çeyrekte’
dedim yanlış hatırlamıyorsam- 2 milyar TL civarında finansman gideri var.”
dedim, onu biraz yanlış hatırlamışım. 1 Ocak-30 Eylül, yani üç çeyrekteki
finansman gideri yaklaşık 2 milyar TL, yalnız bu bile tabii çok büyük bir
rakam, 1 milyar 924 milyon. Mesela geçen yılın aynı döneminde bu rakam,
finansman gideri 723 milyarmış. Bu, şunu gösteriyor: Yani Türk Hava Yolları
artık bir kara delik hâline gelmiş, finansman giderleri ciddi, hızla artıyor.
Tabii
ki önemli olan bir şeyi büyültmek değil, dengeli, sürdürülebilir ve şoklara
karşı dayanıklı hâlde büyütmektir. Hesapsız, kitapsız iş yapmanın aslında
sonucu budur. Dolayısıyla az önce AKP adına konuşan sayın konuşmacının da
“Varlık fonları yönetime yardımcı olacak, şirketlerin yönetimine yardımcı
olacak.” ifadesi de bizim, Türk Hava Yollarının kötü yönetildiğine ilişkin
saptamamızı da teyit etme mahiyeti taşımıştır.
Teşekkür
ederim.
BAŞKAN
– Teşekkür ederim.
IX.- ÖNERİLER (Devam)
A) Siyasi Parti Grubu Önerileri (Devam)
3.- AK PARTİ Grubunun, Genel Kurulun
çalışma gün ve saatleri ile gündemdeki sıralamanın yeniden yapılmasına;
bastırılarak dağıtılan 456 sıra sayılı Kanun Teklifi’nin kırk sekiz saat
geçmeden gündemin "Kanun Tasarı ve Teklifleri ile Komisyonlardan Gelen
Diğer İşler" kısmının 1’inci sırasına alınmasına ve diğer işlerin
sırasının buna göre teselsül ettirilmesine; 456 sıra sayılı Kanun Teklifi’nin
İç Tüzük'ün 91'inci maddesine göre temel kanun olarak bölümler hâlinde
görüşülmesine ilişkin önerisi 
BAŞKAN
– Sayın milletvekilleri, Adalet ve Kalkınma Partisi Grubunun İç Tüzük'ün
19’uncu maddesine göre verilmiş bir önerisi vardır, okutup işleme alacağım ve
oylarınıza sunacağım. 
Yalnız,
bu işlemleri yapmadan önce biraz sessizlik rica ediyorum sayın milletvekilleri,
bir uğultu geliyor çünkü kürsüye.
Teşekkür
ederim.
Buyurun:
21/2/2017
Türkiye Büyük Millet Meclisi Başkanlığına
Danışma
Kurulu 21/2/2017 Salı günü (bugün) toplanamadığından, İç Tüzük'ün 19’uncu
maddesi gereğince grubumuzun aşağıdaki önerisinin Genel Kurulun onayına
sunulmasını arz ederim.
 Mehmet
Muş
 İstanbul
 AK
PARTİ Grubu Başkan Vekili
Öneri:
Bastırılarak
dağıtılan 456 sıra sayılı Kanun Teklifi’nin kırk sekiz saat geçmeden gündemin
"Kanun Tasarı ve Teklifleri ile Komisyonlardan Gelen Diğer İşler"
kısmının 1’inci sırasına, yine bu kısımda bulunan 260, 451, 157, 246, 120, 139,
235, 397, 429, 430, 93, 428, 198, 200, 288, 314, 319, 427, 140, 184, 185, 188,
196, 203, 209, 210, 211, 225, 244, 199, 206, 284, 300, 303, 309, 310, 325, 329,
330, 331, 334, 326, 327, 332, 24, 116, 390, 361, 229, 142, 352, 189, 191, 289,
307, 50, 190, 74, 75, 167 ve 363 sıra sayılı Kanun Tasarıları ve Teklifi ile
Karma Komisyon Raporu’nun ise yine bu kısmın 2, 3, 4, 5, 6, 7, 8, 9, 10, 11,
12, 13, 14, 15, 16, 17, 18, 19, 20, 21, 22, 23, 24, 25, 26, 27, 28, 29, 30, 31,
32, 33, 34, 35, 36, 37, 38, 39, 40, 41, 42, 43, 44, 45, 150, 151, 152, 153,
154, 155, 156, 157, 158, 159, 160, 161, 162, 163, 164, 165 ve 166’ncı
sıralarına alınması ve diğer işlerin sırasının buna göre teselsül ettirilmesi;
Genel
Kurulun;
21
Şubat 2017 Salı günkü (bugün) birleşiminde 456 sıra sayılı Kanun Teklifi’nin
görüşmelerinin tamamlanmasına kadar;
22
Şubat 2017 Çarşamba günkü birleşiminde 451 sıra sayılı Kanun Tasarısı’na kadar
olan işlerin görüşmelerinin tamamlanmasına kadar;
23
Şubat 2017 Perşembe günkü birleşiminde 157 sıra sayılı Kanun Tasarısı’na kadar
olan işlerin görüşmelerinin tamamlanmasına kadar;
157
sıra sayılı Kanun Tasarısı’na kadar olan işlerin görüşmelerinin 23 Şubat 2017
Perşembe günkü birleşiminde tamamlanamaması hâlinde, Genel Kurulun haftalık
çalışma günlerinin dışında 24 Şubat 2017 Cuma günü saat 14.00'te toplanarak bu
birleşiminde gündemin "Kanun Tasarı ve Teklifleri ile Komisyonlardan Gelen
Diğer işler" kısmında yer alan işlerin görüşülmesi ve 157 sıra sayılı
Kanun Tasarısı'na kadar olan işlerin görüşmelerinin tamamlanmasına kadar;
Yukarıda
belirtilen birleşimlerinde gece 24.00'te günlük programların tamamlanamaması
hâlinde günlük programların tamamlanmasına kadar;
Çalışmalarına
devam etmesi;
456 sıra sayılı Kanun Teklifi’nin İç Tüzük'ün 91'inci
maddesine göre temel kanun olarak görüşülmesi ve bölümlerinin ekteki
cetvellerdeki şekliyle olması;
Önerilmiştir.




456 Sıra Sayılı 
Gelir Vergisi Kanunu ile
  Bazı Kanunlarda Değişiklik Yapılmasına Dair Kanun Teklifi
(2/1585)




BÖLÜMLER


BÖLÜM
  MADDELERİ


BÖLÜMDEKİ MADDE SAYISI




1. BÖLÜM


1 ila
  11’inci maddeler arası


11




2. BÖLÜM


12 ila
  26’ncı maddeler arası


15




TOPLAM MADDE SAYISI


26




BAŞKAN
– Adalet ve Kalkınma Partisi grup önerisinin lehinde ilk olarak İstanbul
Milletvekili Sayın Serap Yaşar konuşacak. 
Buyurun
Sayın Yaşar. (AK PARTİ sıralarından alkışlar) 
SERAP
YAŞAR (İstanbul) – Teşekkürler Sayın Başkanım. 
Sayın
Başkan, saygıdeğer milletvekilleri; milletimizin özlemle beklediği, bir an önce
yasalaşmasını arzu ettiği 456 sıra sayılı, 26 maddelik, Gelir Vergisi Kanunu
ile Bazı Kanunlarda Değişiklik Yapılmasına Dair Kanun Teklifi’nin gündemin
1’inci sırasına çekilmesini; ayrıca, aciliyeti olan uluslararası sözleşmelerin
gündemin ön sıralarına alınmasını, diğer sözleşmelerin gündemin devam eden
sıralarında ele alınmasını; salı, çarşamba ve perşembe günleri görüşmelerin
tamamlanmasına kadar, aksi takdirde 24 Şubat 2017 Cuma günü saat 14.00’te
toplanarak bitimine kadar Genel Kurulun çalışmalarına devam etmesini; 456 sıra
sayılı Kanun Teklifi’nin temel kanun olarak görüşülmesini grubumuz adına
önermekteyiz. 
Sayın
Başkan, saygıdeğer milletvekilleri; geçen hafta, 14-15 Şubat tarihleri
arasında, Fransız Senatosu Türkiye-Fransa Parlamentolararası Dostluk Grubu
Başkanı Sayın Jacques Mezard’ın davetlisi olarak milletvekillerimiz Sayın Fatma
Güldemet Sarı, Sayın Lütfiye İlksen Ceritoğlu Kurt, Sayın Oktay Öztürk ve Sayın
Mehmet Tüm’den oluşan 5 kişilik milletvekili heyetimizle Fransa’ya bir
ziyarette bulunduk. Resmî ziyaretimiz neticesinde çok yararlı, faydalı
görüşmelerde bulunduk. Bu davet sebebiyle ve bize gösterdikleri
misafirperverlik için Mösyö Mezard’a ayrıca teşekkür ediyorum. 
Değerli
vekiller, tarihin hızlandığı bir dönemdeyiz, bölgemizde ve dünyada olağanüstü
bir hareketlilik var. Türkiye, jeopolitik konumu ve geçmişiyle bölgesel ve
küresel gelişmelerin istese de istemese de merkezinde yer almakta. Bu kapsamda,
Türkiye-Avrupa ilişkilerinin de hareketli bir dönemden geçtiğini görmekteyiz.
Suriye meselesi özelinde yaşanan çok boyutlu sürtüşmeler, mülteci krizi, Avrupa
siyasal iklimini bulandırmaya başlayan aşırı sağın yükselişi gibi konularda
Avrupa ve Türkiye'nin yolları, gündemleri, siyasetleri, ekonomileri kesişiyor.
Hele hele ABD Başkanlık seçimleri sonrası yaşanan belirsizlik ortamı, Brexit’in
yaydığı şok dalgası sonrasında denklemin daha karmaşık hâle geldiğini
gözlemliyoruz. Böylesi bir ortamda, bölgesel bir merkez konumundaki Türkiye'nin
öneminin tekraren anlaşıldığına şahitlik ediyoruz. Bu gelişmeler çerçevesinde,
Birliğin önemli ülkelerinden biri olan Fransa’ya karma bir heyetle
gerçekleştirdiğimiz ziyaretin hayli anlamlı olduğunu düşünüyorum. 
Avrupa’da
bu yıl, Fransa, Almanya ve Hollanda’da genel seçimler var. Bu genel seçimlerin
sonucu kuşkusuz sadece ilgili ülkelerin değil tüm Avrupa’nın kaderini
etkileyecektir. Seçim anketlerine bakıldığında aşırı sağ partilerin yükselmesi,
aynı zamanda yabancı düşmanlığını tetiklemekte, çoğulculuğuyla gurur duyan
Avrupa Birliğinin temel değerlerine zarar vermektedir. Bu tabloda Türkiye'nin
merkezî rolü daha da önem arz etmekte. Açıkçası, biz bu ziyaret sırasında heyet
olarak da bunu gözlemledik; Türkiye'nin kendi bölgesinde demokrasiye sahip
çıkışı, OHAL durumunda bile kurumların işleyişi, yaklaşan referandum süreci
büyük bir ilgi ve merak konusu olmakta. Hâlihazırda iki yıldır olağanüstü hâli
süren bir ülke olan Fransa’yla -ve bizde- olağanüstü hâl deneyimlerimizi de
paylaştık. “Olağanüstü hâl” adı üzerinde “olağan dışılık” demek. Hem biz hem de
mevkidaşlarımız, kendi ülkelerimizde olağanüstü hâlin mümkün olan en kısa
sürede sona ermesi temennilerimizi dile getirdik. Fransa eski Savunma Bakanı ve
Senato Adalet Komisyonu Başkanı Senatör Alain Richard‘la yaptığımız görüşmede,
Fransa’daki olağanüstü hâl uygulamaları ve bu süreçteki güvenlik önlemleriyle
ilgili karşılıklı görüş alışverişlerinde bulunduk. Kısa aralıklarla terör
eylemlerine muhatap olmuş bir ülkenin siyasetçisi olarak, 13 Kasım 2015
tarihinden bu yana olağanüstü hâlin sürdüğünü ve en iyi ihtimalle 15 Temmuz
2017’ye kadar da sürmesinin beklendiğini belirttiler. 2015’te olağanüstü hâl
ilanından bu yana, sadece devlette değil, özel sektörde bile terörle ilişkisi
rapor edilen çalışanların, istihbarat birimleri tarafından rapor edildiği
takdirde işten çıkarılabileceğini düzenlediklerini belirttiler. Terör
eylemlerinin artması neticesinde, suçta ve cezada kanunilik ilkesi gereği
tanımlı suçların sayısı artırılmıştır. Nitekim, özgürlük-güvenlik dengesinin
Fransa’da da halledilmiş bir sorun olmadığını ifade ettiler. Ceza kanunlarında
kısa aralıklarla yaptıkları değişikliklerle suç hazırlığının, terör ve
teröristi övmenin de artık suç sayılmaya başlandığını, ayrıca suçu işleyen ve
suç hazırlığı içinde olan kişilerin gazeteci veya öğretim üyesi olmasının o
kişileri cezadan muaf tutmayacağını belirttiler tıpkı bizim mevzuatımızda ve
uygulamalarımızda olduğu gibi.
Tabii,
Avrupa ve özelde Fransa’yla ilgili konular yanında, bizim ülkemizde yaklaşan
Anayasa referandumu, olağanüstü hâl uygulamalarını da konuştuk. 2007 yılında
yapılan Anayasa değişikliğiyle Cumhurbaşkanının doğrudan halk tarafından
seçilmesine karar verildiğini, 2014 yılında yapılan ilk seçimlerde de Türkiye
Cumhuriyeti siyasi tarihinde ilk kez bir Cumhurbaşkanının, Sayın
Cumhurbaşkanımız Recep Tayyip Erdoğan’ın doğrudan halk oyuyla seçildiğini, bu
noktadan itibaren ülkemizde teorik anlamıyla parlamenter sistemin uygulanmadığını
anlattık. Kaldı ki parlamenter sisteme geçtiğimiz 1960’lı yıllardan itibaren 6
darbe yaşamış bir ülke olarak da bu değişikliğin artık kaçınılmaz olduğunu
ifade ettik. 
Bu
görüşmelerin son derece yararlı olduğunu düşünüyorum. Parlamentolar arası bu
neviden ilişkilerin devletler arası ilişkiye de etki eden bir rolü olduğunu
gözlemledik. Pek çok yanlış anlama ve bilgi eksikliğini bu temaslar sırasında
düzeltme imkânına kavuştuk. Özü itibarıyla yapılan sistem değişikliğinin katı
kuvvetler ayrılığına dayalı olduğunu, çift başlı bir yönetim yapısından
uzaklaşarak olası krizlere karşı devlet yönetimini güçlendirmeyi amaçladığımızı
belirttik, Türk demokrasisinin buna ihtiyacı olduğunu belirttik; merak eden
parlamenterler için de hazırlamış olduğumuz Fransızca metinleri e-mail
adreslerine gönderdik.
Avrupa
Birliğinin içinde bulunduğu sıkıntılar göz önüne alındığında, uzun vadeli ve
güçlü bir devlet anlayışıyla yönetilen bir Türkiye, sadece bizim için değil
Avrupa Birliği ve Orta Doğu için de son derece önemlidir. Yapılacak
referandumla nihai kararı milletimiz verecektir. Burada bizim yapmamız gereken
vatandaşı bilgilendirmek. Çıkacak karara saygı göstermek olduğunu açık bir
dille belirttik. 
Ülkemiz
ve dünyanın muhatap olduğu göç sorunlarından bahsettik. Göç akımının başlayalı
altı yıl olduğunu ve Türkiye’de bugün 3,5 milyona ulaşan mültecinin
bulunduğunu, mültecilerin Türkiye’ye toplam maliyetinin 25 milyar dolara
ulaştığını belirttik. Dostlarımız da bizi genellikle tebrik ediyorlar, teşekkür
ediyorum tebrikleri için. Ama, bir anlaşma var aramızda, söz verilen 6 milyar
euronun şimdiye kadar sadece 750 milyonu gönderildi. Parlamenterler arası
görüşmelerde bu konudaki sitemimizi ilettik ve kendilerinden de
-mevkidaşlarımızdan- bu konuda aktif rol oynayarak taahhütlerin yerine
getirileceği konusunda destek olacakları sözünü aldık.
Parlamenterler
düzeyinde bu görüşmelerin ana amacı dostlukları geliştirmek ve karşılıklı fikir
alışverişlerinde bulunmaktır. Bu bağlamda, toplantılarımızın ve
görüşmelerimizin amacına ulaşmış olduğunu diliyor, hepinizi saygıyla
selamlıyorum. (AK PARTİ sıralarından alkışlar) 
BAŞKAN
– Teşekkür ederim Sayın Yaşar.
CEYHUN
İRGİL (Bursa)- Efendim tutanaklara geçsin; parlamenter sisteme 1960’da değil
1946’da geçtik, hanımefendi yanlış ifade etti.
BAŞKAN
- Adalet ve Kalkınma Partisi grup önerisinin aleyhinde ilk olarak İstanbul
Milletvekili Sayın Engin Altay konuşacaktır.
Buyurun
Sayın Altay. (CHP sıralarından alkışlar) 
ENGİN
ALTAY (İstanbul) – Teşekkür ederim Sayın Başkan.
Genel
Kurulu saygıyla selamlıyorum.
Çok
güzel bir şarkı vardır, Özdemir Erdoğan söyler galiba: “Bir bahar akşamı
rastladım size / Sevinçli bir telaş içindeydiniz / Derinden bakınca gözlerinize
/ Neden başınızı öne eğdiniz.” diye başlar ve devam eder.
BAŞKAN
– Selahattin Pınar’ın Sayın Altay.
ENGİN
ALTAY (Devamla) - Şimdi, millete yarın bu kanundaki olumlu maddeler için
gideceksiniz biliyorum, millet de sizin gözlerinize derinden bakacak ve
muhtemelen başınızı öne eğeceksiniz. Neden? Çünkü -inşallah eğmezsiniz- şunun
için: Milletin bu feryadı yeni değil. Bu kanun teklifindeki birçok maddenin
vatandaşların beklediği, insanlarımızın günlük yaşadığı ekonomik, sosyal,
kültürel birçok soruna çözüm getirecek hususları kapsadığı bir vakıa ama sayın
milletvekilleri, yani bu devlet bir yerden hazine mi buldu? Devletimiz büyük,
güçlü. Millet yıllardır, aylardır feryat ederken, bu konudaki taleplerini seçim
bölgelerimize -tabii, lafım size değil, lafım Hükûmete, olmayan Hükûmete-
gittiğimizde -siz, biz, hep beraber- defaatle önünüze, önümüze koymadı mı?
Koydu. Ya, ben, milletvekili değilken tarım kredi kooperatifinden para çekip de
ödeyememiş, icraya düşmüş bir adam olarak söylüyorum; tarım kredi
kooperatiflerinin çilesini, sıkıntısını yaşamış biri olarak ve hâlen
köylümüzün, çiftçimizin bunu çok yoğun yaşadığını bilen biri olarak söylüyorum:
Şimdi, bu güzel teklifte tabii çok olumsuz şeyler de var, Komisyon üyesi
arkadaşlarımız onları yeri, zamanı geldikçe anlatacaklar ama milletle dalga
geçmek, milleti küçümsemek, milletin aklıyla alay etmek on beş yıldır
Türkiye’yi yöneten böyle büyük bir partiye yakışmaz -yani sizleri tenzih
ediyorum, gene bütün söylediklerim Hükûmetle ilgilidir- bunun çok ahlaki
olmadığını da söylemem lazım. 
Sayın
milletvekilim biraz önce -ismini unuttum, beni bağışlasın- konuşmasında
“Milletimizin özlemle beklediği 456 sıra sayılı Kanun Teklifi’miz...” diye
başladı, doğru ama bu özlem dün oluşmadı ki, bu özlem 16 Nisanda milletin önüne
gitme kararı verdikten sonra millette oluşmuş bir özlem değil ki. Ayıptır,
günahtır! Millet orada ızdırap çekerken, çile çekerken, elektrik borcunu
ödeyemediği için tarlasını sulayamazken siz neredeydiniz kardeşim? “Şimdi, bize
ihtiyacınız oldu, sandık önümüze geldi ve böyle bir kanun çıkarmışsınız.” der
diye düşünüyorum ben, der, der bu millet bunu; onu peşinen söyleyeyim. (CHP
sıralarından alkışlar) 
İkinci
bir durum: Komisyon üyelerimiz, Cumhuriyet Halk Partisinin Plan ve Bütçe
Komisyon üyeleri, diğer partilerin Komisyon üyeleri gibi, hepsi konularında çok
iyi yetişmiş ve tek dertleri milletin huzuru, refahı, mutluluğu olan sayın
milletvekillerimizdir. Buna rağmen, Komisyon üyelerimizin bu teklife yönelik
katkılarını göz ardı etmeniz, sırt çevirmeniz de çok yakışık almamıştır.
Arkadaşlarımızın bu konuda bu kanun teklifinin vatandaşlarımız bakımından daha
olumlu, vatandaşlarımızın sorunlarına daha katı, kesin çözümler getirecek
boyutlara gelmesi noktasındaki samimi ve yapıcı uyarılarının dikkate alınmadığı
da bir gerçektir sayın milletvekilleri. 
Şimdi,
Adalet ve Kalkınma Partisi grup önerileri hep böyle, Genel Kurula bir parça
tehdit de içeren, “Bu kanun şu gün bitmezse bak şu gün de çalışırız haa…” diye
-bize değil, bize burada 20 kişi yeter, size 184 kişi lazım- böyle aba altından
da sopa gösteren bir mantıkla geliyor ve siz de elbette ki bir parti disiplini
içinde bu grup önerileriyle ilgili kabul oyu kullanmak suretiyle, parti
hiyerarşisi içinde Hükûmetten ya da grubunuzdan gelen çoğunluk partisinin
tekliflerinin burada geçmesi için çaba sarf ediyorsunuz. Ne oldu? Anayasa
değişiklik teklifinde de “Acelemiz var, acelemiz var.” diye sizi, bizi burada
on sekiz saat çalıştıranlar, sonra kanunu bir ay rafta tuttu. Bunu öyle
yaparlar mı, bilmiyorum; bunu da burada geçirip daha sonra tam referanduma on
gün kala millete ilan ederler mi, ben onu bilmem. Ama, burada, insani çalışma
koşullarını istemek bir kere hepimizin hakkıdır. 
Hiç
şüpheniz olmasın, bu kanun teklifini 4, 7, 10, 11 gibi birkaç madde dışında
bütün olarak da, maddeler bakımında da “evet” oylarımızla da destekleyeceğiz
yani sakın ha gidip de millete şunu söylemeye kalkmayın: “Ey çiftçi kardeşim!
Bak, ben senin on beş yılda ananı ağlattım ama şimdi, bak, bu kanunu da
Meclisten geçirdim. Bak, senin tarım kredi kooperatifi borcunu, TEDAŞ borcunu
siliyorum ya da yapılandırıyorum. Ey iş adamı kardeşim! Verginden yüzde 5 daha
az alacağım.” demeye kalkmayın. Bu kanun Parlamentodan çıkacak ve peşinen
söylüyorum, altını çizerek söylüyorum: Biz, milletin menfaatine, vatandaşımızın
yararına, ülkemizin menfaatine olan her türlü kanun teklifinde iktidar
partisine, Hükûmete Meclis görüşmelerinde yapıcı, olumlu katkılar sunduk ve
“evet” oylarımızla kanunu destekledik tıpkı bu kanunda olacağı gibi; bunun
altını bir kere öncelikle çizmek istiyorum.
Burada,
tabii, Hükûmetin şöyle bir… Sayın milletvekilleri, seçim bölgelerinize
gittiğinizde, biliyorum, hepinizin önüne günde 3 defa gelen bir mesele vardır;
“Yok.” diyen bir milletvekilim varsa gelsin, ben konuşma süremi bırakacağım, o
milletvekilim söylesin; seçim bölgenize gittiğinizde emeklilikte yaşa takılanlar
her gün en az 3 defa önünüze gelmiyor mu? Geliyor. Niye unuttunuz emeklilikte
yaşa takılanları? Türkiye'nin önemli bir sorunu. 
Emeklilere,
Türkiye'nin bütün emeklilerine gönül, şükran ve vefa borcumuz vardır. Bugün
kullandığımız birçok aleti, üstünde gittiğimiz yolu, bindiğimiz uçağın yedek
parçalarını, yediğimizi içtiğimizi… Yani, günlük hayatımızı bugün uygar bir
şekilde yaşayabiliyorsak bunu emeklilerin geçmişte ülke ekonomisine yaptığı
katkılara borçluyuz. Emeklisine gönül, vefa, şükran borcu duymayan bir
parlamento eksik parlamentodur. Burada olur mu olmaz mı, bilmem,
arkadaşlarımızla konuşuyoruz ama Meclisin mutlaka ama mutlaka emeklilikte yaşa
takılanlarla ilgili meseleyi çözerek… Eğer referandum için bir ara verme, tatil
yapılacaksa o vakitten önce bunun yapılması gerekir. 
Bizim
milletvekillerimizin, komisyon üyelerimizin veya diğer milletvekillerimizin
aylardır, yıllardır söylemekten dillerinde tüy bittiği çok temel sorunların bu
torba teklifle Genel Kurula gelmesi her şeye rağmen, bütün eksikliklerine
rağmen olumludur. Ama arkadaşlarımız görüşmeler esnasında eksiklikleri
söyleyecekler, örneğin bir tane ben söyleyeyim peşinen: Ahilik sandığı
kuruyorsunuz, tamam, itiraz eden yok ama niye yüzde 2 esnaf desteği, yüzde 1
devlet desteği yapıyorsunuz? Gelin, bunu ters çevirin; yüzde 1 esnafın, yüzde 2
devletin desteğiyle yapsak bir şey mi olur, devlet mi batar? Batmaz. Yani,
yaptığınız iş bir şeye benzemeli, Meclisten çıkan kanun, hani, ağza bir parmak
bal çalma gibi de olmamalı. 
Sayın
milletvekilleri, hepimiz bu milletin bağrından çıktık, hepimizin bu millete
borcu var; hepimizin bu devlete, bu toprakları bize yurt yapanların
torunlarına, bugün hayatta olanlarına borcu var. Bu bakımdan, bir meseleyi
getirirken yalap şalap, yarım yamalak getirmek de bu kadar tecrübeli bir
Parlamentoya yakışmaz. 
Bu
teklifte, konusu geldikçe, arkadaşlarımızın ve grubumuzun önerileri olacak;
umarım ve dilerim ki Komisyonda Komisyon üyelerimize yönelik yapılan olumsuz
tutum, katkılara sırt dönme mantığı -yapılan bir parça da kabalıktır- Genel
Kurulda gösterilmez. Amacımız üzüm yemek değerli milletvekilleri. Buradaki
-hiçbir siyasi parti ayrımı yapmadan söylüyorum- bütün milletvekilleri bu
milletin evladıdır. Bütün milletvekilleri, bağrından çıktığı bu milletin sorunlarına
çare bulmak zorundadır. Meclis, çare müessesesidir ve dünya durdukça da bu
Meclis, çare müessesesi olarak kalacaktır. 
Bu
vesileyle, 16 Nisanda yapılacak referandumda da milletimizin Meclisine
güveneceğine, Meclisi ayakta ve hayatta tutacağına olan inancım da tamdır.
Milletimizin, egemenlik hakkını Türkiye Büyük Millet Meclisinde tutma kararını,
azmini ve iradesini seçim bölgem İstanbul’da da, Türkiye'nin dört bir yanında
da, sokağında, caddesinde, mahallesinde, köyünde görmekten büyük bir memnuniyet
duyuyorum ve bu benim şu tezimi güçlendirdiği için ikinci defa bir memnuniyet
duyuyorum: Bu millet, bu aziz millet demokrasiyi içselleştirmiş, bu aziz millet
demokrasiyi benimsemiş, bu aziz millet demokrasiyi özümsemiş ve daha önemlisi,
bu aziz millet demokrasiyi çok sevmiş. Bundan iftihar ediyorum ve bu çok
sevdiği demokrasiyi aziz milletimizin hiç ama hiç kimse için feda etmeyeceğine
yürekten inanıyorum. (CHP sıralarından alkışlar)
Bu
duygularla, görüşülecek olan kanun teklifinin milletimize hayırlı olması,
yaralara az da olsa merhem olacağı inancıyla destekleyeceğimizi tekrar beyan
ederek Genel Kurulu saygıyla selamlıyorum. (CHP sıralarından alkışlar)
BAŞKAN
– Teşekkür ederim Sayın Altay. 
Adalet
ve Kalkınma Partisi grup önerisinin lehinde son olarak Ankara Milletvekili
Sayın Murat Alparslan konuşacak.
Buyurun
Sayın Alparslan. (AK PARTİ sıralarından alkışlar) 
MURAT
ALPARSLAN (Ankara) – Sayın Başkan, çok değerli milletvekilleri; hepinizi
saygıyla selamlıyorum. 
Partimizin
Meclisin çalışma gün, saat, takvim ve içeriğine ilişkin yapmış olduğu öneriyle
ilgili kıymetli İstanbul Milletvekilimiz Sayın Serap Yaşar Hanımefendi gerekli
izahatta bulundu, zaten maksat da işin doğrusu, hasıl oldu. Önümüzdeki gündemin
bir şekilde icrası ve diğer hatiplerin de ifade ettiği gibi, kamuoyunun,
milletin beklentisi olan bu değişikliklerin bir an evvel yapılması ve Meclisin
gündeminin bu şekilde teşekkül etmesi de bizlerin arzusu şeklinde tesis
ediliyor. Bu anlamda, biz önergemizin kabulünün Genel Kurulun katkısıyla,
desteğiyle olacağına inanıyoruz. 
Bu
anlamda, bu değişiklikle birlikte hem esnafımızın hem çiftçimizin hem
gurbetçimizin hem yatırımcılarımızın yüzünü güldürecek birtakım değişikliklerin
de yapılacağı hepimizce de malum. Biz kurulduğu günden itibaren parti olarak
hep milletin taleplerine kulak asan, bu anlamda milletin beklentilerini
gerçekleştirmek için hizmetleri bir siyaset aracı olarak görüp hizmet siyaseti
üreten ve yaptığımız her türlü hizmet için de gelecek seçimleri değil, gelecek
nesilleri düşünerek hareket eden bir siyasi partiyiz. Bu anlamda, iktidara
gelindiği günden itibaren bugüne kadar geçen süre zarfında pek çok alanda pek
çok kesimi ilgilendirecek çok büyük, çok köklü ve yapısal değişiklikler ve
reformlarla birlikte büyük hizmetlerin yapıldığı da malumdur ancak hayatın,
toplumun ve her türlü sosyal kesimin dinamik yapısı itibarıyla güncel birtakım
haklı beklenti ve taleplerin de devamlı var olduğu da mutlak bir gerçektir.
Siyasetin ve siyasetçinin varlığı da zaten bu taleplere kulak asmak, dikkat
kesilmek ve çözümü için de bir irade ortaya koymaktır. Bugün Meclis Genel
Kuruluna gelen kanun teklifimiz de bu güncel meselelerin ve haklı beklentilerin
çözümüne ilişkin değişiklikleri içermektedir. İnşallah, burada diğer muhalefet
partilerinin hatiplerinin de beyanlarında ifadesini bulan bu beklentilere
karşılık verecekleri konusundaki olumlu yaklaşımlarını da memnuniyetle
karşıladığımı ifade etmek istiyorum. Bir çalışma ve nihayetinde inşallah bu
hususun devamı ve sona ermesi için de bir mesai öngörüyoruz. 
Değerli
arkadaşlar, Meclis bu şekilde milletin iradesini, egemenliğini ve
beklentilerini karşılamak için, bir hizmet üretmek için çalışıyor olmakla
birlikte, milletimiz de aynı zamanda bu Meclis gündeminin haricinde 16
Nisandaki halk oylamasıyla ilgili de pürdikkat siyaseti, siyaset kurumunu ve
siyasetçileri izlemektedir. Bu anlamda milletimiz, bir kurucu iktidar rolü
üstlenmek suretiyle, egemenliğini tekrar kuvvetlendirmek ve tescillendirmek
istemektedir. İnşallah, bunun da kabulünün olacağına olan inancımla grup
önerimizin lehinde olduğumu ifade ediyor, Genel Kurulu saygıyla selamlıyorum.
(AK PARTİ sıralarından alkışlar)
BAŞKAN
– Teşekkür ederim.
Adalet
ve Kalkınma Partisi grup önerisinin…
ENGİN
ALTAY (İstanbul) – “Kurucu irade” ifadesini anlayamadık. Yani, yeni bir devlet
yıkılıp yeniden mi kuruluyor? Yani bir açıklamaya ihtiyaç var gibi geldi bize.
Yani Anayasa’ya da aykırı, yani bu Anayasa’yı ilga etmek falan da çıkar bunun
altından, bilemiyorum.
BAŞKAN
– Sayın Alparslan, sizin konuşmanızla ilgili bir sorusu var Sayın Altay’ın,
“kurucu iktidar”la ilgili olarak…
ENGİN
ALTAY (İstanbul) – “Kurucu irade”…
BAŞKAN
– “Kurucu irade”yle ilgili olarak yerinizden, lütfen, bir dakikada ne
kastettiğinizi lütfen açıklarsanız…
IV.- AÇIKLAMALAR (Devam)
26.- Ankara Milletvekili Murat
Alparslan’ın, AK PARTİ grup önerisi üzerinde yaptığı konuşmasındaki bazı
ifadelerine ilişkin açıklaması
MURAT
ALPARSLAN (Ankara) – Sayın Başkan, çok değerli milletvekilleri; bu ifademi,
zaten Meclisimizin de varlık sebebi olan millet iradesinin ve egemenliğinin
millette olduğunu ifade etmek için kullandım ve millet, demokrasilerde mutlak
güç ve tek belirleyicidir. Bu anlamda, bu sürecin de milletin takdir ve
iradesinde var olduğunu ifade etmek için bu cümleyi kullanmış oldum.
BAŞKAN
– Teşekkür ederim.
IX.- ÖNERİLER (Devam)
A) Siyasi Parti Grubu Önerileri (Devam)
3.- AK PARTİ Grubunun, Genel Kurulun
çalışma gün ve saatleri ile gündemdeki sıralamanın yeniden yapılmasına;
bastırılarak dağıtılan 456 sıra sayılı Kanun Teklifi’nin kırk sekiz saat geçmeden
gündemin "Kanun Tasarı ve Teklifleri ile Komisyonlardan Gelen Diğer
İşler" kısmının 1’inci sırasına alınmasına ve diğer işlerin sırasının buna
göre teselsül ettirilmesine; 456 sıra sayılı Kanun Teklifi’nin İç Tüzük'ün
91'inci maddesine göre temel kanun olarak bölümler hâlinde görüşülmesine
ilişkin önerisi 
BAŞKAN
– Adalet ve Kalkınma Partisi grup önerisinin aleyhinde son olarak Iğdır
Milletvekili Sayın Mehmet Emin Adıyaman konuşacaklar.
Buyurun
Sayın Adıyaman. (HDP sıralarından alkışlar) 
MEHMET
EMİN ADIYAMAN (Iğdır) – Sayın Başkan, değerli milletvekilleri; AKP’nin grup
önerisi üzerine söz almış bulunmaktayım. Hepinizi saygıyla selamlıyorum. 
Değerli
milletvekilleri, bugün partimizin Eş Genel Başkanı Sayın Figen Yüksekdağ’ın
Yargıtayca onanmış bir kararı Başbakanlık tezkeresiyle Meclise geldi ve eş
genel başkanımızın milletvekilliği düşürüldü. Şimdi, öncelikle belirtmem
gerekir ki işlenen süreç hem Anayasa’ya hem İç Tüzük’e hem hukukun evrensel
kurallarına hem de iktidar partisinin sürekli altını çizmiş olduğu halk
iradesine aykırı olarak gerçekleşmiş oldu. Zira, öncelikle, hangi suçlardan
hüküm giyenlerin vekilliğinin düşürüleceğine ilişkin hususlara geçmeden önce bu
kararın temelinde yatan maddi vakayı sizlerle paylaşmak isterim. 
Değerli
arkadaşlar, Sayın Figen Yüksekdağ bir cenaze törenine katıldığından dolayı
hakkında örgüt propagandası suçu işlediği iddiasıyla bir hüküm kurulmuş.
Aslında kararın içeriğine baktığımız zaman ve o dönemde yapılan savunmalarda
Sayın Yüksekdağ salt insani gerekçelerle, ahlaki gerekçelerle ve hepimiz,
toplumumuzun sosyokültürel yapısından kaynaklı cenazelere duyduğumuz saygıdan
ve cenazeden ziyade cenazenin ait olduğu aileye de olan hürmetten cenazelere
katılırız. Sayın Yüksekdağ cenaze törenine katılmış, tek bir pankart taşımamış,
tek bir cümle sarf etmemiş, tek bir söz söylememiş, tek bir konuşma yapmamış;
suç, cenazede aileyle birlikte bulunmak. Hadi velev ki -bu suç ya da iddia
edilen şey- konuşma yapılmış olsun… Kararı incelediğimizde, kararı veren
mahkemenin hâkimleri, savcısı şu anda FETÖ terör örgütünden dolayı tutuklu ve
kararı veren ağır ceza mahkemesinin 3 hâkimi ihraç edilmiş. 
Şimdi,
buradan sormak lazım: Terör örgütüne sırtını dayayan, iş birliği yapan kimdir?
AKP midir? Eğer iddia edilen, kararı veren heyet FETÖ terör örgütünün
üyeleriyse, ihraç edilmişse ve iddianameyi hazırlayan savcı hâlâ cezaevinde
tutukluysa siz hangi karara dayanarak Meclise bu hükmü indiriyorsunuz; biraz
vicdan, biraz ahlak, biraz hukuka saygı. Geçtik bunu. Araştırma şansım olmadı,
bu kararı onaylayan Yargıtay 16. Ceza Dairesinin ilgili hâkimleri şu anda ihraç
edildi mi, edilmedi mi, görevlerine devam ediyor mu bilmiyorum. 
Şimdi,
AKP, kendisine dokunulduğu zaman FETÖ’cü 4 bini aşkın hâkim ve savcıyı terör
örgütü üyesi iddiasıyla, terörle iş birliği yapmak iddiasıyla ihraç ediyor ama
mesele Halkların Demokratik Partisine gelince, bizatihi kendilerinin terörist
ilan ettiği hâkim veya savcıların vermiş olduğu kararlara dört elle
sarılıyorlar, o zaman iş birliği içine girmiş olabiliyorlar. Yani, mesele,
AKP’nin dışındaki kararları vermişse eğer hâkimler, e, o zaman kanka… On yıllık
FETÖ’yle iş birliği gibi iş birliğiniz hâlâ devam ediyor ama ne zaman ki size
dokunulursa o zaman bu hâkim ve savcılar terörist olur, cezaevlerine girer. 
Değerli
arkadaşlar, bunun ötesinde bir de Başbakanlık tezkeresiyle gelen bu karar ve eş
genel başkanımızın vekilliğinin düşürülmesi, Anayasa’nın 83 ve 84’üncü
maddeleri belirtildikten sonra esasen 76’ncı maddeye atıfta bulunuyor yani
76’ncı maddede milletvekilliği seçilme şartlarına engel olan suçlara atıfla
Sayın Yüksekdağ’ın vekilliğinin sona erdirilmesi gerektiği belirtiliyor. Oysa
76’ncı maddeyi incelediğimizde, Sayın Yüksekdağ’ın ceza aldığı 3713 sayılı
Yasa’nın 7’ye ikinci fıkrası Anayasa’nın 76’ncı maddesinde sayılan suçlar
kapsamına girmiyor. 
Anayasa’nın
76’ncı maddesi suçları tek tek saymış; taksirli suçlar hariç toplam bir yıl
veya daha fazla hapis ile ağır hapis cezasına hüküm giymiş olanlar ve bunların
dışında rüşvet, hırsızlık, dolandırıcılık, resmî ihale ve alım satımlara fesat
karıştırma gibi yuvarlak olarak “yüz kızartıcı suçlar” dediğimiz suçlar ve
terör eylemlerine katılmak. 
Bakın,
2002 yılında Anayasa değişikliğinden önce yani 2002 yılında 4777 sayılı
Kanun’la Anayasa değişikliği yapılmadan önceki tarifiyle o zaman “ideolojik ve
anarşist eylemler” ibaresi vardı. İdeolojik yani fikir kapsamında, düşünce
kapsamındaki suçları çıkarmak için o dönemde kanun değişikliği yapıldı ve
“icrai faaliyet, bizzat pratikte bir eylem, bir icrai hareket, bir örgütsel bağ,
örgüt adına fiilî bir hareketi icra etme” şeklinde bir değişikliğe uğradı ve
“terör eylemlerine katılma” diyor. Oysa örgüt propagandası, hukukçu arkadaşlar
da çok iyi bilir, öncelikle hükmün açıklanmasının geri bırakılmasına tabi bir
suç tipidir yani Türk Ceza Kanunu’nda tarif edilen örgüt üyeliği ve örgüt üyesi
olmamakla birlikte örgüt adına faaliyet yürütme eylemlerinden ayrı tamamen
fikir ve düşünce kapsamında açıklanan ve ayrı bir düzenleme şeklinde
düzenlenmiş olan ayrı kategoride bir suçtur. Dolayısıyla AK PARTİ’nin salt
Meclis Başkanlığının kendi elinde olmasından hareketle, çoğunluktan hareketle,
yargısal hiçbir içtihat, hiçbir yorum olmadan, tamamen siyasi mülahazalarla ve
siyasi yorumla, Anayasa’nın 76’ncı maddesindeki “örgütsel eylemlere katılma”
şeklinde tarif edilen örgüt üyeliği veya örgüt adına eylem yapma gibi fiilleri
bu hükmü de kapsar şekilde yorumlaması, bilinçli bir tarzda Anayasa’yı ihlal,
İç Tüzük’ü ihlal ve keyfî bir yorumdur. Ha, bu, anlaşılır bir durumdur. Neden
anlaşılır bir durum? Dikkat edin, bugün sadece Sayın Yüksekdağ’ın vekilliği
düşürülmedi, diğer Eş Genel Başkanımız Sayın Demirtaş’a yine benzer şekilde
ceza verildi. Sayın İdris Baluken’e, yetkili ve esas mahkemesinin oy birliğiyle
tahliye kararına rağmen on yedi gün sonra, açık bir şekilde siyasal iktidarın
talimatıyla, yetkili olmayan, dosyanın esasına bakmayan, salt cumhuriyet
savcısının itirazı üzerine esas mahkemesinin oy birliğiyle almış olduğu kararı
kaldırıp yeniden tutuklama kararı veriliyor. 
Şimdi,
bütün bunları bir arada düşündüğümüzde mesele aslında anlaşılır bir şeydir
çünkü “Hayır.”lar bu ülkede dalga dalga yükseldikçe, “Hayır.” diyen
yurttaşlarımız sizin gerçek yüzünüzü gördükçe, AKP’ye geçmişte oy veren
yurttaşlarımız AKP’nin bu doyumsuz İktidar hırsını gördükçe telaşa
kapılıyorsunuz, şaşkına dönmüşsünüz, sağa sola, herkese saldırıyorsunuz. Bu
yetmiyor, mesela bugün Aydın İmam- Hatip Anadolu Lisesinde okuyan 14 yaşından
küçük imam-hatip lisesi öğrencisi 2 çocuk, salt Kürtçe müzik dinlediklerinden
dolayı sizin atadığınız, tetikçiniz olan okul müdürü tarafından savcılığa
şikâyet ediliyor. Savcı, 12-13 yaşında 2 çocuğu adli kontrol şartıyla serbest
bırakıyor. Anlaşılır gibi değil. 16 Nisanda kaybedeceğinizi biliyorsunuz, bunu
bildiğiniz için çılgınca sağa sola, herkese saldırmaya başlıyorsunuz. Siz ne
yaparsanız yapın bu halk size bir ders verecektir diyorum.
Saygılar
sunuyorum. 
BAŞKAN
– Teşekkür ederim Sayın Adıyaman.
BURCU
ÇELİK (Muş) – Başkan, karar yeter sayısı istiyoruz.
BAŞKAN
– Tamam, peki.
Adalet
ve Kalkınma Partisi grubunun önerisini oylarınıza sunacağım ve karar yeter
sayısı arayacağım. Kabul edenler… 
Kâtip
üyeler arasında bir çelişki var, elektronik oylama yapalım.
İki
dakika süre veriyorum.
(Elektronik
cihazla oylama yapıldı)
BAŞKAN
– Öneriyi oylarınıza sunuyorum...
ENGİN
ALTAY (İstanbul) – Olur tabii, 50 kişi dışarıdan geldi, buna rağmen 139.
BAŞKAN
– Kabul edenler…
MEHMET
DOĞAN KUBAT (İstanbul) – Efendim, kabul edildi zaten.
BAŞKAN
– Kabul edildi mi? Pardon. 
Öneri
kabul edilmiştir. 
Karar
yeter sayısı vardır Sayın Altay. 
ENGİN
ALTAY (İstanbul) – Kulistekileri de sayınca oluyor tabii.
MAHMUT
TANAL (İstanbul) – Sayın Başkan, bizi niye hesaba katmadınız? 
BAŞKAN
– İç Tüzük’ün 37’nci maddesine göre verilmiş doğrudan gündeme alınma önergesi
vardır, okutup işleme alacağım ve oylarınıza sunacağım. 
BURCU
ÇELİK (Muş) – Başkan, “Kabul etmeyenler…” diye bir soru sormadınız. 
ENGİN
ALTAY (İstanbul) – “Kabul etmeyenler…” demediniz.
MAHMUT
TANAL (İstanbul) – “Kabul etmeyenler…” demediniz Sayın Başkan.
ENGİN
ALTAY (İstanbul) – Evet, tutanaklarda düzeltin. 
BAŞKAN
– Arkadaşlar, sisteme girenler “Kabul” diye oy verdi. 
BURCU
ÇELİK (Muş) – Tamam ama bize sormadınız. 
BAŞKAN
– Uygulama hep böyle arkadaşlar, yapmayın, lütfen. 
İç
Tüzük’ün 37’nci maddesine göre verilmiş önergeyi okutuyorum: 
VI.- BAŞKANLIĞIN GENEL KURULA SUNUŞLARI
(Devam)
C) Önergeler
1.- İstanbul Milletvekili Mustafa Sezgin
Tanrıkulu’nun (2/1283) esas numaralı Mevzuat Hazırlama Usul ve Esasları
Hakkında Kanun Teklifi’nin doğrudan gündeme alınmasına ilişkin önergesi (4/86)
Türkiye Büyük Millet Meclisi Başkanlığına
(2/1283)
esas numaralı Kanun Teklifi’min İç Tüzük’ün 37’nci maddesine göre doğrudan
Genel Kurul gündemine alınmasını arz ederim. 
Saygılarımla.

 Mustafa
Sezgin Tanrıkulu
 İstanbul
BAŞKAN
– Teklif sahibi olarak İstanbul Milletvekili Sayın Mustafa Sezgin Tanrıkulu
konuşacak. 
Buyurun
Sayın Tanrıkulu. (CHP sıralarından alkışlar)
Süreniz
beş dakika. 
MUSTAFA
SEZGİN TANRIKULU (İstanbul) – Değerli Başkan, sayın milletvekilleri; hepinizi
saygıyla selamlıyorum. 
Yine
akşamın geç bir saatinde konuşuyorum. İç Tüzük 37’nci madde uyarınca, Mevzuat
Hazırlama Usul ve Esasları Hakkında Kanun Teklifi üzerine söz aldım. Hepinizi
saygıyla selamlıyorum. 
Sayın
Başkan, birçok konuşma hazırladım gerçekten. Yani… (Gürültüler)
BAŞKAN
- Sayın Tanrıkulu, bir dakika. 
Sürenizi
sayacağım.
Sayın
milletvekilleri, lütfen…
Buyurun.

MUSTAFA
SEZGİN TANRIKULU (Devamla) - Sayın Başkan, gerçekten, dün Meclis Başkanlığına
önerimizi veriyoruz ve konuşma hazırlıyoruz fakat Türkiye'nin gündemi ve
Meclisin gündemi o kadar ağır ki hemen değişiyor ve konuşmamızın, bu gündem
üzerine konuşmamızın bir anlamı kalmıyor. 
Evet,
Sayın Atilla Kart’a çok teşekkür ediyorum. Gerçekten de bütün
milletvekillerimizin, bugün benim gündeme getirdiğim ama geçen dönem Atilla
Kart’ın, Anayasa ve Meclis hukuku anlamında büyük uzmanlığı olan bu
milletvekilimizin hazırladığı bu tasarıyı okumasını öneriyorum. Fakat Adalet ve
Kalkınma Partisi -şimdi sataşıyorum- on beş yıllık geleneğinde Meclisteki bütün
gelenekleri ortadan kaldırdı; yasa yapma, gelenek, hukuk, teamül, hiçbir şey
tanımadı. Mağdurdu, geldi, muktedir oldu ve bütün teamülleri ortadan kaldırdı.
Niye bunları söylüyorum? Çünkü, bakın, bugün bir siyasi partinin, Halkların
Demokratik Partisinin Genel Başkanının burada, bu Parlamento binasında, bu
Parlamentoda milletvekilliği düştü değerli arkadaşlar, bir tezkere okundu ve
düştü. 
Ben
avukatım; yıllarca bu işlerle ilgilendim ve Türkiye'nin Kürt meselesinin bu
Parlamentoda çözülmesi konusunda mücadele ettim. (Gürültüler)
Sayın
Başkan, uğultuyu keser misiniz.
BAŞKAN
- Buyurun, siz devam edin Sayın Tanrıkulu.
MUSTAFA
SEZGİN TANRIKULU (Devamla) - Yıllarca mücadele ettim, yıllarca mücadele ettim.
Neye mücadele ettim? Neye mücadele ettim? Şuna mücadele ettim: Sayın Erdoğan
2002 yılında -sizin Genel Başkanınız, şu anda Cumhurbaşkanı- seçilemedi ve
gelemedi değerli arkadaşlar ama bu Parlamento, Adalet ve Kalkınma Partisi Genel
Başkanı Parlamento dışında kaldığı için 2002 yılında Anayasa’yı değiştirdi,
2002’nin Kasımından sadece bir ay sonra, 27 Aralık 2002 tarihinde değiştirdi ve
CHP’nin desteğiyle değiştirdi, mutabakatla değiştirdi. Ara seçim yapıldı ve bir
partinin genel başkanı olan Sayın Erdoğan Parlamento dışında kalmasına rağmen
bir genel başkan olarak bu Parlamentoya geldi değerli arkadaşlar, geldi ve bu
Parlamentonun kararıyla geldi çünkü yanlıştı, onun Parlamento dışında kalması
yanlıştı ve CHP buna “Evet.” dedi ve mutabakatla geldi. Ama şimdi ne yapıyoruz
değerli arkadaşlar? Biz Türkiye'nin bütün meselelerinin -başta Kürt meselesi
olmak üzere- bu Parlamentoda çözülmesini istiyoruz. Öyle değil mi? İnsanlar
gitmek istese bile, gitmek istese bile bizim onları buraya zorlamamamız lazım,
“Burada kalmanız lazım.” demeniz lazım. Ne oldu şimdi? O genel başkanı yani Sayın
Erdoğan’ı, sizin genel başkanınızı bu Parlamentoya getiren Anayasa
değişikliğiyle başka bir genel başkanı bugün Parlamento dışına ittik değerli
arkadaşlar, Parlamento dışına. Bakın, bugün sizin işinize bu yarayabilir,
yarayabilir, bundan siyasi bir menfaat elde edebilirsiniz ama bütün teamülleri,
bütün gelenekleri, bütün demokrasiyi yerle bir ediyorsunuz, yerle bir.
Sayın
Başkan, bir sözüm de size, avukatlık hukuku bakımından söylüyorum size, bir
hukukumuz var.
BAŞKAN
– Siz Genel Kurula hitap edin lütfen.
MUSTAFA
SEZGİN TANRIKULU (Devamla) – Evet, size de söylüyorum Sayın Başkan: Ya, keşke
bu tezkere sizin başkanlığınız döneminde okunmasaydı. Bir milletvekilinin, bir
genel başkanın genel başkanlığı burada bu kadar ucuz düşmeseydi, keşke ve siz
bunu okutmasaydınız ve gelecek hafta olsaydı. (CHP sıralarından alkışlar) 
CEYHUN
İRGİL (Bursa) – Bravo! Aynen öyle.
MUSTAFA
SEZGİN TANRIKULU (Devamla) – Siz deseydiniz ki Cemil Çiçek gibi “Saygı
duyuyorum, ayrı düşünüyoruz ama saygı duyuyorum.”
CEYHUN
İRGİL (Bursa) – Zamana ve döneme göre davranan başkan vekili. Adalete göre
değil, zamana göre davranan başkan vekili.
MUSTAFA
SEZGİN TANRIKULU (Devamla) – Kendisi altı ay direndi. Niye? Türkiye'de barış
için. Ama şimdi çatışma, başka bir şey, referandum, hepiniz susmuşsunuz ya,
hepiniz. Bir Anayasa değişikliğiyle genel başkanınıza “evet” diyen, buraya
getiren CHP var ama o Anayasa değişikliğiyle başka bir milletvekilini gönderen
AKP Grubu var. Nereden nereye? Yazıklar olsun! (CHP sıralarından alkışlar)
MEHMET
MUŞ (İstanbul) – Sana yazıklar olsun Sayın Tanrıkulu!
BAŞKAN
– Sayın Tanrıkulu, buradaki işlemleri ve gündemi, biraz önce de söylediğim
gibi… Siz burada yoktunuz herhâlde… Buyurun, siz yerinize geçin, buyurun. 
MUSTAFA
SEZGİN TANRIKULU (İstanbul) – Sayın Başkan, söyleyeceğim… Benimki kişisel bir
sitem Sayın Başkanım. Sataşırsanız söz alırım.
BAŞKAN
– Siz kişisel siteminizi daha sonraki sohbetlerde kullanabilirsiniz. Burada
adama göre işlem yapılmıyor, usule göre işlem yapılıyor, bunu da bilmenizi
isterim.
CEYHUN
İRGİL (Bursa) – Siz o zaman sohbette cevap verin Sayın Başkan, burada cevap
vermeyin. Madem öyle, sohbette cevap verin, Allah Allah!
BAŞKAN
– Evet, bir milletvekili adına İstanbul Milletvekili Sayın Eren Erdem
konuşacak.
Buyurun.
(CHP sıralarından alkışlar) 
EREN
ERDEM (İstanbul) – Sayın Başkanım, değerli milletvekilleri; bir referandum
süreci içerisindeyiz. Tabii, herkes siyaseten çıkacak “evet”ini “hayır”ını
anlatacak, bu işin sonu da inşallah hayırlı olacak ama olmaması gereken bazı
şeylerle karşılaşıyoruz. 
Şimdi,
ben, özellikle iktidar partisi sıralarındaki arkadaşlara sormak istiyorum
değerli arkadaşlar: Siz camide siyaset yapılmasını doğru buluyor musunuz?
Bakın, Gaziantep’te bir cami imamı Cumhurbaşkanının mitingine çağrı yapıyor,
cemaat birbirine giriyor, videoları sosyal medyada dolaşıyor. Arkadaşlar,
caminin içerisinde cemaat birbirine giriyor, olacak şey mi ya! Böyle bir şey
kabul edilebilir mi? Arkadaşlar, camide, kışlada, adliyede siyaset olmamalıdır.
Şimdi, buradaki arkadaşların çoğunluğu bilir. Kur’an-ı Kerim’in Hac suresinin
40’ıncı ayeti “içinde Allah adı anılan mescitler” der. Oradaki imam arkadaş
karar verecek; ya Kur’an’a göre orada sadece Allah’ın adını anacak ya da başka
otoritelerin adını anacak. Bunlar doğru işler değil, bu işi camiden çıkarmak
gerekiyor. Aksi takdirde yaptığınız işin vebali omuzlarınızda olacaktır değerli
arkadaşlar.
Hemen
arkasından, bakın, anket şirketlerinden birinin sahibiyle yaptığım bir sohbet…
Ne diyor biliyor musunuz? “Yahu, vatandaş, anket firmasının bilgileri gizlediğini
tahmin edemiyor, başına bela gelmesin diye ‘Evet.’ diyor.” Bak, anket
şirketlerinde yani ona rağmen yüzde 50’nin üstünde “hayır” çıkıyor. Toplumun
yaşadığı şu travmaya bakın değerli arkadaşlar. 
18
yaşındaki gençleri milletvekili yapmak gibi bir yaklaşım… Güzel, olmalı, tabii
ki olur, oy veren, seçme seçilme hakkı… Ama 19 yaşında, arkadaşlar, Samet Burak
Sarı, fikrini beyan ettiği için cezaevinde, şu an cezaevinde, tutuklandı, dün.
Neden? Fikrini beyan ettiği için, düşüncesini söylediği için, hiçbir hakaret
içermediği hâlde, 19 yaşında. Kabul edilebilir mi değerli arkadaşlar? Bakın,
ama o cezaevinde. Müjdat Gezen’e -burada söylediğim zaman kesinlikle ben kendi
terbiyeme sığdırmam o lafı- “p”yle başlayan bir küfrü yayımlayan bir gazete
hakkında en ufak bir işlem başlamıyor. Niye başlamıyor değerli arkadaşlar? O
küfür, o televizyon ekranlarında konuşulurken sizce kendi çocuğunuzun o küfrü
dinlemesinden memnuniyet duyar mısınız? Ben zannetmiyorum ki bir kişi “Evet,
ben çocuğumun bunu izlemesinden razıyım.” desin. Olmaz arkadaşlar, bu kadar
çifte standart olmaz, yanlıştır.
Taşeron
kadroya giriyor mu? Verdiniz söz, tuttunuz mu? Hayır. Atanamayan öğretmenlerin
sorununu çözdünüz mü? Hayır. Kan ağlayan esnafın derdine çare buldunuz mu?
Hayır. E, terör; terör sorununu çözdünüz mü? Bütün yetki elinizde. “Tezkere”
dediniz, tezkere verdi Meclis size. Hiçbir şekilde yetkinizin olmadığı bir konu
yok. Çözdünüz mü? Hayır. İşte, arkadaşlar, bu yüzden bu Anayasa’ya “hayır”
diyoruz.
Şimdi,
bir efsane üretiliyor, “Osmanlı geri gelecek.” Arkadaşlar, elinizde bir kılıç,
evet, Osmanlı kılıcı; altınızda bir at, Amerikan atı. Amerikan atına binerek
Osmanlı kılıcı sallanmaz değerli arkadaşlar. (CHP sıralarından alkışlar) Yanlış
yapıyorsunuz, böyle gitmez bu iş.
Değerli
arkadaşlar, şimdi, Futbol Federasyonunun Başkanı, benim de mensup olduğum için
mutlu olduğum bir kulübün eski başkanı. Şimdi, şöyle düşünün değerli
arkadaşlar: Aynı zamanda Beşiktaş’ın başkanı, aynı zamanda Merkez Hakem
Kurulunun da Başkanı, Beşiktaş ile Fenerbahçe maç yapıyor, aynı zamanda Futbol
Federasyonunun Başkanı sahaya çıkıp hakemlik yapıyor. Benim açımdan sıkıntı
yok. Benim açımdan bir Beşiktaşlı olarak sıkıntı yok, sonuç benim lehime
olacaktır ama ben şundan korkarım: Yarın bir Fenerli Federasyonun başına geçerse
ne yapacak? Arkadaşlar, “Bırakalım hepsi birbirinden ayrı olsun.” diyoruz. Siz
ısrarla diyorsunuz ki: “Tek kişiye biz bu yetkileri vereceğiz.”
Değerli
arkadaşlar, bir soru soracağım: İsrail ezanı yasakladı, Parlamento olarak
sustuk, aynı zamanda Hükûmetiniz de sustu. Amerika bir karar aldı. Ne oldu, bir
tepki var mı? Yok. Allah’tan bir denetim mekanizması var. Bu kadar ucube bir
kararı yani Müslüman ülkelerdeki vatandaşların girmesini engelleyen kararı
bozdu. Arkadaşlar, şimdi, bu gidiş, doğru bir gidiş değil. Bazı doğru işler
yaptınız, Moskova deklarasyonu, bölgeyi en azından birazcık rahatlatan bir adım
attınız, destekliyoruz, doğru bir iş yaptınız ama bugün yapmakta olduğunuz iş,
doğru bir iş değil. Camileri bölmeyin, camilerin içerisindeki bu tartışmaya
müdahale edin, medyadaki bu sarkıntılığa müdahale edin. 
Referandum
yapılacaksa bırakın, adaletli bir şekilde herkes düşüncelerini söylesin,
vatandaş kimi seçerse onu seçsin. 
(Mikrofon
otomatik cihaz tarafından kapatıldı)
BAŞKAN
– Sayın Erdem, teşekkür ederim.
EREN
ERDEM (Devamla) – Kimseyi susturmayın. 
Camide,
kışlada, adliyede siyaset yapmayın değerli arkadaşlar.
Saygıyla
selamlıyorum. (CHP sıralarından alkışlar)
BAŞKAN
– Teşekkür ederim.
Sayın
Erdem, bir Fenerlinin Federasyon başkanı olması hiçbir sorun çıkarmaz yani onu
söyleyeyim de.
CEYHUN
İRGİL (Bursa) – Hanımefendi, onu söylemiyor, onu anlatmıyor, o başka bir şey.
EREN
ERDEM (İstanbul) – Efendim, onu o bağlamda değerlendirmiyorum. Hakem Kurulu
Başkanı olmasında sıkıntı olur.
BAŞKAN
– Önergeyi oylarınıza sunuyorum: Kabul edenler... Kabul etmeyenler... Önerge
kabul edilmemiştir.
CEYHUN
İRGİL (Bursa) – Sayın Başkan, siz başkanlık sistemini anlamamışsınız, o kadar
belli ki.
BAŞKAN
– Sayın milletvekilleri, saat 21.00’e kadar ara veriyorum.
Kapanma Saati: 20.26 
YEDİNCİ OTURUM
Açılma Saati: 21.03
BAŞKAN: Başkan Vekili Ayşe Nur BAHÇEKAPILI
KÂTİP ÜYELER: Fehmi KÜPÇÜ (Bolu), Fatma KAPLAN HÜRRİYET (Kocaeli) 
-----0-----
BAŞKAN
– Sayın milletvekilleri, Türkiye Büyük Millet Meclisinin 72’nci Birleşiminin Yedinci
Oturumunu açıyorum. 
Alınan
karar gereğince, sözlü soru önergeleri ile diğer denetim konularını görüşmüyor
ve gündemin "Kanun Tasarı ve Teklifleri ile Komisyonlardan Gelen Diğer
İşler" kısmına geçiyoruz.
1’inci
sıraya alınan, Adalet ve Kalkınma Partisi Grup Başkan Vekili Kayseri
Milletvekili Mustafa Elitaş’ın Gelir Vergisi Kanunu ile Bazı Kanunlarda
Değişiklik Yapılmasına Dair Kanun Teklifi ile Plan ve Bütçe Komisyonu
Raporu’nun görüşmelerine başlayacağız. 
X.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- Adalet ve Kalkınma Partisi Grup
Başkanvekili Kayseri Milletvekili Mustafa Elitaş'ın Gelir Vergisi Kanunu ile
Bazı Kanunlarda Değişiklik Yapılmasına Dair Kanun Teklifi (2/1585) ile Plan ve
Bütçe Komisyonu Raporu (S. Sayısı: 456) (x)
BAŞKAN
- Komisyon? Yerinde. 
Hükûmet?
Yerinde. 
Komisyon
Raporu 456 sıra sayısıyla bastırılıp dağıtılmıştır.
Sayın
milletvekilleri, alınan karar gereğince bu teklif İç Tüzük'ün 91'inci maddesi
kapsamında temel kanun olarak görüşülecektir.
Bu
nedenle, teklif, tümü üzerindeki görüşmeler tamamlanıp maddelerine geçilmesi
kabul edildikten sonra bölümler hâlinde görüşülecek ve bölümlerde yer alan
maddeler ayrı ayrı oylanacaktır.
Teklifin
tümü üzerinde Milliyetçi Hareket Partisi Grubu adına Konya Milletvekili Sayın
Mustafa Kalaycı konuşacak. 
Buyurun
Sayın Kalaycı. (CHP sıralarından alkışlar) 
MHP
GRUBU ADINA MUSTAFA KALAYCI (Konya) – Sayın Başkan, değerli milletvekilleri;
görüşülmekte olan kanun teklifi hakkında Milliyetçi Hareket Partisi Grubu
olarak görüşlerimizi açıklamak üzere huzurlarınızda bulunmaktayım. Bu vesileyle
hepinizi saygılarımla selamlıyorum. 
Yine
bir torba kanun görüşüyoruz. AKP torbalardan bir türlü çıkamamıştır. Bu
uygulama sonucu kanunlar için aranan öngörülebilir, anlaşılabilir ve
ulaşılabilir olma özellikleri tamamen yok edilmektedir.
Milliyetçi
Hareket Partisi olarak bu teklifte yer alan maddelerin büyük çoğunluğuna destek
vermekle birlikte, 7’nci maddesiyle yapılan düzenlemeye tümüyle karşıyız ve
teklifin bazı maddelerine yönelik de eleştiri ve önerilerimiz bulunmaktadır.
Komisyonda da dile getirilen eleştiri ve önerilerimiz Hükûmet tarafından hiç
dikkate alınmamıştır.
Teklifin
7’nci maddesiyle yabancılara konut ve iş yeri satışında katma değer vergisi
istisnası getirilmektedir. İş yeri ve konutların satış bedelinin yurt dışından
getirilecek döviz olarak ödenmesi şartıyla Türkiye’de yerleşmiş olmayan yabancı
uyruklu gerçek kişiler ile kanuni ve iş merkezi Türkiye’de olmayan ve bir iş
yeri ya da daimi temsilci vasıtasıyla Türkiye’de kazanç elde etmeyen kurumlara
ilk satışının KDV’den istisna edilmesi öngörülmektedir. 
Esasen,
yabancılara taşınmaz satışında millî güvenliğimiz açısından sınırlamaların
yeterli olmadığı da dikkate alındığında konu daha da büyük önem arz etmektedir.
İş yeri ve konut satışında Türk vatandaşları KDV öderken yabancı uyruklulara
KDV istisnası getirilmesi açıkça haksızlıktır, eşitsizliktir, vergi
adaletsizliğidir ve Anayasa’ya aykırıdır. Mehmet iş yeri alırken KDV ödeyecek,
Hasan konut alırken KDV ödeyecek ama George iş yeri alırken, Hans konut alırken
KDV ödemeyecek. Böyle bir düzenlemenin kabulü mümkün olabilir mi? Türk
vatandaşlarına verilmeyen bir hakkın yabancılara verilmesi asla kabul edilemez.
Ayrıca, satın alınan taşınmazın hemen satılabilmesinin mümkün olması
suistimallere de yol açacaktır. Vergi adaletsizliğini, ayrımcılığı, eşitsizliği
ve kötüye kullanılabilmeyi içeren 7’nci madde teklif metninden mutlaka
çıkarılmalıdır. 
Değerli
milletvekilleri, bu kanun teklifinde vergisini düzenli beyan edip ödeyen
mükelleflere gelir veya kurumlar vergisi üzerinden yüzde 5 indirim uygulanarak
1 milyon liraya kadar vergi indirimi yapılması konusu da düzenlenmektedir.
Ticari, zirai veya mesleki faaliyette bulunan gelir vergisi mükellefleri ile finans,
bankacılık ve sigortacılık sektörlerinde faaliyet gösterenler hariç kurumlar
vergisi mükelleflerinden üç yıla dair vergi beyannamelerini süresinde vermiş ve
bu beyannameler üzerine tahakkuk eden vergileri süresinde ödemiş olanlar bu
vergi indiriminden yararlanabilecektir. Milliyetçi Hareket Partisi, vergisini
düzenli ödeyenlerle ilgili vergi indirimi yapılması konusunu yıllardır dile
getirmekte olup… Yapılan düzenleme genel anlamda olumludur. Uygulamanın daha
anlamlı hâle gelmesi ve vergiye gönüllü uyum amacının başarıya ulaşması
açısından öngörülen vergi indirim oranının artırılması gerekmektedir. En
azından vergi indiriminin yüzde 10’a yükseltilmesi amacın hasıl olmasını
destekleyecektir. 
Vergi
alacaklarıyla ilgili sıkça çıkarılan af yasaları vergi sistemine olan güveni
sarsmış, af konusunda toplumda sürekli bir beklenti ortamı oluşturmuş ve vergi
borcunu düzenli ödeyen mükellefler açısından da büyük haksızlığa neden
olmuştur. Bu itibarla, vergi indirimi hem vergi ödeme eğilimini olumlu
etkileyecek hem de vergisini düzenli beyan edip ödeyenleri psikolojik olarak
rahatlatacaktır ancak vergi indiriminin vergiye uyumlu tüm mükellefleri
kapsamaması eşitsizliğe de yol açacaktır. 
Ülkemizde
vergileri en düzenli ödenen kesim olan çalışanlar, vergi indirimi kapsamına
alınmamıştır. Çalışanlar üzerinde adaletsiz ve ağır vergi yükü bulunmaktadır.
Çalışanların aylıkları vergi tarifesinden dolayı aydan aya azalmaktadır. Sanki
yüksek gelirliymiş gibi asgari ücretlinin bile yıl içinde vergi oranı
yükselmektedir. Hükûmet, yeniden değerleme oranında artırılması gereken gelir
vergisi tarife dilimlerini yıllardır ya daha düşük artırıp ya da hiç
artırmayarak acımasızca daha fazla vergi kesmektedir. Nitekim 2017 yılı için
yeniden değerleme oranı yüzde 3,83’ken gelir vergisi tarifesinin ilk dilimi
yüzde 3,17 oranında artırılmış, diğer gelir dilimleri hiç artırılmamıştır.
Bundan en fazla olumsuz etkilenen kesim de beyan ettiği geliri düşük olan küçük
esnaf ve işletmeler ile ücretli çalışanlardır. Milliyetçi Hareket Partisi olarak
düşük gelir sahiplerinden ve çalışanlardan daha az vergi alınması için gelir
vergisi tarife dilimlerinin en azından enflasyon oranında yükseltilmesini,
asgari ücretten vergi alınmamasını ve çalışanların asgari ücret kadar gelirinin
vergi dışı bırakılmasını gerekli görüyoruz. 
Değerli
milletvekilleri; bu teklifte çiftçilerin Ziraat Bankası ve tarım kredi
kooperatiflerine olan takipteki borçları ile TEDAŞ’a olan tarımsal sulamaya
dair elektrik borçları yeniden yapılandırılmaktadır. Ziraat Bankası ve tarım kredi
kooperatiflerince takip hesaplarında izlenen tarımsal kredi borçlarının
vadesini takip eden tarihten yapılandırma tarihine kadar yıllık yüzde 11
oranında faiz uygulanmak suretiyle hesaplanması ve çiftçi tarafından yıllık
yüzde 5 oranında faizin ödenmesi düzenlenmektedir. Taksitlendirme hâlinde
yıllık yüzde 11 faiz uygulanarak beş yılda eşit taksitle ödenmesi
öngörülmektedir. Tarım Bakanı Sayın Faruk Çelik tarafından 14 Şubat 2017 günü
yapılan açıklamada borcun temerrüde düştüğü tarihten yapılandırılmasına kadar
üreticiye yüzde 3 faiz uygulanacağını, geri kalanının Hazine Müsteşarlığı gelir
kaybı ödeneğinden karşılanacağını duyurmuştur. Ancak, maddede çiftçinin
ödeyeceği faiz yüzde 5 olarak belirlenmiştir. Esasen komisyon görüşmelerinde
verilen ilk önergede de yüzde 3 faiz öngörülmüş, daha sonra verilen önergede
faiz oranı yüzde 5’e çıkarılmış ve tüm itirazlarımıza rağmen son önerge kabul
edilmiştir. Hükûmet çiftçimizi aldatmamalı, Tarım Bakanının sözü
çiğnenmemelidir. Bu itibarla, çiftçi tarafından ödenecek faizin oranı mutlaka
yüzde 3 olarak değiştirilmelidir. TEDAŞ’a olan tarımsal sulamaya dair elektrik
borçlarının faizsiz ve beş yılda eşit taksitlerle yapılandırılması olumlu
olmakla birlikte bu borçların tümüyle ödenebilmesi için taksit süresinin on yıl
yapılması yönünde talep bulunmaktadır. Ayrıca, çiftçimizin maliyetlerinin
düşürülmesi amacıyla tarımsal sulamada kullanılan elektrik için ayrı ve daha
düşük tarife belirlenmelidir. Milliyetçi Hareket Partisi çiftçilerimizin zor
durumda olduğunu, çiftçilerimiz için acilen bir tedbir paketi açıklanması ve bu
kapsamda tarımsal kredi ve elektrik borçlarının uygun şartlarda
yapılandırılması gerektiğini sürekli dile getirmiştir. 
Çiftçinin
bütçesi açık vermekte ve bu açık bankalara borçlanarak kapatılmaktadır. Bu
durum sürdürülebilir değildir çünkü böyle sürdürülmesi her geçen yıl daha
yüksek miktarda borçlanmak demektir, olan da zaten budur. Çiftçimizin kredi
borçları, 43 milyar lirası Ziraat Bankasına, 30 milyar lirası diğer bankalara
ve 7,5 milyar lirası tarım kredi kooperatiflerine olmak üzere, 80 milyar lirayı
aşmıştır. AKP çiftçimizi on dört yılda tam 152 kat borca sokmuştur. Çiftçimiz
borç ekip faiz biçmektedir, ürünlerinden elde ettiği gelir faizle kabaran
borçlarını karşılamamaktadır. Çiftçiler kendi mülklerinde bankaların ortakçısı,
yancısı durumuna düşmüştür. Bankalar ağa, çiftçiler ise maraba konumuna
gelmiştir. Çiftçimizin tarlası, bahçesi, neyi varsa ipoteklidir. Çiftçilerimiz
alın teriyle ekmeklerini kazandıkları arazilerini haraç mezat satmak zorunda
kalmaktadır. 
Çiftçimiz
borç ve faiz sarmalından mutlaka kurtarılmalıdır. Tarımsal desteklemeler
mutlaka artırılmalıdır. Çiftçi Ziraat Bankasından kredi alamayınca özel
bankalara yönelmekte ve kredisine çok daha yüksek faiz ödemektedir. Ziraat
Bankası çiftçiyi daha fazla desteklemeli, yüksek faiz ödemekten kurtarmalıdır.
Ayrıca, bankaların talep ettiği ücret, komisyon, ipotek, sigorta ve diğer
masraflar düşürülmelidir. Çiftçimizin ve üreticimizin sorunlarına duyarsız
kalınmamalı, tarımın yapısal sorunlarını çözecek, tarımsal girdi yükünü
azaltacak ve tarım sektörünü yeniden ayağa kaldıracak tedbirler acilen
alınmalıdır. Tarıma dört elle sarılmış, tarımda sanayileşmiş ve tarım ürünleri
ihraç eden ülkelerin gelecekte söz sahibi olacağı unutulmamalıdır.
Değerli
milletvekilleri, teklifte Esnaf Ahilik Sandığı kurulması yönünde çok önemli bir
düzenleme yapılmaktadır. Milliyetçi Hareket Partisi, esnaf işsizlik fonu
kurulmasını öteden beri gündeme taşımış olup iş yeri kapanan, sigortalılığı
sona eren esnaf ve sanatkârlarımıza yeni bir iş kurması için destek olunmasını
ve makul bir süre ödenek verilmesini sosyal devlet anlayışının bir gereği
olarak görmektedir.
Ahilik
Sandığı, esnafın zor günlerinde büyük yarar sağlayacaktır. Ahilik felsefesi,
çalışma hayatında ve sosyal yaşamda dürüstlüğü, güzel ahlakı, bilimi ve eğitimi
esas alan öğretileri içermektedir. Ahilik, yardımlaşma, ihtiyaç sahiplerine
destek olmak demektir. Ahilik, içinde bulunduğumuz çağın şartlarında
unuttuğumuz ama sıkı sıkıya sarılmamız gereken değerleri bize hatırlatan bir
esnaf geleneğimizdir. Bu itibarla, adında “ahilik” bulunan sandığın amaç ve
faaliyetleri de ahilik felsefesine uygun şekilde yürütülmelidir.
Esnaf
Ahilik Sandığı sigortalılığının kapsamına esnaf dışında tacir ve şirket
ortakları da girmektedir. Esnaf Ahilik Sandığı adı üzerinde sadece esnafı
kapsamalıdır.
Esnaf
Ahilik Sandığının bir önceki yıl prim gelirlerinin yüzde 15’inin Türkiye İş
Kurumu bütçesine aktarılacak olması son derece yanlıştır. Bu sandık kurum için
değil, esnaf için kurulmaktadır. Kurumun asli göreviyle ilgili harcamalar kurum
bütçesinden karşılanmalıdır. Ayrıca, iş yeri kapanan esnafın istihdamı için iş
bulmaktan ziyade yeni iş kurabilmesi, işletme sermayesi imkânı verilmesi gibi
uygulamalarla esnaflığını sürdürebilmesi esas alınmalıdır.
Esnafın
prim yükü çok yüksektir. Esnaf yüzde 34,5 oranındaki SGK primini ödeyemezken bu
düzenleme sonucu yüzde 2 oranında ilave prim ödemekle karşı karşıya kalacaktır.
SGK’nın esnaftan tahsil edebildiği primlerin tahsilat oranı yüzde 50
düzeyindedir. Esnaf prim borçlarını ödeyememektedir. Zaten primlerini
ödeyemeyen esnaf sağlık hizmeti alamaz hâle düştüğü için Bakanlar Kurulu
kararlarıyla kamu sağlık hizmetlerinden ücretsiz yararlanmaları sağlanmıştır. 
Esnafın
prim oranı mutlaka düşürülmeli, işverene sağlanan asgari ücret desteği esnafa
da verilmelidir. Ayrıca, gelir vergisindeki asgari geçim indirimi esnaf için de
uygulamaya konulmalıdır. 
Esnafımızın,
sosyal güvenlik sistemindeki eşitsizliklerin giderilmesi konusunda da haklı
talepleri vardır. BAĞ-KUR’ludan emekli olması için 9.000 iş günü istenmekte,
ancak aynı kurumun çatısı altında SSK’lılar 7.200 iş günüyle emekli
olabilmektedir. Bu, büyük haksızlıktır. Üstelik en düşük emekli maaşı
BAĞ-KUR’luya bağlanmaktadır. AKP emekliler arasındaki maaş adaletsizliğini
gidereceğini vadetmesine karşın yerine getirmemiştir. İntibak düzenlemesi
olarak takdim edilen kanunla sadece 2000 öncesi SSK emeklileri için kısmi bir
iyileştirme yapılmış, diğerleri görmezden gelinmiştir. BAĞ-KUR emeklilerinin mağduriyeti
hiç dikkate alınmamıştır. Yine, altmış gün prim borcu bulunan esnaf sağlık
hizmetinden yararlanamamakta ama aynı durumdaki SSK’lılar faydalanabilmektedir.
Bu durum da haksızlık oluşturmaktadır. BAĞ-KUR’lulara yapılan haksızlıklar
giderilmeli, prim gün sayısında ve emekli aylıklarında eşitlik sağlanmalıdır. 
Bir
başka sorun da geçmiş çalışmaların emeklilik hizmetine saydırılamamasıdır. Bu
konuda mağdur olan pek çok esnaf ve çiftçi bulunmaktadır. Geçmişte BAĞ-KUR’a
kayıt yaptırmamış olanların vergi mükellefleri açısından vergi kayıt tarihi,
diğerleri açısından ise sicile kayıt tarihleri esas alınarak geçmiş
hizmetlerine borçlanma imkânı verilmelidir. Türkiye çıraklık ve mesleki eğitime
daha fazla önem vermelidir. Bugün işsizlik yüksek oranlarda seyrederken reel
sektör kalifiye eleman sıkıntısı çekmektedir. Bu, mesleksizlik sorunudur ve
mesleki eğitimin kalitesinin artırılması ve yaygınlaştırılmasıyla
çözülebilecektir. Bu kapsamda, çıraklık ve staj süreleri emeklilik hizmetine
sayılmalıdır. Uygulamada bir sigortalılık olmaksızın geçen bazı süreler bile
borçlanılabilmekteyken fiilî bir çalışmaya ve sigortalılığa dayanan çıraklık ve
staj sürelerinin hizmetten sayılmaması haksızlığa, eşitsizliğe ve dolayısıyla
mağduriyete neden olmaktadır. Yaşanan mağduriyetin giderilmesinin yanında
mesleki eğitimin özendirilmesine de katkıda bulunmak amacıyla çıraklık ve staj
süreleri hizmetten sayılmalı, geçmiş hizmetler için borçlanma hakkı verilmeli
ve bu süreler sigortalılık başlangıç tarihi olarak esas alınmalıdır.
Değerli
milletvekilleri, bu teklifle yapılan önemli düzenlemelerden biri de genel
sağlık sigortası sisteminin sadeleştirilmesi ve etkinliğinin artırılması
amacıyla sistemde değişikliğe gidilmesidir. Mevcut durumda sosyal güvencesi
olmayanlar için gelir testine göre 3 kategoride uygulanan genel sağlık
sigortasının tek kategoriye indirilmesi, prim oranının yüzde 3’e düşürülmesi ve
buna göre belirlenecek prim borçlarının yeniden yapılandırılması
düzenlenmektedir. Komisyonda verilen bilgilere göre, bu madde 7 milyon 200 bin
kişiyi kapsamakta olup 6,7 milyar liralık alacaktan vazgeçilmektedir. Mevcut
uygulama özellikle milyonlarca işsiz gencimizi ve ailelerini mağdur etmiştir.
Ülkemizde, son resmî verilere göre, ne eğitimde ne de istihdamda olan yani
çalışmayan ve eğitim görmeyen 15-24 yaş grubu gençlerimizin oranı yüzde
23,9’dur. Bu oran 20-24 yaş grubunda yüzde 32,7; 25-29 yaş grubundaysa yüzde
35,8’dir. Bu durumda olan 15-29 yaş grubu 5 milyon 48 bin atıl gencimiz ne
yapıyor, acaba Hükûmet buna hiç kafa yoruyor mu? Türk gençliğinin işsizliği AKP
zihniyetinin umurunda bile değildir. İşsizlik oranının yüksek olduğu ülkemizde
gençler iş bulamamanın sıkıntısını yaşarken bir de genel sağlık sigortası primi
borcuyla karşı karşıya kalmıştır. Milyonlarca gencimize yüklü miktarda prim
borcu çıkarılmıştır. Yapılan bu düzenlemeyle, mevcut uygulamada gelir testiyle
belirlenen aile içi kişi başına gelire göre aylık 71, 213 ve 427 lira olan 3
farklı prim uygulamasına son verilip prim tutarının 53 liraya indirilmesi
birikmiş yüklü prim borçlarında önemli oranda azalma sağlayacaktır ancak prim
yükü hafifletilmiş de olsa işsiz gençlerimiz aylık 53 lira düzeyinde prim
ödemekle yine karşı karşıyadır. Bir işi ve geliri olmayan gençlerimiz bu primi
babalarından utana sıkıla aldıkları harçlıklarla mı ödeyecekler? Bulunduğu yaş
itibarıyla bir sağlık hizmeti alması çok nadir olan gençlere “Genel sağlık
sigortası primi ödeyeceksin.” diye dayatmanın ne anlamı var? Milliyetçi Hareket
Partisi, gençlerimizin bir iş buluncaya kadar ailelerinin sağlık sigortasından
yararlandırılması ve gençlere çıkarılmış borçların tümüyle silinmesi
görüşündedir. 
Genel
sağlık sigortasından mağdur olan bir diğer kesim emeklilikte yaşa
takılanlardır. Çalışma Bakanı Sayın Müezzinoğlu “Yaşa takılan ve emekliliği bekleyenler
de 53 lira ödeyerek bu sağlık hizmetini alabilecek.” diyor. Sayın Bakan sanki
lütufta bulunmuş. Yirmi-yirmi beş yıl tüm primlerini ödemiş vatandaşlarımıza
emeklilik yaşının dolmasını beklediği dönemde genel sağlık sigortası primi
ödetmek haksızlıktır. Emeklilikte yaşa takılanları yaşı nedeniyle kimse işe
almıyor, maddi sorunlarından dolayı çocuklarını okutamıyor, ailesinin geçimini
sağlayamıyor. Çalışma Bakanına soruyorum: Bu insanlar nasıl geçinirler hiç
düşünüyor musunuz? 
Teşekkür
ediyor, kanun teklifinin hayırlara vesile olmasını diliyor, saygılar sunuyorum.
(MHP sıralarından alkışlar) 
BAŞKAN
– Teşekkür ederim Sayın Kalaycı. 
Cumhuriyet
Halk Partisi Grubu adına, Ankara Milletvekili Sayın Bülent Kuşoğlu konuşacak.
(CHP sıralarından alkışlar)
Halkların
Demokratik Partisi Grubu konuşmacısını şimdi bildirdiği için böyle bir uygulama
söz konusu oldu. 
Buyurun
Sayın Kuşoğlu. 
CHP
GRUBU ADINA BÜLENT KUŞOĞLU (Ankara) – Biz de HDP sözcüsü çıkacak diye geride
bekliyorduk. 
Sayın
Başkan, değerli milletvekilleri; hepinize saygılar sunuyorum. 456 sıra sayılı
Adalet ve Kalkınma Partisi Grup Başkan Vekili Kayseri Milletvekili Sayın
Elitaş’ın Gelir Vergisi Kanunu ile Bazı Kanunlarda Değişiklik Yapılmasına Dair
Kanun Teklifi üzerinde Cumhuriyet Halk Partisi Grubu adına söz almış
bulunuyorum. Hepinize saygılar sunarım tekrar.
Değerli
arkadaşlar, sıkıntılı bir dönemdeyiz, bunu herkes biliyor, gerçekten sıkıntılı
bir dönem. Başbakanın “Beka sorunu yaşıyoruz, yani gelecek sorunu yaşıyoruz,
geleceğimizle ilgili sıkıntılar var.” dediği bir dönem bu dönem. Sayın
Cumhurbaşkanının millî seferberlik ilan edilmesi gerektiğini söylediği bir
dönem bu dönem.
Tabii,
bütün bunlar sadece terörle ilgili değil, sadece millî güvenlikle ilgili değil,
fiziki güvenlikle ilgili değil, ekonomiyle ilgili de çok sıkıntılı bir
dönemdeyiz kabul etmek lazım. Riskli bir dönemdeyiz ve ekonomiden anlayan
herkesin, sivil toplum kuruluşlarının, meslek kuruluşlarının, akademisyenlerin
ve -burada oturuyor- Sayın Başbakan Yardımcısı Şimşek’in söylediği aşağı
yukarı, mealen, hemen hemen herkesin kabul ettiği şöyle bir görüş var: Türkiye
sıkıntılı bir dönemde. Derin yapısal sorunlarımız var, sıkıntılarımız var; bu
yapısal sorunları, sıkıntıları, bu strüktürel sorunları aşabilmek için
reformlara ihtiyacımız var, yapısal reformları yapmak zorundayız. Bunların
başında da hukuk reformu geliyor. Hukuk altyapısını düzeltmek zorundayız, hukuk
uygulamalarımızı düzeltmek zorundayız. Uluslararası alanda kabul edilebilir,
öngörülebilir bir yönetim anlayışına ihtiyacımız var.
Evet,
ekonomide gelinen sıkıntıların sebebi sadece bizden değil, Türkiye'den
kaynaklanmıyor; küresel, kapitalist ekonomideki sıkıntılar bunun bir sebebi.
Ama bizim “orta gelir tuzağı” veya “orta teknoloji tuzağı” diyebileceğimiz,
kendimize has sorunlarımız var; istihdam, büyüme gibi konularda ve kamu
yönetimi alanında sıkıntılarımız var.
“Reform”
deyince de, hukuk reformu, vergi, sosyal güvenlik reformu, tarım, finans
alanında reformlara ihtiyacımız var; AR-GE konusunda, imalat sanayisi konusunda
reformlara ihtiyacımız var ve kamu organizasyonları konusunda reformlara
ihtiyacımız var. Kısaca, öyleyse yapılması gereken ne? Yapısal reformların
yapılması.
Peki,
değerli arkadaşlarım, siz, buraya, şimdiye kadar -bu kadar kanun çıktı, torba
kanunlar çıkıyor- hiç “yapısal reform” adı altında bir konunun getirildiğini
duydunuz mu, gördünüz mü? 
ENGİN
ALTAY (İstanbul) – Yok. 
BÜLENT
KUŞOĞLU (Devamla) – Hep torba kanunlar, oradan, buradan, özellikle inşaat
sektörü gibi -bu torba kanunda da var, yine inşaat sektörüyle ilgili 3 tane
madde var ki inşaat sektörünün de desteklenmesi lazım, buna da katılıyoruz ama-
getirilenler reform niteliğinde değil ama pansuman niteliğinde, bugünü kurtarma
niteliğinde, işte, önümüzde bir referandum süreci var ya da şu tarihe kadar
günümüzü kurtaralım anlamında konular. Zaman zaman vergi afları, prim afları
getiriliyor, bunlar reformla ilgisi olmayan konular; hatta Türkiye Varlık Fonu;
bunlar, devletin birliğini, hazine birliğini bozan, devleti sıkıntıya sokan
konular; üzerinde tartışılmadan, konuşulmadan getirilmiş düzenlemeler maalesef.

Türkiye'nin
yüksek ve sürdürülebilir bir büyüme sürecine ihtiyacı var ve bir reform
programına ihtiyacı var, ama bir reform programı yok maalesef Hükûmetin ve
kendisini feshetme kararı almış bir Hükûmetin bunu yapma gücü de yok değerli
arkadaşlarım. Kendisini feshetme kararı almış Başbakanın ve Hükûmetin bu
reformları yapma gücü de yoktur, bunu da bilmemiz gerekir. (CHP sıralarından
alkışlar) Maalesef böyle.
Değerli
arkadaşlarım, biz, Plan ve Bütçe Komisyonu olarak, değerli arkadaşlarımla
birlikte ve Cumhuriyet Halk Partisi milletvekilleri olarak, ülkenin bu duruma
gelmesinden, bu durumda olmasından mutlu değiliz. Tabii ki beka sorunu
yaşıyorsak, Başbakanın deyimiyle, biz de bu konularla ilgili elimizden gelen
yardımı, desteği yapmak zorundayız ülkemiz için, hazırız da ve elimizden
geldiğince de yapıyoruz. Ancak bu konularla ilgili, maalesef, Hükûmetin
anlayışını da protesto ediyorum. Özellikle bu son torba kanunun görüşmeleri
sırasında yaşadığımız olaylar, inanın, anlatılacak, ifade edilecek gibi değil.
Keşke burada iktidar partisi milletvekillerinin çoğunluğu olsaydı, Meclis
çoğunluğu olsaydı şu Genel Kurulda, yaşananları anlatabilseydik sizlere.
Hepimiz burada halk oyuyla bulunuyoruz, hepimizin üzerinde bir vebal var.
Özellikle bu sıkıntılı dönemde hepimiz daha fazla gayret göstermek zorundayız,
daha fazla çalışmak zorundayız, bir şeyler üretmek zorundayız ama özellikle
geçen hafta gördüğümüz tavır, bardağı taşıran son damla oldu ve gerçekten bizleri
çok üzdü, sıkıntıya soktu. 
Bu
huzurunuza getirilen 456 sıra sayılı… Tasarı mı teklif mi, bunu da tam olarak
anlayamadık çünkü önce teklif olarak getirildi AK PARTİ grup başkan vekilinin
imzasıyla, daha sonra kendisi gelmedi, hiçbir açıklamada da bulunmadı, bununla
ilgili hiçbir açıklama da yapılmadı. İki günlük süre içerisinde Komisyona 3
ayrı sayın bakan geldi, konuları tam olarak bilmiyorlardı. Haklı olabilirler
ama bürokrasiden, ilgili kamu kuruluşlarından gelenler de, sivil toplum
kuruluşlarından gelenler de konudan bihaberdi. Gereken açıklamalar yapılmadı
maalesef, yapılamadı, alelacele… Çok da önemli maddeler var -biraz önce değerli
arkadaşım anlattı, belki muhalefet şerhini sıra sayısından okumuşsunuzdur- çok
önemli konular var vatandaşlarımızı ilgilendiren ama bunlarla ilgili, maalesef,
gereken çalışma yapılmadan, çok eksik bir şekilde, buraya, Genel Kurula gelmiş
oldu. Burada da -biliyorsunuz, bu “temel kanun” diye nitelendiriliyor, maddeler
görüşülmüyor, sadece verdiğimiz önergeler görüşülüyor- yine görüşülmeden
geçecek, gidecek. Hâlbuki birçoğuyla ilgili, birçok maddeyle ilgili, çok
hayati, çok önemli maddelerle ilgili gereken görüşmeler, tartışmalar
yapılamadı, gereken bilgiler alınmadı. 
Sayın
Muş, siz, Ekonomiden Sorumlu Genel Başkan Yardımcılığı yaptınız, hâlen de Grup
Başkan Vekilisiniz; inanın, bunları söylerken utanıyorum. Plan ve Bütçe
Komisyonunda da özellikle usulle ilgili söz aldık. Yine torba kanun, söz
verilmiş olmasına rağmen, yine diğer ilgili komisyonlar tarafından
görüşülmemiş, yine cuma günü akşam getirilip salı günü görüşme gündemine alınarak
-ki hafta sonları, biliyorsunuz, bütün milletvekillerinin programları vardır,
memleketlerine giderler, çalışırlar, oradaki seçmenlerle, sivil toplum
kuruluşlarıyla görüşürler- alelacele yapıldı bu işler. Anayasa’ya aykırılık
iddialarımız vardı, dikkate alınmadı. Etki analizi yapılmamış. Birçoğu Maliye
Bakanlığından geliyor, Maliye Bakanlığı gibi bir bakanlık dahi etki analizini
yapmıyor.
Bize
şöyle bir şey verdiler ısrarlarımız sonucu. Burada da birçoğu boştur, dikkat
ederseniz birçok yer de boş bırakılmış. Yani, bu getirenler kamuya ne
getiriyor, ne götürüyor, alternatifi nedir? Yani, biraz önce konuştuk, mesela,
yabancılara katma değer vergisi muafiyeti tanıyorsunuz. Yabancı gelirse, bir konut
veya iş yeri alırsa yüzde 18 katma değer vergisi ödemeyecek, biz ödeyeceğiz, o
ödemeyecek. Peki, bunun getirisi nedir? Katma değer vergisinden
vazgeçiyorsunuz. Kaç kişi alacak bundan? Ne kadar döviz gelecek? Bu bunu
karşılar mı, değer mi? Bununla ilgili bir çalışma var mı? Yok. Buna benzer
konularla ilgili, maalesef, gereken çalışmalar hiçbir şekilde yapılmış değil.
Hâlbuki bunlar birlikte yapılması gereken işler.
Şimdi,
bu saatte, gecenin bu saatinde konuşmak da zordur, dinlemek de zordur. Bir
hikâye anlatayım o zaman ben size müsaadenizle. Genç bir delikanlı
mücevherlerle, taşlarla çok ilgileniyormuş, bu konuda kendisini yetiştirmek
istemiş. Araştırmış, ülkenin en büyük mücevherat ustası, taş ustası kimse onu
bulmuş. Epey bir randevu beklemiş, ondan sonra kendisiyle görüşmüş, amacını
anlatmış: “Ben çok seviyorum taşları, bu konuda uzman olmak istiyorum, yetişmek
istiyorum. Bana ne tavsiye ediyorsunuz? Ben sizin yanınıza girip çalışmak
istiyorum.” demiş. Usta “Aç avucunu.” demiş, avucuna bir taş koymuş, demiş ki:
“Kapat. Bu, yeşim taşıdır. Şimdi gideceksin, bir sene sonra geleceksin ve
avucunu hiç açmayacaksın,” “Allah, Allah!” demiş ama dediğini de yapmış,
avucunu kapatmış. Gitmiş, anne babasına durumu anlatmış ama avucunu açmıyor.
Ondan sonra eşe dosta, soranlara anlatıyor; bir sene böyle geçmiş. Anlatıyor,
anlattıkça da hırslanıyor, kızıyor. “Ya, bu, ne saçma iştir? Niye bana bunu
yaptırdı?” falan diyor ama avucunu da açmıyor, hatta gece yatarken bile avucunu
açmıyor, böyle uykusunda… Yarım uyuyor, epey sıkıntıya girmiş ama bir seneyi de
tamamlamış. Bir sene konuşmuş, şikâyet etmiş falan filan ama azmini de
yitirmemiş, avucunu açmamış. Bir sene sonra gitmiş ustaya, demiş ki: “Usta, bir
sene doldu ve ben de hiç avucumu açmadım, bak dediğini yaptım. Şimdi beni
yanına alıyor musun?” Usta “Bırak o taşı, şimdi ben sana bir başka taş
vereceğim, onu da bir sene aynı şekilde taşıyacaksın.” Bu sefer, tabii, bunu
söyleyince kızmış, ustaya bağırmaya çağırmaya başlamış: “Allah kahretmesin,
böyle şey mi olur? Böyle ustalık mı öğrenilir?” falan… Ama o arada yine bir
başka taşı avucunun içine almış. Bu arada söylenirken, bağırıp çağırırken “A,
usta, bu, farklı bir taş, yeşim taşı değil.” 
Şimdi,
bir şeyler sabırla oluyor, sebatla oluyor, zamanla oluyor, zamanla öğreniyorsunuz.
Buralarda kanun yapmak da böyle. Yani bir taş ustalığı da zamanla öğrenilir,
sebatla öğrenilir; kanun yapmak da yasama da zamanla öğrenilir. Bunun için
birlikte bir ekip olmak, birlikte çalışmak, sebat etmek gerekir. Böyle yalap
şalap… “İki günde komisyondan çıkacak, uzatmayalım, hadi çabuk olun.” Bu
şekilde kanun yapmak olmaz.
Değerli
arkadaşlarım, şimdi size iki şey okuyacağım, Plan ve Bütçe Komisyonunda
yaşadıklarımız, lütfen bakın. Şimdi, çok önemli bir konuydu, buradaki
maddelerden belki de en önemlisiydi: Esnaf Ahilik Sandığı kuruluyor;
milyonlarca esnaf ve ailesini ilgilendiriyor, çok önemli, esnaf çok zor
durumda. Esnaf Ahilik Sandığı kuruluyor. “Esnaf Ahilik Sandığı kuruluyor.”
deyince ne anlarsınız? Esnaf Ahilik Sandığı, demek ki zor durumda olan
esnafları kurtaracak bir girişim. Takdir edersiniz, değil mi? Öyle değil tabii.
Biz de bunu sorgulamak istedik. Ya, bir kere, Sayın Bakan, biliyor musunuz
Esnaf Ahilik Sandığı, esnaf iflas etmeden yardımda bulunmuyor. İlla iflas
edecek, BAĞ-KUR kaydını sildirecek, ondan sonra yardım alabiliyor. Böyle bir
sandık olur mu, bir de adı “Ahilik Sandığı”, bu nasıl bir mantıktır? 
Bunları
sorguluyoruz ve işin ilginç tarafı şöyle: Şeye söz verdirdik; Türkiye Esnaf ve
Sanatkârları Konfederasyonu Genel Sekreterine. Şunu ifade etti, bakın,
tutanaklardan aynen okuyorum: “Esnaf Ahilik Sandığı içeriğine hiçbir şekilde
dâhil edilmedik, madde kaleme alınırken bizim fikrimiz sorulmadı. Dolayısıyla,
fonun ilgili hükümleri bize biraz ağır geldi. Bu fonun çalışmalarına hiçbir
şekilde dâhil edilmedik.” diyor. Hükûmeti temsil eden Sayın Bakan söz aldı:
“Esnaf ve sanatkârlar odaları birliklerimizin görüşleri alınmıştır, bunu
özellikle ifade etmek istiyorum çünkü bu fon oluşturulurken birlikte aslında
karar verildi. Sayın Başbakanımız, bakanlarımız görüştü.” vesaire. 
Şimdi,
yanımızda bunlar oluyor, biz de orada seyrediyoruz. Yani, bunlara gerek yok ki,
bu tiyatroyu oynamaya gerek yok ki. Samimi olmamız lazım ve birlikte
samimiyetle bunu çıkarmamız lazım. Bu şekilde çıktı bu, oradan bu şekilde
geçti. Esnaf iflas etmeden Esnaf Ahilik Sandığı devreye giremiyor, o da asgari
ücret kadar birkaç aylığına, en fazla dokuz ay yardımda bulunuyor, buna da
“Esnaf Ahilik Sandığı” diyoruz, bunu her yerde söyleyeceğiz. Var mı böyle bir
şey? Böyle bir yasama tekniği var mı Allah aşkına? Yazık değil mi bu kadar
harcanan zamana, esnafa? Böyle bir mantalite olabilir mi?
Bakın,
bir örnek daha vereyim: Hükûmeti temsilen katılan bir Sayın Bakan da “Etki
analiziyle ilgili kısa, özet tablo sizlere takdim edilmiş dün gece.” diyor. Biz
“Edilmedi.” dedik Komisyon üyeleri olarak. “Edilmedi mi? Bana öyle aktardılar
ama. Şu anda elimde bu projeksiyonlar yok ama çok detaylı çalışmalar yaptık.”
Ya, elinizde projeksiyonlar yok, Komisyonda olmuyor, Genel Kurulda olmuyor da
nerede olacak? Hani yaptıysanız vardır. “Elimde yok ama yaptık.” diyor. Ya, biz
çocuk muyuz Allah aşkına? Birbirimizi niye kandırıyoruz? Böyle bir anlayış
olabilir mi? Böyle bir yasama yapma tekniği olabilir mi? Böyle bir bakanlık
olabilir mi? Bir madde söz konusu oldu -teknik bunlar, bunlar her konuda
olabiliyor, 19 ayrı konuda bu torbada madde var- bir maddeyle ilgili -usuldür,
önce bilgi verilir getirilen maddeyle ilgili- açıklama istedik. “Evet Sayın
Bakanım bu maddeyle ilgili bir açıklama yapacak mısınız?” diyor Komisyon
Başkanımız. Hükûmeti temsilen katılan sayın bakan diyor ki: “Sayın Başkan,
madde açık, okunabilir, bu kadar açık madde.” Allah Allah, yani böyle bir şey
var mı? Komisyon üyesi diyor ki: “Gerekçesini falan anlatmayacak mısınız Sayın
Bakanım?” Hükûmeti temsil eden bakan diyor ki: “Gerekçesi de var, onu da
okuyabilirsiniz.” Yani siz bakan olarak oraya gelmişsiniz, konunuza vâkıf
değilseniz, bilmiyorsanız olur mu böyle bir şey?
Biliyorum
sizleri de üzmüştür, iktidar milletvekillerini ama bakanlarımız maalesef bu
durumda. Bu şekilde geldi bunlar, çıktı ve buraya bu şekilde geldi. Hepimizi
utandıran, sıkıntıya sokan konular bunlar. Gerçekten çok üzüldük, böyle
olmaması lazım. 
Şimdi,
biraz da konulara girelim, maddelerde de konuşacağız ama. 
OKAN
GAYTANCIOĞLU (Edirne) - Neresinden tutalım, diyorsun. 
BÜLENT
KUŞOĞLU (Devamla) – Neresinden tutalım, evet. 
Biraz
önce söylediğim gibi, Esnaf Ahilik Sandığı, bu teklifin, bu torba teklifin en
önemli maddelerinden bir tanesi, esnaf, dediğim gibi, iflas etmeden devreye
girmiyor ve şu anda BAĞ-KUR’luların dörtte 3’ü prim ödeyemiyor, dörtte 3’ü
primlerini aksatıyor, dörtte 3’ü. 2 milyon 800 bine yakın -yanlış olmasın-
BAĞ-KUR’lu var. Bunların bir kısmı esnaf değil, şirket ortağı olduğu için onlar
primlerini aksatmıyorlar şirket ortağı olanlar ama geri kalan esnaf, büyük
ölçüde primlerini aksatıyor. Esnafa bu getiriliyor, bunlar da primlerini
aksatıyor. 
Esnaf
Ahilik Sandığından faydalanabilmek için şartlardan bir tanesi de priminin
düzenli ödenmesi. Peki, zaten aksatıyor, zaten sıkıntıda, zaten krizde bu adam;
kriz olduğu için zaten aksatıyor. Şart olarak aksatmaması, aksatmaması hâlinde,
iflas etmesi durumunda, asgari ücretle bağlantılı, dokuz ayı geçmeyecek bir
maaş kendisine veriliyor. Ya, bu esnaf, maaşı ne yapsın? İşiyle ilgili
kendisine destek oluyor musunuz, esas olan odur. Onu yapamıyorsunuz, maaş
veriyorsunuz. Böyle bir Esnaf Ahilik Sandığı olur mu? Bu sandıktaki “Ahilik”
ismine yazıktır. Vallahi Kırşehir milletvekili olsaydım itiraz ederdim buna
özellikle, hepimizin itiraz etmesi lazım ama… 
Ayrıca,
biraz önce okuduğum gibi, ilgili meslek kuruluşu olan TESK’e de sorulmadan,
onlarla görüşülmeden hazırlanmış getirilmiş.
Şimdi,
önemli bir madde de vergiye uyumlu mükelleflerin desteklenmesi. Yıllardan beri
biz de bunu istiyorduk; vergisini düzgün ödeyen, aksatmayan, beyannamelerini
veren mükelleflerin desteklenmesi lazım. Madem sık sık aflar çıkarıyoruz,
özellikle vergisini ödemeyenler teşvik edilmiş oluyor, vergisini düzgün
ödeyenleri de teşvik edelim dedik, yüzde 5’lik bir indirim söz konusu ama
burada bankacılık, finans ve sigortacılık sektörü dışarıda kaldı. Zaten bu
yüzde 5’ten istifade edebilmesi için önemli ölçüde bunların da aksatmaması
lazım, bütün vergilerini düzenli ödemeleri lazım, aylık ya da belli dönemler
itibarıyla verilen beyannamelerini aksatmamaları lazım, hiçbir beyannamenin
aksamaması lazım, ödemelerin aksamaması lazım, 10 liranın üzerinde bir ödemeyle
ilgili yanlışlık yapılmaması lazım vesaire. Korkuyorum ki o kadar çok şart ve detay
getirilmiş ki bu mükelleflere getirilen bir teşvik mükellefleri sıkıntıya
sokacak. 
Mali
müşavirlik yapan arkadaşlarımız varsa bilirler, maalesef öyle olacaktır. 
(Mikrofon
otomatik cihaz tarafından kapatıldı)
BAŞKAN
– Teşekkür ederim Sayın Kuşoğlu. 
BÜLENT
KUŞOĞLU (Devamla) – Sayın Başkanım, teşekkür ediyorum. 
Diğerlerini
maddeler hâlinde açıklarız. (CHP sıralarından alkışlar)
BAŞKAN
- Halkların Demokratik Partisi Grubu adına İstanbul Milletvekili Sayın Garo
Paylan konuşacak.
Buyurun
Sayın Paylan. (HDP sıralarından alkışlar)
HDP
GRUBU ADINA GARO PAYLAN (İstanbul) – Sayın Başkan, değerli milletvekilleri;
hepinizi saygıyla selamlıyorum. 
Evet,
Meclisimiz için kara bir gün. Bir Meclis üyesi, Halkların Demokratik Partisinin
Eş Genel Başkanı Sayın Figen Yüksekdağ’ın milletvekilliğini düşürdüğünüzü
düşünüyorsunuz. Oysa, buradaki bütün milletvekilleri gibi Sevgili Figen
Yüksekdağ da halkın milletvekilidir, Van Milletvekilidir, halkın oylarıyla
seçilmiştir. Tıpkı sizler gibi 60 bin ile 100 bin arasında oy alarak
seçilmiştir, halkın sevgisiyle saygısıyla seçilmiştir. Onun milletvekilliğini
düşürdüğünüzü düşünüyorsunuz ama vekilliği biliyorsunuz, yalnızca halk
düşürebilir. 
Dönem
dönem belli güçlüler, güçlü olduğunu düşünerek, kendi siyasallaştırdığı
yargının gücünü kullandığını düşünerek vekillerin vekilliklerini düşürebilirler
ama onlar, halkın gözünde her zaman vekil olarak kalırlar. 
28
Şubat döneminde biliyorsunuz, Sevgili Kavakcı’nın milletvekilliği düşürülmüştü.
Oysa, bu milletvekili sıralarında, şurada bir yerde oturuyordu; burada
protestolarla milletvekili dışarı atılmıştı ama o dönem o kararı alanların
hiçbiri, o kararı savunamıyorlar bugün, hepsi utanç duyuyorlar; hiçbiri, o
protestoyu yapanların hiçbiri de “Ya, biz iyi yaptık, Sayın Kavakcı’yı Meclis dışına
attık.” diyemiyorlar. Emin olun, sizler de, siyasallaştırdığınız yargıçlar da,
o hâkimler de, Sayın Başkan, siz de bugün o kararı okutarak bugünün utancını
yaşayacaksınız ve hayatınızın hiçbir döneminde bu kararınızı
savunamayacaksınız. Çok yakın bir gelecekte bu; üç ay olur, üç yıl olur bilmem
ama bu utancı yaşayarak bu kararı savunamayacaksınız. 
Aynı
şekilde, Eş Genel Başkanımız Selahattin Demirtaş’a bugün beş ay hapis cezası
verildi. Ne tesadüf değil mi? Bir eş başkanımızın burada vekilliği düşürülüyor,
diğer eş başkanımıza beş aylık hapis cezası veriliyor. Aynı şekilde, yine ne
büyük tesadüf ki Grup Başkan Vekilimiz, hep şu sırada oturan Sevgili İdris
Baluken’in bugün tutuklanması kararı veriliyor. Daha dört gün önce ameliyat
olmuştu, ameliyat masasından kalktı, hastanenin çıkışında polisler aldılar,
götürdüler, tutuklama kararı zaten hazırdı, tutuklama kararı verildi ve mahpusa
konuldu. 
Oysa
bakın, İdris Baluken, mahkemenin üç üyesinin oy birliğiyle ve çok düzgün bir
gerekçeyle -tutuklanmaması, serbest bırakılması gerektiği konusunda- serbest
bırakıldı, tahliye edildi kendisi, üç üye oy birliğiyle bu kararı verdi.
Üzerinden on beş gün geçti, normalde, CMK… Ben, avukat değilim ama bir süresi
vardır bu itirazın, değil mi Sayın Başkan? Bu itiraz süresini de aşarak, bizce
faili çok da meçhul olmayan bir baskıyla, savcıya yapılan bir baskıyla Sevgili
İdris Baluken de tutuklandı.
Değerli
arkadaşlar, bu üç kararın aynı günde olması tesadüf değil. Bunların hepsi, 16
Nisanda olacak referandumla ilgili, “evet” oylarının yeterli olmadığını gören
siyasi iktidar, daha da fazla bizim üzerimize baskı yapıp, bizi
itibarsızlaştırmaya çalışıp “evet” oylarını artırmaya çalışıyor çünkü ne
yaparsa yapsın oyları artmıyor. Bir bakıyorsunuz anketlere, “evet”ler 30’lara
çakılmış kalmış, 40’lara bile çıkmıyor. Nasıl yükselteceğiz? Milliyetçiliği
yükselteceğiz, az olan Kürt halkının temsilcilerini yok sayacağız, HDP’nin
temsilcilerini itibarsızlaştıracağız, “evet”i artıracağız zannediyorsunuz ama
bu asla olmayacak. Bu halkın bir vicdanı var; AKP’ye oy verenlerin de, CHP’ye
oy verenlerin de, HDP’ye oy verenlerin de, MHP’ye oy verenlerin de, hepsinin
bir vicdanı var. Merve Kavakcı’ya verilen karar, nasıl, benim vicdanıma o gün
nasıl dokunduysa ve o gün, bir insan hakları aktivisti olarak o protestolara
katıldıysam, nasıl, Recep Tayyip Erdoğan’a, Sayın Cumhurbaşkanına siyaset
yasağı verildiğinde, o, benim vicdanıma dokunduysa bugün -eminim ki burada
vicdanı olan milletvekillerim var- aynı şekilde bütün bu kararlar bu vicdanlara
dokunuyordur. 
Umarım
ki bu utancı yaşamamak için Meclis, bugünlerde bir şey yapar çünkü bakın, etme
bulma dünyasıdır, bu devletin pek çok zalimliğini gördük, hepimiz gördük, bütün
siyasi anlayışlar gördü, bütün etnik kimlikler gördü, bütün dinî kimlikler bu devletin
gadrine bir şekilde uğradı. Oysa yapmamız gereken, devleti bu ceberut hâlinden
çıkarmaktır yani devleti demokratikleştirmektir. Etme bulma dünyası olarak
bakıp rövanşist duygularla biz birbirimize vurabiliriz ama bugün Figen
Yüksekdağ’ın başına gelen, emin olun, hiç kuşkusuz olmasın, ama size, ama
çocuğunuza olacak; hiç kuşkunuz olmasın, bu devleti demokratikleştiremezsek.
Amacımız, bunu yapmak; Recep Tayyip Erdoğan’a verilen o siyasi kararda olduğu
gibi. Merve Kavakcı’ya verilen o siyasi kararda biz bunu beceremedik, bu Meclis
olarak beceremedi o günkü milletvekilleri, bugün verilen kararda sizler
beceremediniz ve devletle olan imtihanınızda maalesef sınıfta kaldınız. 
AKP’nin
kurucuları ne diyorlardı? “Biz geleceğiz, bu devleti demokratikleştireceğiz.
Artık o devirler geçti. Devlet, insan haklarına saygılı olacak, bunu
becereceğiz.” Ama, bugün ne oldu? Devletle imtihanınızda kaybettiniz. İktidar
sizi zehirledi, gücü belli bir yere tahkim ettiniz, bakın, Meclisi böyle
boşalttınız, Meclisin bir heyecanı kalmadı, Meclis bir noter hâline getirilmeye
çalışılıyor ve güç bir yere doğru verilince, o güç verilen yer, bizi kurtaracak
deniyor. Oysa dünyada tek adama güç verip de abat olan bir devlet ve bir millet
yok. Bunun cevabını da Türkiye toplumu, 16 Nisanda mutlaka ve mutlaka o
“hayır”ları sandıklara doldurarak verecektir, bütün bu uygulamalarınıza karşı
“hayır” diyecektir. 
Değerli
arkadaşlar, evet, hiç keyfimiz yok ama biraz da maddeyle, yasayla ilgili
konuşmamız gerekiyor tabii ki. Geçen hafta, bakın –Plan ve Bütçe Komisyonu
üyesiyim- gayet halisane duygularla Komisyona gittik, bir baktık ki bir teklif
var ve bir de Bakanlar Kurulu bir tasarı göndermiş, hangisini görüşeceğiz belli
değil, son dakika bir tasarı gelmiş. “Hadi, tasarıyı geri çektik, teklifi görüşeceğiz.”
dendi. Teklife baktık, anlamaya çalıştık, gerçekten bir torba, çorba bir torba
karşımıza geldi, çok kısa bir sürede anlamaya ve gerçekten halisane duygularla
katkı sunmaya çalıştık ama karşımızda bulunan bakanlar: “Ya, ne var işte;
bakın, okuyun, ne olacak ki?” dediler. 
Niye
bu küstahlığı yapıyorlar biliyor musunuz sayın milletvekilleri? Şunu demeye
getiriyorlar: “Bizde kanun hükmünde kararname çıkarma yetkisi var, size torba
getirmişiz, daha ne istiyorsunuz?” diyorlar. Biz de dedik ki: Kardeşim, o zaman
kanun hükmünde kararname çıkarsaydınız, niye buraya getiriyorsunuz? Hiçbir
yasama kalitesi yok, hiçbir etki analizi yok, sayın bürokratların getirdiği
hiçbir bilgi bizi tatmin etmiyor, bakanların verdiği bilgiler bizi tatmin
etmiyor, öyle böyle geçirilmeye çalışıldı, sanki duvara konuşuyormuşuz gibi,
verdiğimiz hiçbir öneri kabul edilmedi ve maalesef bu torba bu şekilde geçti.
Değerli
arkadaşlar, bu, yeni dönemin bir normali olarak bize dayatılıyor. Hani yapılan
bütün uygulamalarla alıştırdınız ya, hani kötülüğün sıradanlaştığı günlerden
geçiyoruz, pek çok suçun, haksızlığın, hukuksuzluğun normalleştirilmeye
çalışıldığı günlerden geçiyoruz ya, Meclis için de aynısı yapılmaya çalışılıyor
çünkü yeni dönemde kafalarda kurgulanan Meclis bir noter. Yani “Biz sarayda
yapacağız, yazacağız, siz burada mühür basacaksınız, noktasına, virgülüne
dokunmayacaksınız.” deniyor maalesef ve buna alışmamız isteniyor değerli
milletvekilleri, değerli iktidar partisi milletvekilleri. Buna alışmamamız
lazım, burada 550 vekil de olsa, 600 vekil de olsa, kıymetiharbiyesi,
yürütmenin verdiği her şeye mühür basmak demek değildir. Onu 80 milyonun
çıkarları doğrultusunda daha kaliteli hâle getirmektir, hepimizin çıkarları
doğrultusunda. 
Ahilik
Fonu’nun ne acelesi vardı Sayın Bakan? Değerli milletvekilleri, ne olurdu bir
hafta sonra çıksa? Bakın, CHP milletvekilleri, değerli katkılar sunmaya
çalıştılar, sanki duvara konuştular ve grup olarak Plan ve Bütçe Komisyonunu
protesto edip terk ettiler. Plan ve Bütçe Komisyonu Başkanını uyardım: Sayın
Başkan, lütfen ara verin, gidelim, yarın görüşelim, CHP milletvekillerini de
çağırın, hep beraber birbirimizin gönlünü alalım, burada vereceğimiz katkıların
bir işe yarayacağını görelim. Hiç oralı olmadı Sayın Başkan, üzerine bir de
yetmezmiş gibi aynı akşam 7 tane daha bir anda madde getirdi, pek çok
yapılandırma maddesi ve bunları geçirdi maalesef ama hiçbir kalitesi yok, emin
olun. Bunların Plan ve Bütçe Komisyonunda çok yakın gelecekte yeni düzenlemeler
olarak karşımıza çıkacağını düşünüyorum. 
Bakın,
Plan ve Bütçe Komisyonu ve Meclis, son sekiz aydır “yapılandırma komisyonu ve
yapılandırma meclisi” olarak geçiyor. Niye? Bir ekonomik kriz içindeyiz. Çözüm
nerede bulunuyor? “Ya biz, işte, esnaf darda, çiftçi darda, bunların borçlarını
yapılandıralım, piyasa rahatlar.” diye bakılıyor. Oysa sayın bakanlara
defalarca söyledim, rahatlık oralarda bir yerlerde değil sayın milletvekilleri,
sayın bakanlar. 
Bakın,
şubat ayı tüketici güven verileri açıklandı, ne çıktı biliyor musunuz güven
endeksi? 65 çıktı yani 2009’dan beri en düşük seviyesinde tüketici güven
endeksi. Ekonomi güven endeksi en diplerde. İşsizlik rakamları 12’yi aşmış 13’e
doğru çıkıyor, işsizlik rakamları en yüksek seviyelerinde. Hani 1970’lere,
1980’lere, 1990’lara “kötü” diyorsunuz ya, ya 1970’lerde işsizlik oranı yüzde
7, 1980’lerde yüzde 7, 1990’larda yüzde 7; ya AKP iktidarı geliyor, “Yüzde
10-11-12’ye şükredelim.” diyorsunuz, hani kötüydü ya.
Değerli
arkadaşlar, ilaç oralarda bir yerde değil bakın, sürekli bunu yapıyorsunuz, “yapılandıralım,
borcu silelim, vergiyi silelim” değil; insanlar vergisini de ödesinler, borcunu
da ödesinler. Ben esnaflık yaptım, işçilik de yaptım. Esnaflık yaparken işim
iyiyken vergi gözüme gelmezdi ama ne zamanki iş durur -iş yapanlar bilir- iş
durunca “Aman da ben vergiyi ödeyemem.” denir. Ödeyemez esnaf tabii ki, çiftçi
ödeyemez borcunu piyasaya kötüyse, güven yoksa, geleceğe güven yoksa. 
Yapmamız
gereken, güveni iyileştirmek. Bunu da nasıl yapacağız? Bütün bu
uygulamalarınızdan vazgeçerek yapacağız. Olağanüstü hâlden hemen
vazgeçeceksiniz, demokratik siyaseti ivedilikle devreye sokacaksınız. Hukuk
devleti, hani Anayasa’mızda yazıyor ya, maalesef bir kanun devleti bile değiliz
artık ama hukuk devletini hatırlayacağız ve bütün uygulamalarını devreye sokacağız.
Basın özgürlüğünü esas alacağız. Bütün bunları yaparsak piyasa normalleşir,
ekonomi normalleşir. 
Gelir
vergisini, efendim, bütün vergilerini düzenli ödeyene yüzde 5 indirim
getirilecekmiş. Ya, rakamlara bakıyorum, yalnızca 230 bin vergi mükellefi esnaf
düzenli ödüyor, yüzde 7’si bile değil düzenli ödeyen. Bu duruma kim getirdi bu
ödeyenleri arkadaşlar? Buna bakmadan istediğiniz kadar yüzde 5 indirim yapın,
zaten bir takip yok, hani gelirine göre vergi ödeme anlayışı yok, nereden
buldun yok, vergi ombudsmanlığı yok; keyfî bir vergi idaresi var. Bütün bunları
ancak bağımsız bir vergi idaresiyle yapabiliriz, herkes, gelirine göre
vergisini öder, indirim yapılması gerekiyorsa da yapılır, zorda olana da vergi
ombudsmanlık sistemi getirilir ve darda olanın, zorda olanın bu vergisinde
kolaylık yapılır. 
Ahilik
Fonu… Bakın, Ahilik Fonu’nda dedik ki: “Müstakil bir yasa olarak getirin.” Ya,
Ahilik Fonu önemli, bir fon kuruyorsunuz, niye torbanın içine bir madde olarak
atıyorsunuz ki? Milyonlarca esnaf var, bağımsız, müstakil bir yasa olarak
getirin, tartışalım bir hafta; çok daha kaliteli bir yasa olarak çıkardı. Ama,
burada torbaya “evet” mi diyeceksiniz? Torbadaki gerçekten bu çok kötü
hazırlanmış yasaya hemen “evet” mi diyeceksiniz? Geri çekelim arkadaşlar,
önergemiz var, biraz daha tartışalım, çok daha kaliteli hâle getirip çıkaralım.

Sayın
Bakan, vallahi, inşaat lobisi çok iyi çalışıyor, gerçekten. Bu inşaat lobisi
sizi bile mahcup edecek. Çünkü, siz şöyle demişsiniz 2015 yılında, 19 Ekim
2015’te bu KDV indirimi isteniyor ya sizden yabancılara; demişsiniz ki: “Böyle
bir düzenleme gelirse bir konutu yabancı alıp ertesi gün bir Türk’e satmasını
yani Türklerin KDV’den yırtmasını nasıl önleyeceğiz?” Aynen böyle demişsiniz.
Ya, Plan ve Bütçe Komisyonunda ben daha bu açıklamanızı görmemiştim, aynen
böyle dedim: “KDV’yi sıfırlıyorsunuz yabancılara.” Bir yabancı, geldi 1 milyon
liraya daireyi aldı, değil mi, George, geldi 1 milyon liraya daireyi aldı.
Ertesi gün Ahmet’e 1 milyon liraya sattı, değil mi? Ahmet ne yapmış oldu? 180
bin lira KDV avantajı sağlamış oldu, George’a da “Al ağabey sen, bir 10 bin
lira, 20 bin lira.” dedi, 160 bin lira ya da bir tatil ısmarladı, 160 bin lira
devleti dolandırmış oldu. Nasıl engelleyeceksiniz Sayın Bakan? Sorunuz, hâlâ
geçerli mi? Nasıl imza attınız peki bu önergeye gerçekten? Pardon, bu sizin
önergeniz değil miydi? Yani, o anlamda bu düzenlemeyi mutlaka geri çekelim.
Böyle bir düzenleme olmaz. Niye peki, vatandaşımız ile yabancıyı ayıralım ki?
Vatandaşımız da bu haktan yararlanıyorsa yararlansın ama ranta yöneldiği için
bu KDV’yi getirdiniz Sayın Bakan yani bütün kaynaklar ranta yöneldiği için KDV
geldi. KDV orada kalsın, bakın siz Türkiye’yi güvenli bir ülke hâline getirin,
yabancılar ev almaya devam eder. Türkiye güvensiz bir ülke olduğu için, gidin
Ege sahillerinde bütün yabancılar konutlarını satıyorlar. Kaş’ta, Fethiye’de
İngilizler, Almanlar konutlarını satıyorlar. Güvensiz bir ülke olduğu için
oluyor bu, KDV’den dolayı değil Sayın Bakan.
Değerli
arkadaşlar, aynı şekilde 1 Ocak 2012 tarihinde sosyal güvenlik güvencesi adına
bir yasa saldınız, o da eminim -ben o zaman vekil değildim ama- böyle torba
yasayla geçti herhâlde, kalitesiz bir yasaymış. Tam 7 milyon 200 bin borçlu
yaratmış bu yasa, 7 milyon 200 bin yani her evden bir borçlu yaratmış bu yasa.
Ne âlâ. 11 milyar lira borç çıkmış, bugün diyorsunuz ki ben 6 milyarını
siliyorum. 
Bakın,
bu da yetmez, bunu başka bir şekilde çalışalım dedik ama önerimiz kabul
edilmedi. Gençlerin ödeme gücü yok, gelin bunu çekelim, daha üst bir yaş sınırı
getirelim ki gençlerin de ödeme ahlakı olsun. Yalnızca yüzde 8 ödemiş bunu.
Ödeyene günah değil mi? 
Ziraat
Bankası tarım borçları yapılandırılacak arkadaşlar. Bakın, çiftçinin gayrisafi
yurt içi hasıladan Tarım Yasası’na göre yüzde 1 hakkı var. TÜİK rakamlarına
göre bir anda bizim gayrisafi yurt içi hasılamız 2 trilyon 600 milyar lira
oldu; bunun yüzde 1’i 26 milyar lira yapar. Çiftçiye verdiğiniz destek ne kadar
Sayın Bakan? Resmî rakamlara göre 12, 13, 14…
OKAN
GAYTANCIOĞLU (Edirne) – 12,8.
GARO
PAYLAN (Devamla) – 12,8. 
Bakan
diyor ki, ben başka bir şeyler daha veriyorum, ziraat miraat… Yani siz 13
milyar lira borçlusunuz çiftçiye. Bakın, öneride çiftçi bu faizin yüzde 3’ünü
ödeyecekti, bir önerge getirdiniz yüzde 5’e çıkardınız. Buradan bütün
çiftçilere sesleniyorum, bu devlet size borçlu. Yüzde 3 önerinizi, Tarım
Bakanının söylediği yüzde 3’ü de yüzde 5’e çıkardı. Değerli çiftçiler, bu
anlamda alacağınız olanın peşine düşün, bu iktidarın yakasına yapışın. 
Aynı
şekilde Ziraat Bankasına olan borçlarını yapılandırıyorsunuz. Sayın Bakan, bu
Ziraat Bankasını siz Varlık Fonu’na devretmediniz mi kanun hükmünde
kararnameyle? Hazine yetkilileri geliyor “Ben yapılandırıyorum.” diyor. “Ya,
sizin ne yetkiniz var?” diyorum. Nerede Varlık Fonu’nun temsilcisi, burada var
mı Varlık Fonu’nun temsilcisi? Belki Varlık Fonu “Yok.” diyecek. Tabii ki
beğenmiyoruz, ayrı ama sahiplerine elbette bir söz düşer. 
Değerli
arkadaşlar, son olarak, bazı arkadaşlar işte bir öneri getirmişler, diyorlar
ki: “Biz, Sosyal Güvenlik Kurumunun Yönetim Kuruluna dışarıdan üye atayacağız.”
Bakın, kamu kurumlarında tepeden yönetici atamalar hep ters tepmiştir. Yani
kurum içi bir yükselme hiyerarşisi vardır ve insanlar kurum içinde yönetim
kurullarına ulaşma hedefi güderler biliyorsunuz. Siz dışarıdan üye atadığınızda
kurum içi barış maalesef bozulur. 
Sayın
Başkan, müsaadenizle konuşmamın sonunda Dünya Ana Dili Günü’yle ilgili ben de
ana dilimde bir iki cümle edeceğim. Bütün ana dillerin Ana Dili Günü’nü
kutluyorum. “…”(x)
Değerli
arkadaşlar, gördüğünüz gibi, ana dilimde de kendimi çok iyi ifade edemedim
çünkü dedelerim Ermeniceyi çok iyi bilirdi ama “Vatandaş Türkçe konuş.”
baskısıyla annemlere, babamlara çok iyi öğretmemişler, hatta neredeyse hiç
öğretmemişler. Ben de hasbelkader öğrenebildiğim kadar ilkokulda, çift dilli
eğitim veren bir okulda eğitim almaya çalıştım, hem Ermeniceyi öğrenmeye
çalıştım hem gördüğünüz gibi Türkçeyi daha iyi konuşuyorum, İngilizceyi de
öğrendim, çok dilli bir eğitim aldım. 
Arkadaşlar,
çok dillilik düşman değildir. Çok dillilik bir haktır ve çok dillilik… Bakın,
şu anlamda bakın, Türkiye Cumhuriyeti vatandaşlarının büyük çoğunluğu
İngilizceyi bilmezler. Sebebi, çok dilli olmamasından, dil öğrenmeyi
bilmemesindendir. Çok dillikten korkmayın, çok dillilik bir haktır, hepimizin
ana sütü gibi hepimize helaldir.
Hepinize
saygılar sunuyorum. (HDP sıralarından alkışlar) 
BAŞKAN
– Teşekkür ederim Sayın Paylan.
Sayın
Paylan, bir şeyi açıklamak istiyorum. Eş Genel Başkanınızla ilgili olan süreç
konusunda -siz burada yoktunuz herhâlde- yeterince tartışıldı.
GARO
PAYLAN (İstanbul) – Buradaydım.
BAŞKAN
– Gündemi değiştirme veya oluşturma şeklinde, Başkan Vekili olarak bir yetkimin
bulunmadığını defalarca söyledim. Bir kez daha sizin için söylüyorum. Bu
nedenden dolayı hakkımda söylemiş olduğunuz lafı size iade ediyorum… 
GARO
PAYLAN (İstanbul) – Sayın Başkan, bu, geçen hafta…
BAŞKAN
– Bitmedi cümlem.
…ve
haksızlık yapmayın diye düşünüyorum. Bunu da size belirtmek istedim. 
GARO
PAYLAN (İstanbul) – Sayın Başkan, bu, geçen hafta Akif Hamzaçebi’nin
başkanlığında okunacakmış ama Akif Hamzaçebi okumaz diye size bırakmışlar
ihaleyi.
BAŞKAN
– Şahsı adına Gaziantep Milletvekili Sayın Abdullah Nejat Koçer konuşacak.
Buyurun
Sayın Koçer.
Süreniz
on dakika.
ABDULLAH
NEJAT KOÇER (Gaziantep) – Sayın Başkan, çok değerli milletvekilleri; hepinizi
saygıyla selamlıyorum. 
Bugün
çok önemli bir kanun çalışmasını daha yapıyoruz. Son dönemde reel sektörün
gelişmesi, üretimin, istihdamın gelişmesi ve Ziraata olan borçların
yapılandırılmasıyla ilgili çok önemli yasa çalışmalarını hep birlikte yaptık.
Ekim ayından bu yana, yatırım ortamının iyileştirilmesi, borçların yeniden
yapılandırılması -ki bu çok önemliydi- gerçekten son dönemlerde sıkıntı yaşayan
sektörlerimizin rahatlaması açısından birçok başlıkta Maliyemizin borçları
yeniden yapılandırdığı bir yapılandırma kabul ettik Meclis olarak, bu çok
önemli bir çalışmaydı. Daha sonra Taşınır Rehni Kanunu’nu hep birlikte yaptık,
yine reel sektörün talebi doğrultusunda gerçekleştirdik. Yine, Sınai Mülkiyet
Kanunu’nu çıkarttık. Bu da çok önemli bir reform kanunu ve sanayimizin
gelişmesi, inovasyonun, AR-GE’nin gelişmesi için çok önemli bir kanundu. 
Varlık
barışını hep birlikte gerçekleştirdik. Yurt dışından Türkiye’ye gelecek
yatırımlar ve finansmanla ilgili bir barış kanunu ortaya çıktı. 
Yine,
Varlık Fonu geçtiğimiz günlerde kanunlaştı ve Varlık Fonu Türkiye’de yürürlüğe
girdi. Çok önemli bir kanun çalışması ve Türkiye’nin büyümesiyle ilgili,
zenginleşmesiyle ilgili, önümüzdeki dönemde Türkiye’nin yapacağı yatırımlarla
ilgili çok önemli bir kanun çalışması oldu. 
Yine,
yaptığımız bir torba kanun çalışmasında, Kredi Garanti Fonu’nun desteklenmesi
açısından, 250 milyar liraya kadar hazinemizin desteğini artırdık ve Kredi
Garanti Fonu reel sektöre kredi veren bankalara teminat olmak üzere böyle bir
sistemi harekete geçirdi. Bu da çok önemli bir kanun çalışmasıydı. 
Yine,
Kredi Garanti Fonu’nun bu çalışmasından sonra, Türkiye Odalar ve Borsalar
Birliği ile Kredi Garanti Fonu’nun ortaklaşa yaptığı bir çalışmayla, “nefes
kredisi” adı altında, Sayın Başbakanımızın da himayesinde, Sayın
Cumhurbaşkanımızın da himayesinde gerçekleştirilen bir KOBİ kredisi ortaya
çıkarıldı ve bunun akabinde bir istihdam seferberliği başlatıldı. İstihdam
seferberliğinde de; yeni alınacak işçi için artı 1 işçi alanlar için de
devletimizin destekleri, her türlü desteği çıkardığımız kanunlarla ortaya
kondu. 
Yine
yakın zamanda, konut satışlarında KDV’nin indirilmesi ve beyaz eşyada, mobilya
sektöründe ÖTV’nin düşürülmesi ve sıfırlanması sonucu sektörde büyük bir
hareketlilik ortaya çıktı. 
Bütün
bu kanun çalışmalarını, son dönemde, hep birlikte yaptık ve büyük çoğunluğunu
biz Plan ve Bütçe Komisyonunda arkadaşlarımızla birlikte gerçekleştirdik.
Gerçekten, bunların hepsini bir araya koyduğumuz zaman “Bunları biz mi yaptık?
Bu kadar büyük çalışmayı, reel sektöre destek anlamında bu kadar güzel
çalışmayı biz mi yaptık?” dediğimiz de oluyor çünkü çok hızlı bir şekilde, çok
işe yarar, çok elle tutulur, çok somut çalışmalar ortaya kondu. Bu çalışmalar
neticesinde, KOSGEB’in aralık ayında 15 bin, şimdi ise yeni başvurular alarak
yaklaşık 250 bin kişiye yönelik başlattığı 50 bin TL’lik, bir yıl ödemesiz, üç
yıl ödemeli bir desteği söz konusu. Yine, İŞKUR’un gerek işverenlere karşı
gerekse iş bulamayanlara, işsizlere karşı uygulamış olduğu sistem genişleyerek
devam ediyor. Esnaf kredileri yüzde 4 faizle, 150 bin liraya kadar artarak
devam ediyor. Ziraat destekleri devam ediyor. Ve bütün bunlara karşın da
Hükûmetimiz, ocak ayında işverenlerimizin işveren payı vergilerini ilk üç aydan
son üç aya erteleyerek onları biraz daha rahatlatmış oldu. 
Şimdi,
bugün yapacağımız yasa çalışmasıyla da yine toplumumuzun önemli kesimlerini
burada rahatlatma, borçları yapılandırma noktasında bir çalışma yapacağız. Nedir
bunlar? Ziraat Bankası ve tarım kredi kooperatiflerinde çiftçimizin kullandığı
krediler ve takibe düşen borçlarının yeniden yapılandırılması; TEDAŞ’ın,
tarımsal sulamada kullanılan elektrik tüketiminden kaynaklanan alacaklarının
yeniden yapılandırılması; esnafımıza bir Ahilik Sandığı, Ahilik Fonu kurulması
ki bu çok önemli. “İşsizlik sigortası” gibi esnafımızın dara düşeceği
zamanlarda yardımına yetişeceği çok önemli bir fon kuruluyor bu yasa
çalışmasıyla birlikte.
Yine,
uzun zamandır, yeniden yapılandırmada hep söylenen bir şey vardı: “Vergisini
zamanında ödeyene ne verilecek, ne yapılacak?” İşte bu kanun çalışması
içerisinde vergisini düzenli ödeyen mükelleflere de yüzde 5 indirim uygulanması
konusunda bir çalışma var. 
Vatandaşlarımızın
yurt dışında ikamet eden ana, baba, eş ve çocuklarına genel sağlık sigortası
uygulaması yine bu yasa içerisinde getiriliyor. İş yeri ve konutu dövizle satın
alan Türkiye'ye yerleşmiş yabancılara KDV’den muafiyet tanınıyor. Genel sağlık
sigortası için gelir testi yaptırmayanlara af tanınıyor. Teste girmeyenler on
iki ay içinde bu testi yaptırarak yeni prim tutarı belirleyebiliyor.
Çalışanlarını sigortalı olarak bildirmemiş ya da uygun olmayan bildirimde
bulunmuş işletmelere verilen “teşviklerden yararlanmama” cezası bir yıldan bir
aya indiriliyor ki bu sektör açısından çok önemli.
Bu
yasa çalışmasıyla birlikte biraz önce konuşmamın başında söylediğim diğer yasa
çalışmaları, hepsi de devrim niteliğinde. Gerçekten bu dönem reel sektörün
talepleri günbegün alınarak değerlendirilmiş ve Meclisimiz tarafından
Komisyonumuzda değerlendirilerek kanunlaştırılmıştır. Bütün bunların sahadaki
uygulama sonuçları önümüzdeki günlerde birer birer alınacaktır. 
Ocak
ayına çok iyi bir ihracat rakamıyla girdik. Türkiye çapında yüzde 15’lik bir artış
var. Şubat ayındada izlediğimiz kadarıyla yine şubat ayında da önemli bir artış
geliyor. Ben inanıyorum ki başlatılan istihdam seferberliğiyle, alınan bu
kararlarla, yapmış olduğumuz bu yasa çalışmalarıyla birlikte Türkiye büyümede,
istihdam yaratmada ve ihracatını artırmada yeni bir “take off” vaziyetine
geliyor. 2017 içerisinde bu gelişmeleri Nisan, Mayıs aylarından itibaren,
şimdiden görmeye başladık ama daha olumlu neticelerini o aylardan itibaren
görebileceğimizi zannediyorum.
Avrupa’da
küçülme rekorları kırılırken Türkiye'de biz büyüme rakamımızı beğenmiyoruz.
Doğrudur, Avrupa’ya göre çok iyiyiz ama kendimiz çok daha fazla büyümek
istiyoruz. İnşallah, ben inanıyorum ki, alınan bu tedbirlerle, yapılan bu yasa
çalışmalarıyla Türkiye'nin 2017 büyüme rakamını belirlendiği noktadan daha
yukarıya taşıyacağımıza, daha iyi sonuçlar elde edeceğimize, gerek istihdam
rakamlarımızla gerek ihracat rakamlarımızla gerekse büyüme rakamlarımızla çok
daha iyi sonuçlar elde edebileceğimize ben yürekten inanıyorum; bunu da
sabırsızlıkla bekliyorum, inşallah işverenimiz için de işçimiz için de
ülkemizin geleceği için de. 
Bu
yasa çalışmalarına emeği geçen bütün Komisyon üyesi arkadaşlarıma, buradan,
muhalefet partisi ve kendi Komisyon üyesi arkadaşlarıma teşekkür ediyorum. Çok
önemli bir yasa çalışması yaptık. Özellikle esnafımız için kurulan Ahilik fonu
çok önemli. Allah kötü gün göstermesin ama kötü günde de onların yardımına
yetişecek bir fon kurulmuş oluyor.
Ben
bu duygu ve düşüncelerle bu kanunun gerek ülkemize gerek milletimize gerekse iş
âlemimize hayırlı, uğurlu olması dilekleriyle hepinizi saygıyla, sevgiyle
selamlıyorum. (AK PARTİ sıralarından alkışlar)
BAŞKAN
– Teşekkür ederim Sayın Koçer.
Şahsı
adına ikinci olarak İzmir Milletvekili Sayın Zekeriya Temizel konuşacak. 
Buyurun
Sayın Temizel. (CHP sıralarından alkışlar)
ZEKERİYA
TEMİZEL (İzmir) – Teşekkür ederim Sayın Başkan.
Değerli
milletvekilleri, 456 sıra sayılı Kanun Teklifi üzerinde şahsım adına söz aldım.

Şahsım adına söz almamın nedeni, partimin bu kanunun
birçok maddesine zaten katılıyor olması. Özellikle, çiftçinin Ziraat Bankasına
olan borçları ile çiftçinin elektrik dağıtımı nedeniyle oluşmuş olan
borçlarının yeniden yapılandırılmasına, vergiye uyumlu vergi mükelleflerinin
ödüllendirilmesine, “Esnaf Ahilik Sandığı” adı altında bir işsizlik sigortası
kurulmasına, işsizlik ödeneği alan esnafın genel sağlık sigortasından
sayılmasına partim olduğu gibi katılmakta zaten, hem programında hem de daha
önce hazırlamış olduğu bildirgelerde bunların hepsine yer verdi, yani sonuç
olarak bunlara karşı değiliz. Ancak, değerli arkadaşlar, ben şahsım adına
burada görüşülen kanunun yapılma şekline şiddetle karşıyım çünkü bu kanun, bu
Meclisin yapabileceği, hatta yapabileceğinin en altının altına inmiş kalitede
bir kanun. Böyle kanun yapılmaz. Hele bu kadar güzel isimlerle toplumda büyük
umutlar uyandıran bir kanun gerçekten böyle yapılmaz. Buraya çıkan her
arkadaşımız bu kanunun süreciyle ilgili bir şeyler anlattı. En önemli noktası,
bu kanunu savunmak üzere Komisyona gelen insanların -Maliye Bakanını dışında
tutuyorum- gerçekten kanunla ilgileri yoktu. Oradaki konuşmaları tutanaklardan
açıp okuyun çünkü buradan okumak sanki birilerini suçlamak veya ispiyonlamak
anlamına geliyor. Bunu yapmak istemiyorum ama lütfen, Plan ve Bütçe
Komisyonunda bu kanunla ilgili yapılan görüşmelerin tutanaklarına bir göz atın,
uzun süre yeniden mizah okumanıza gerek kalmayacak kadar eğlenirsiniz belki de.
Ama, değerli arkadaşlar, yapılan şeyler çok önemliydi burada. 
Özellikle Ahilik Sandığı, daha doğrusu Esnaf Ahilik
Sandığı kurulmasıyla ilgili görüşmeleri burada altını çizerek bir daha anlatmak
istiyorum. “Ahilik” ve “fütüvvet” bizim kültürümüzün artık unuttuğu, gittikçe
yok olan bir kavramken birdenbire gündeme geliyor fakat, belki de bir daha
hatırlanmamak üzere, hep kötü anılmak üzere hafızalarda kalmak üzere geliyor
üstelik de. Böyle şey olmaz. “Ahilik” iyi ahlak demektir ve Ahiliğin lonca
teşkilatının ahlakını belirleyen de bir fütüvvet olayı vardır Osmanlı’da,
geçmişimizde. Mademki böyle bir isimle ortaya çıkıyorsunuz, o zaman kuruluşunu
da yardımlaşma, dayanışma esaslarına bağlı bir sandık şekline getirmeniz
gerekiyor. Bu, bildiğiniz bir işsizlik sigortası ya da daha önce burada yapmış
olduğumuz bireysel emeklilik sigortasından hiçbir farkı yok. Altı yüz gün prim
ödedikten sonra, belirli bir süre sizlere, işsiz kaldığınızda, iflas
ettiğinizde para verilecek. Bunun neresidir Allah aşkına bir Ahilik Sandığı
veya Ahilik Esnaf Sandığı gibi bir sandık kurmak? Lütfen kavramları bu kadar
yerlerde süründürmeyelim.
Değerli arkadaşlar, burada bir şeye dikkatinizi çekmek
istiyoruz. Çiftçilerin Ziraat Bankasına ve tarım kredi kooperatiflerine olan
borçlarının toplamı 55 milyar lirayı geçmiş vaziyette. Şu anda takip
edilenlerin yani belirli bir yapılandırmaya kavuşturulan ve ödenenlerin toplamı
3 milyar liranın üzerinde, bize ulaşan veya elde ettiğimiz bilgiye göre 3,4
milyar. Onun dışında, kanunun vermiş olduğu 31/12/2016 tarihinden itibaren
yapılan, daha doğrusu, takibe uğrayanların miktarı konusunda kesin bir rakam
çıkmıyor. Ancak, hazinenin yükleneceği yükümlülük nedeniyle bazı hesaplamalar
yaptığımızda onun da yaklaşık olarak 3 milyar lira civarında olduğu
anlaşılıyor. Peki, buraya kadar tamam.
Şimdi, Değerli Başbakan Yardımcısı, 2000 krizinden sonra
belki de mali yapılandırmamız içerisindeki en önemli kavramlarımızdan iki
tanesi bütçe disiplini ile bankacılığın yapısıydı. Özellikle, bankalara
devletin destekleme alımları nedeniyle bazı yükümlülükler yüklenirken bunlara
ilişkin bütçeye ödenek konulacağı, bu ödenek üzerinden ilgili bankaya avans
verileceği ve desteklemelerin bu avanstan karşılanması gerektiği bir temel ilke
olarak konulmuştu. Peki, bu kanun yapılırken -siz hazineden sorumlu Bakan
olarak- bunun ödeneğini nereden veriyoruz biz? En azından, bununla ilgili
olarak daha önceden belirlediğimiz ilkelere göre düzenleme yapmamız gerekir.
Bizim “Bu şekilde, yeniden destekleme kapsamında ödeyeceğimiz faiz farklarını
nereden ödeyeceğiz?” dememiz gerekmiyor muydu? Geçmişte ciddi anlamda bedel
ödeyerek kurulmuş olan bu sistemleri bu kadar rahatlıkla çiğnemenizi kesinlikle
ve kesinlikle anlamakta zorluk çekiyoruz, anlayamıyoruz; olmaz, bu kadar basit
değil, bu kadar kolay değil. 
Şundan kesin olarak emin olun: Şu anda 6 milyar lira
civarında bir yapılandırma söz konusu olacak çünkü yapılandırılmış olanlara da
aynı haktan yararlanma getiriliyor. Daha bunun mürekkebi kurumadan yeniden 5
milyar liralık takip ortaya çıkacak bu yasadan yararlanmayan. Bunları dikkate
almadan, bunları konuşmadan buralarda oturup da bu tür kanunlar çıkaramazsınız;
böyle şey olmaz, bunu yapmamanız gerekir.
“Yabancılara
mülk satışı” diye bir düzenleme geliyor, katma değer vergisinden istisna
tutuyorsunuz yabancıları.
Değerli
arkadaşlar, altını çizerek bir daha söylüyoruz: Yabancıların Türkiye’de mülk
edinmesi, Türkiye’de yerleşik kişiler ile Türkiye’de yerleşik olmayan kişiler
arasında vergi hukuku açısından bir farklılık yaratmaz. Bizim sistemimizde
mukimlik esasına göre farklılık yaratan bir şey de yoktur, hüküm de yoktur. O
dışarıda oturuyor, vergi vermesin ama Türkiye’de mal alsın. Burada yararlanılan
hizmet veya mal aynı ise bundan yararlanan herkes kesin olarak aynı vergileri
öder. Bazı arkadaşlarımız, ısrarla, “Hiç değilse, bu mülkü alan yabancıların
elinde bu mülk belirli bir süre kalsın, aksi takdirde bu istisna belirli
rantlara neden olacaktır.” diye çırpındılar, iktidar partisinden arkadaşlar da
çırpındı. Yani, bu kadar mantıklı şeyler bile birilerinin bir kulağından girip
öbür kulağından bile çıkmıyor, gidiyor, yok oluyor ortalıktan. Böyle kanun
olmaz. Yapılışı itibarıyla katıldığımız ancak tekniği itibarıyla asla
benimsemediğimiz olaylarımız var.
“Esnaf”
diyerek tanımladığımız, Esnaf Ahilik örgütünün içerisine karışacak olanların
durumlarına bakın. Anonim şirket ortakları, avukatlar, noterler; bunlar kanunla
kurulmuş, kanunla ne şekilde çalışacakları, ne şekilde neden yararlanacakları
belli olan kuruluşlar. Ne yapıyorsunuz bütün bunların hepsini? Ne yapıyorsunuz?
Böyle kanun mu olur? Böyle “Kanun yaptık.” mı denir? Daha doğrusu, sadece müjde
verme adına bu tür kurumların hepsinin ölü doğmasına neden olmak zorunda mıyız
değerli arkadaşlar? Türkiye Büyük Millet Meclisi bu kanunlardan çok daha
kaliteli kanunlar yapar, yapıldığı, görüldü. Bütün olay, tamamen zamana bağlı
bir olaydır. Etmeyin, eğer Türkiye Büyük Millet Meclisinin, parlamenter
demokratik sistemin hiçbir işe yaramadığı, hiç kanun yapamadığı, kanunların da
hiçbir halta yaramadığı şeklinde bir imaj uyandırmak istiyorsak, başarmak
üzereyiz. Burada bunu başarmak üzereyiz. Ama, ben biliyorum, kesinlikle ve
kesinlikle bundan çok daha iyi kanunlar yaparsınız. O nedenle, bu kanunlarla
ilgili olarak yaptığımız düzenlemelerin içerisindeki tutarsızlıkları bir daha
gözden geçirin hiç değilse.
Ahilik
Sandığının etrafında dönüp duruyoruz. Sadece ve sadece 3,5 sayfa ve tek
maddeden ibaret olan bir tane kurum yaratıyorsunuz; 3,5 sayfa, tek madde, bu
kurumun tamamı tek madde. İşsizlik Sigortası’nı bile bunun 15 katı maddeyle
kurmuş vaziyettesiniz. Tek maddeyle hem de üstelik böyle yepyeni bir kurum
oluşturulabilir mi, olur mu böyle bir şey? Yarın ortaya çıkacak olan sorunları
nereden çözeceksiniz, nasıl çözeceksiniz, nasıl halledeceksiniz? Geçmişte
yaşadığımız varlık vergisi faciasına benzer sorunlarla karşı karşıya kalma
olanağınız çok büyüktür. Mükellefi, sorumlusunu ya da bundan yararlanacak
olanları doğru dürüst tanımlayamadığınız zaman birdenbire hiç ummayan insanlar
ummadıkları belalarla karşı karşıya kalırlar ya da bilmem nereden yararlanma
hayalleri görürken bir de bakarlar ki bırakın yararlanmayı ayrıca bir şeyler
ödemek zorunda kalmışlar. 
Değerli
arkadaşlar, parti olarak, Cumhuriyet Halk Partisi olarak katıldığımız bir sürü
madde var bu kanunun içerisinde ancak dağın fare doğurmaması gerekiyor. Bu
kadar güzel isimlerle, güzel kurumlarla yaratmaya çalıştığınız yasa bu hâliyle
hiçbir anlam taşımıyor. 
Teşekkür
ederim. (CHP
sıralarından alkışlar) 
BAŞKAN
– Teşekkür ederim Sayın Temizel. 
Sayın
milletvekilleri…
GARO
PAYLAN (İstanbul) – Sayın Başkan, yerimden 60’a göre söz alabilir miyim. 
BAŞKAN
– Bir dakika. 
Buyurun.

IV.- AÇIKLAMALAR (Devam)
27.- İstanbul Milletvekili Garo Paylan’ın,
görüşülmekte olan 456 sıra sayılı Kanun Teklifi’nin Plan ve Bütçe Komisyonunda
görüşülme aşamasına ilişkin açıklaması 
GARO
PAYLAN (İstanbul) – Sayın Başkan, teşekkür ederim. 
Sayın
Başkan, Plan Bütçe Komisyonunda bütün bu maddeler iki günde geçti, yalnızca iki
günde. Normalde dört veya beş günlük bir çalışma gerektirirdi ama iki günde
geçirildi bu maddeler ve pek çoğu da Cumhuriyet Halk Partisi üyeleri
çekildikten sonra -7 madde daha- ihdas edildi ve bunların Genel Kurulda
düzeltileceği vadedildi bize. Plan Bütçe Komisyonundan bir arkadaşımız veya
Hükûmetten Sayın Bakan bir bilgi verse neler düzeltilecek, ne olacak, belki ona
göre tartışmalarımızı şekillendirebiliriz çünkü gerçekten ciddi bir yasama
kalitesizliği var. Bu anlamda, Hükûmet belki bir bilgi verirse bu konuda biraz
daha rahatlayabiliriz diye düşünüyorum.
Teşekkür
ederim.
BAŞKAN
– Ben de teşekkür ederim.
X.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
1.- Adalet ve Kalkınma Partisi Grup
Başkanvekili Kayseri Milletvekili Mustafa Elitaş'ın Gelir Vergisi Kanunu ile
Bazı Kanunlarda Değişiklik Yapılmasına Dair Kanun Teklifi (2/1585) ile Plan ve
Bütçe Komisyonu Raporu (S. Sayısı: 456) (Devam)
BAŞKAN
– Sayın milletvekilleri, şimdi soru-cevap işlemini yapacağız.
Süremiz
yirmi dakika.
Bu
sürenin on dakikasında soruları alacağım, diğer on dakikasında da cevap vermesi
için Sayın Bakana söz vereceğim.
Sayın
Tanal, buyurun.
MAHMUT
TANAL (İstanbul) – Teşekkür ediyorum Sayın Başkan.
Sayın
Bakanım, KPSS sınavını kazanmış binlerce gencimiz işe giremezken, işe
alınmazken, sokaklarda işsizler ordusu dolaşırken, 4 gencimizden 1’i işsizken,
size bağlı Sümer Holdingin Genel Müdürünün, kendi kurumunda genel müdür
yardımcılarına, daire başkanlarına, doktorları başta olmak üzere bütün
personele “Emekli ol.” baskısı yaparken, havuza bildirirken, hiç vasfı ve
özelliği bulunmayan, kamuda tek gün hizmeti olmayan eşine Balıkesir
Belediyesinde istisnai kadro yapıp, yani torba kadrodan eşini işe aldırıp bir
hafta sonra jet hızıyla Enerji Piyasası Denetleme Kurumuna, Ankara'ya getirdiği
doğru mudur? Bu doğruysa, bu etik midir? Bu hukuka aykırı değil midir yani kanuna
karşı hile değil midir? 
İkinci
sorum: Mevcut olan varlık barışı kanunundan dolayı Türkiye'ye ne kadar para
gelmiştir?
(Mikrofon
otomatik cihaz tarafından kapatıldı) 
BAŞKAN
– Teşekkür ederim.
Sayın
Gaytancıoğlu…
OKAN
GAYTANCIOĞLU (Edirne) – Teşekkür ederim Sayın Başkan.
Sayın
Bakan, bir kez de şu emekliye verdiğiniz sözü tutun, onun yüzünü güldürün.
“Promosyon” dediniz, yıllarca beklettiniz. Şimdi, bankaya promosyon için
başvuran emekliye banka “Kredi kartı alacaksın, kredili mevduat hesabı
açacaksın, en az 2 tane düzenli fatura ödemesi yapacaksın.” diyor. Eğer burada
bir eksik varsa… Bugün bankaya giden Edirne Yenikadın köyünden Celalettin Duran
ağabeyimiz aynen bunları söylüyor. Bankaların böyle tekliflerde bulunması doğru
mudur? 
İki:
Ülkemizdeki işçiler, kamu çalışanları, dar ve sabit gelirliler, vergisini
kuruşu kuruşuna ve zamanında ödemektedirler. Ancak, yıllardır birçok kesimin
vergi borcu affedilmekte veya vergi indirimi yapılmaktadır. Bu nedenle, dar ve
sabit gelirliler, üzerlerindeki vergi yükününün azaltılması taleplerini sürekli
dile getirmektedirler. Bu konuda bir çalışmanız var mı?
BAŞKAN
– Sayın Gürer…
ÖMER
FETHİ GÜRER (Niğde) – Sayın Bakan, sicil affı Meclisten geçti ancak bankalara
bu yönde bir bildirim gitmediği için, vatandaş banka kapısından dönmektedir. Bu
uygulama -kredi yapılandırması- için bankaya gidildiğinde ne zaman
dönülmeyecektir, bununla ilgili bir tarih verebilir misiniz? 
Tapu
kadastroyla ilgili uygulamalarda Niğde ilinde şikâyetler yoğunlaşmıştır.
Toplulaştırmayla yapılan düzenlemelerin hakkaniyete uygun olmadığı ifade
edilmektedir. Bu bağlamda, yargı aşamasında da dosyalar bulunmaktadır. Sorunun
taraflar arasında uzlaşmayla çözülmesi için Hükûmetin bir çalışması var mıdır?
Bir
de Niğde-Ankara otoyolu Gölcük arasında tarlaları elinden alınan çiftçi ve
köylülere ürün bedelleri ödenmediği gibi bunların iki yıldır alacakları da
ödenmemektedir. Bu konuda yapılan bir çalışma olacak mıdır?
Teşekkür
ederim.
BAŞKAN
– Teşekkür ederim.
Sayın
Topal…
SERKAN
TOPAL (Hatay) – Teşekkür ediyorum Sayın Başkan.
Sayın
Bakan, Suriye iç savaşından en çok etkilenen il Hatay ilimiz; ekonomi çökmüş,
sınır kapıları kapanmış, işsizlik maalesef had safhada, buna rağmen teşvik
paketine alınmadı. Sayın Bakan, bütün bunları göz önünde bulundurduğumuz zaman,
Hatay’ı neden teşvik paketine almadınız? Bir dahaki sefere Hatay’ı teşvik
paketine almayı düşünüyor musunuz? Bunun için oradaki halk adına teşekkür
ediyorum, saygılarımı sunuyorum. 
BAŞKAN
– Sayın Özdemir…
SİBEL
ÖZDEMİR (İstanbul) – Teşekkür ederim Sayın Başkan.
Sayın
Bakan, uluslararası 3 önemli kredi derecelendirme kuruluşu Türkiye'yi yatırım
yapılamaz ülke kategorisine aldı. Aynı zamanda, Dünya Bankası ülkemiz için 2017
büyüme tahminini yüzde 2,7 olarak açıkladı. Enflasyon artarak yüzde 9,2’ye
yükseldi. İşsizlik, malumunuz, yüzde 12’yi aştı. Kabinenin en deneyimli Bakanı
olarak, Hükûmetin tüm bu ekonomik darboğazın sebebinin sadece dış kaynaklı
olduğu görüşü konusunda siz ne düşünüyorsunuz? Ayrıca, çözüm olarak başkanlık
referandumu uğruna vergilerin geçici olarak kaldırılması, kamu varlıklarımızın
fonlara devredilmesi, işsizliğin çözümü olarak iş dünyasıyla pazarlık yapılması
konusunda siz ne düşünüyorsunuz?
BAŞKAN
– Sayın Yılmaz…
NECATİ
YILMAZ (Ankara) – Sayın Bakan, toplumun her kesiminden yurttaşlarımızın büyük,
birikmiş, çözüm bekleyen sorunları var. AKP iktidarları bu sorunları sadece
seçimlerin öncesinde hatırlıyor ve konuşuyor. Referandum öncesinde de seçimlere
benzer bir siyasal tutum içerisindesiniz. Ancak, hâlâ sizden güzel, müjdeli
haber bekleyen yurttaşlarımız var. Mesela emeklilikte yaşa takılanlar,
atanamayan öğretmenler; barınma, yurt sorunu olan, burs sorunu olan öğrenciler;
kadro bekleyen taşeron işçileri; sigortalılıktan önce doğum yapan, doğum
borçlanması yapmak isteyen kadınlar sizden müjdeli bir haber bekliyorlar. Hazır
kesenin ağzını açmışken bu yurttaşlarımıza da müjdeli bir haber vermek ister
misiniz?
BAŞKAN
– Sayın Çakırözer…
UTKU
ÇAKIRÖZER (Eskişehir) – Teşekkür ederim Sayın Başkan.
Sayın
Bakan, cezaevinde bulunan gazeteciler aylardır iddianame bekliyorlar. Bu
iddianameleri ne zaman tamamlanacak? Ayrıca, Türk basın mensuplarının yanı sıra
Alman basınına mensup Deniz Yücel de günlerdir gözaltında. Onun durumu
konusunda bilgi verecek misiniz? Benzer şekilde, Cumhuriyet Halk Partisi Gençlik
Kollarından Burak Sarı da attığı, kendisine ait olmadığını söylediği bir
“tweet” nedeniyle tutuklanmış durumda. Düşünce özgürlüğünün önemi konusundaki
düşünceleriniz nelerdir?
BAŞKAN
– Sayın Gaytancıoğlu…
OKAN
GAYTANCIOĞLU (Edirne) – Teşekkür ederim Sayın Başkan.
Yaklaşık
bir ay önce sicil affını Meclisten geçirdik. Vatandaş “Benim üzerimdeki kırmızı
kalem silindi, artık bankadan kredi alabileceğim.” diyor, bankaya başvuruyor,
sonuç yine hüsran, “Sizin siciliniz bozuk.” diyorlar. Hatta, bazı bankalar daha
da ileri giderek “Senin kardeşinin ya da senin eşinin sicili bozuk, sana kredi
veremeyiz.” diyor. Bu ne biçim sicil affı! Bu konuda bir önleminiz var mı?
İkinci
sorum: Siz daha önceki yıllarda kamudaki araçların yakıtları için “çerez
parası” olarak bir nitelendirme yapmıştınız. Bugün medyada yer alan bir habere
göre 10 bakanlığın 2002’den bu yana 545 milyon 617 bin lira yemek, pasta ve
çiçek harcaması yaptığı doğru mudur? Bu da mı çerez parasıdır?
BAŞKAN
– Sayın Şimşek…
BAKİ
ŞİMŞEK (Mersin) – Teşekkür ediyorum Sayın Başkan.
Sayın
Bakanım, çiftçi borçlarının yapılandırılmasıyla ilgili “Temerrüde düşen
çiftçilerin borçları beş yıla kadar yapılandırılacak.” diye tasarıda bir madde
sundunuz. Biz bunu yanlış buluyoruz. Özellikle, seçim bölgem olan Mersin’de
doğal afetten dolayı çiftçilerin tamamı mağdur durumdadır. Türkiye genelinde
bütün çiftçi borçlarının beş yıla yapılandırılmasını talep etmektedir
çiftçilerimiz; sadece temerrüde düşenler değil, özellikle Çanakkale Ayvacık
depreminde mağdur olan ve afetten mağdur olan Mersin’deki çiftçilerin
borçlarının tamamının beş yıla yapılandırılmasını talep etmektedir.
Teşekkür
ediyorum.
BAŞKAN
– Teşekkür ederim.
Sayın
Durmaz…
KADİM
DURMAZ (Tokat) – Teşekkür ederim Sayın Başkanım.
2004
yılında çıkan bir yasayla ülkemizde organik tarım teşvik edilir hâle
getirilmiştir. Ancak, ne yazık ki kırsal kesimde zor şartlardaki çiftçi bunun
sertifikasını alacak parayı bulamamaktadır. Üretimi teşvik amaçlı, bunların
sertifika ücretleri il özel idaresi kaynaklarından ya da Bakanlık bütçesinden
karşılanabilir mi? 
Süt
fiyatlarının düşük olması nedeniyle, süt üreticileri üreterek yaşamını sürdürme
yerine evlerindeki sağılır ineklerini satarak borçlarını ödeyip yaşamını devam
ettirme gibi bir yolu zorunlu seçmektedirler. Bu düşük süt fiyatlarıyla ilgili
Hükûmetin yeni bir çalışması, bir paketi var mıdır? 
Teşekkür
ederim.
BAŞKAN
– Teşekkür ederim.
Sayın
Ahrazoğlu…
MEHMET
NECMETTİN AHRAZOĞLU (Hatay) – Teşekkür ederim Sayın Başkanım.
Büyükşehir
yasası neticesinde yeni oluşturulan ilçelerde yeni iş yerleri açan esnaf il
merkezine doğru yönlendirilmektedir. En yakın ilçeye olan kayıt niçin
engelleniyor? Bu konuda bir çalışma veyahut da düzenleme yapmayı düşünüyor
musunuz?
Teşekkür
ederim.
BAŞKAN
– Sayın Tümer…
ZÜLFİKAR
İNÖNÜ TÜMER (Adana) – Sayın Bakan, Türkiye Cumhuriyeti’nin kurucusu Ulu Önder
Mustafa Kemal Atatürk’ün portresinin yeni basılan madenî 1 liraların üzerinden
çıkarılması üzüntü vericidir. Vatandaşlarımızdan gelen mesajlarda belirtildiği
gibi, ne parası olduğu belli olmayan, Atatürk portresiz Türk liraları hiçbir
anlam ifade etmemektedir. Halkımız, bankalar veya alışveriş merkezlerinde
kendilerine verilen yeni madenî liraları kabul etmemekte, değiştirilmesini,
aksi hâlde çöpe atacaklarını beyan etmektedir. Vatandaşlarımızın haklı
talepleri görmezden gelinmemeli, kurtarıcımız ve kurucumuz Atatürk’ün portresi
tedavüldeki tüm Türk liraları üzerindeki yerini ivedilikle almalıdır.
BAŞKAN
– Sayın Bakan, buyurun.
BAŞBAKAN
YARDIMCISI MEHMET ŞİMŞEK (Gaziantep) – Teşekkür ediyorum Sayın Başkan.
Sayın
Tanal, Sümer Holdingle ilgili iddialarla ilgili benim bir bilgim yok,
arkadaşlar bu yönde henüz bir bilgi ulaştıramadılar ama böyle bir şey varsa
tabii ki etik olmadığı ortada. 
Varlık
barışına gelince: Yurt dışındaki varlıkların Türkiye’ye getirilmesi konusundaki
madde kapsamında vergi idaresince herhangi bir beyanname ve bildirim
alınmadığından dolayı ne kadar, ne tutarda varlık getirildiğine ilişkin de
Maliye Bakanlığında bilgi bulunmamaktadır.
Biz,
emeklilerimize bugüne kadar verdiğimiz sözleri yerine getirdik, özellikle
2015-2016’da emekli maaşlarında çok ciddi artışlar yaptık. Promosyon noktasında
da gerçekten uzun süredir bir beklenti söz konusuydu, o beklentiye ilişkin de
nihayetinde bir çözüm üretildi. Uygulamada eğer sıkıntılar varsa tabii ki
bankalarla görüşmek lazım. Doğrusu, birden fazla banka tabii bu promosyon
işinde var, o nedenle de varsa uygulamada sıkıntılar bunu inceleyeceğiz.
Sicil
affı konusu: Tabii, burada yüce Meclisimiz bir düzenleme yaptı, bu bütün
bankalar için bağlayıcı ama bankaların kime ne ölçüde kredi verip vermeyeceği
hususu apayrı bir konudur. Yani, sicil affının varlığı veya sicilin temizlenmiş
olması tek başına kredi verilebilir olup olmadığını sağlamayabilir.
Dolayısıyla, bankalar risk değerlendirmesini yaparlar, teminata bakarlar, ona
göre kredi verip vermeyeceklerine karar verirler.
Dar
ve sabit gelirlilerimize ilişkin de vergi yükünde, aslında, hükûmetlerimiz
döneminde ciddi indirimler oldu biliyorsunuz. Daha önce, hatırlarsanız, gelir
vergisi oranlarının üst dilimi yüzde 49,5’tu, yüzde 35’e düşürüldü; yine, alt
dilimi yüzde 22’den yüzde 15’e düşürüldü; asgari ücretlimiz için de gerçekten,
yüzde sıfır ila 5 aralığına kadar düşürüldü. Dolayısıyla, sabit gelirli
vatandaşlarımız, dar gelirli vatandaşlarımız açısından, ücretli vatandaşlarımız
açısından hükûmetlerimiz döneminde çok önemli vergi indirimleri yapıldı ve şu
anda da tabii ki ilave bir çalışma gündemde değil.
Emekli
promosyonuyla ilgili arkadaşlar ilave bir bilgi verdiler: Bankalarla yapılan
protokol gereği en az 2 otomatik ödeme talimatı gerekmekteymiş. Ancak bu,
asgari şart olup bankalar bu şartları aramadan promosyon ödemesi
yapabiliyorlar.
Şimdi,
özellikle “Çiftçilerimizin bütün borçları yeniden yapılandırılsın.” denildi.
Çiftçilerimiz Tarım Kredi Kooperatiflerinde, Ziraat Bankasında, temerrüde düşen
borçlarının yanı sıra, hâlen yapılandırılmış olan borçlarını da bu yasa teklifi
kapsamında yapılandıracaklardır. Çiftçilerin özel bankalara olan borçlarıyla
ilgili, doğal olarak, bizim bir düzenleme yapmamız söz konusu değil. Şunu da
ifade edeyim: Şu anda Ziraat Bankasının bile ticari tarıma yönelik verdiği
kredilerin faiz oranları -Hazine tarafından sübvanse edilmeyenlerden
bahsediyorum- vadesine göre yüzde 12-14 arasında değişiyor. Dolayısıyla,
çiftçilerin ana parasının faizin sadece yüzde 5’lik kısmını ödeyecek bir
şekilde beş yıla kadar ötelenmesi aslında çok ciddi bir kolaylıktır yani
çiftçilerimiz açısından gerçekten çok büyük bir fırsattır. Çünkü, yüzde 5 şu
anda mevduat faiz oranının yarısından bile daha düşüktür. Burada, Hazine önemli
bir yükümlülük altına girmektedir. Bu yükümlülük de oluşacak zarar düzeyine
bağlı olarak -bu, bir görev zararı tabii- muhtemelen Maliye Bakanlığı yedek
ödeneğinden Hazineye yapılacak aktarımlarla karşılanacaktır. 
BAKİ
ŞİMŞEK (Mersin) – Bütün borçlu çiftçiler bunu istiyor Sayın Bakan. 
BAŞBAKAN
YARDIMCISI MEHMET ŞİMŞEK (Gaziantep) – Biliyorum, sizin ne istediğinizi iyi
biliyorum da borçlu çiftçilerimizin borcunun bir kısmı da özel bankalaradır. 
BAKİ
ŞİMŞEK (Mersin) – Devlet bankasına olan da var. 
BAŞBAKAN
YARDIMCISI MEHMET ŞİMŞEK (Gaziantep) - Biz, sadece kamu bankalarına ve
yapılandırılmış olanlar da dâhil olmak üzere temerrüde düşmüş olan borçları
kapsayacak şekilde gerçekten çok önemli bir fırsat sağlıyoruz. 
Evet,
sorulardan devam edeceğim. 
Hatay’a
ilişkin teşvikle ilgili olarak bir soru vardı. Tabii ki sadece Hatay değil,
aslında güneydoğudaki birçok ilimiz Suriye’deki, Irak’taki gelişmelerden
olumsuz etkileniyor. 
SERKAN
TOPAL (Hatay)- 400 bin Suriyeli var. 
BAŞBAKAN
YARDIMCISI MEHMET ŞİMŞEK (Gaziantep) - İnşallah, orada kalıcı bir ateşkes ve
sonradan da kalıcı bir çözümle birlikte, bu geçici bir durum olur. 
Teşvik
konusuna gelince: Eğer cazibe merkezlerini kastediyorsanız Gaziantep de aslında
Suriye’den çok etkilendi ama cazibe merkezleri kapsamında değil. Dolayısıyla,
bu, tamamen o illerin sosyoekonomik gelişmişlik düzeyiyle ilişkili bir konudur
ama genel anlamda teşviki soruyorsanız, şu anda birçok teşvik, aslında bölge,
il bağlamından bağımsız olarak zaten var, şöyle: Stratejik ürünlerde, nerede
üretirseniz üretin 5’inci bölge teşviki var; eğitimde, madencilikte, birçok
sektörde 5’inci bölge teşviki var. Yine, son yaptığımız düzenlemelerle, orta
yüksek ve yüksek teknolojili ürünleri nerede üretirseniz üretin 5’inci bölge
teşviki söz konusu. Dolayısıyla, aslında Hatay da bu anlamda teşviklerden tabii
ki yararlanıyor, yararlanacak, bu anlamda da teşvikin merkezinde.
SERKAN
TOPAL (Hatay) – Nerede? Yararlanmadı Sayın Bakan. Yapacağınız tek bir şey var:
“Tamam, biz alalım.” deyin, bu iş bitsin. 
BAŞBAKAN
YARDIMCISI MEHMET ŞİMŞEK (Gaziantep) – Ama, kastettiğiniz şey cazibe
merkezleriyse, dediğim gibi, belli birtakım ölçütlere göre bu saptandı, ondan
dolayı.
Şimdi,
ülkemizin kurucusu Ulu Önder Atatürk’ün yeni basılan madenî paralardan
çıkarılması bir kere söz konusu değil. Sadece hatıra paralarda, ki bunlar çok
sınırlı ölçüde basılan hatıra paralardır. Bir tarafında hatıra parası olması
hasebiyle onu yansıtan bir boyut, diğerinde tabii ki de ne kadar bir, değere
karşılık geldiğini gösteren… Dolayısıyla, madenî paralardan hiçbir şekilde
Atatürk’ün portresinin çıkartılması söz konusu değil. Hatıra paralarda geçmişte
de bugün de bu türden bir uygulama var çok sınırlı ölçüde. Dolayısıyla, bizim
yani burada tartıştığımız boyutlarda asla ve asla bir sorun söz konusu olamaz.
Hiçbir şekilde de, yani ülkemizin kurtarıcısı, kurucusu ve hepimiz için
gerçekten büyük lider olan Atatürk’ün portresinin para birimleri üzerinden
çıkarılması asla ve asla söz konusu değildir, olmayacaktır. Hatıra paralar ayrı
bir istisnadır, çok sınırlı ölçüde.
Kredi
derecelendirme konusunu sordunuz, daha doğrusu birçok soru sordunuz. Tabii,
Türkiye zor bir konjonktürden geçiyor, iç ve dış faktörlerin etkili olduğu bir
konjonktür. Hakikaten son yıllara baktığınız zaman, bir küresel kriz var, artçı
şokları var Avrupa’daki borç krizi gibi, Orta Doğu'da yaşanan kargaşanın
yansımaları var. Orta Doğu'da yaşanan kargaşa nedeniyle ortaya çıkan terör
tehdidi söz konusu. Türkiye'de geçen sene hain bir darbe girişimi yaşandı.
Bunların hepsi ister istemez, tabii ki ekonominin performansına yansıyor.
Yine,
ondan önceki iki yılda Türkiye 4 seçim yaşadı, şu anda bir referandum söz
konusu. Geçen sene, dediğim gibi bir hain darbe girişimi söz konusu oldu ama
bütün bunlara rağmen, bakın, bütün bunları kapsayan, yani küresel kriz, Avrupa
borç krizi, Orta Doğu’daki kargaşa, içerideki bütün bu gelişmeleri karşılayan
dönemde dahi, Türkiye'nin 2003-2015 döneminde yüzde 5,9 büyüdüğünü ve bu
performansın gerçekten son derece güçlü olduğunu…
(Mikrofon
otomatik cihaz tarafından kapatıldı) 
BAŞKAN
– Sayın Bakan, bir dakika daha bir ek süre vereyim size, toparlayın lütfen.
Buyurun.
BAŞBAKAN
YARDIMCISI MEHMET ŞİMŞEK (Gaziantep) – Teşekkür ederim.
…bu
hâliyle bile, bütün bu şoklara rağmen güçlü olduğunu söylemek lazım.
Evet,
geçici bir yavaşlama, geçici birtakım sıkıntılar var. Ben inanıyorum ki Türkiye
bunları da aşacaktır, daha çok reformla ve rasyonel politikalarla Türkiye'nin
aşamayacağı hiçbir sorun yoktur, Türkiye'nin geleceği parlaktır.
Teşekkür
ediyorum Sayın Başkan.
BAŞKAN
– Teşekkür ederim.
Sayın
milletvekilleri, teklifin tümü üzerindeki görüşmeler tamamlanmıştır. 
Bölümlere
geçilmesini oylarınıza sunuyorum: Kabul edenler… Kabul etmeyenler… Kabul
edilmiştir.
Birleşime
beş dakika ara veriyorum. 
Kapanma Saati: 22.49
SEKİZİNCİ OTURUM
Açılma Saati: 22.51
BAŞKAN: Başkan Vekili Ayşe Nur BAHÇEKAPILI
KÂTİP ÜYELER: Fehmi KÜPÇÜ (Bolu), Fatma KAPLAN HÜRRİYET (Kocaeli) 
-----0-----
BAŞKAN
– Sayın milletvekilleri, Türkiye Büyük Millet Meclisinin 72’nci Birleşiminin
Sekizinci Oturumunu açıyorum. 
456
sıra sayılı Kanun Teklifi’nin görüşmelerine devam ediyoruz. 
Komisyon?
Yok. 
Ertelenmiştir.

2’nci
sıraya alınan, 260 sıra sayılı Kanun Tasarısı ve
Dışişleri Komisyonu Raporu’nun görüşmelerine
başlıyoruz. 
2.- Türkiye Cumhuriyetinin Orta Amerika
Entegrasyon Sistemine Bölge Dışı Gözlemci Olarak Katılımı Konusunda Türkiye
Cumhuriyeti ile Orta Amerika Entegrasyon Sistemi Arasında Anlaşmanın
Onaylanmasının Uygun Bulunduğuna Dair Kanun Tasarısı (1/640) ve Dışişleri
Komisyonu Raporu (S. Sayısı: 260)
BAŞKAN
– Komisyon? Yok. 
Ertelenmiştir.

3’üncü
sıraya alınan, 451 sıra sayılı Kanun Tasarısı ve Dışişleri Komisyonu Raporu’nun
görüşmelerine başlıyoruz. 
3.- Uluslararası Zeytinyağı ve Sofralık
Zeytin Anlaşmasının Onaylanmasının Uygun Bulunduğuna Dair Kanun Tasarısı
(1/794) ve Dışişleri Komisyonu Raporu (S. Sayısı: 451)
BAŞKAN
– Komisyon? Yok. 
Ertelenmiştir.

Bundan
sonra da komisyonların bulunamayacağı anlaşıldığından, alınan karar gereği,
kanun tasarı ve teklifleri ile komisyonlardan gelen diğer işleri sırasıyla
görüşmek için 22 Şubat 2017 Çarşamba günü saat 14.00’te toplanmak üzere
birleşimi kapatıyorum. 
İyi
geceler diliyorum. 
Kapanma Saati: 22.52




(x) (10/473) esas numaralı Meclis
Araştırma Önergesi’nin tam metni tutanağa eklidir.


(x) Bu bölümde hatip tarafından Türkçe
olmayan kelimeler ifade edildi.


(X) Bu bölümde hatip tarafından Türkçe
olmayan kelimeler ifade edildi.


(x) Bu bölümde hatip tarafından Türkçe
olmayan kelimeler ifade edildi.


(x) 456 S. Sayılı Basmayazı tutanağa
eklidir. 


(x) Bu bölümde hatip tarafından Türkçe
olmayan kelimeler ifade edildi.




