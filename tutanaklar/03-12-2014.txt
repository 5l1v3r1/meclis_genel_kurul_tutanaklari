



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 22’nci
Birleşim
 3
Aralık 2014 Çarşamba

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)

 İÇİNDEKİLER




I.- GEÇEN TUTANAK ÖZETİ
II.- GELEN KÂĞITLAR
III.- OTURUM BAŞKANLARININ KONUŞMALARI 
1.- Oturum Başkanı TBMM Başkan Vekili Sadık Yakut’un, 3
Aralık Dünya Engelliler Günü’ne ilişkin konuşması
IV.- GEÇEN TUTANAK HAKKINDA KONUŞMALAR
1.- Tunceli Milletvekili Kamer Genç’in, 2/12/2014
tarihli 21’inci Birleşimdeki bazı ifadelerini düzelttiğine ilişkin konuşması 
V.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Muş Milletvekili Demir Çelik’in, Muş ili genelinde
yaşanan sorunlara ilişkin gündem dışı konuşması
2.- Kahramanmaraş Milletvekili Mesut Dedeoğlu’nun, 3
Aralık Dünya Engelliler Günü’ne ilişkin gündem dışı konuşması
3.- Malatya Milletvekili Ömer Faruk Öz’ün, 3 Aralık
Dünya Engelliler Günü’ne ilişkin gündem dışı konuşması
VI.- AÇIKLAMALAR
1.- Sinop Milletvekili Engin Altay’ın, 3 Aralık Dünya
Engelliler Günü’ne ilişkin açıklaması
2.- Iğdır Milletvekili Pervin Buldan’ın, 3 Aralık Dünya
Engelliler Günü’ne ilişkin açıklaması

VII.- BAŞKANLIĞIN GENEL KURULA SUNUŞLARI
A) Tezkereler
1.- Türkiye Büyük Millet Meclisi Başkanlığının,
Pakistan Ulusal Meclisi Savunma Komitesi Başkanı Shaikh Rohale Asghar
başkanlığındaki heyetin ülkemizi ziyaret etmesinin Türkiye Büyük Millet Meclisi
Başkanlık Divanının 21/11/2014 tarihli 83 sayılı Kararı’yla uygun bulunduğuna
ilişkin tezkeresi (3/1659)
B) Meclis Araştırması Önergeleri
1.- Diyarbakır Milletvekili Altan Tan ve 21
milletvekilinin, Şeyh Sait Efendi ve 46 arkadaşı ile Bediüzzaman Saidi Nursi,
Seyit Rıza, Şemdinanlı Seyit Abdulkadir ve oğlu Seyit Muhammed, Dr. Fuat ve
Erbilli Şeyh Esad Efendi’nin mezar yerleriyle ilgili Başbakanlık, Genelkurmay
Başkanlığı ve Millî İstihbarat Teşkilatı arşivlerinin araştırılarak alınması
gereken önlemlerin belirlenmesi amacıyla Meclis araştırması açılmasına ilişkin
önergesi (10/1158)
2.- BDP Grubu adına Grup Başkan Vekili Bingöl
Milletvekili İdris Baluken’in, Barış ve Demokrasi Partisinin etkinliklerine
kolluk kuvvetleri tarafından yapılan müdahalelerin araştırılarak alınması
gereken önlemlerin belirlenmesi amacıyla Meclis araştırması açılmasına ilişkin
önergesi (10/1159)
3.- Bartın Milletvekili Muhammet Rıza Yalçınkaya ve 23
milletvekilinin, öğretim elemanlarının çalışma şartlarının araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/1160)
VIII.- ÖNERİLER
A) Danışma Kurulu Önerileri
1.- Danışma Kurulunun, 2015 Yılı Merkezî Yönetim Bütçe
Kanunu Tasarısı ile 2013 Yılı Merkezî Yönetim Kesin Hesap Kanunu Tasarısı’nın
Türkiye Büyük Millet Meclisi gündeminin “Özel Gündemde Yer Alacak İşler”
kısmının 1’inci ve 2’nci sıralarında yer almasına; 2015 Yılı Merkezî Yönetim
Bütçe Kanunu Tasarısı ile 2013 Yılı Merkezî Yönetim Kesin Hesap Kanunu
Tasarısı’nın Genel Kurulda görüşme usul ve takvimi ile konuşma sürelerine; kamu
idarelerinin bütçeleri üzerindeki görüşmelerin dokuz turda tamamlanmasına,
turların bitiminden sonra bütçe ve kesin hesap kanunu tasarılarının maddelerinin
oylanmasına; Genel Kurulun çalışmalarına 23 Aralık 2014 Salı gününden başlamak
üzere on üç gün ara verilmesine; gündemin “Kanun Tasarı ve Teklifleri ile
Komisyonlardan Gelen Diğer İşler” kısmında bulunan 432, 466, 605, 104, 440,
267, 420, 202, 495, 160, 569, 573, 602, 625, 626 ve 648 sıra sayılı Kanun
Tasarılarının bu kısmın 6, 7, 8, 9, 10, 11, 12, 13, 14, 15, 16, 17, 18, 19, 20
ve 21’inci sıralarına alınmasına ve diğer işlerin sırasının buna göre teselsül
ettirilmesine; Genel Kurulun 6 Ocak 2015 Salı günkü birleşiminde 15.00-21.00, 7
ve 8 Ocak 2015 Çarşamba ve Perşembe günkü birleşimlerinde 14.00-21.00 saatleri
arasında çalışmasına ilişkin önerisi 





B) Siyasi Parti Grubu Önerileri
1.- HDP Grubunun, Türkiye Büyük Millet Meclisi
gündeminin “Genel Görüşme ve Meclis Araştırması Yapılmasına Dair Öngörüşmeler”
kısmında yer alan, seçim ve partiler rejiminin yol açtığı sorunların tüm
boyutlarıyla araştırılarak alınması gereken önlemlerin belirlenmesi amacıyla
Türkiye Büyük Millet Meclisi Başkanlığına verilmiş olan (10/104) esas numaralı
Meclis araştırması önergesinin ön görüşmelerinin, Genel Kurulun 3 Aralık 2014
Çarşamba günkü birleşiminde yapılmasına ilişkin önerisi
2.- MHP Grubunun, Türkiye Büyük Millet Meclisi
gündeminin “Genel Görüşme ve Meclis Araştırması Yapılmasına Dair Öngörüşmeler”
kısmında yer alan, Mersin Milletvekili Mehmet Şandır ve arkadaşları tarafından,
engellilerin ve engelli yakınlarının karşı karşıya oldukları sosyolojik ve
psikolojik sorunların (10/207); Kahramanmaraş Milletvekili Mesut Dedeoğlu ve
arkadaşları tarafından, engelli vatandaşlarımızın sorunlarının (10/358);
Eskişehir Milletvekili Ruhsar Demirel ve arkadaşları tarafından, zihinsel
engelli bakım ve rehabilitasyon merkezlerinde verilen hizmetlerin nitelik ve
yeterlik bakımından (10/826); İzmir Milletvekili Ahmet Kenan Tanrıkulu ve
arkadaşları tarafından, engelli vatandaşların sorunlarının (10/1151);
araştırılarak alınması gereken önlemlerin belirlenmesi amacıyla Türkiye Büyük
Millet Meclisi Başkanlığına verilmiş olan Meclis araştırması önergelerinin ön
görüşmelerinin, Genel Kurulun 3 Aralık 2014 Çarşamba günkü birleşiminde
yapılmasına ilişkin önerisi
3.- CHP Grubunun, Zonguldak Milletvekilleri Mehmet
Haberal, Ali İhsan Köktürk ve 22 milletvekili tarafından, Zonguldak'tan dışarıya
göçün nedenlerinin araştırılması ve çözüm önerilerinin tespiti amacıyla
7/11/2013 tarihinde Türkiye Büyük Millet Meclisi Başkanlığına verilmiş olan
Meclis araştırması önergesinin, Genel Kurulun 3 Aralık 2014 Çarşamba günkü
birleşiminde okunarak görüşmelerinin aynı tarihli birleşiminde yapılmasına
ilişkin önerisi
IX.- SATAŞMALARA İLİŞKİN KONUŞMALAR
1.- Amasya Milletvekili Mehmet Naci Bostancı’nın,
Tunceli Milletvekili Kamer Genç’in Danışma Kurulu önerisi üzerinde yaptığı
konuşması sırasında Adalet ve Kalkınma Partisine sataşması nedeniyle konuşması
2.- Tunceli Milletvekili Kamer Genç’in, Amasya
Milletvekili Mehmet Naci Bostancı’nın sataşma nedeniyle yaptığı konuşması
sırasında şahsına sataşması nedeniyle konuşması 
3.- Aydın Milletvekili Bülent Tezcan’ın, Kırıkkale
Milletvekili Ramazan Can’ın HDP grup önerisi üzerinde yaptığı konuşması
sırasında şahsına ve Cumhuriyet Halk Partisine sataşması nedeniyle konuşması
4.- Hakkâri Milletvekili Adil Zozani’nin, Bursa
Milletvekili Hakan Çavuşoğlu ile Kırıkkale Milletvekili Ramazan Can’ın HDP grup
önerisi üzerinde yaptıkları konuşmaları sırasında Halkların Demokratik
Partisine sataşması nedeniyle konuşması
5.- Eskişehir Milletvekili Ruhsar Demirel’in, İstanbul
Milletvekili Gürsoy Erol’un MHP grup önerisi üzerinde yaptığı konuşması
sırasında şahsına ve Milliyetçi Hareket Partisine sataşması nedeniyle konuşması
6.- Zonguldak Milletvekili Ali İhsan Köktürk’ün,
Kocaeli Milletvekili Lütfü Türkkan’ın CHP grup önerisi üzerinde yaptığı
konuşması sırasında Cumhuriyet Halk Partisine sataşması nedeniyle konuşması
7.- Zonguldak Milletvekili Özcan Ulupınar’ın, Kocaeli
Milletvekili Lütfü Türkkan’ın CHP grup önerisi üzerinde ve Zonguldak
Milletvekili Ali İhsan Köktürk’ün sataşma nedeniyle yaptıkları konuşmaları
sırasında şahsına ve Adalet ve Kalkınma Partisine sataşması nedeniyle konuşması
8.- Zonguldak Milletvekili Ali İhsan Köktürk’ün,
Zonguldak Milletvekili Özcan Ulupınar’ın sataşma nedeniyle yaptığı konuşması
sırasında Cumhuriyet Halk Partisine sataşması nedeniyle konuşması
9.- Zonguldak Milletvekili Özcan Ulupınar’ın, Zonguldak
Milletvekili Ali İhsan Köktürk’ün sataşma nedeniyle yaptığı konuşması sırasında
şahsına sataşması nedeniyle konuşması
X.- KANUN TASARI VE TEKLİFLERİ İLE KOMİSYONLARDAN GELEN
DİĞER İŞLER
A) Kanun Tasarı ve Teklifleri
1.- Adalet ve Kalkınma Partisi Grup Başkanvekilleri
İstanbul Milletvekili Ayşe Nur Bahçekapılı, Kayseri Milletvekili Mustafa
Elitaş, Giresun Milletvekili Nurettin Canikli, Kahramanmaraş Milletvekili Mahir
Ünal ve Adıyaman Milletvekili Ahmet Aydın’ın; Türkiye Büyük Millet Meclisi
İçtüzüğünde Değişiklik Yapılmasına Dair İçtüzük Teklifi ile Tunceli
Milletvekili Kamer Genç’in; Türkiye Büyük Millet Meclisi İçtüzüğünün Bir
Maddesinin Değiştirilmesi Hakkında İçtüzük Teklifi ve Anayasa Komisyonu Raporu (2/242,
2/80) (S. Sayısı: 156)
2.- Devlet Sırrı Kanunu Tasarısı ve Avrupa Birliği Uyum
Komisyonu ile Adalet Komisyonu Raporları (1/484) (S. Sayısı: 287)
3.- 176 Sayılı Maden İşyerlerinde Güvenlik ve Sağlık
Sözleşmesinin Onaylanmasının Uygun Bulunduğuna Dair Kanun Tasarısı ve Dışişleri
Komisyonu Raporu (1/976) (S. Sayısı: 650)
4.- Ceza İnfaz Kurumları Güvenlik Hizmetleri Kanunu
Tasarısı ve Adalet Komisyonu Raporu (1/742) (S. Sayısı: 616)
5.- Dünya Posta Birliği Kuruluş Yasasına Yedinci Ek
Protokolün Onaylanmasının Uygun Bulunduğuna Dair Kanun Tasarısı ve Dışişleri
Komisyonu Raporu (1/337) (S. Sayısı: 73)
6.- Türkiye Cumhuriyeti Hükümeti ile Kosova Cumhuriyeti
Hükümeti Arasında Kültür Merkezlerinin Kuruluşu, İşleyişi ve Faaliyetleri
Hakkında Anlaşmanın Onaylanmasının Uygun Bulunduğuna Dair Kanun Tasarısı ve
Dışişleri Komisyonu Raporu (1/737) (S. Sayısı: 432)
7.- Türkiye Cumhuriyeti ile Kosova Cumhuriyeti Arasında
Gelir Üzerinden Alınan Vergilerde Çifte Vergilendirmeyi Önleme ve Vergi
Kaçakçılığına Engel Olma Anlaşması ve Eki Protokolün Onaylanmasının Uygun
Bulunduğuna Dair Kanun Tasarısı ve Dışişleri Komisyonu Raporu (1/768) (S.
Sayısı: 466)
8.- Engellilerin Haklarına İlişkin Sözleşmeye Ek
İhtiyari Protokolün Onaylanmasının Uygun Bulunduğuna Dair Kanun Tasarısı ile
İnsan Haklarını İnceleme Komisyonu ve Dışişleri Komisyonu Raporları (1/892) (S.
Sayısı: 605)
9.- Vişegraddaki Sokullu Mehmet Paşa Köprüsünün Yapısal
Unsurlarının Durumunun Tespit Edilmesi, Restorasyon Projesinin Hazırlanması ve
Projenin Uygulanması Konusundaki İşbirliği Protokolünün Onaylanmasının Uygun
Bulunduğuna Dair Kanun Tasarısı ile Milli Eğitim, Kültür, Gençlik ve Spor
Komisyonu ile Dışişleri Komisyonu Raporları (1/333) (S. Sayısı: 104)
10.- Türkiye Cumhuriyeti Hükümeti ile Azerbaycan
Cumhuriyeti Hükümeti Arasında Aile, Kadın ve Çocuk Politikaları Alanında
İşbirliği Protokolunun Onaylanmasının Uygun Bulunduğuna Dair Kanun Tasarısı ile
Kadın Erkek Fırsat Eşitliği Komisyonu ve Dışişleri Komisyonu Raporları (1/736)
(S. Sayısı: 440)
11.- Türkiye Cumhuriyeti Hükümeti ile Kuzey Kıbrıs Türk
Cumhuriyeti Hükümeti Arasında Ormancılık Alanında Yardım ve İşbirliği
Protokolünün Onaylanmasının Uygun Bulunduğuna Dair Kanun Tasarısı ile, Tarım,
Orman ve Köyişleri Komisyonu ile Dışişleri Komisyonu Raporları (1/496) (S.
Sayısı: 267)
12.- Türkiye Cumhuriyeti Hükümeti ile Türkmenistan
Hükümeti Arasında Arşiv Alanında İşbirliği Protokolünün Onaylanmasının Uygun
Bulunduğuna Dair Kanun Tasarısı ve Dışişleri Komisyonu Raporu (1/653) (S.
Sayısı: 420)
13.- Türkiye Cumhuriyeti Hükümeti ile Kuzey Kıbrıs Türk
Cumhuriyeti Hükümeti Arasında Kayıtlı Posta, On-Line Havale ve Tahsilat
Hizmetlerinin Geliştirilmesine İlişkin Protokolün Onaylanmasının Uygun
Bulunduğuna Dair Kanun Tasarısı ve Dışişleri Komisyonu Raporu (1/318) (S. Sayısı:
202)
14.- Türkiye Cumhuriyeti Hükümeti ile Kırgız
Cumhuriyeti Hükümeti Arasında Turizm İşbirliği Anlaşmasının Onaylanmasının
Uygun Bulunduğuna Dair Kanun Tasarısı ve Dışişleri Komisyonu Raporu (1/802) (S.
Sayısı: 495)
15.- Türkiye Cumhuriyeti Hükümeti ile Bosna ve Hersek
Bakanlar Konseyi Arasında Sağlık Alanında İşbirliği Anlaşmasının Onaylanmasının
Uygun Bulunduğuna Dair Kanun Tasarısı ve Dışişleri Komisyonu Raporu (1/421) (S.
Sayısı: 160)
16.- Türkiye Cumhuriyeti Hükümeti ile Türkmenistan
Hükümeti Arasında Türkmenistandan Türkiye Cumhuriyetine Doğalgaz Sevk Edilmesi
Konusunda İşbirliğine Dair Çerçeve Anlaşmanın Onaylanmasının Uygun Bulunduğuna
Dair Kanun Tasarısı ve Dışişleri Komisyonu Raporu (1/878) (S. Sayısı: 569)
XI.- OYLAMALAR
1.- (S. Sayısı: 73) Dünya Posta Birliği Kuruluş
Yasasına Yedinci Ek Protokolün Onaylanmasının Uygun Bulunduğuna Dair Kanun
Tasarısı’nın oylaması 
2.- (S. Sayısı: 605) Engellilerin Haklarına İlişkin
Sözleşmeye Ek İhtiyari Protokolün Onaylanmasının Uygun Bulunduğuna Dair Kanun
Tasarısı’nın oylaması 
3.- (S. Sayısı: 440) Türkiye Cumhuriyeti Hükümeti ile
Azerbaycan Cumhuriyeti Hükümeti Arasında Aile, Kadın ve Çocuk Politikaları
Alanında İşbirliği Protokolunun Onaylanmasının Uygun Bulunduğuna Dair Kanun
Tasarısı’nın oylaması 
4.- (S. Sayısı: 267) Türkiye Cumhuriyeti Hükümeti ile
Kuzey Kıbrıs Türk Cumhuriyeti Hükümeti Arasında Ormancılık Alanında Yardım ve
İşbirliği Protokolünün Onaylanmasının Uygun Bulunduğuna Dair Kanun Tasarısı’nın
oylaması 
5.- (S. Sayısı: 420) Türkiye Cumhuriyeti Hükümeti ile
Türkmenistan Hükümeti Arasında Arşiv Alanında İşbirliği Protokolünün
Onaylanmasının Uygun Bulunduğuna Dair Kanun Tasarısı’nın oylaması 
6.- (S. Sayısı: 202) Türkiye Cumhuriyeti Hükümeti ile
Kuzey Kıbrıs Türk Cumhuriyeti Hükümeti Arasında Kayıtlı Posta, On-Line Havale
ve Tahsilat Hizmetlerinin Geliştirilmesine İlişkin Protokolün Onaylanmasının
Uygun Bulunduğuna Dair Kanun Tasarısı’nın oylaması 
7.- (S. Sayısı: 495) Türkiye Cumhuriyeti Hükümeti ile
Kırgız Cumhuriyeti Hükümeti Arasında Turizm İşbirliği Anlaşmasının
Onaylanmasının Uygun Bulunduğuna Dair Kanun Tasarısı’nın oylaması 
XII.- YAZILI SORULAR VE CEVAPLARI
1.- Manisa Milletvekili Sakine Öz'ün, çerçeve kanun
(torba kanun) uygulaması ile ilgili çeşitli verilere ilişkin sorusu ve Türkiye
Büyük Millet Meclisi Başkan Vekili Sadık Yakut’un cevabı (7/53519) 
2.- Ankara Milletvekili Özcan Yeniçeri'nin, 2002-2014
yılları arasında TBMM ile bağlı kurum ve kuruluşlarınca yapılan akaryakıt
alımlarına ilişkin sorusu ve Türkiye Büyük Millet Meclisi Başkan Vekili Sadık
Yakut’un cevabı (7/53520) 
3.- Ankara Milletvekili Özcan Yeniçeri'nin, 2002-2014
yılları arasında TBMM ile bağlı kurum ve kuruluşlarınca satın alınan deprem
performans analiz testi hizmetlerine ilişkin sorusu ve Türkiye Büyük Millet
Meclisi Başkan Vekili Sadık Yakut’un cevabı (7/53521)
4.- Ankara Milletvekili Özcan Yeniçeri'nin, 2002-2014
yılları arasında TBMM ile bağlı kurum ve kuruluşlarınca satın alınan servis
aracı kiralama ve servis hizmetlerine ilişkin sorusu ve Türkiye Büyük Millet
Meclisi Başkan Vekili Sadık Yakut’un cevabı (7/53524)
5.- Kütahya Milletvekili Alim Işık'ın, bağlı, ilgili
veya ilişkili kurum ve kuruluşlarca gerçekleştirilen medya, tanıtım ve reklam
harcamalarına,
Bağlı, ilgili veya ilişkili kurum ve kuruluşların 2014
yılı bütçe ödeneklerine ve bütçe gerçekleşmelerine,
İlişkin soruları ve Başbakan Yardımcısı Numan
Kurtulmuş’un cevabı (7/54335), (7/54336)
6.- Adana Milletvekili Seyfettin Yılmaz'ın, Suriye
politikasına ilişkin sorusu ve Dışişleri Bakanı Mevlüt Çavuşoğlu’nun cevabı
(7/54385)
7.- İzmir Milletvekili Ahmet Kenan Tanrıkulu'nun, Kamu
Denetçiliği Kurumuna yapılan başvurulara ilişkin sorusu ve Türkiye Büyük Millet
Meclisi Başkan Vekili Sadık Yakut’un cevabı (7/54524)
8.- İstanbul Milletvekili Mustafa Sezgin Tanrıkulu'nun,
askerlerle IŞİD teröristlerinin buluştuğu iddialarına ilişkin Başbakandan
sorusu ve Millî Savunma Bakanı İsmet Yılmaz’ın cevabı (7/54539) 
9.- İstanbul Milletvekili Mahmut Tanal'ın, Bayburt'un
ekonomik durumuna ilişkin sorusu ve Ekonomi Bakanı Nihat Zeybekci’nin cevabı
(7/54591) 
10.- İstanbul Milletvekili Mustafa Sezgin
Tanrıkulu'nun, taşınır ve taşınmaz kiralamaları nedeniyle yapılan harcamalara
ilişkin sorusu ve Ekonomi Bakanı Nihat Zeybekci’nin cevabı (7/54592)
11.- İstanbul Milletvekili Müslim Sarı'nın, askerler
ile IŞİD arasında görüşme yapıldığına dair haberlere ve görüşmelerin içeriğine
ilişkin sorusu ve Millî Savunma Bakanı İsmet Yılmaz’ın cevabı (7/54663)
12.- Antalya Milletvekili Gürkut Acar'ın, TBMM
lokantaları ile ilgili çeşitli hususlara ilişkin sorusu ve Türkiye Büyük Millet
Meclisi Başkan Vekili Sadık Yakut’un cevabı (7/54685)
13.- İstanbul Milletvekili D. Ali Torlak'ın, 17 Aralık
2013 tarihinden itibaren görevden alınan bürokratlara ilişkin sorusu ve Ekonomi
Bakanı Nihat Zeybekci’nin cevabı (7/54759)
14.- İstanbul Milletvekili D. Ali Torlak'ın, 17 Aralık
2013 tarihinden itibaren görevden alınan bürokratlara ilişkin sorusu ve Millî
Savunma Bakanı İsmet Yılmaz’ın cevabı (7/54886)
15.- İstanbul Milletvekili Mustafa Sezgin
Tanrıkulu'nun, TBMM'de bir internet sitesine erişimin engellenmesine ilişkin
sorusu ve Türkiye Büyük Millet Meclisi Başkan Vekili Sadık Yakut’un cevabı
(7/54920)
16.- İstanbul Milletvekili Mustafa Sezgin
Tanrıkulu'nun, 2010-2014 yılları arasında bağlı kurum ve kuruluşlarda görev
yapan özel kalem müdürlerine,
2010-2014 yılları arasında bağlı kurum ve kuruluşlarda
görev yapan Basın ve Halkla İlişkiler müşavirlerine,
2010-2014 yılları arasında bağlı kurum ve kuruluşlarda
görev yapan müşavirlere,
İlişkin soruları ve Başbakan Yardımcısı Numan
Kurtulmuş’un cevabı (7/55278), (7/55279), (7/55280)
17.- Kırklareli Milletvekili Turgut Dibek'in,
Sayıştayın internet sitesinde yayımlanan 2013 yılı denetim raporlarına ilişkin
sorusu ve Türkiye Büyük Millet Meclisi Başkan Vekili Sadık Yakut’un cevabı
(7/55767)







3 Aralık 2014
Çarşamba
BİRİNCİ OTURUM
Açılma Saati:
14.01
BAŞKAN: Başkan
Vekili Sadık YAKUT
KÂTİP ÜYELER: Mine LÖK BEYAZ (Diyarbakır), Muhammet
Rıza YALÇINKAYA(Bartın)
-----0-----
BAŞKAN – Türkiye Büyük Millet
Meclisinin 22’nci Birleşimini açıyorum. 
Toplantı yeter sayısı vardır,
görüşmelere başlıyoruz. 
III.- OTURUM BAŞKANLARININ KONUŞMALARI 
1.- Oturum Başkanı TBMM Başkan Vekili Sadık Yakut’un, 3
Aralık Dünya Engelliler Günü’ne ilişkin konuşması
BAŞKAN – Sayın
milletvekilleri, bugün 3 Aralık Dünya Engelliler Günü. Toplumların gelişmişlik
düzeylerini ortaya koyan en önemli gösterge engellilerine yaptıkları
hizmetlerdir. Engellilerin hayat düzeyleri, sosyal devlet ve çağdaş toplum
olabilmenin en önemli göstergesidir. Engellilere acıyarak ya da onlara bakıp
duygulanarak onların sorunlarını çözemeyiz. Onları anlayarak onların
isteklerine sempatiyle yaklaşmak, onların yapabileceklerine fırsatlar
oluşturmak, yapamadıklarına kendilerinin yapabilmeleri için destek olmak en
önemli yöntemdir. Bu yöntem, aynı zamanda engelli kardeşlerimizin kendi
sorumluluklarına izin verilmesine, onların cesaretlendirilmelerine,
kendileriyle ilgili olumlu iletişim kurulmasına, kendi içsel güçlerini
kullanmalarına ve üretkenliklerine önemli yararlar getirecektir. 
Sayın
milletvekilleri, engelliler bizim çocuklarımız, bizim gençlerimiz, bizim
yaşlılarımızdır. Birçoğumuzda olmayan özellikleri Cenab-ı Allah onlara
vermiştir. Onların yetenekleri çoğumuzdan daha fazla ve çoğumuzdan daha
farklıdır. Onlar hayatın mağdurları değil, hayatın galibidirler.
Unutmayalım ki engellilerin ayrı bir
dünyaları yok, yaşadığımız her yer hepimizin dünyasıdır. Hiçbir insan engelli
olma durumuyla karşılaşmama garantisine sahip değildir. Her bireyin bir engelli
adayı olma ihtimalini göz ardı etmeden koşulsuzca emek vereceğimiz
engellilerimiz bizlere Allah’ın bir lütfudur. Onların anne ve babaları mahcup
değil, makbuldürler. Bu nedenle onlar çocuklarına sevgilerini aktarırlarken
yavrularının ve her birimizin tam yüreklerini ortalarlar. Çocuklarını engelli
olarak büyüten ve her türlü meşakkatin üstesinden gelmeye çalışan anne ve
babalar Yüce Yaradan’ın yeryüzünde seçtiği özel ve güzel insanlardır.
Onların gözleri görmese de
görüleceklerin en renklisini görürler, onların kulakları duymasa da sözlerin en
güzelini işitirler. Onlar yüreğinde sevgi ve kötülüğü en üstün şekilde
şifreleyip öğütenlerdir. Onlar bizim kaya kovuklarında saklı miski amber kokulu
çiçeklerimizdir. Onların kokusunu hissetmeden hiçbir insanın mutlu olamayacağı
ve biçare olduğu herkes tarafından çok iyi bilinmelidir. 
Diyorum ki: Canlarımız onlar için sebil
olsun, umutlarımız umutları olsun, adımız kimsesizlerin kimsesi, yerimiz
mazlumların yanı olsun. Çığlıkları çığlığımız, sesleri sesimiz olsun; çileleri
çilemiz, yürekleri yüreğimiz, bedenleri bedenimiz olsun. 
İnsanlarımıza bakışımızın engelli
olmadığını idrak ettiğimizde her zorluğun üstesinden gelinebileceği gerçeğini
sizlerle paylaşırken 3 Aralık Engelliler Günü duyarlılığının siz değerli
milletvekillerimizi, vatandaşlarımızı ve tüm insanlığı sarmasını diliyor,
hepinize saygılar sunuyorum. (AK PARTİ sıralarından alkışlar) 
Gündeme geçmeden önce...
KAMER GENÇ (Tunceli) – Sayın Başkan,
ben İç Tüzük’ün 58’inci maddesine göre geçen tutanakta yer alan bir beyanatı
düzeltmek istiyorum, onun için söz istiyorum efendim. 
BAŞKAN – Dünkü birleşimdeki hangi
konuda, hangi beyanınızı düzeltmek için müracaat ettiniz? 
KAMER GENÇ (Tunceli) – Konuşma yaparken
Anayasa Komisyonu Başkanıyla ilgili “Beyni çalışmıyor.” yolundaki bir beyanım
oldu, onu düzeltmek istiyorum.
ÜNAL KACIR (İstanbul) – Neyi
düzeltecek? Mahkemede mi lazım olacak?
BAŞKAN – Düzelteceksiniz?
KAMER GENÇ (Tunceli) – Evet,
düzelteceğim beyanatımı. 
BAŞKAN – Hayır, düzeltecek misiniz diye
soruyorum. 
KAMER GENÇ (Tunceli) – Ya, İç Tüzük’ün
58’inci maddesi diyor ki: “Bir milletvekili...”
BAŞKAN – Sayın Genç, düzeltecek misiniz
diye soruyorum, niye alınganlık gösteriyorsunuz?
KAMER GENÇ (Tunceli) – Düzelteceğim
diyorum, düzelteceğim. 
BAŞKAN – Sayın Genç, konuşmayı sadece
bu amaçla yaparsınız, onun için soruyorum, alınganlık göstermeyin. 
KAMER GENÇ (Tunceli) – Sayın Başkan,
zaten bu amaçla yapıyorum. 
BAŞKAN - İki dakika süre veriyorum. 
AHMET YENİ (Samsun) – Sayın Başkan,
düzeltecekse...
ÜNAL KACIR (İstanbul) – Ya,
düzeltecek... Mahkemede lazım olacak, niye düzeltecek ki.
BAŞKAN – 58’inci madde gereğince lütfen
başka konuya geçmeyin. 
Buyurun. 
IV.- GEÇEN TUTANAK HAKKINDA KONUŞMALAR
1.- Tunceli Milletvekili Kamer Genç’in, 2/12/2014
tarihli 21’inci Birleşimdeki bazı ifadelerini düzelttiğine ilişkin konuşması (x)
KAMER GENÇ (Tunceli) – Şu İç Tüzük’ü
okuyarak gelin buraya. Bir milletvekili geçen tutanaktaki ifadesini
düzeltebilir.
Sayın milletvekilleri, Anayasa
Mahkemesi Başkanı sizin beraber kebap yediğiniz kişiydi. Birdenbire çıktı dedi
ki: “Efendim, bu barajla ilgili hak ihlalleri vardır.” Ben de hak ihlali olan
bir kişiyim. 2002 yılında Doğru Yol Partisi yüzde 9,8 oy aldı, AKP yüzde 34 oy
aldı; AKP, Türkiye Büyük Millet Meclisine 366 milletvekili soktu, Doğru Yol
Partisi ben kazandığım hâlde Meclise giremedi. Eğer o baraj olmasaydı o zaman
74 milletvekili Doğru Yol Partisinden gelecekti. Hak ihlali açık. Anayasa
Mahkemesi burada hak ihlali otuz senedir devam ettiğine göre bunu düzeltebilir.
Nasıl düzeltir? Efendim, tutar, Seçim Kanunu’nda otuz senedir bu memlekette hak
ihlaline sebep olan o maddeyi resen iptal eder, barajı kaldırabilir. Anayasa’yı
bilenlerin bunu böyle bilmesi lazım ama nedense Burhan Kuzu, Tayyip Erdoğan
diyor ki: “Anayasa Mahkemesi böyle bir karar verirse biz bu Anayasa
Mahkemesinin kararını tanımıyoruz.” Yani, bir yandan Türkiye Cumhuriyeti’ni
kuran Anayasa’dır. Anayasa birisine “Sen Başbakansın, Cumhurbaşkanısın,
Parlamentosun.” diyor, Anayasa Mahkemesine de “Sen bir yüksek mahkemesin...” Ve
bunlara “Bunlara uymak zorundasın.” diyor “Ben tanımıyorum.” diyor. Bu ne
demektir? “Ben eşkıyalık yapacağım.” diyor. 
AHMET YENİ (Samsun) – Sayın Başkan,
düzeltme yapmadı. 
MAHİR ÜNAL (Kahramanmaraş) – Neyi
düzeltiyor Sayın Başkan şimdi?
KAMER GENÇ (Devamla) – Ben Burhan
Kuzu’ya dedim ki: “Senin beynin çalışmıyor.” Aslında olan beyin çalışır,
olmayan beyin ne çalışır arkadaşlar? Onun için, ben böyle düzeltmek istiyorum.
(AK PARTİ sıralarından gürültüler)
MAHİR ÜNAL (Kahramanmaraş) – Daha büyük
bir hakaret Sayın Başkan! Daha büyük bir hakaret yapıyor!
KAMER GENÇ (Devamla) – Ya, ne
kızıyorsunuz kardeşim! Bana kendisi bir sürü laf söyledi. 
BAŞKAN – Sayın Genç, lütfen temiz bir
dille konuşun. 
KAMER GENÇ (Devamla) – Efendim?
BAŞKAN – Temiz dille konuşun lütfen. 
KAMER GENÇ (Devamla) – Temiz dille
konuşuyorum. 
OSMAN AŞKIN BAK (İstanbul) – Nasıl
konuşuyorsun!
BAŞKAN – İç Tüzük gereğince uyarıyorum.

KAMER GENÇ (Devamla) – Benim konuştuğum
dil gayet temiz bir dil. 
MAHİR ÜNAL (Kahramanmaraş) – Bu nasıl
bir düzeltmedir ya!
BAŞKAN – Hakkınız değil, sözlerinizi
düzeltmek için söz aldınız. 
KAMER GENÇ (Devamla) – Dolayısıyla,
kendisi bana hakaret etti, onun hesabını kendisinden soracağım. 
OSMAN AŞKIN BAK (İstanbul) – Sen
kendine bak ya!
BAŞKAN – Dünkü sözlerinizi düzeltmek
için söz aldınız Sayın Genç. Lütfen temiz konuşun, temiz dille konuşun. 
KAMER GENÇ (Devamla) – Burhan Kuzu
nasıl profesör olmuş, ben hayret ediyorum. 
MAHİR ÜNAL (Kahramanmaraş) – Ya, Allah
aşkına! Güne seninle başlıyoruz ya! Bu Meclisin senden çektiği nedir ya! 
KAMER GENÇ (Devamla) – Bu profesörlük
unvanını kim vermiş kendisine? 
(Mikrofon otomatik cihaz tarafından
kapatıldı) 
KAMER GENÇ (Devamla) – Bir Anayasa
profesörü olarak “Anayasa Mahkemesini kaldıralım.” der mi? Böyle bir şey olmaz.
OSMAN AŞKIN BAK (İstanbul) – Kıskanma,
kıskanma, sen de profesör ol.
KAMER GENÇ (Devamla) – Ya, ne
pireleniyorsunuz? Çıkın burada cevap verin ya.
MAHİR ÜNAL (Kahramanmaraş) – Güne
seninle başlıyoruz ya, senin belanla, senin şerrinle başlıyoruz güne ya.
KAMER GENÇ (Devamla) – Ya, çıkın burada
cevap verin ya, gel şuradan bize cevap ver.
MAHİR ÜNAL (Kahramanmaraş) – Senin
hakaretinle başlıyoruz güne ya! Yazık değil mi ya!
OSMAN AŞKIN BAK (İstanbul) – Hangi
hukuk fakültesini bitirdin sen? Almadılar bile seni.
KAMER GENÇ (Tunceli) – Konuşma be,
konuşma!
MAHİR ÜNAL (Kahramanmaraş) – Anlamsız
işlerin yüzünden… Yazık sana ya!
KAMER GENÇ (Tunceli) – Ya bu kadar
hırsızlıkları siz hâlâ savunuyorsunuz.
ÜNAL KACIR (İstanbul) – Neyi düzelttin,
neyi?
KAMER GENÇ (Tunceli) – Olan beyin
çalışır, olmayan beyin çalışmaz.
BAŞKAN – Gündem dışı ilk söz, Muş
genelinde yaşanan sorunlar hakkında söz isteyen Muş Milletvekili Demir Çelik’e
aittir.
Buyurun Sayın Çelik. 
V.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Muş Milletvekili Demir Çelik’in, Muş ili genelinde
yaşanan sorunlara ilişkin gündem dışı konuşması
DEMİR ÇELİK (Muş) – Sayın Başkan,
değerli milletvekilleri; hepinizi şahsım ve partim adına saygı ve sevgiyle
selamlıyorum. 
Bugün 3 Aralık Dünya Engelliler Günü,
ben de sınırsız, baskısız, engelsiz, özgür yarınlar dileklerimle Dünya
Engelliler Günü’nü kutluyorum.
Sayın Başkan, değerli milletvekilleri;
yer altı, yer üstü zenginlikleriyle bir bölge olan Doğu ve Güneydoğu Anadolu,
bir başka ifadesiyle Kürt coğrafyası, bu zenginliklerden amacına uygun
yararlandırılamayışının ortaya çıkardığı sorunlarla karşı karşıyadır. Keban,
Karakaya, Atatürk Barajı başta olmak üzere birçok barajda üretilen enerji
kaynakları ora halkının refahına, zenginliğine, mutluluğuna sevk edileceğine
oranın insansızlaştırılmasının da, yoksul ve geri bıraktırılmış olmasının da
politikasına dönüşmüştür. Doksan yıldır o coğrafyada farklı etnik kimlikten
insanların yaşıyor olması beraberinde yoksulluğu da, açlığı da, işsizliği de
getirmiştir. 
Bu sefaletin diz boyu olduğu
coğrafyadan nasibini alan illerden biri de Muş ilidir. Muş ili Türkiye'nin ilk
beş büyük ovasına sahip olmasının yanı sıra Malazgirt ve Bulanık ilçelerinin
ovalarını da dikkate aldığımızda, kendi büyüklüğündeki 10-15 ilin gıda başta
olmak üzere temel insani ihtiyaçlarını karşılama potansiyeline sahipken
maalesef Muş ilimiz 81 ilin içerisinde sonuncu olabilme haksızlığını yakalamış
bulunmaktadır. Türkiye'nin, dünyanın gelişmiş 20 ülkesi içerisinde olmasına,
zaman zaman 15-16’ncı ekonomik güç olmayla övünmüş olmasına karşın, maalesef
bizim payımıza düşen açlıktır, yoksulluktur, sefalettir, işsizliktir, bağlı
bulunduğumuz kadim coğrafyadan da göçertme ve göçtür.
Muş’un Türkiye'nin 81 ilinin sonuncusu
konumunda olması elbette ki talihsizliktir. Bunda biz siyasetçilerin de payının
olduğunun altını çizmek istiyorum. Türkiye’de gayrisafi millî hasılanın 15 bin
dolar olduğu, Kürt coğrafyasında bunun ortalama olarak 6 bin dolarlar civarında
kaldığı ama Muş’un da dâhil olduğu Ardahan, Kars ve Ağrı illerinde bu oranın 3
bin dolarlar seviyesine indiği gerçeğini unutmamamız gerekiyor. Muş’un şu anda
bir tek sanayi mamulü, metası, ürünü sadece şeker pancarı, onun dışında üretim
yok, istihdam yok; korkunç ve yoğun bir göç var, bu göçün ötesinde de bir
sefalet var. Bunlar yetmezmiş gibi 6, 7 Ekimde yaşanan, meşru ve demokratik bir
kısım taleplerini dile getirmek, Kobani’de yaşanan katliama karşı insani,
vicdani görevini yerine getirmek isteyen insanlara yönelik de ciddi, yoğun bir
hukuk dışı siyasi soykırım operasyonu var.
Sayın Başkan, değerli milletvekilleri;
6 Ekimde Muş’un Varto ilçesinde Hakan Buksur’un öldürülmüş olmasıyla başlayan
olaylar beraberinde kontrolsüz, denetim dışı bir kısım yapıların demokratik
siyaset yürütücüleri baskıladıkları bir durum da söz konusu. Bunun yol açtığı
yine bir göçme, göçertilme yaşanıyor, yaşanmaktadır. Muş’un genelinde 200
civarında arkadaş gözaltına alınmış, bunlardan 65’i tutuklanmıştır. Tutuklanan
insanların içerisinde yaşlı, engelli raporu sahibi insanlar olduğu gibi, çocuk
diyebileceğimiz 15, 16, 17 yaşlarında insanlarımız var. Molotofun ne olduğunu,
nasıl hazırlandığını, nasıl atılacağını ya da etkin atılma yöntemini bilmiyor
olmalarına karşın, engelli ve de yaşlı insanlar, sağlığı elvermeyen insanlar
tutuklanmıştır, şu anda cezaevinin soğuk duvarları arasında mahkûmiyetlerini
gidermenin talihsizliğiyle karşı karşıya kalmışlardır. Yaşanan olaylardan
hareketle Varto, Malazgirt, Bulanık, Muş merkez ilçemizde birçok vatandaşımızın
artık canına tak etmiş olmalı ki yine İstanbul’un, İzmir’in, Mersin’in
yollarına düşmüşler, buranın, mega kentlerin ücra köşelerinde açlık ve sefaletin
ama aynı zamanda işsizlik ve asimilasyonist politikalarını da kurbanı olmaya
mahkûm bırakılmışlardır. 
Bu nedenle çözüm sürecini
dillendirdiğimiz bu dönemde bölgeye pozitif, kalkınmaya hizmet edecek
yaklaşımlar beklediğimizi ifade ediyor, hepinize saygılar sunuyorum. (HDP
sıralarından alkışlar)
BAŞKAN – Teşekkür ediyorum.
Gündem dışı ikinci söz, Dünya
Engelliler Günü hakkında söz isteyen Kahramanmaraş Milletvekili Mesut
Dedeoğlu’na aittir.
Buyurun Sayın Dedeoğlu. (MHP
sıralarından alkışlar) 
2.- Kahramanmaraş Milletvekili Mesut Dedeoğlu’nun, 3
Aralık Dünya Engelliler Günü’ne ilişkin gündem dışı konuşması
MESUT DEDEOĞLU (Kahramanmaraş) –
Teşekkür ediyorum Sayın Başkanım.
Sayın Başkan, çok değerli
milletvekilleri; bugün Dünya Engelliler Günü. Engelsiz bir dünya ve yasaksız
bir dünya temennisiyle hepinizi saygılarımla selamlıyorum.
Türkiye’de milyonlarla ifade ettiğimiz
engelli vatandaşlarımız var, elbette ki bununla beraber de birçok problemleri
var. Engellilerin istediği pek bir şey yok, sadece onları anlamak, sadece onlar
ne demek istiyor, nasıl yaşamak istiyor, bütün meselenin tamamı bunun üzerine
kurulmuş. 
Bir insan dünyaya engelli gelebilir,
daha sonra da engelli olabilir. Bu engelli olarak dünyaya gelen vatandaşımızın
ilk önce eğitimi, sağlığı, rehabilitasyonu ve iş istihdamı, daha sonra da kendi
hayatını idame ettirecek, hayati şartlarını sağlayabilecek o imkânları
sağlamak, bu da devletin görevi. 
Eğitimle ilgili birçok problemi var
engellilerimizin. Maalesef üzülerek söylüyorum bunu ben. Daha bugün olmuş,
engelliler kaynaşma okullarında mı okusun yoksa her engel grubuna ayrı ayrı
okullar mı açılsın, bu Hükûmet daha hâlâ buna karar veremedi; her iki yılda, üç
yılda bu kanun, bu yönetmelik ayrı ayrı değişmekte. Bununla beraber, “Engelli,
okulunu bitirdikten sonra bu meslek grubunda çalışabilir mi, bunda çalışamaz
mı, bunun engeli bu çalışmaya, bu devlet kademesinde görev almaya uygun mu
değil mi?” maalesef üzülerek söylüyorum, buna hâlâ karar veremedi. 
Engellilerin istedikleri en önemli şey
eve kapalı kalmamak; evden dışarıya çıkmak ama dışarıya çıktığında da fiziki
şartlarının yerinde olması yani apartman girişlerinde, toplu taşım araçlarında,
dolaşabilecekleri, iş yerlerinde, çarşılarda, alışveriş merkezlerinde sağlıklı
bir şekilde alışveriş yapabilecekleri, yürüyüş yapabilecekleri ve kendi
ihtiyaçlarını karşılayabilecekleri bir şekilde hayatlarını sürdürebilmek. Ama,
maalesef görüyoruz ki şu anda bu da sağlıklı bir şekilde Türkiye şartlarında
yerine gelmiş değil. 2005 yılında 5378 sayılı Kanun çıktı. Bu kanun
belediyelere çok büyük bir yaptırım getiriyordu. Maalesef o beş yıl içerisinde
bu yerine getirilemedi, bir uzatmaya gidildi. Şu anda o kanunun 7/7/2015 yılında
süresi bitiyor. Bu kanun, fiziksel engelli ve görme engellilerimizin
hayatlarını idame ettirmeleri noktasında belediyelere çok büyük yaptırımlar
getiriyordu ve hapis cezaları vardı ama görüyorum ki şu ana kadar, şurada
kalmış bir altı yedi ay süreleri, bu süre içerisinde de belediyeler bu konuyla
ilgili yakın ilgi ve alaka içerisinde değiller. 
Tabii, bu problemlerin içerisinde en
büyük problemleri, ilgi bekliyorlar, devletten ilgi bekliyorlar. Türkiye’deki
engelliler acınmayı beklemiyor tüm dünyada olduğu gibi. Biz onlara acımadan
hayatlarını nasıl yaşayabilirler, nasıl hayatlarını idame ettirirler o konuda
yardımcı olmamız gerekiyor. Nasıl olmamız gerekiyor? Buradan çıkaracağımız yani
Türkiye Büyük Millet Meclisinden çıkaracağımız kanunlarla olur. Üç yıl önce
engellilerle ilgili bir kanun teklifi verdim. Şimdi diyorum ki, hep beraber bir
araya gelelim -Türkiye’de engellilerin problemleri o kadar büyük değil- birlik
beraberlik içerisinde bu kanunları çıkartalım ve yaşanabilir bir Türkiye hâline
getirelim engelliler için.
Şimdi, bununla beraber en büyük
olaylarda engellilere imkân verdiğiniz zaman yapamayacakları iş yok,
gösteremeyecekleri başarı da yok. 
Burada spor konusuna da değinmek
istiyorum: Geçtiğimiz 2012’de Londra’da yapılan olimpiyat ve paralimpiklerde
engelliler çok sayıda madalya aldılar. Eğer bu imkânları bunlara verirsek bu
madalyalar katlanarak devam edecek, dünyada ses getirecek bir duruma, bir
konuma gelecek. Onun için, birlik beraberlik içerisinde engellilerin bütün
problemlerini çözmeye yönelik çalışmalara biz Milliyetçi Hareket Partisi Grubu
olarak hazırız. 
Engelsiz bir dünya dileyerek hepinizi
saygılarımla selamlıyorum. (MHP sıralarından alkışlar)
BAŞKAN – Teşekkür ediyorum.
Gündem dışı üçüncü söz, aynı konuda söz
isteyen Malatya Milletvekili Ömer Faruk Öz’e aittir. 
Buyurun Sayın Öz. (AK PARTİ
sıralarından alkışlar) 
3.- Malatya Milletvekili Ömer Faruk Öz’ün, 3 Aralık
Dünya Engelliler Günü’ne ilişkin gündem dışı konuşması
ÖMER FARUK ÖZ (Malatya) – Sayın Başkan,
değerli milletvekilleri; Dünya Engelliler Günü dolayısıyla söz almış
bulunuyorum. Toplumumuzun ayrılmaz bir parçası olan engelli vatandaşlarımızın
hatırlanması açısından bugünü önemli bir gün olarak görüyoruz. Bu vesileyle,
başta engelli kardeşlerimiz olmak üzere yüce heyetinizi saygıyla selamlıyorum. 
Malumunuz olduğu üzere, anayasal ve
evrensel değerler bir yana, engellilerin dertleriyle dertlenmek, bizim örf
adetlerimizde, ananelerimizde ve inançlarımızda açık bir şekilde ilgilenilmesi
gereken konular olarak önümüze çıkmaktadır. 
Engellilik hâli, insanın temel
fonksiyonları açısından günlük hayatını idame ettirebilmesi için eksiklik olsa
da insanî yönden asla bir kusur değildir. Erzurumlu İbrahim Hakkı
Hazretleri’nin bir şiirinde “Harabat ehline hor bakma şâkir/Defineye malik
viraneler var.” dediği gibi, dış görünüşü itibariyle hor görülen veya engelli
olduğu için toplum tarafından acınarak bakılan pek çok kimse, zengin ve diri
bir gönül yapısıyla Allah katında diğerlerinden çok daha üstün olabilir. 
Hepinizin bildiği gibi, asıl engel
bedende değil zihindedir. Asıl engelli ise Allah tarafından kendisine verilen
sağlığı bir kibir aracı görüp bir gün kendinin de engelli hâle gelebileceğini
düşünmeyenler, kendilerini farklı görüp başkalarına tepeden bakanlardır. 
Değerli milletvekilleri, AK PARTİ
iktidarının on iki yıllık dönemine baktığımızda engelli vatandaşlarımızın hak
ettikleri hayat şartlarına kavuşabilmeleri, sosyal yaşama, toplumsal alana ve
iş hayatına entegre olabilmeleri için birçok yasal düzenleme yaptık. Bu
doğrultuda, 2005 yılında Engelliler Kanunu başta olmak üzere çeşitli yasal
düzenlemeler yaptık. 2013’te Türk hukuk mevzuatında hakikaten garabet şekilde
duran “özürlü”, “sakat”, “çürük” gibi ifadeleri çıkararak sadece ve sadece
“engelli” ibaresini koyduk. Aileleriyle birlikte geleceğe daha güvenle
bakabilmeleri için çözümler ürettik, önlerindeki hukuki, sosyal ve fiziki
engelleri peyderpey kaldırdık ve kaldırmaya devam edeceğiz. Sokakları, toplu
taşıma araçlarını ve kamu hizmetlerinden engelli kardeşlerimizin istifade
edebilecekleri şekilde gerekli düzenlemeleri yaptık. İş gücüne katılmalarını
teşvik ettik. Bu noktada iş çevrelerine engelli eleman çalıştırmaları kaydıyla
birçok imtiyaz, birçok imkân verdik ve birçok harcamayı devlet bizzat kendisi
karşılama görevini üstlendi. Değişik branşlarda engellilerin istihdamına önem
verdik. İlk defa iktidarımız döneminde 1.300’ün üzerinde engelli kardeşimiz
öğretmen olarak atanmıştır. Diğer mesleklerde de mutlaka engelli
kardeşlerimizin o mesleği yapmayla ilgili engeli olmadığı sürece istihdam
edilmesinin önü açılacaktır ve açılmaya da devam edecektir. 
Aynı şekilde engelli kardeşlerimizle
ilgili baktığımızda, 2002 yılında 5 bin civarında devlet memuru engelli
kardeşimiz mevcutken bugün bu sayı 34 bine çıkmıştır. Bu 7 kat gibi bir rakam
yine iktidarımız döneminde kamuda istihdamı artırmıştır. 
Yine özel eğitim kurumlarında birçok
engelli kardeşimizin eğitim almaları noktasında imkân sağladık ve özel
okullarda almış oldukları bu eğitimin bedelini de devletimiz bizzat kendisi
karşılamıştır.
Yine, engelli evlatlarımıza eğitim
alanında kendilerine uygun bir şekilde görme, işitmeyle ilgili gerekli eğitim
dokümanları devlet tarafından karşılanmış ve bilâbedel verilmiştir. 
Sporda engelleri kaldırmak amacıyla
politika belirledik, sokakları, toplu taşıma araçlarını ve kamu hizmet
binalarını engelliler için yeniden düzenlemeye başladık. Görme engelli
vatandaşlarımıza gören göz cihazlarını armağan ettik. Engellilere pozitif
ayrımcılığı anayasal düzenlemeyle Anayasa güvencesi altına aldık.
Saygıdeğer milletvekilleri, Malatya
ölçeğine baktığımızda da 5.084 engelli vatandaşımıza evde bakım ücreti olarak
ayda 760 lira, yaklaşık yılda 42 milyon lira ödeme yaptık. Yine, 189 engelli
vatandaşımızı bedeli devletimiz tarafından karşılanarak özel bakım evlerine
yerleştirdik. Yine, Malatya’mızda aynı şekilde Engelli Yaşam Merkezi üç aya
kadar tamamlanıp milletimizin hizmetine, engelli kardeşlerimizin hizmetine
sunulacaktır. 
Sayın Başkan, değerli milletvekilleri;
sözlerime son verirken zihinlerdeki ve kalplerdeki engellerin kalktığı bir
dünyaya hep birlikte ulaşmak dileğiyle tüm engelli kardeşlerimizin Engelliler
Günü’nü kutluyor, engelsiz bir dünyada buluşmak ümidiyle yüce heyetinizi
saygıyla selamlıyorum. (AK PARTİ sıralarından alkışlar)
BAŞKAN – Teşekkür ediyorum.
Sayın Altay, buyurun.
VI.- AÇIKLAMALAR
1.- Sinop Milletvekili Engin Altay’ın, 3 Aralık Dünya
Engelliler Günü’ne ilişkin açıklaması
ENGİN ALTAY (Sinop) – Teşekkür ederim
Sayın Başkan.
3 Aralık Dünya Engelliler Günü bugün.
Dünya nüfusunun yaklaşık yüzde 15’i, ülke nüfusumuzun yüzde 13’ünün engelli
olduğu günümüzde engellilerin sağlık başta olmak üzere her türlü kamusal
erişime kolayca ulaşabilmeleri, fırsat ve olanakların sunulması Parlamentomuzun
öncelikli görevi olmalıdır. Eğitim sistemimizde neredeyse yok sayılma noktasına
gelen engelli öğrencilerimize yeni bir bilimsel yaklaşımla eğitime erişim
imkânı sağlanmalı, okul binaları, derslikler göstermelik şekillerle değil
içerikle yeniden dizayn edilmelidir. Cumhuriyet Halk Partisi Grubu olarak engelli
vatandaşlarımızın yaşamlarını engelsiz hâle getirmek için Türkiye Büyük Millet
Meclisinde atılacak her adıma kayıtsız şartsız destek vereceğimizi beyanla tüm
engelli vatandaşlarımıza Cumhuriyet Halk Partisi adına saygılarımızı sunuyoruz.

BAŞKAN – Teşekkür ediyorum. 
Sayın Buldan, buyurun. 
2.- Iğdır Milletvekili Pervin Buldan’ın, 3 Aralık Dünya
Engelliler Günü’ne ilişkin açıklaması
PERVİN BULDAN (Iğdır) – Teşekkür ederim
Sayın Başkan. 
3 Aralık günü 1992’den bu yana
Birleşmiş Milletler tarafından Uluslararası Engelliler Günü olarak kabul
edilmiştir. 
Araştırma sonuçlarına göre Türkiye’de 8
milyon 431 bin 937 engelli vatandaş vardır, bu da nüfusun yüzde 13’üne denk
gelmektedir. 
Bugün engellilerin ülkemizde
karşılaştıkları sorunlar oldukça fazladır. Engellilerin karşılaştığı sorunların
başında istihdam gelmektedir. Türkiye’de her 5 engelliden yalnızca 1’i iş gücü
piyasasında yer almaktadır. Çalışabilir durumdaki engellilerin işgücünden ülke
ekonomisinin yararlanmasını sağlayacak bir istihdam politikası oluşturulmalı ve
kararlılıkla uygulanmalıdır. 
Haklar ve özgürlükler engellilerin
erişimine ve kullanımına uygun değildir. Bu nedenle tüm kamu alanlarının en
kısa sürede engellilerin erişebileceği biçimde düzenlenmesi sağlanmalıdır. 
Eğitimde karşılaştıkları engeller
nedeniyle engellilerin yüzde 21’i okur yazar değildir, sadece yüzde 7’si lise,
yüzde 2’si üniversite eğitimini tamamlamaktadır. Eğitim sistemi ve müfredat
engelli olmayanlar için planlanıp uygulanmaktadır. Eğitimdeki bu ayrımcılığa
bir son verilmelidir. 
Sağlık alanında da engellilerin
karşılaştıkları sorunlar mevcuttur. Özellikle protez ve diğer medikal
cihazların ücretleri oldukça yüksek olup çok az bir miktarı SGK tarafından
karşılanmaktadır. 
Çalışamayacak durumdaki engeliler
başkalarına muhtaç duruma düşürülmeden, başkalarının istismarına uğramadan
yaşayabilecekleri koşullara kavuşturulmalıdır. Bu amaçla, çalışamayan tüm
engellilerin insan onuruna yaraşır bir yaşam sürdürebilmesine yeterli aylık
bağlanmalıdır. 
Engellilerin insan hak ve özgürlüklerinden
tam ve eşit olarak yararlanabilmelerini, toplum hayatına etkili bir şekilde
katılabilmelerini, toplumla bütünleşebilmelerini, fırsat eşitliğinden istifade
edebilmelerini sağlamak ve engellilere yönelik her türlü ayrımcılıkla mücadele
etmek devletin yükümlülüğündedir. 
Bu nedenle, Halkların Demokratik
Partisi olarak bir kez daha “Devlet engellilerin yaşadıkları sorunların
giderilmesine dönük etkili çalışmalar yürütmelidir.” diyor, teşekkür ediyoruz. 
BAŞKAN – Teşekkür ediyorum.
Gündeme geçiyoruz. 
Başkanlığın Genel Kurula sunuşları
vardır. 
Türkiye Büyük Millet Meclisi
Başkanlığının bir tezkeresi vardır, okutup bilgilerinize sunacağım:
VII.- BAŞKANLIĞIN GENEL KURULA SUNUŞLARI
A) Tezkereler
1.- Türkiye Büyük Millet Meclisi Başkanlığının,
Pakistan Ulusal Meclisi Savunma Komitesi Başkanı Shaikh Rohale Asghar
başkanlığındaki heyetin ülkemizi ziyaret etmesinin Türkiye Büyük Millet Meclisi
Başkanlık Divanının 21/11/2014 tarihli 83 sayılı Kararı’yla uygun bulunduğuna
ilişkin tezkeresi (3/1659)
Türkiye Büyük
Millet Meclisi Genel Kuruluna
Türkiye Büyük Millet Meclisi Başkanlık
Divanının 21/11/2014 tarihli ve 83 sayılı Kararı ile Pakistan Ulusal Meclisi
Savunma Komitesi Başkanı Shaikh Rohale Asghar başkanlığındaki heyetin ülkemizi
ziyaret etmesi uygun bulunmuştur.
Söz konusu heyetin ülkemizi ziyareti,
28/03/1990 tarihli ve 3620 sayılı Türkiye Büyük Millet Meclisinin Dış
İlişkilerinin Düzenlenmesi Hakkında Kanun'un 7'nci maddesi gereğince Genel
Kurulun bilgilerine sunulur.
 Cemil
Çiçek
 Türkiye
Büyük Millet Meclisi Başkanı
BAŞKAN – Bilgilerinize sunulmuştur. 
Meclis araştırması açılmasına ilişkin
üç önerge vardır, okutuyorum:
B) Meclis Araştırması Önergeleri
1.- Diyarbakır Milletvekili Altan Tan ve 21
milletvekilinin, Şeyh Sait Efendi ve 46 arkadaşı ile Bediüzzaman Saidi Nursi,
Seyit Rıza, Şemdinanlı Seyit Abdulkadir ve oğlu Seyit Muhammed, Dr. Fuat ve
Erbilli Şeyh Esad Efendi’nin mezar yerleriyle ilgili Başbakanlık, Genelkurmay
Başkanlığı ve Millî İstihbarat Teşkilatı arşivlerinin araştırılarak alınması
gereken önlemlerin belirlenmesi amacıyla Meclis araştırması açılmasına ilişkin
önergesi (10/1158)
Türkiye Büyük
Millet Meclisi Başkanlığına
29 Haziran 1925 günü Diyarbakır Dağkapı
Meydanı’nda idam edilen Şeyh Said Efendi ve 46 arkadaşı ile Bediüzzaman Said
Nursi, Seyit Rıza, Şemdinanlı Seyyid Abdülkadir ve oğlu Seyyid Muhammed, Dr.
Fuat ve Erbilli Şeyh Esad Efendi'nin mezar yerleri bugüne kadar ailelerine
teslim edilmemiştir. Bu konuda Başbakanlık, Genelkurmay Başkanlığı ve Milli
İstihbarat Teşkilatı arşivlerinin incelenmesi ile ilgili olarak Anayasa'nın
98'inci, İç Tüzük’ün 104'üncü ve 105'inci maddeleri gereğince Meclis
Araştırması açılmasını arz ederiz.
1) Altan Tan  (Diyarbakır)
2) Pervin Buldan  (Iğdır)
3) İdris Baluken  (Bingöl)
4) Sırrı Sakık  (Muş)
5) Murat Bozlak  (Adana)
6) Halil Aksoy  (Ağrı)
7) Ayla Akat Ata  (Batman)
8) Hasip Kaplan  (Şırnak)
9) Hüsamettin Zenderlioğlu  (Bitlis)
10) Emine Ayna  (Diyarbakır)
11) Nursel Aydoğan  (Diyarbakır)
12) Adil Zozani  (Hakkâri)
13) Esat Canan  (Hakkâri)
14) Sırrı Süreyya Önder  (İstanbul)
15) Sebahat Tuncel  (İstanbul)
16) Mülkiye Birtane  (Kars)
17) Erol Dora  (Mardin)
18) Ertuğrul Kürkcü  (Mersin)
19) Demir Çelik  (Muş)
20) İbrahim Binici  (Şanlıurfa)
21) Nazmi Gür  (Van)
22) Özdal Üçer  (Van)

Gerekçe
Şeyh Said İsyanı olarak adlandırılan
1925 olaylarının ardından Şeyh Said Efendi ve 46 arkadaşı beraber Diyarbakır
Dağkapı Meydanı’nda idam edilmişlerdir. Şeyh Said Efendi ve arkadaşlarının (
Melekanlı Şeyh Abdullah, Vartolu Halid Beg'in oğlu Kamil Beg, Palulu Şeyh Şerif,
Fakih Hasan Fehmi, Çapakçur Müftüsü Şeyh İbrahim, Hanili Salih Beg ve
diğerlerinin) mezarlarının nerede oldukları hâlâ bilinmemektedir. Hatta Şeyh
Said Efendi'nin kişisel eşyaları dahi ailesine teslim edilmemiştir. Şeyh Said
İsyanı hakkında İstiklal Mahkemeleri tutanakları açık olmadığı için bilgiler
sınırlı kalmaktadır. Mahkemenin üyelerinden Avni Doğan, bir gencin Türkçe
bilmediğini ve kendisini savunamadığından dolayı idam cezası verdiklerini daha
sonra Dünya gazetesine verdiği mülakatında açıklamaktadır. Dönemin İstiklal
Mahkemesi Savcısı Ahmet Süreyya 25 Temmuz 1957'de Dünya gazetesine verdiği
mülakatta vasiyetini, kişisel eşyalarını ve bir miktar parasını kendisine
teslim ettiğini, kendisinin de İçişleri Bakanlığına ilettiğini yazmıştır. Fakat
ne emniyet kayıtlarında ne de jandarmanın arşivinde Şeyh Said'in kişisel
eşyalarına ait bir belgenin olmadığı, mirasçılarına yetkililer tarafından
2009'da belirtilmiştir.
Bediüzzaman Said Nursi de 23 Mart
1960'da Şanlıurfa'da vefat etmiştir. Urfa'daki Halil-ür Rahman Dergâhı'na
defnedilmiş, ancak 12 Temmuz 1960'da 27 Mayıs darbesi hükûmetinin emriyle
mezarı yıktırılmış ve açıklanmayan bir yere nakledilmiştir. Bugün sevenleri
mezarının nerede olduğunu bilmemektedirler.
Seyit Rıza, Elâzığ merkezinde bulunan
Buğday Meydanı'nda idam edilmiştir. Kendisiyle birlikte idam kararı verilen
kişi sayısı 7'dir ve 15 Kasım 1937 günü idamlar infaz edilmiştir. Rivayetlere
göre naaşı Harput Yolu'ndaki eski bir Ermeni mezarlığına veya şu anda Elâzığ
içinde bulunan “1800 Evler” olarak adlandırılan cezaevi yanına gömülmüştür. Ama
herhangi bir kesinlik bulunmamakta ve mezarı hâlen bilinmemektedir.
Şemdinanlı Seyyit Abdülkadir Efendi,
Nakşibendi Şeyhi Ubeydullah Nehri'nin oğludur. 1910 yılında Osmanlı Danıştay
Başkanlığı yapmıştır. İdam edilenler arasında oğlu Seyyit Muhammet de bulunmaktadır. 27 Mayıs 1925
yılında Şeyh Said Olayı’nda idam edilmişlerdir ve yine mezarlarının yeri
bilinmemektedir.
İsmi belirtilen tüm bu kişilerin mezar
yerlerinin ailelerine ve sevenlerine verilmemesi hem İslam'a ve uluslararası
sözleşmelere hem de vicdani tüm değerlere aykırıdır. Cenevre Ek 1 Protokolü’nde
“kayıp ve ölü kişiler” kısmında söz konusu ölen kişilere ve bu kişilerin
kalıntılarına saygı gösterilmesi, bu tür kişiler için ayrılan mezarlık alanlarına
saygı gösterilmesi, ölenlerin kalıntılarının ve kişisel eşyalarının yakın
akrabalarının isteği üzerine iade edilmesinin kolaylaştırılması gibi kavramlara
değinilmektedir. İslam hukukunda ise “Düşmanınızın cesedine bile gayriinsani
davranılamaz.” denilmektedir. Cesedin ortada bırakılamayacağı ve mutlaka
gömülmesi gerektiği söylenmektedir. Ve en önemlisi de karşı tarafın istemesi
durumunda iade edilmesi gerektiği vurgulanmaktadır.
2.- BDP Grubu adına Grup Başkan Vekili Bingöl
Milletvekili İdris Baluken’in, Barış ve Demokrasi Partisinin etkinliklerine
kolluk kuvvetleri tarafından yapılan müdahalelerin araştırılarak alınması
gereken önlemlerin belirlenmesi amacıyla Meclis araştırması açılmasına ilişkin
önergesi (10/1159)
Türkiye Büyük
Millet Meclisi Başkanlığına
Barış ve Demokrasi Partisi olarak gerek
geleneği olduğumuz siyasi partiler gerekse de BDP olarak gerçekleştirdiğimiz
tüm etkinlikler yasaklanmakta veya emniyet güçleri tarafından sert müdahalelere
maruz bırakılmaktadır. Anayasal haklarımızın bile kullanılması engellenmeye
çalışılarak partililerimiz ve halkımız kriminalize edilmek istenmektedir. 
Partimizin yaptığı her etkinliğe kolluk
kuvvetleri tarafından yapılan saldırıların kaynağının belirlenmesi, bu
saldırıların artı ölümlere sebebiyet vermesinin engellenmesi, bu saldırılar
sonucu ortaya çıkan ölümlerin ve yine bu saldırılar sonucu emniyet güçleri
tarafından yapılan anayasal ihlallerin araştırılması amacıyla Anayasa'nın
98’inci, TBMM İçtüzüğü’nün 104 ve 105'inci maddeleri uyarınca Meclis araştırması
açılmasını arz ederim.
 İdris
Baluken
 
BDP Grup Başkan Vekili
Gerekçe:
Parti geleneğimiz siyasal alanda var
olduğundan beri sistematik baskı ve şiddete maruz bırakılmaktadır. Bu
uygulamalar birçok kez kolluk kuvvetlerinin yasal sınırları da aşarak
gerçekleştirdiği yaralama veya ölümle sonuçlanan uygulamalar hâlini almaktadır.
Geçmişten beri partimize ve partililerimize uygulanan bu şiddet, uygulayanlar
ve karar alıcıların herhangi bir cezaya tabi tutulmaması sonucu artarak devam
etmektedir.
Anayasal hak olan basın açıklamalarına
bile tahammül edilmemesi Hükûmetten ayrı olarak devlete bağlı olan kolluk
kuvvetlerinin partimize karşı kamusal tarafsızlıktan yoksun olduğunu
göstermektedir. Bu noktada Hükûmet partisi de partimize karşı siyasi rakip
hukukundan çok düşman hukukunu işletmeyi tercih etmektedir. Hükûmetin bu tavrı
ise gerek kolluk kuvvetlerinin gerekse de militarist grupların tavrına
yansımaktadır. Birçok saldırı esnasında kendini koruyan partililerimiz ve
halkımız meşru savunmalarına rağmen gözaltına alınıp tutuklanmaktadır.
AKP’nin ustalık dönemi milliyetçiliği
aşan söylemleri ve politikaları sonucunda partimizin neredeyse tüm
etkinliklerine kolluk kuvvetlerinin saldırdığına şahit olmaktayız. “Çocuk da
olsa kadın da olsa gereğini yapın.” zihniyetinin ürünü olan bu saldırılar, 1980
askerî darbesinin ürünü olan kanunları bile hiçe sayıp daha fazla darbeci bir
zihniyete sahiptir. Sadece son bir yıl içerisinde BDP olarak yaptığımız
demokratik eylemlerin tümüne kolluk kuvvetleri tarafından saldırı düzenlenmiş,
bu saldırılarda birçok partilimiz yaşamını yitirmiş ya da ağır yaralanmıştır.
Ayrıca yapılan saldırılarda milletvekillerimiz, belediye başkanlarımız ve diğer
seçilmişlerimiz kolluk kuvvetleri tarafından açık olarak hedef alınmıştır. Bu
hedef alma sonucunda Türkiye siyasal hayatına yeni istatistikler,
“milletvekillerinin kolluk kuvvetleri tarafından darbedilmesi” başlığı altında
giriş yapmıştır.
Partimizin 14 Temmuzda Diyarbakır'da
gerçekleştirdiği yürüyüş ve basın açıklamasında tüm dünyanın gördüğü üzere
polis terörü yaşanmış, yine açlık grevlerinin sonlandırılması için yapılan
etkinliklerde de düşman hukukunu aratır müdahaleler gerçekleştirilmiştir.
Partimizin çalışmalarını engellemeye yönelik bu saldırıların yeni ölümlere
sebebiyet vermesinin önüne geçmek, partimize uygulanan düşman hukukunun
zihniyetlerden atılmasını sağlamak ve kolluk kuvvetlerinin anayasal ihlallerini
belirlemek amacıyla bir Meclis araştırması talep ediyoruz.
3.- Bartın Milletvekili Muhammet Rıza Yalçınkaya ve 23
milletvekilinin, öğretim elemanlarının çalışma şartlarının araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/1160)
Türkiye Büyük
Millet Meclisi Başkanlığına
Geleceğimizin umudu gençlerimizin
yetişmesinde önemli bir yere sahip olan akademisyenler, büyük bir özveriyle
fakülte, enstitü, yüksekokul, konservatuar ve meslek yüksekokullarında dersler
vererek gençlerimizi yetiştirmekte, onları bilimin ışığında aydınlatarak
topluma kazandırmaktadırlar.
Akademisyenlik uzun ve meşakkatli bir
yoldur. Dört yıllık üniversite diplomasına sahip olan pek çok gencimiz
mühendis, mimar veya müfettiş olurken, akademisyen olmayı aklına koyanın yolu,
mezun olduktan sonra daha yeni başlamakta ve dil, ALES gibi zorlu sınavları
kazanarak doktor unvanı alabilmek için beş yıl daha okumak zorunda kalmaktadır.
Akademisyen adayının üniversiteye adım atmasıyla birlikte doktor unvanını
alabilmesi için ortalama on-on iki yıl geçmektedir. Bu kişilerin ilk, orta ve
lise eğitimlerini de eklediğimizde ömürleri okumakla geçmekte, birçoğu bilim
adamı olma uğruna evliliğini ertelemekte, çocuk sahibi olmaktan bile vazgeçerek
hayatlarının en güzel çağını eğitim ve bilim için harcamaktadırlar. 
Bu kadar özveri
sonucunda bilim insanı olabilen öğretim elemanları maalesef ülkemizde hak
ettikleri konuma kavuşturulamamış ve birçok kamu çalışanından daha düşük ücret
almaya mahkûm edilmişlerdir. Kariyer sahibi olan bu insanlarımız maalesef
yıllardır yaşadıkları bu olumsuz durumu gurur meselesi yaparak dile getirmekten
bile çekinmektedirler. Onlar bilim insanlığını para için, şan şöhret için
değil, ülkesine faydalı bir insan olmak için yapmaktadırlar.
Bu kadar özveriye sahip
akademisyenlerimizin sorunlarını çözmek ülkemizin geleceği için büyük önem
taşımaktadır. Geleceğimizi şekillendirecek olan gençlerimizi eğiten öğretim
elemanlarının geçim derdiyle uğraşmaması, tamamen bilimsel çalışmalara
kendilerini adamaları gerekmektedir.
Türkiye’de 188 devlet ve vakıf üniversitelerinde
bulunan yaklaşık 4 milyon 353 bin üniversite öğrencimizin eğitimini yaklaşık
118 bin akademik personel üstlenmiş bulunmaktadır. Bu akademik personel her yıl
milyonlarca gencimizi mezun etmekte, onları iş hayatına hazırlamakta, vatana
millete hayırlı bir evlat olması için büyük çabalar harcamakta, bu telaşlarla
kendi sorunlarını unutmaktadırlar.
Türkiye İşçi Sendikaları
Konfederasyonunun her ay rutin olarak yapmış olduğu araştırmaya göre 2012 Eylül
ayında 4 kişilik bir ailenin açlık sınırı 949, yoksulluk sınırı ise 3.092 TL
olarak tespit edilmiştir. Bu veriler ışığında üniversite öğretim
elemanlarımızın neredeyse yüzde 86'sı yoksulluk sınırının altında ücretle
çalışmaktadır. Aldıkları ücretle geçinmeleri, bilimsel çalışma yapmaları
imkânsız hâle gelmiştir. Dünyadaki meslektaşlarıyla kıyaslandığında 3-4 kat
daha az maaş aldıkları ortaya çıkmaktadır.
Ne yazık ki Türkiye’de en saygın
mesleklerden biri olan ve büyük özveri gerektiren üniversite hocalığı,
toplumsal saygınlığını çok büyük ölçüde yitirmeye başlamış, onlar asli
görevleri olan bilimsel araştırmalarını yapamaz duruma gelmişlerdir. Birçok
ülke, bilim insanının omuzlarındaki yükü maddi ve manevi olarak azaltmış
olmasına rağmen bizde yıllardır derinleşen sorunlar maalesef düzeltilmemiştir. Öğretim
elemanlarımızın sırtındaki yükü azaltarak bilimsel çalışma koşullarını ve özlük
haklarını düzeltecek tedbirlerin ivedi olarak alınması gerekmektedir.
Yukarıda kısaca
özetlenen bilgiler ışığında öğretim elemanlarımızın çalışma şartlarının dünya
ülkeleriyle kıyaslanabilecek düzeyde olması, omuzlarındaki yüklerinin bir nebze
de olsa hafifletilebilmesi ve aylık ücretlerinin kariyerlerine uygun bir hâle
getirilmesi amacıyla TBMM İçtüzüğü’nün 104’üncü ve 105’inci maddeleri ile
Anayasa’nın 98’inci maddesi gereğince Meclis araştırması açılmasını arz ederiz.
1)
Muhammet Rıza Yalçınkaya  (Bartın)
2)
İzzet Çetin  (Ankara)
3)
Hülya Güven  (İzmir)
4)
Celal Dinçer  (İstanbul)
5)
Kazım Kurt  (Eskişehir)
6)
Hasan Akgöl  (Hatay)
7)
Haydar Akar  (Kocaeli)
8)
Tolga Çandar  (Muğla)
9)
Mustafa Sezgin Tanrıkulu  (İstanbul)
10) Kadir Gökmen Öğüt  (İstanbul)
11) Muharrem Işık  (Erzincan)
12) Selahattin Karaahmetoğlu  (Giresun)
13) Ali Serindağ  (Gaziantep)
14) Mehmet Şevki Kulkuloğlu  (Kayseri)
15) İhsan Özkes  (İstanbul)
16) Ahmet İhsan Kalkavan  (Samsun)
17) Ramis Topal  (Amasya)
18) İdris Yıldız  (Ordu)
19) Umut Oran  (İstanbul)
20) Mahmut Tanal  (İstanbul)
21) Bülent Tezcan  (Aydın)
22) Namık Havutça  (Balıkesir)
23) Veli Ağbaba  (Malatya)
24) Haluk Eyidoğan  (İstanbul)
BAŞKAN –
Bilgilerinize sunulmuştur. 
Önergeler gündemdeki
yerlerini alacak ve Meclis araştırması açılıp açılmaması konusundaki görüşmeler
sırası geldiğinde yapılacaktır.
Danışma
Kurulunun 2015 Yılı Merkezi Yönetim Bütçe Kanunu Tasarısı ile 2013 yılı Merkezi
Yönetim Kesin Hesap Kanunu Tasarısı’nın görüşme gün ve saatleri ile konuşma
sürelerine ilişkin bir önerisi vardır, okutup işleme alacağım ve oylarınıza
sunacağım.
Okutuyorum:
VIII.- ÖNERİLER
A) Danışma Kurulu Önerileri
1.- Danışma Kurulunun, 2015 Yılı Merkezî Yönetim Bütçe
Kanunu Tasarısı ile 2013 Yılı Merkezî Yönetim Kesin Hesap Kanunu Tasarısı’nın
Türkiye Büyük Millet Meclisi gündeminin “Özel Gündemde Yer Alacak İşler”
kısmının 1’inci ve 2’nci sıralarında yer almasına; 2015 Yılı Merkezî Yönetim
Bütçe Kanunu Tasarısı ile 2013 Yılı Merkezî Yönetim Kesin Hesap Kanunu
Tasarısı’nın Genel Kurulda görüşme usul ve takvimi ile konuşma sürelerine; kamu
idarelerinin bütçeleri üzerindeki görüşmelerin dokuz turda tamamlanmasına,
turların bitiminden sonra bütçe ve kesin hesap kanunu tasarılarının
maddelerinin oylanmasına; Genel Kurulun çalışmalarına 23 Aralık 2014 Salı
gününden başlamak üzere on üç gün ara verilmesine; gündemin “Kanun Tasarı ve
Teklifleri ile Komisyonlardan Gelen Diğer İşler” kısmında bulunan 432, 466,
605, 104, 440, 267, 420, 202, 495, 160, 569, 573, 602, 625, 626 ve 648 sıra
sayılı Kanun Tasarılarının bu kısmın 6, 7, 8, 9, 10, 11, 12, 13, 14, 15, 16,
17, 18, 19, 20 ve 21’inci sıralarına alınmasına ve diğer işlerin sırasının buna
göre teselsül ettirilmesine; Genel Kurulun 6 Ocak 2015 Salı günkü birleşiminde
15.00-21.00, 7 ve 8 Ocak 2015 Çarşamba ve Perşembe günkü birleşimlerinde
14.00-21.00 saatleri arasında çalışmasına ilişkin önerisi 
Tarih: 3/12/2014
Danışma Kurulu Önerisi
Danışma
Kurulunun 3/12/2014 Çarşamba günü yaptığı toplantıda aşağıdaki önerilerinin
Genel Kurulun onayına sunulması uygun görülmüştür.

Cemil Çiçek
Türkiye Büyük Millet Meclisi
Başkanı
 Mustafa Elitaş Mehmet
Akif Hamzaçebi
Adalet ve Kalkınma Partisi  Cumhuriyet
Halk Partisi 
 Grubu Başkan Vekili Grubu
Başkan Vekili
 Yusuf Halaçoğlu İdris
Baluken
Milliyetçi Hareket Partisi  Barış
ve Demokrasi Partisi 
 Grubu Başkan Vekili Grubu
Başkan Vekili
PERVİN BULDAN
(Iğdır) – Yanlış okudunuz, “Barış ve Demokrasi Partisi” değil, Halkların
Demokratik Partisi.
ENGİN ALTAY (Sinop)
– Sayın Başkan, ara verelim. Bence bunu düzeltmek lazım, böyle yazılıyorsa
bile. Orada “BDP” yazıyor ise öyle bir parti yok, geçersiz olur bu şekliyle.
PERVİN BULDAN
(Iğdır) – Ara verelim Sayın Başkan. 
BAŞKAN –
Birleşime beş dakika ara veriyorum.
Kapanma
Saati: 14.43
İKİNCİ OTURUM
Açılma Saati:
14.58
BAŞKAN: Başkan
Vekili Sadık YAKUT
KÂTİP ÜYELER: :Bayram ÖZÇELİK (Burdur), Muhammet
Rıza YALÇINKAYA(Bartın)
-----0-----
BAŞKAN – Sayın milletvekilleri, Türkiye
Büyük Millet Meclisinin 22’nci Birleşiminin İkinci Oturumunu açıyorum.
Danışma Kurulunun önerisini okutuyorum:
1.-
Danışma Kurulunun, 2015 Yılı Merkezî Yönetim Bütçe Kanunu Tasarısı ile 2013
Yılı Merkezî Yönetim Kesin Hesap Kanunu Tasarısı’nın Türkiye Büyük Millet
Meclisi gündeminin “Özel Gündemde Yer Alacak İşler” kısmının 1’inci ve 2’nci
sıralarında yer almasına; 2015 Yılı Merkezî Yönetim Bütçe Kanunu Tasarısı ile
2013 Yılı Merkezî Yönetim Kesin Hesap Kanunu Tasarısı’nın Genel Kurulda görüşme
usul ve takvimi ile konuşma sürelerine; kamu idarelerinin bütçeleri üzerindeki
görüşmelerin dokuz turda tamamlanmasına, turların bitiminden sonra bütçe ve
kesin hesap kanunu tasarılarının maddelerinin oylanmasına; Genel Kurulun
çalışmalarına 23 Aralık 2014 Salı gününden başlamak üzere on üç gün ara verilmesine;
gündemin “Kanun Tasarı ve Teklifleri ile Komisyonlardan Gelen Diğer İşler”
kısmında bulunan 432, 466, 605, 104, 440, 267, 420, 202, 495, 160, 569, 573,
602, 625, 626 ve 648 sıra sayılı Kanun Tasarılarının bu kısmın 6, 7, 8, 9, 10,
11, 12, 13, 14, 15, 16, 17, 18, 19, 20 ve 21’inci sıralarına alınmasına ve
diğer işlerin sırasının buna göre teselsül ettirilmesine; Genel Kurulun 6 Ocak
2015 Salı günkü birleşiminde 15.00-21.00, 7 ve 8 Ocak 2015 Çarşamba ve Perşembe
günkü birleşimlerinde 14.00-21.00 saatleri arasında çalışmasına ilişkin önerisi
Tarih: 3/12/2014
Danışma Kurulu
Önerisi
Danışma Kurulunun 03/12/2014 Çarşamba
günü yaptığı toplantıda aşağıdaki önerilerin Genel Kurulun onayına sunulması
uygun görülmüştür.
 Cemil
Çiçek 
 
Türkiye Büyük Millet Meclisi 
 Başkanı
 Mustafa Elitaş Mehmet
Akif Hamzaçebi
 Adalet ve Kalkınma Partisi Cumhuriyet
Halk Partisi 
 Grubu Başkan Vekili Grubu
Başkan Vekili
 Yusuf Halaçoğlu  İdris
Baluken
 Milliyetçi Hareket Partisi Halkların
Demokratik Partisi
 Grubu Başkan Vekili Grubu
Başkan Vekili

Öneriler:
1. - 2015 Yılı Merkezi Yönetim Bütçe
Kanunu Tasarısı ile 2013 Yılı Merkezi Yönetim Kesin Hesap Kanunu Tasarısı’nın
Türkiye Büyük Millet Meclisi gündeminin "Özel Gündemde Yer Alacak
İşler" kısmının 1’inci ve 2’nci sıralarında yer alması; bütçe
görüşmelerine 10/12/2014 Çarşamba günü saat 13.00'te başlanması ve bitimine
kadar, resmî tatil günleri dâhil her gün saat 11.00'den günlük programın
tamamlanmasına kadar çalışmalara devam olunması ve görüşmelerin on üç günde tamamlanması;
bütçe görüşmelerinin son günü olan 22/12/2014 Pazartesi günü görüşmelere saat
13.00'te başlanması ve bitimine kadar çalışmalara devam olunması,
2. - Başlangıçta bütçenin tümü üzerinde
gruplar ve Hükûmet adına yapılacak konuşmaların (Hükûmetin sunuş konuşması
hariç) birer saat (bu süre birden fazla konuşmacı tarafından kullanılabilir)
kişisel konuşmaların ise onar dakika ile sınırlandırılması,
3- Kamu idarelerinin bütçeleri
üzerindeki görüşmelerin 9 turda tamamlanması, turların bitiminden sonra bütçe
ve kesin hesap kanunu tasarılarının maddelerinin oylanması,
4 - İç Tüzük’ün 72’nci maddesi
gereğince yapılacak görüşmelerde gruplar ve Hükûmet adına yapılacak
konuşmaların 1, 2, 3, 4, 5, 6 ve 8’inci turlarda seksener dakika, 7’nci turda
altmış beş dakika, 9’uncu turda ise elli dakika -bu süre birden fazla konuşmacı
tarafından kullanılabilir- kişisel konuşmaların beşer dakika olması, kişisel
konuşmalarda her turda İç Tüzük’ün 61’inci maddesine göre biri lehte, biri
aleyhte olmak üzere iki üyeye söz verilmesi ve bir üyenin sadece bütçenin tümü
üzerinde veya sonundaki görüşmelerde ya da bir turda söz kaydı yaptırması,
5- Bütçe görüşmelerinde soruların
gerekçesiz olarak yerinden sorulması ve her tur için soru-cevap işleminin on
dakika soru, on dakika cevap olarak sınırlandırılması,
6 - Bütçe görüşmelerinin sonunda
gruplara ve Hükûmete birer saat süreyle söz verilmesi -bu süre birden fazla
konuşmacı tarafından kullanılabilir- İç Tüzük’ün 86’ncı maddesine göre
yapılacak kişisel konuşmaların beşer dakika olması,
7- Türkiye Büyük Millet Meclisinin
çalışmalarına 23 Aralık 2014 Salı gününden başlamak üzere on üç gün ara
verilmesi,
8- Gündemin “Kanun Tasarı ve Teklifleri
ile Komisyonlardan Gelen Diğer İşler" kısmında bulunan 432, 466, 605, 104,
440, 267, 420, 202, 495, 160, 569, 573, 602, 625, 626 ve 648 sıra sayılı kanun
tasarılarını bu kısmın 6, 7, 8, 9, 10, 11, 12, 13, 14, 15, 16, 17, 18, 19, 20
ve 21’inci sıralarına alınması ve diğer işlerin sırasının buna göre teselsül
ettirilmesi,
9- Genel Kurulun 6 Ocak 2015 Salı günkü
birleşiminde 15.00-21.00, 7 ve 8 Ocak 2015 Çarşamba ve Perşembe günkü
birleşimlerinde 14.00-21.00 saatleri arasında çalışması önerilmiştir.
KAMER GENÇ (Tunceli) – Sayın Başkan,
söz istiyorum. 
BAŞKAN – Lehte mi, aleyhte mi
istiyorsunuz?
KAMER GENÇ (Tunceli) – Aleyhte
istiyorum.
BAŞKAN – Başka söz talebi? Yok.
Buyurun Sayın Genç.
KAMER GENÇ (Tunceli) – Sayın Başkan,
değerli milletvekilleri; hepinizi saygıyla selamlıyorum. 
Sayın milletvekilleri, bütçe, hükûmetin
bütün faaliyetlerinin görüşüldüğü, tartışıldığı bir hesap hülasasıdır. Bunun
enine boyuna görüşülmesi, tartışılması ve bu konuda kamuoyunun
bilgilendirilmesi gerekir ama maalesef, bütçeler, Türkiye Büyük Millet
Meclisinde yeteri kadar tartışılmıyor. Bu bütçelerin ön incelemesini, denetimini
yapan Sayıştay da maalesef son zamanlarda gerekli denetimi yapmıyor. Ayrıca da
Parlamentonun burada verdiği ödeneklere de AKP iktidarı zamanında riayet
edilmeden hep ödenek üstü harcamalar yapılıyor ve dolayısıyla da kimse burada
hesap sormuyor. Evvela, Sayıştay, KİT Komisyonunda da olduğum için, orada
getirdiği denetim raporlarında tespit edilen yolsuzlukların büyük bir kısmı
maalesef bu Sayıştay Başkanı Başkan olduktan sonra orada bir üst denetim kurulu
kurmuş ve orada çoğu çıkarılıyor, kamuoyundan gizleniyor. Dolayısıyla burada,
Türkiye Büyük Millet Meclisinde ne komisyonlarda ne Genel Kurulda bu bütçeyle
ilgili gerekli denetim yapılmıyor. 
Bir de arkadaşlar, gerçekten Türkiye
artık zıvanadan çıkarılmış bir yönetim tarafından yönetiliyor. Şimdi, bakın, bir
Anayasa Mahkemesi çıkmış hiç sebep yokken… Yani daha doğrusu, Anayasa
Mahkemesi, karar vereceksen ver kardeşim! Çıkıp da önceden “Ben, işte hak
ihlali vardır, bu konuda karar vereceğim.” demeye gerek yok. Bu tamamen gündemi
değiştirmeye yönelik AKP’ye yapılan bir yardımdır ama arkasından bir Anayasa
Komisyonu Başkanı çıkıyor, diyor ki: “Biz bu Anayasa Mahkemesi kararını
tanımayacağız. Bu Anayasa Mahkemesini kaldıracağız.” Tayyip Erdoğan çıkıp diyor
ki: “Biz bu kararı tanımayacağız. Kimse bizi dizayn edemez.”
Bakın, sayın milletvekilleri -biraz
önce de yaptığım konuşmada- 2002 yılında yapılan seçimlerinde AKP yüzde 34 oy
almıştı, Doğru Yol Partisi yüzde 9,7 oy almıştı. Doğru Yol Partisi tek
milletvekili sokmadı Parlamentoya ve AKP 366 tane milletvekili Parlamentoya
soktu. 
Şimdi aklı olan, vicdanı olan hiçbir
kimse barajı savunur mu ve bu Meclisin hakiki temsil edildiğini savunur mu? Ben
o zaman milletvekili seçildim ama partim barajı aşmadığı için beş sene
parlamenterlik görevim elimden alındı ve hak ihlaline maruz kaldım. Böyle bir
şey olur mu?
Şimdi, deniliyor ki: “Efendim, bakın,
eğer baraj olmasa bugün AKP’nin 50’nin üzerindeki milletvekili AKP’de değil
başka partilerde olurdu.” Dolayısıyla, bu, milletvekili makamını gasptır.
Hukuka aykırı olarak yapılan bir gasptır. Dolayısıyla, AKP de bugün iktidarda
değildi. 
Hâlâ birileri çıkıyor ki, efendim,
millî iradeden, egemenlikten bahsediyor. Şimdi, Tayyip Bey geçmişte diyordu ki:
“Kim egemenlik kayıtsız şartsız milletin diyorsa, bu, boş bir laftır. Egemenlik
kayıtsız şartsız Allah’ındır.” Şimdi, nasıl olmuşsa, sonradan diyor ki:
“Egemenlik kayıtsız şartsız milletindir.” Yarına ne diyeceği belli değil.
Arkadaşlar, Türkiye, maalesef,
hukukuyla, eğitimiyle, devlette yapılan yolsuzluklarıyla tamamen yaşanmaz bir ülke
hâline, bir despotizm yönetimi hâline dönüştürülmüştür.
Şimdi, bugün, yine Tayyip Bey
konuşuyor: “Efendim, bu sarayla ilgili birtakım insanlar birtakım şeyler
söylüyorlar. Bizi hiç ilgilendirmez.” Yani bu sarayın yapılmasında yolsuzluk
yapılmıştır, usulsüzlük yapılmıştır… 
Bu sarayı nasıl vermiştir Tayyip
Erdoğan ihaleye? Maliyet artı kâr esasına göre vermiştir. Daha bu kâr kaçtır,
yüzde kaçtır, maliyet kaçtır, incelenmediği için… Sayıştayın 2013 hesaplarında,
bir kalemde, bu sarayın yapılmasında 1,5 milyon liralık mükerrer bir ödeme yapıldığı
tespit edilmiş ama daha bu çok az. 
Şimdi, bakın, bugün Mimarlar Odası
sormuş TOKİ’ye “Bu ne kadara mal olmuş?” Diyor ki: “Bu devlet sırrıdır,
açıklayamayız.” Bakın, ben dün burada söyledim, yine söylüyorum: Bu sarayın
maliyeti 5 milyar yani 5 katrilyonu geçer. Çünkü beş sene burada, işte, kendi
yandaşlarına verilmiş bu. Bir sene bir tarafına bir bina yapacaklar, ertesi
sene bir başka bina yapacaklar. Mobilyalar -kendi adamları- İtalyanlardan ve
başka yerlerden getirilecek ve millet işsizlik adı altında inim inim inlerken
ama maalesef birileri saray hayatı hastalığına tutulmuş, sarayda yaşayacak. 
Şimdi, sayın milletvekilleri, her gün
5-6 tane vatandaş bana telefon ediyor. “Ya, açız kardeşim, iş yok.” diyor.
Özellikle AKP iktidarı yani, işte, Alevi açılımı diyor, şu diyor fakat Alevi
inançlı vatandaşları işe almıyor, bunu defalarca söyledim. Bakın, imtihanlarda
Alevi inançlı insanların hiçbirisi işe alınmıyor. Bu büyük bir zulümdür, büyük
bir vicdansızlıktır. Bu ayrımcılık yapılmaması lazım. Şimdi, Alevilerin
inançları… Avrupa İnsan Hakları Mahkemesi diyor ki: “Alevilere karşı ayrımcılık
yapıyorsunuz işe alma konusunda, ibadet yerlerinin masraflarının ödenmesi
konusunda.”
Şimdi Çamlıca’da bir cami yapılıyor.
Tayyip Erdoğan burada büyük bir cami yapıyor ve bu caminin büyük parası…
Arkadaşlar, daha geçen sene mi, evvelsi senemi bir kanun çıkardılar burada,
dediler ki: “Gelir ve kurumlar vergisi mükellefleri devlete verecekleri, beyan
edecekleri kazançları buraya beyan etmeyebilirler ve ibadet yerlerine bağışta
bulunacaklar.” Ve tamamını masraf kabul ediyor. Soruyoruz şimdi Maliye
Bakanına: Bu caminin yapılmasına hangi gelir ve kurumlar vergisi mükellefi ne
miktarda bağışta bulundu? 
RAMAZAN CAN (Kırıkkale) – Ya, sen ne
konuşuyorsun, sen çocuklarının mal varlığını bir açıkla. 
KAMER GENÇ (Devamla) – Dolayısıyla,
arkadaşlar, burada yapılan hep gizli şeyler. 
RAMAZAN CAN (Kırıkkale) – Sen ne
konuşuyorsun sen? Çocuklarının mal varlığını anlatsana.
KAMER GENÇ (Devamla) – Şimdi, sen gel,
ben sana anlatırım. 
RAMAZAN CAN (Kırıkkale) – Sen çocuğunun
mal varlığını anlatsana burada. 
KAMER GENÇ (Devamla) – Tamam, anlatırım
sana. 
Şimdi, arkadaşlar, bunlar hep böyle
geliyor, yolsuzluklarını söylediğim için engellemeye çalışıyorlar. 
RAMAZAN CAN (Kırıkkale) – Madem mert
adamsın, anlatsana ya. Sen kendi mal varlığını anlatsana ya.
KAMER GENÇ (Devamla) – Tamam, şimdi,
Tayyip Erdoğan da, sen de, baban da, onlar da gelsin mal varlıklarını
açıklasın, ben de açıklarım. 
RAMAZAN CAN (Kırıkkale) – Mal varlığını
anlat. 
BAŞKAN – Sayın Can, lütfen…
KAMER GENÇ (Devamla) – Şimdi,
arkadaşlar, burada, kamuoyunun gözü önünde hep gerçekler saklanıyor. 
RAMAZAN CAN (Kırıkkale) – Sen
malvarlığının hesabını ver!
KAMER GENÇ (Devamla) – Ya düşünebiliyor
musunuz, bir Yahudi bir kiliseye istediği bağışta bulunuyor, bir sinagoga
istediği bağışta bulunabiliyor ama Alevi vatandaş cemevi yapmak için yaptığı
bağışı masraf yazamıyor. Bu, büyük adaletsizlik.
RAMAZAN CAN (Kırıkkale) – Sen kaç Alevi’yi
işe aldın? Kaç Alevi’nin işini yaptın, söylesene.
KAMER GENÇ (Devamla) – Ayrıca değerli
arkadaşlar, bu memlekette eğer hukuk varsa hukuka herkes saygı gösterecek.
Şimdi, Burhan Kuzu ile Tayyip Erdoğan Anayasa’ya sadakat göstereceğine namusu
ve şerefi üzerine yemin etmediler mi? Şimdi “Anayasa Mahkemesi eğer seçim
barajını kaldırırsa tanımayız.” diyor. Peki, Tayyip Erdoğan ve Burhan Kuzu’ya
sormak istiyorum… Yani şimdi, seni Cumhurbaşkanlığı makamında tutan ve Burhan
Kuzu’yu da Anayasa Komisyonu Başkanlığında tutan, oraya getiren bu Anayasa’dır.
RAMAZAN CAN (Kırıkkale) – Yüzde 52
getirdi, yüzde 52…
KAMER GENÇ (Devamla) – Dolayısıyla “Bu
Anayasa’nın bir hükmünü ben tanımıyorum.” dediğin zaman, sen de gayrimeşru
duruma düşüyorsun. O zaman “hukuk” denilen şeyi yok edersen, o zaman kardeşim,
sen hukuku tanımıyorsan, eşkıyalar hukuku tanımaz, eşkıyalar Anayasa’yı
tanımaz. Ben bunu tanımam hesabıma gelmediği zaman…
Beyler, bakın, eğer yiğitliğiniz varsa,
barajı kaldıralım. Herkes gelsin, burada, halk temsil etsin. Ama siz gayrimeşru
makamlarla Hükûmeti yönetiyorsunuz. Ya, demin de dediğim gibi, aklı olan,
vicdanı olan hiç kimse barajı savunamaz yahu! 
RAMAZAN CAN (Kırıkkale) – Ya, nasıl
konuşuyorsun? Sen mert adamsan mal varlığının hesabını versene!
BÜLENT TEZCAN (Aydın) – Ramazan, o helal,
sen haramları sor.
KAMER GENÇ (Devamla) – Böyle bir
barajla, sen o barajın getirdiği gasplarla, hırsızlıklarla Türkiye Büyük Millet
Meclisinde milletvekili makamını işgal ediyorsun.
RAMAZAN CAN (Kırıkkale) – Cumhurbaşkanı
ilk turda seçilirse kendini yakacaktın hani?
KAMER GENÇ (Devamla) - Türkiye Büyük
Millet Meclisinde Hükûmeti işgal ediyorsun. Dolayısıyla bu yapılan gasp ve
işgaller nedeniyle bu devlet, arkadaşlar, sağlıklı yönetilmiyor.
Bakın, İstanbul Belediye Başkanı…
Arkadaşlar, İstanbul Belediye Başkanı yaptığı köprü, yol, kavşağı, meydan
düzenlemesiyle ilgili olarak Kamu İhale Kanunu’na göre ihaleleri açık ihaleyle
vermesi lazım gelirken, bu, pazarlıkla kendi adamlarına veriyor. Hakkında
İçişleri Bakanı soruşturma izni vermiyor.
RAMAZAN CAN (Kırıkkale) – Sen
gayrimenkullerinin hesabını ver.
KAMER GENÇ (Devamla) – Bunun üzerine
Danıştaya gidiyor, Danıştay bunu bozuyor. Danıştay bozma kararı üzerine ne
yapıyor? Getiriyorlar, savcı bu bozma kararına uymuyor. Yeniden ağır ceza
mahkemesine gidiyor, tekrar ağır ceza mahkemesi iade edince bu defa savcı
tutuyor AKP’li bir müteahhidi bilirkişi tayin ediyor…
RAMAZAN CAN (Kırıkkale) – Ya, hadi bir
git Allah aşkına ya!
KAMER GENÇ (Devamla) – …ve diyor ki:
“Burada devletin zararı yok.” Savcılar karar vermiyor. İşte, fezlekelerde…
Bakın, İstanbul emniyet müdür muavinlerinden Ali Fuat Yılmazer’e Tayyip Erdoğan
500 tane maaş ikramiye verdi, 500 arkadaşlar, şimdi onu içeriye atmış. 
RAMAZAN CAN (Kırıkkale) – Ya, git işine
oradan, git ya! Ne konuştuğunu bilmiyorsun sen ya!
KAMER GENÇ (Devamla) – Yahu, böyle bir
keyfî yönetim olur mu? Sen bir emniyet müdürüne 500 adet maaş ikramiye
veriyorsun, ondan sonra onu içeriye atıyorsun.
(Mikrofon otomatik cihaz tarafından
kapatıldı) 
KAMER GENÇ (Devamla) – Böyle bir şey
olur mu arkadaşlar? İşte, keyfîlik bu! (CHP sıralarından alkışlar) 
RAMAZAN CAN (Kırıkkale) – Ya, sen ne
konuştuğunu bilmiyorsun ya! Sen şu mal varlığının hesabını ver,
gayrimenkullerin hesabını ver!
BAŞKAN – Lütfen…
KAMER GENÇ (Tunceli) – Şimdi, Sayın
Başkan, bu adam ben her konuştuğumda bundan bahsediyor.
RAMAZAN CAN (Kırıkkale) – Sen
gayrimenkullerin hesabını ver!
BAŞKAN – Sayın Can, lütfen…
KAMER GENÇ (Tunceli) – Ben mal
varlığımın hesabını veririm.
RAMAZAN CAN (Kırıkkale) – Çık, ver!
KAMER GENÇ (Tunceli) – Herkes yiğitliği
varsa burada…
RAMAZAN CAN (Kırıkkale) – Yiğit adamsan
gayrimenkullerin hesabını ver, konuşma be!
LÜTFÜ TÜRKKAN (Kocaeli) – Yiğit adam
önce çaldıklarının hesabını verecek, çaldıklarının!
BAŞKAN – Lütfen, Sayın Genç, oturunuz. 
RAMAZAN CAN (Kırıkkale) – Çıkıyorsun,
iftira ediyorsun be!
LÜTFÜ TÜRKKAN (Kocaeli) – Çalınanların
hesabını vereceksin, sonra hesap soracaksın! 
BÜLENT TEZCAN (Aydın) – Helalin
arkasını arıyorsunuz, haramın arkasını arayın!
LÜTFÜ TÜRKKAN (Kocaeli) – Hesap sormak
en son size yakışır! Hırsızlıkların hesabını verin!
MEHMET NACİ BOSTANCI (Amasya) – Sayın
Başkan…
BAŞKAN – Buyurun Sayın Bostancı.
MEHMET NACİ BOSTANCI (Amasya) – Sayın
konuşmacı AK PARTİ iktidarının…
LÜTFÜ TÜRKKAN (Kocaeli) –
Çaldıklarınızın hesabını vermeden hesap soramazsınız!
BAŞKAN – Sayın Bostancı, anlaşılmıyor.
Sayın milletvekilleri, lütfen…
KAMER GENÇ (Tunceli) – Şimdi, her gün
geliyor, orada oturuyor, bana “Hesabını ver.” diyor. Yahu, ben vereyim ama sen
hesabını ver, sen; Tayyip Erdoğan versin, Tayyip Erdoğan!
RAMAZAN CAN (Kırıkkale) – Otur yerine
be! Otur be! Mert adamsan, çık gayrimenkullerin hesabını ver!
MEHMET NACİ BOSTANCI (Amasya) – Sayın
konuşmacı, AK PARTİ iktidarının Alevileri işe almadığını, ayrımcılık yaptığını
iddia etmiştir. 
BAŞKAN – Sayın Bostancı, buyurun.
Sataşma nedeniyle üç dakika… (AK PARTİ
sıralarından alkışlar) 
YUSUF HALAÇOĞLU (Kayseri) – Kaç dakika?
BAŞKAN – İki dakika süre veriyorum.
Buyurun.
ALİ RIZA ÖZTÜRK (Mersin) – Alevilerden
kimi işe aldı, örneklerle açıkla bakayım. Hangi müsteşar Alevi, hangi genel
müdür Alevi, hangi müsteşar Alevi, bir açıkla da biz de duyalım. 
IX.- SATAŞMALARA İLİŞKİN KONUŞMALAR
1.- Amasya Milletvekili Mehmet Naci Bostancı’nın,
Tunceli Milletvekili Kamer Genç’in Danışma Kurulu önerisi üzerinde yaptığı konuşması
sırasında Adalet ve Kalkınma Partisine sataşması nedeniyle konuşması
MEHMET NACİ BOSTANCI (Amasya) –
Efendim, Kamer Bey’i birkaç gündür göremiyorduk, gözlerimiz yollarda kalmıştı.
Sağ olsun geldi, kulağımızın pasını giderdi, çok teşekkür ediyoruz.
ALAATTİN YÜKSEL (İzmir) – Vicdanınızın
pasını gideremedi ama.
MEHMET NACİ BOSTANCI (Devamla) – Esasen
Kamer Bey’in son derece değerli, güzel Türkçesiyle bir müzik gibi yapmış olduğu
ve bu kadar güzel anlattığı için de bizim anlamı ıskalayıp sadece sesindeki
müziğe odaklandığımız anlatımı karşısında, o değerli anlatım karşısında ancak
değersiz bir mukabelede bulunurum kendisini överek, elimden gelen budur, başka
türlü bir şey yapamam. Çok kıymetli bir insan. Kesinlikle 2002’deki seçimlerde
Meclise girememesini de bir kayıp olarak görürüm. Keşke her dönem, daha onlarca
yıl Meclise gelse ve burada güzel konuşmalar yapsa. Gerçi biyolojik olarak
insanın bir sınırı oluyor ama sedye içinde bile olsa gelip konuşsa çok memnun
oluruz, önce bunu belirteyim. 
Şimdi, Sayın Kamer Genç muhtemelen
biliyordur ama yıllar geçmiş olmasına rağmen kürsü heyecanını görüyorum, o
yüzden atladı galiba, Alevileri AK PARTİ iktidarının işe almadığını söyledi.
Oysaki kendisi de bilir, KPSS diye bir sınav var ve bu sınavda şöyle bir hane olduğunu
düşünmüyorum: “Alevi misiniz, Sünni misiniz?” Öyle bir hane üzerinden
insanların işe alınıp alınmamasına karar vermek gibi bir durum söz konusu
değil. 
ADNAN KESKİN (Denizli) – Mülakatlar var
Hocam, mülakatlar. 
MEHMET NACİ BOSTANCI (Devamla) – Öte
yandan, hak ihlalinden bahsederken biraz böyle sesi geriye kayarak DYP’den
bahsetti. CHP’deydi, DYP’ye geçti, sonra CHP’de, yarın bilmiyorum hangi partiye
geçer ama ben şuna inanıyorum: Kamer Bey her zaman aynı yerdedir, dönenler o
partilerdir. Ben asla Kamer Bey’e dönek birisi olarak herhangi bir şey
söyleyemem. 
Saygılar sunuyorum. (AK PARTİ
sıralarından alkışlar) 
ALİ RIZA ÖZTÜRK (Mersin) – Ya, bırak
sen, Aleviler hangi dairede, bir örnek versene. Geç bunları. Sorunun cevabını
verdin mi? KPSS’ymiş… Hâkim Alevi diye almadınız ya. 
KAMER GENÇ (Tunceli) – Sayın Başkan,
efendim, “dönek” dediler, yani zımni olarak böyle dedi. “Yarın hangi
partidedir, bilemem.” dedi. Bu sataşmadır efendim. 
BAŞKAN – Benim duyduğum, söylediğini
tekrar edersek “Kamer Genç’e asla ‘dönek’ diyemem.” dedi. 
KAMER GENÇ (Tunceli) – “Kamer Genç
bundan sonra hangi partiye gidecek, bilemem.” dedi. “Dönek.” dedi. 
ENGİN ALTAY (Sinop) – Sayın Başkan…
BAŞKAN – Hayır, niye konuşuyoruz biz
Sayın Genç’le!
Buyurun Sayın Genç, iki dakika size de söz
veriyorum sataşma nedeniyle. 
ADİL ZOZANİ (Hakkâri) – Sayın Başkan,
birazdan hak ihlalinden biz de sataşmadan söz isteyeceğiz. 
ALİ RIZA ÖZTÜRK (Mersin) – Bir örnek
vermedin “Şu Alevi alındı.” diye. Yiğitsen sen çıkacaksın, “Şu Alevi müsteşar.”
diyeceksin. Siz Alevi düşmanısınız! 
MEHMET NACİ BOSTANCI (Amasya) – Böyle
konuşma. 
ALİ RIZA ÖZTÜRK (Mersin) – Siz Alevi
düşmanısınız! Konuştun, cevap veremedin. Utan ya, hocalığından utan!
MEHMET NACİ BOSTANCI (Amasya) – Sen de
kendinden utan. 
ALİ RIZA ÖZTÜRK (Mersin) – Çık
erkeksen, “Şu Alevi alındı, şu müsteşar, şu genel müdür.” de. 
2.- Tunceli Milletvekili Kamer Genç’in, Amasya
Milletvekili Mehmet Naci Bostancı’nın sataşma nedeniyle yaptığı konuşması
sırasında şahsına sataşması nedeniyle konuşması 
KAMER GENÇ (Tunceli) – Sayın Başkan,
aslında bu Grup Başkan Vekili her zaman çıkar, burada böyle nahoş olan birtakım
şeyler yapar. Güya bana iltifat eder gibi ama arkasından da hakaretvari laflar
söyler. 
Şimdi, arkadaşlar, ben 1980’den beri…
ALİ RIZA ÖZTÜRK (Mersin) – Çık söyle,
aldıysan çık söyle. 
MEHMET NACİ BOSTANCI (Amasya) – Böyle
konuşma…
ALİ RIZA ÖZTÜRK (Mersin) – Sen
doğruları söyle…
MEHMET NACİ BOSTANCI (Amasya) – Ayıp…
ALİ RIZA ÖZTÜRK (Mersin) – Ne ayıbı?
Ayıbı sen yapıyorsun. Seni laf söyleyecek sandım ben, çıktın, Kamer’e
sataşıyorsun. 
BAŞKAN – Sayın Öztürk…
KAMER GENÇ (Devamla) – Efendim, biz
şimdi konuşamıyoruz. 
BAŞKAN – Buyurun, devam edin siz. 
KAMER GENÇ (Devamla) – Şimdi, ben
Tunceli gibi 2 milletvekilinin çıktığı yerde 6 dönem seçilmiş, gelmişim, bir
dönem de seçildiğim hâlde buraya gelmemişim. Beni halk tanır. 
Dolayısıyla, yani Sayın Bostancı mı,
Bostancıoğlu mu bilmiyorum, ben kendisine hiç saygı da duymuyorum.
ALİ RIZA ÖZTÜRK (Mersin) – Saygı
duyulacak adam değil zaten. Alevi düşmanı, saygı duyulacak adam değil! (AK
PARTİ sıralarından gürültüler)
KAMER GENÇ (Devamla) – Çıkar burada
birtakım kelime oyunlarıyla laf yapar. 
Şimdi, kulağınızın pası, bakın,
kulağınızın pasını… Siz eğer kulağınızın pasını gidermek istiyorsanız… Bakın…
ALİ RIZA ÖZTÜRK (Mersin) – Önce
yaptıklarınızın hesabını verin, Allah Allah!
KAMER GENÇ (Devamla) – Ya, Sayın
Başkan, konuşamıyoruz ki yani. Bunlar şey… Eğer…
ALİ RIZA ÖZTÜRK (Mersin) – Alevi diye
hâkim almadınız, 5 defa kazandığı hâlde almadınız.
BAŞKAN – Buyurun Sayın Genç, siz devam
edin. Dinliyoruz biz.
KAMER GENÇ (Devamla) – Şimdi, bakın,
Sayın Bostancı, bize bu işi bırakmayın. 
ALİ RIZA ÖZTÜRK (Mersin) – Alevi
düşmanısınız siz.
KAMER GENÇ (Devamla) – Bakın, bu
memlekette bu kadar yolsuzluk var, bu kadar hırsızlık var. Acaba sizin çoluk
çocuğunuz, sizin konuştuğunuz insanlar demiyor mu ki: “Ya, el insaf! Bu devlet
bu kadar talan edilirken siz niye bu her türlü yolsuzlukları, hırsızlıkları
parmağınızla örtmeye çalışıyorsunuz?“
ALİ RIZA ÖZTÜRK (Mersin) – Kaçak sarayın
hesabını verin.
KAMER GENÇ (Devamla) – Yargıyı ortadan
kaldırıyorsunuz. Ondan sonra, büyük yapılan, işte bu fezlekelerdeki, o 17
Aralık ve 25 Aralıklardaki bu kadar yoğun hırsızlık ve ondan sonra, rüşvet
olayı varken siz hiç mi utanç duymuyorsunuz da bunu ortadan yok etmek için
parmak kaldırıyorsunuz, milletvekillerinizi himaye ediyorsunuz? Cemil Çiçek
burada bu yolsuzlukları örtbas etmek için dosyaları ortadan kaybediyor, Bekir
Bozdağ savcıları değiştiriyor. Bu hiç sizin vicdanınıza sığıyor mu? Hiç mi buna…
İşte bu sizin parmaklarınız yüzünden bu memleket yolsuzluklar ve hırsızlıklar
cenneti hâline geldi. Siz bunu eğer engellemiyorsanız o vicdan size yeter.
Teşekkür ederim.
VIII.- ÖNERİLER (Devam)
A) Danışma Kurulu Önerileri (Devam)
1.- Danışma Kurulunun, 2015 Yılı Merkezî Yönetim Bütçe
Kanunu Tasarısı ile 2013 Yılı Merkezî Yönetim Kesin Hesap Kanunu Tasarısı’nın
Türkiye Büyük Millet Meclisi gündeminin “Özel Gündemde Yer Alacak İşler”
kısmının 1’inci ve 2’nci sıralarında yer almasına; 2015 Yılı Merkezî Yönetim
Bütçe Kanunu Tasarısı ile 2013 Yılı Merkezî Yönetim Kesin Hesap Kanunu
Tasarısı’nın Genel Kurulda görüşme usul ve takvimi ile konuşma sürelerine; kamu
idarelerinin bütçeleri üzerindeki görüşmelerin dokuz turda tamamlanmasına,
turların bitiminden sonra bütçe ve kesin hesap kanunu tasarılarının
maddelerinin oylanmasına; Genel Kurulun çalışmalarına 23 Aralık 2014 Salı
gününden başlamak üzere on üç gün ara verilmesine; gündemin “Kanun Tasarı ve
Teklifleri ile Komisyonlardan Gelen Diğer İşler” kısmında bulunan 432, 466,
605, 104, 440, 267, 420, 202, 495, 160, 569, 573, 602, 625, 626 ve 648 sıra
sayılı Kanun Tasarılarının bu kısmın 6, 7, 8, 9, 10, 11, 12, 13, 14, 15, 16,
17, 18, 19, 20 ve 21’inci sıralarına alınmasına ve diğer işlerin sırasının buna
göre teselsül ettirilmesine; Genel Kurulun 6 Ocak 2015 Salı günkü birleşiminde
15.00-21.00, 7 ve 8 Ocak 2015 Çarşamba ve Perşembe günkü birleşimlerinde
14.00-21.00 saatleri arasında çalışmasına ilişkin önerisi (Devam)
BAŞKAN – Başka söz talebi yok.
Oylarınıza sunuyorum…
ENGİN ALTAY (Sinop) – Var, var.
BAŞKAN – Sayın Ekşi, burada mısınız,
buyurun.
Lehte, aleyhte?
OSMAN OKTAY EKŞİ (İstanbul) – Üzerinde.
Saygıdeğer arkadaşlarım…
BAŞKAN – Buyurun Sayın Ekşi.
ALİ RIZA ÖZTÜRK (Mersin) – Sayın
Başkan, bundan sonra ben söz istiyorum.
BAŞKAN – Önce müsaade edin, Sayın Ekşi
bir konuşsun da sonra.
OSMAN OKTAY EKŞİ (Devamla) – Bütçe
kanun tasarısının nasıl ele alınacağına ilişkin öneri üzerinde birkaç
dakikanızı almak için söz istedim.
Sevgili arkadaşlarım, bütçe tasarısı
maalesef yıllardan beri… Sadece bu yıl huzurunuza getirilen…
ALİ RIZA ÖZTÜRK (Mersin) – Alevi
düşmanı!
ENGİN ALTAY (Sinop) – Olmaz böyle ya.
ALİ RIZA ÖZTÜRK
(Mersin) – Ya, olmazsa Başkan, çıkar açıklar burada. Alevileri işe almıyorlar…
ÜNAL KACIR (İstanbul) – Ya, arkadaş,
yeter be! 
ALİ RIZA ÖZTÜRK (Mersin) – Yetmez!
Erkeksen çık dışarı!
ÜNAL KACIR (İstanbul) – Hadi oradan be!
ALİ RIZA ÖZTÜRK (Mersin) – Sana ne!
ÜNAL KACIR (İstanbul) – Hadi oradan!
ALİ RIZA ÖZTÜRK (Mersin) – Sana ne!
BAŞKAN – Sayın milletvekilleri,
birleşime on dakika ara veriyorum.
Kapanma Saati:
15.21
ÜÇÜNCÜ OTURUM
Açılma Saati:
15.36
BAŞKAN: Başkan
Vekili Sadık YAKUT
KÂTİP ÜYELER: Bayram ÖZÇELİK (Burdur), Muhammet
Rıza YALÇINKAYA(Bartın)
-----0-----
BAŞKAN – Sayın milletvekilleri, Türkiye
Büyük Millet Meclisinin 22’nci Birleşiminin Üçüncü Oturumunu açıyorum.
Danışma Kurulu önerisi üzerinde başka
söz talebi yok.
Oylarınıza sunuyorum: Kabul edenler…
Kabul etmeyenler… Kabul edilmiştir.
Halkların Demokratik Partisi Grubunun
İç Tüzük’ün 19’uncu maddesine göre verilmiş bir önerisi vardır, okutup işleme
alacağım ve oylarınıza sunacağım:
B) Siyasi Parti Grubu Önerileri
1.- HDP Grubunun, Türkiye Büyük Millet Meclisi
gündeminin “Genel Görüşme ve Meclis Araştırması Yapılmasına Dair Öngörüşmeler”
kısmında yer alan, seçim ve partiler rejiminin yol açtığı sorunların tüm
boyutlarıyla araştırılarak alınması gereken önlemlerin belirlenmesi amacıyla
Türkiye Büyük Millet Meclisi Başkanlığına verilmiş olan (10/104) esas numaralı
Meclis araştırması önergesinin ön görüşmelerinin, Genel Kurulun 3 Aralık 2014
Çarşamba günkü birleşiminde yapılmasına ilişkin önerisi
03/12/2014
Türkiye Büyük
Millet Meclisi Başkanlığına
Danışma Kurulunun 3/12/2014 Çarşamba
günü (Bugün) yaptığı toplantısında, siyasi parti grupları arasında oy birliği
sağlanamadığından grubumuzun aşağıdaki önerisini, İç Tüzük’ün 19’uncu maddesi
gereğince Genel Kurulun onayına sunulmasını saygılarımla arz ederim.
 Pervin
Buldan
 
Iğdır
 Grup
Başkan Vekili
Öneri:
Türkiye Büyük Millet Meclisi
gündeminin, Genel Görüşme ve Meclis Araştırmasına Dair Ön Görüşmeler kısmında
yer alan (10/104) esas numaralı seçim ve partiler rejiminin yol açtığı
sorunların tüm boyutlarıyla araştırılarak alınması gereken önlemlerin
belirlenmesi amacıyla bir Meclis araştırması açılmasına ilişkin önergelerin
görüşülmesini, Genel Kurulun 03/12/2014 Çarşamba günlü birleşiminde yapılması
önerilmiştir.
BAŞKAN – Halkların Demokratik Partisi
grup önerisi lehinde söz isteyen Adil Zozani, Hakkâri Milletvekili.
Buyurun Sayın Zozani. (HDP sıralarından
alkışlar)
ADİL ZOZANİ (Hakkâri) – Teşekkür ederim
Sayın Başkan.
Bugün 3 Aralık. 3 Aralık Dünya
Engelliler Günü’nü kutluyorum, kendilerine engelsiz bir yaşam diliyorum. Bu
vesileyle, demokratik yaşamımızdaki tüm engellerin de ortadan kaldırılmasına vesile
olacak girişimlerin de bu Meclis çatısı altında gerçekleşebileceğine olan
inancımı ifade ederek, yasal bir engelin ortadan kaldırılmasına dönük Meclis
gündemine taşıdığımız bir Meclis araştırma önergesi üzerinde söz aldım.
Mecliste bulunan tüm siyasi partilerin de buna destek vereceğini umut ederek
değerlendirmelerimi yapacağım.
Şimdi, Anayasa Mahkemesinin, seçim
barajının temsilde adalet ilkesine aykırı olduğu gerekçesiyle bu ihlali
gündemine aldığına dair haberlerle birlikte, Türkiye yeniden bu gerçek anlamda
hak ihlalini konuşmaya başladı, gündemimize gelmeye başladı. 
Şimdi, eminim, iktidar partisi grubu
adına buraya çıkıp değerlendirme yapacak olan milletvekili şu konuyu mutlaka
değerlendirecektir, değinecektir: “Anayasa Mahkemesi, daha önce benzer konular
gündemine geldiği zaman neredeydi? Hiç bu konuda bugüne kadar pozitif bakmayan,
konuyu gündemine almayan bir Anayasa Mahkemesi, ihlal görmeyen bir Anayasa
Mahkemesi, ne oldu da bu dönemde böyle kritik bir süreçte böyle bir konuyu
gündemine aldı?” deyip paralelle bir bağlam kurarak konunun değerlendirmesine
girecektir. Öyle düşünüyorum yani mealen böyle bir konuşma bekliyorum. İktidar
partisi mensubu kim bu konuşmayı yapacaksa, hangi milletvekili yapacaksa böyle
bir bağlam beklediğimi ifade ediyorum.
Şunu söyleyeyim: Evet, bugüne kadar bu
konuyla ilgili pek çok kere bu hak ihlali Anayasa Mahkemesinin gündemine
gelmiştir ancak bugüne kadar Anayasa Mahkemesi bu konuda kamuoyunun vicdanını
rahatlatacak bir karar da vermemiştir. Son bir kez daha bu konunun Anayasa
Mahkemesi gündemine gelmiş olması ve ihlal kararı verecek bir kokunun
sezinlenmiş olması kötü müdür? Hiç de kötü bir durum değil. Anayasa
Mahkemesinin, pekâlâ, bu konuda bugüne kadar sistem içi meseleye bakarak
görmediği ihlali, sistemin dışına biraz kendisini çıkararak, dışarıdan bakarak
sistemdeki bu arızayı keşfedebileceğine olan inancımızı ifade etmek istiyoruz.
Böyle bir ihlal kararı alması durumunda Anayasa Mahkemesi hiç de kötü bir şey
yapmış olmayacaktır, Anayasa Mahkemesinden böyle bir beklentimizin olduğunu
ifade etmek isteriz. 
Şimdi, sıkça dillendirilen, ki 12 Eylül
darbecilerinin de karara gerekçe yaptığı, yüzde 10 seçim barajı kararına
gerekçe yaptığı “yönetimde istikrar” koşuluna şunu ifade edebiliriz: Bir
ülkenin bir çoğunluk tarafından idare ediliyor olması o ülkede istikrarın
olduğu anlamına gelmez. Eğer öyle olmuş olsa idi… Bugün Avrupa’nın birçok
ülkesinde seçim barajı sıfırdır, bazı ülkelerde 2’dir, bazı ülkelerde yüzde
2,5’tur, bazı ülkelerde yüzde 5’tir, seçim barajının bizden fazla olduğu hiçbir
ülke yoktur, rekor bizdedir, yüzde 10 seçim barajı bizde vardır. Herkes, bir
şekilde yüzde 10 barajını geçtikten sonra, bu barajın arkasına sığınarak
almadığı oyların burada temsiliyetini kendisine reva görmüştür. 83’ten bugüne
kadar, yani bu koşulun yasada olduğu günden bu yana kadar iktidar olmuş,
Türkiye’de, Parlamentoda temsiliyeti olan partilerin çoğunluğu hep bu maddenin
arkasına sığınmışlardır; olmayan bir meşruiyeti burada kullanmışlardır,
kendilerine reva görmüşlerdir. Çokça örneklendi ama bir kez de ben örnek olarak
vermek istiyorum çünkü sık sık bunun altını çizmemiz gerekiyor Naci Bey. Diyor
ki: “2002’de yüzde 34,5’le geldiniz, yüzde 63’ün temsiliyetini yaptınız,
olmayan bir meşruiyet. Aldığınız oyun 2 katı haksız bir temsiliyete burada
kavuştunuz.”
MEHMET NACİ
BOSTANCI (Amasya) – Biz yapmadık. 
ADİL ZOZANİ
(Devamla) – Yapmadınız, kabul ediyorum ama sıkça sözünü verdiğiniz hâlde
kaldırmamaktaki ısrarınızı anlamaya çalışıyoruz. 
Şimdi,
partinizin yetkilileri, Cumhurbaşkanı, Başbakan, Anayasa Mahkemesi Başkanı,
Başbakan Yardımcısı bu bir hafta içerisinde herkes bu konuda açıklama yaptı.
Cumhurbaşkanından tutun, herkes açıklama yaptı; Başbakan açıklama yaptı,
Başbakan Yardımcısı Arınç açıklama yaptı, Anayasa Komisyonu Başkanı Sayın Kuzu
açıklama yaptı. 
Sayın
Cumhurbaşkanının, Sayın Başbakanın, Sayın Başbakan Yardımcısının açıklamalarına
değinmeyeceğim, hiç girmeyeceğim. Ben kürsüye çıkarken göz gezdirdim, dedim
Sayın Kuzu belki buradadır ama yokmuş. Sayın Grup Başkan Vekilinden, bize
aracılık etmesini, kendisine takdirlerimizi ifade etmesini rica ediyorum.
Gerçekten bu konuda yaptığı değerlendirme takdire şayandır. O, eskilerden bir
deyim kullanmış “keenlemyekün” kavramını kullanmış, güzel bir kavram. Bizden de
kendisine “her bir şey” dediğimizi aktarırsanız çok memnun olurum. Şunun için
kendisini takdir ediyorum: Sayın Kuzu bana Descartes’i anımsattı. Niye
anımsattı biliyor musunuz? “Şüphe ettiğim sürece kendisinden şüphe etmeyeceğim
tek şey şüphe etmektir. Oysa ki şüphe etmek düşünmek demektir. Öyleyse
düşünmeden şüphe edemem. Düşündüğüme göre düşünen biri olarak var olmam gerekir
çünkü düşündüğüm hâlde var olmamam olanaksızdır. Bundan da ‘Düşünüyorum,
öyleyse varım.’ sonucuna varıyorum.” diyor kişi.
Ha, şimdi Descartes’ten yola çıkarak
“keenlemyekün” kavramını Sayın Kuzu’ya uyarladığımız zaman pekâlâ kendisini ve
sarf ettiği ifadeleri yok sayabiliriz, yokmuş gibi değerlendirebiliriz artık
yani kendisi ifade ediyor. Yani onun kullandığı anlamda bir ifadeyi, ben
Türkiye’de sadece şimdiye kadar Kenan Evren’den duydum. Kenan Evren ne demişti:
“Efendim, biz Türkiye’de düşünceyi suç saymadık.” diyor, “Biz demokrasiyi suç
saymadık.” diyor, “Biz insanların elbette ki kendi kafalarında düşüncelerini
beslemesini suç olarak, hiçbir zaman -12 Eylül darbesinde de dedi, inkılapta da
dedi- insanların düşünmesini suç olarak kabul etmedik.” diyor.
BÜLENT TEZCAN (Aydın) – İfade etmesini
istemedi.
RECEP ÖZEL (Isparta) – “Sadece ifade
etmeyin.” dedi. 
ADİL ZOZANİ (Devamla) – “Sadece ifade
etmesinler dedik.” diyor. Aynen Sayın Kuzu’nun dediği de budur. 
RECEP ÖZEL (Isparta) – Yok canım. Ne
alaka?
ADİL ZOZANİ (Devamla) – Aynen budur.
Yani bir şeyi yok saymak…
RECEP ÖZEL (Isparta) – Kuzu Hoca’mla
onu mukayese etmek…
ADİL ZOZANİ (Devamla) – Bir saniye… Şey
var. 
Yani bir şeyi yok hükmünde saymak,
doğmamış varsaymak… Yani Descartes’e başvuruyoruz olmuyor, uymuyor. Yani
Descartes de diyor ki: “Sürekli düşünmek lazım.” 
MEHMET NACİ BOSTANCI (Amasya) – Adil
Bey, Hoca’yla konuşun.
ADİL ZOZANİ (Devamla) – “Bir şeyi yok
saymak için düşünmemek gerekir.” diyor, Descartes onu söylüyor. E Burhan Kuzu
da bunu söylüyor zaten; hani “Düşünmüyorum.” diyor yani “Böyle düşünmeyeceğim
de.” diyor...
RECEP ÖZEL (Isparta) – Gerçekten, yani
düşünülmeyecek kadar absürd bir konu demek istiyor.
ADİL ZOZANİ (Devamla) – …“Yok
sayıyorum.” diyor. “Keenlemyekün” budur, “Düşünmüyorum.” diyor. Yani
saygılarımı, sevgilerimi kendisine iletirseniz çok sevinirim bu konuda. 
RECEP ÖZEL (Isparta) – Sen de konuş
ağabey.
ADİL ZOZANİ (Devamla) – Sadece
takıldığımız nokta bu da değildir değerli arkadaşlar. Bakın, biz şunu da
söylüyoruz: Temsilde adaleti sağlarken siyaset mekanizmamızı bir bütün olarak
da mercek altına yatıralım diyoruz. Verdiğimiz önergenin içerisinde o da
vardır. Mesela, siyasetin finansmanı konusunu da tartışma konusu ederek bunu
tartışalım diyoruz. 
Parti olarak size açık açık ifade
ediyoruz: Biz Türkiye’de siyasetin kamunun bütçesiyle finanse edilmesine taraf
değiliz, keselim bunu diyoruz. Hiçbir parti kamunun bütçesinden finanse olmasın.

(Mikrofon otomatik cihaz tarafından
kapatıldı)
ADİL ZOZANİ (Devamla) – Bir öneri
olarak önünüze getiriyoruz, getirin bunu da burada birlikte tartışalım diyoruz.
Bu tartışmayı burada yapabilirsek verimli bir sonuç alırız. Esasında, bizim
verdiğimiz önergeye “evet” oyu kullanırsanız kendinizi de büyük bir sıkıntıdan
kurtarmış olursunuz. 
Teşekkür ediyorum hepinize. (HDP
sıralarından alkışlar)
BAŞKAN – Teşekkür ediyorum.
Halkların Demokratik Partisi grup
önerisi aleyhinde söz isteyen Hakan Çavuşoğlu, Bursa Milletvekili. (AK PARTİ
sıralarından alkışlar)
HAKAN ÇAVUŞOĞLU (Bursa) – Sayın Başkan,
değerli milletvekilleri; HDP Grubunun seçim ve partiler rejiminin yol açtığı
sorunların araştırılması ve yapılması gereken düzenlemelerin belirlenmesi
amacıyla Meclis araştırması açılmasına ilişkin grup önerisinin aleyhinde söz
aldım. Bu vesileyle Genel Kurulu saygıyla selamlarım. 
Sayın milletvekilleri, araştırma
önergesinin gerekçesine baktığımızda, daha ziyade seçim barajı ile siyasi
partilere devlet yardımı verilmesine ilişkin uygulanan baraj üzerinden
eleştirel yaklaşımlar yapılmaktadır. Ben de değerlendirmemi bu iki başlık
üzerinden yapacağım. 
Sözlerimin hemen başında belirtmek
isterim ki AK PARTİ 2001 yılında kurulmuş ve henüz on dört aylık siyasi geçmişi
varken mevcut seçim kanunlarının yürürlüğünde milletin büyük bir teveccühünü
kazanarak iktidara gelmiştir ve bu iktidarını hâlen sürdürmektedir. Hem seçim
barajı hem de siyasi partilere devlet yardımını düzenleyen kanunlar hukuk
hayatında partimizin kuruluşundan önce yaşama geçmiştir. Yine, biz parti olarak
yüzde 10’luk seçim barajının değişmesi gerektiği konusundaki görüşlerimizi
kamuoyuyla da paylaşmış bulunmaktayız. 
Sayın milletvekilleri, seçim barajı,
kısaca, siyasi partilerin parlamentoda temsil hakkı elde etmesi için ulusal
düzeyde geçerli oyların belli bir yüzdesini almalarını zorunlu kılan bir
düzenlemedir. Böyle bir düzenlemenin genel gerekçesi ise, Parlamentoda yer
alacak parti sayısını düşük tutarak hükûmetlerin kurulmasını kolaylaştırmak
yani siyasi istikrarı sağlamaktır. 
Türkiye’de seçim barajı ilk defa,
çoğunluk sistemini terk ettiğimiz ve nispi temsil sistemine geçtiğimiz 1961
yılından sonra uygulamaya konulmuştur. Ancak, bu tarihten sonra yani nispi
temsil sistemiyle birlikte, Parlamentoda temsil edilen siyasi partilerin sayısı
da artmış ve bu yönde sonuç vermiştir. Hâlbuki, temsilin adil olması bakımından
uygun olan bu durum, ülke yönetiminin istikrarı ile hızlı ve etkin karar alma
yönlerinden eleştiri konusu yapılmaktadır. Kanımızca bu eleştiriler haksız da
değildir. Nitekim, mevcut Hükûmetimiz 62’nci Hükûmettir. 1923’ten bu yana seçim
yapılan ülkemizde bir yasama döneminin beş yıl olduğunu düşündüğümüzde, iş
başındaki Hükûmetin 19’uncu Hükûmet olması gerekirdi. Bir başka deyişle, eğer
istikrarlı bir yönetim söz konusu olsaydı, 2233 yılında 62’nci Hükûmetin görev
başında olması gerekecekti. Ayrıca, 1946 yılında çok partili hayata
geçildiğinden bu yana 47 hükûmet değişmiştir. Bu durumda da beş yıllık yasama
dönemini nazara alırsak, 62’nci Hükûmetin 2181 yılında iş başında olması
gerekecek idi. Bu veriler ışığında yorumladığımızda, siyasi istikrarsızlıkların
ve kırılgan koalisyon hükûmetlerinin ülkemize ne denli kayıplar yaşattığı
izahtan varestedir. 
İşte, nispi temsil, adalet bakımından
uygun olmakla birlikte istikrarın sağlanması bakımından demokratik ülkelerde
başvurulan yol seçim barajları uygulaması olmaktadır. Avrupa ülkelerinin büyük
çoğunluğunda da nispi temsil sistemi uygulanmaktadır ancak bu ülkelerde de
seçim barajlarının bulunduğunu gözlemlemekteyiz. Mesela, Fransa’da, seçim
bölgesinde bölge itibarıyla yüzde 12,5 almak veya ikinci tura kalabilmek için
ilk iki partiden biri olmak gerekmektedir; İsveç’te ulusal düzeyde yüzde 4 veya
seçim bölgesinde yüzde 12 barajı bulunmaktadır; Rusya’da da yüzde 7 barajı
bulunmaktadır. 
Özetle, seçim sistemi olarak nispi temsil
sisteminin uygulandığı ülkelerde yönetimde istikrarın sağlanması için çeşitli
baraj uygulamaları getirilmiştir. Esasen Türkiye’de tartışılan da baraj
uygulamasının kendisi değil, uygulanacak barajın oranıdır. Türkiye’de nispi
temsil sistemine geçilmesiyle istikrarlı yönetimlerin oluşmasına matuf olarak
getirilen çeşitli baraj uygulamaları yargının önüne getirilmiş, bu konuda
yargının birçok değerlendirmeleri de olmuştur. 2002’ye kadar çeşitli tarihlerde
seçim barajlarıyla ilgili davalar Anayasa Mahkemesine götürülmüş, 3 Kasım 2002
tarihindeki sonuçlarsa Avrupa İnsan Hakları Mahkemesine taşınmıştır.
Sayın
milletvekilleri, burada sizlere Anayasa Mahkemesinin baraj konusunda görülen
davalarda yaptığı değerlendirmelerden örnekler vermek istiyorum. Anayasa
Mahkemesi bir başvuruda Anayasa’nın, seçimlerin serbest, eşit, gizli, tek
dereceli, genel oy, açık sayım ve döküm esaslarına göre yapılmasını hükme
bağladığını ifade ederek bu esasların dışında kalan bütün şartları ve
nitelikleri kanun koyucunun yani yasamanın takdirine bıraktığını belirtmiş;
serbest, eşit, gizli, tek dereceli, genel oy, açık sayım ve döküm esaslarından
ayrılmamak şartıyla yasamanın getireceği sistemin makbul olduğunu kabul
etmiştir. Devamında da, -eğer, Anayasa koyucu seçimler için değişmez için
sistem öngörmüş olsaydı- böylesine önemli bir konuyu Anayasa’ya koyabilecekken
yasamanın takdirine bıraktığını belirtmiştir.
Anayasa
Mahkemesi bir diğer kararında, barajın seçim sonuçlarında bazı değişiklikler
yaptığı ve fazla oy alan partilerin yararına sonuçlar meydana getirdiğini
belirtmişse de, devamla “Seçimde bir çoğunluğun sağlanması amacıyla baraj
konulması, uygulamada çoğunluğun karşısındakilerin seçilmesine bir engel değildir.”
demiştir. Yine “Siyasi partiler, seçimlerde objektif olarak düzenlenen baraj
uygulamasını kendi yararlarına kullanma olanaklarına sahiptirler.” demiştir.
Anayasa
Mahkemesi bir diğer kararında da “Anayasa, seçim sistemiyle ilgili bir açıklık
taşımamakta, tercihi yasamaya bırakmaktadır.” ifadesini kullanarak “Takdir
yetkisine sahip olduğu bir konuda Anayasa sınırlarını aşmadıkça yasamanın
takdirini uygunlukla kullanmadığı ileri sürülemez.” demiştir.
Sayın milletvekilleri, Anayasa
Mahkemesi bu değerlendirmesiyle aslında seçim barajını yani barajı öngören
kanun maddesini tartışmanın bir yerde yasama erkine müdahale etmek olacağını
belirtmektedir. 
Öte yandan, Avrupa İnsan Hakları
Mahkemesi 2008 tarihli nihai kararıyla birlikte, seçimde kullanılan istikrar tedbirinin
orantılı olup olmadığı konusunda ülkenin siyasi ve tarihî yapısının dikkate
alınması gerektiğini vurgulamış, Sözleşme’ye taraf her ülkenin kendine ait farklı
düzeylerde seçim barajı bulunduğunu, Türkiye'nin Avrupa’daki en yüksek seçim
barajına sahip olmakla birlikte, Mahkemenin seçim sistemindeki kusurları
düzeltecek çözümler sunamayacağını, en uygun seçim sistemi oluşturmanın Türk
makamlarına düştüğünü ifade etmiştir. 
Sayın milletvekilleri, AK PARTİ 30
Eylül 2013 günü açıklamış olduğu demokratikleşme paketiyle ülkemizde uygulanan
seçim barajı konusunu da tartışmaya açmıştır. Nihayet, diğer partilere bir
çağrıda bulunarak, seçim barajı konusunda alternatifli bir teklifte
bulunmuştur. Buna göre, partimiz yüzde sıfır barajlı dar bölge sistemini veya
yüzde 5 barajlı daraltılmış bölge sistemini deklare etmiştir. Bu, partimizin
seçim barajı konusundaki samimiyetinin de açık bir göstergesidir. 
Öte yandan, siyasal partilerin devlet
yardımından yararlanması için mevcut olan yüzde 7’lik oranın da yüzde 3’e
indirilmesi teklifi yine AK PARTİ tarafından kamuoyuna bildirilmiştir. 
Değerli milletvekilleri, açıkladığımız
bu konular muvacehesinde esasen son günlerde de tartışılmakta bulunan seçim
barajları konusunun Türkiye’miz açısından tartışılmasında yarar olduğunu
düşünüyorum. 
Bu duygu ve düşüncelerle, bu aşamada
HDP grup önerisinin kabulünü, araştırma komisyonu kurulması önerisinin kabulünü
gerekli kılacak bir hususun varlığını da görmüyorum, aleyhinde olduğumu
belirtiyorum. 
Tüm heyetinizi saygıyla selamlıyorum.
(AK PARTİ sıralarından alkışlar) 
BAŞKAN – Teşekkür ediyorum. 
Halkların Demokratik Partisi grup
önerisi lehinde söz isteyen Bülent Tezcan, Aydın Milletvekili. 
Buyurun Sayın Tezcan. (CHP sıralarından
alkışlar) 
BÜLENT TEZCAN (Aydın) – Teşekkür ederim
Sayın Başkan.
Sayın Başkan, değerli milletvekili
arkadaşlarım; Halkların Demokratik Partisinin getirdiği grup önerisi, seçim ve
siyasi partiler rejiminin yol açtığı sorunların araştırılması konusunda.
Bir ülkede seçim ve siyasi partiler
rejimi o ülkenin demokrasisiyle doğrudan doğruya ilişkilidir. Eğer ülkede
demokratik kanalları çalıştıracak bir seçim sistemi ve siyasi partiler rejimi
kurarsanız o ülke özgür, demokrasinin geliştiği, çağdaş, modern bir toplum
olarak geleceğe daha kararlı ve güvenle yürür. Ne yazık ki, siyasal sistemlerde
diktatörlükler ilk önce seçim sistemi ve siyasal partiler rejimiyle oynar,
tıpkı Türkiye'de olduğu gibi. Bugün, 12 Eylül 1980’in üzerinden otuz dört yıl
geçti. Otuz dört yıldır Türkiye'de hâkim olan seçim sistemi ve siyasi partiler
rejimi 12 Eylül darbecilerinin, 12 Eylül cuntasının getirdiği sistemdir ve ne
yazık ki, bu dönemin on iki yılında, son on iki yılında AKP tek başına
Parlamentoda çoğunluğa sahip olduğu hâlde ve her iki sözünüzden biri “darbeyle
hesaplaşmak” olmasına karşın hâlâ darbe hukukuyla siyaset yapıyor, hâlâ darbe
hukukuyla seçim yapıyor, 12 Eylülün dizayn ettiği seçim ve siyasi partiler
rejimi hâlâ devam ediyor. Ve ne hazindir ki, biraz önce buraya çıkan
arkadaşımızın da söylediği gibi, Adalet ve Kalkınma Partisi hâlâ bunun böyle
devam etmesini istiyor. 
Değerli arkadaşlar, tabii, merak
konusudur, niye, neden hâlâ bu sistemin devam etmesini istiyorsunuz? Çok açık,
bu sistemden besleniyor Adalet ve Kalkınma Partisi. Sistemden beslenenler
sistemin değişmesini istemezler. Bakın, baraja dayanan bir seçim sistemi
barajlı siyasetin, barajlı demokrasinin yaratıcısı ve müsebbibidir.
2002 yılından bu
yana, Parlamentoda gasbedilmiş koltuklarda oturan milletvekilleri var; çok açık,
sistemden kaynaklı.
RECEP ÖZEL
(Isparta) – Olabilir mi böyle bir şey?
BÜLENT TEZCAN
(Devamla) – Olabilir, hesap yapmayı biliyorsanız olabilir. 
HİLMİ BİLGİN
(Sivas) – CHP’de de var.
RECEP ÖZEL
(Isparta) – Sistem bu ya!
ENGİN ALTAY
(Sinop) – Hayır, bizde de var. Sadece sizde değil, bizde de var canım!
RECEP ÖZEL
(Isparta) – Evet, CHP’de de var.
BÜLENT TEZCAN
(Devamla) – Bakın, hesabı yaparsanız görürsünüz. 2002 yılında, 178
milletvekiliniz gasbedilmiş koltuklara geldi, oturdu 2002 seçimlerinde. 178,
hak etmediğiniz, işgal ettiğiniz koltuk. 
RECEP ÖZEL
(Isparta) – Ya, sistem bu ya!
HİLMİ BİLGİN
(Sivas) – İyi de barajı biz mi getirdik ya?
BÜLENT TEZCAN
(Devamla) – 2007 seçimlerinde 83 milletvekili koltuğunu gasbettiniz hak
etmediğiniz hâlde. 2011 seçimlerinde de 57 milletvekili koltuğunu hak etmediğiniz
hâlde işgal ediyorsunuz. 
Şimdi, o 57
milletvekili kim? Bulacaksınız, aranızda. O 57 milletvekili kim?
RECEP ÖZEL
(Isparta) – CHP’de kaç kişi?
BÜLENT TEZCAN
(Devamla) – Şimdi, biz diyoruz ki: Bu hak edilmeyen koltuklar hangi siyasi
partide olursa olsun gelin, kaldıralım. Gelin, kaldıralım. “Sizde de var.”
demeniz bir şey ifade etmiyor. Biz, on iki yıldan bu yana bunu kaldırmak için
mücadele ediyoruz. Siz de ayak diremişsiniz, ısrarla “Biz, gasbedilmiş
koltuklarda oturacağız.” diyorsunuz.
Bakın, değerli
arkadaşlar, Anayasa Mahkemesi 1995 yılında bir karar verdi. 1995 yılından önce
Türkiye’de çift baraj sistemi vardı; hem bölge barajı vardı hem ülke barajı
vardı. Anayasa Mahkemesi bölge barajını iptal ederken bunun temsilde adalet,
yönetimde istikrar ilkesine aykırı olduğunu ifade etti açıkça, tespit etti ve o
kararında “Mevcut D’Hondt Sistemi, kendi içerisinde zaten yönetimde istikrarı
sağlayacak bir barajı içeriyor, ayrıca bir baraja ihtiyaç yok.” dedi ve bu
gerekçeyle iptal etti. O dönemde ülke barajını iptal etmemesinin sebebi, o
konunun dava edilmemiş olmasıydı. Uygulanmakta olan hüküm, o madde olmadığından,
sadece bölge barajına ilişkin dava söz konusu olduğundan, ona ilişkin kararı
doğal olarak veremedi Anayasa gereği.
Değerli arkadaşlar, bakın, siyaseti
demokratikleştireceksek, Türkiye’de, gerçekten darbe hukukuyla hesaplaşma
konusunda samimiyseniz gelin bu barajı kaldıralım. Türkiye’nin siyaset rejimini
gerçekten demokratik bir noktaya taşıyalım.
Şimdi şunu diyorsunuz: “Ee, biz geldik
size, dar bölge sistemi, daraltılmış bölge sistemi ve farklı baraj uygulamaları
önerisi getirdik ama siz bu konuda hiçbir şey söylemediniz.” Üç gün önce Sayın
Bülent Arınç da benzerini söylüyor, “Cumhuriyet Halk Partisinin barajla ilgili
hiçbir önerisi olmadı.” diyor. El insaf, el insaf! Eğer bilgisizlik değilse
başka bir şeydir bu.
MEHMET METİNER (Adıyaman) – Sıfır baraj
yapalım, sıfır baraj.
BÜLENT TEZCAN (Devamla) – Değerli
arkadaşlar, 4 arkadaşımız barajın kaldırılması ya da indirilmesi konusunda
kanun teklifi verdi. 
MEHMET METİNER (Adıyaman) – Sayın
Başkan, sıfır baraj yapalım, dar bölge, sıfır baraj.
BÜLENT TEZCAN (Devamla) – Hatta, bu 4
kanun teklifinden 1 tanesi, İç Tüzük’ün 37’nci maddesi çerçevesinde Genel
Kurula indirildi, Ali Rıza Öztürk’ün önerisi. Kimin oylarıyla reddedildi? Sizin
oylarınızla reddedildi. Mecliste böyle yapacaksınız, milletin karşısında başka
konuşacaksınız! “Karakolda doğru söyler, mahkemede şaşarmış.” sözü var, tam
Bülent Arınç’a yakışan bir söz.
RECEP ÖZEL (Isparta) – Aynı CHP!
MEHMET METİNER (Adıyaman) – Sıfır
baraj, dar bölge, bugün yapalım.
BÜLENT TEZCAN (Devamla) – Bakın değerli
arkadaşlar, niye ısrarla, baraj söz konusu olduğunda dar bölge mi, daraltılmış
bölge mi hesabındasınız? Biz biliyoruz niye olduğunu, milletimize de
açıklayacağız, açıklıyoruz. Bir tane sebebi var, samimi değilsiniz. Barajdan
kaynaklanan aşkın milletvekili temsili… Yani, gasbedilmiş koltuklara sahip
olabilmek için “Acaba göz boyamak üzere barajı indirirsek başka nasıl
dolambaçlı bir yol bulabiliriz?” hesabındasınız. O tekliflerin arkasında yatan
niyet budur. Samimiyseniz yapacağımız bir şey var arkadaşlar: bu seçim
sisteminin sorunu dar bölge, genişletilmiş bölge sorunu değildir, seçim
sisteminin sorunu baraj sorunudur, gelin barajı sıfırlayalım, bitti. 4 tane kanun
teklifimiz bekliyor, indirelim, konuşalım ve bitsin. Ama, niyetiniz o değil
çünkü siz, Türkiye’de, 12 Eylül darbe hukukunun getirdiği siyasal rejimin
mirasçısısınız ve onu ilanihaye, Türkiye’yi, bir tek parti, fiilî tek parti
dönemini yarattınız bir hukuki tek parti dönemine götürmek için ısrarlı ve
kararlı bir yürüyüş içerisindesiniz.
Bakın, burada önemli bir konu var
değerli arkadaşlar: Baraj kadar bir başka önemli nokta, siyasi partilere
verilecek seçim yardımı. Onunla ilgili de kanun teklifi verdik. Dedik ki:
Siyasi partilerle ilgili –hatta yüzde 3’e indirilmesini konuştuğunuz zaman da
söyledik- gelin, her siyasi parti layık olduğu, milletten aldığı oy oranında,
gördüğü muhabbet oranında hazineden yardım görsün. Kaldıralım, yani niye yüzde
3? Niye eskiden yüzde 7’ydi? Bir siyasi parti yüzde kaç oy alıyorsa o kadar
hazine yardımı alsın. Bu haksız rekabeti de gelin ortadan kaldıralım. Buna da
yanaşmadınız.
Bakın, değerli arkadaşlar, kaç seçimdir
HDP, BDP ya da başka bir isimle milletvekilleri bölgelerinde bağımsız aday
oluyor, hülle yapmak zorunda kalıyor, ondan sonra gelip grup kuracak çoğunluğu
sağlıyor. Yani, akıllara zarar bir şey! 2 dönemdir, Parlamentoda, bağımsız
seçilip grup kuran bir siyasal yapı var. Neden korkuyorsunuz? Gelin, kaldıralım
barajı, girsinler isimleriyle, ne kadar alıyorlarsa o kadar alsınlar. Bakın,
bunları yapmadığımız sürece Türkiye’de siyaseti demokratikleştirmek mümkün
değildir. 
Başka temel problemler de var. Bugün,
Türkiye'nin siyasal sistemi, siyasal rejimi tek tip parti örgütlenmesi esasına
dayanıyor. Devlet nasıl örgütleniyorsa partiyi de öyle örgütlüyor. Ya, bırakın!
İHSAN ŞENER (Ordu) – CHP’yi de
örgütlüyor, sadece CHP’yi.
BÜLENT TEZCAN (Devamla) - Bırakalım,
gelin, Siyasi Partiler Kanunu’nu değiştirelim. Devlet örgütlenmesine paralel
değil, parti nasıl istiyorsa tüzüğünde o örgütleri kursun. Niye il, ilçe, belde
diye örgütlenmek zorunda olsun partiler? 
Ama, bütün bunların hiçbirisini
yapamazsınız çünkü siz, sistemden beslenen bir hareketsiniz ve Türkiye’yi çok
partili rejimden alıp tek parti diktatörlüğüne doğru götürme
kararlılığındasınız. Ne yazık ki AKP artık, devlet partisi olmuştur. Devlet
partileri de demokrasiyi kolay kolay getiremezler, Cumhuriyet Halk Partisi
hariç. Sadece biz getirdik demokrasiyi ve devlet partisi mantığını ortadan
kaldırdık. (AK PARTİ sıralarından gülüşmeler) 
RECEP ÖZEL (Isparta) – Allah Allah!
Baykal döneminde yok muydu demokrasi? 
BÜLENT TEZCAN (Devamla) – Teşekkür
ederim, sağ olun. (CHP sıralarından alkışlar) 
BAŞKAN – Teşekkür ediyorum. 
Halkların Demokratik Partisi grup
önerisi aleyhinde söz isteyen Ramazan Can, Kırıkkale Milletvekili. 
Buyurun Sayın Can. (AK PARTİ
sıralarından alkışlar) 
RAMAZAN CAN (Kırıkkale) – Sayın Başkan,
değerli milletvekilleri; Genel Kurulu saygıyla selamlıyorum. 
Gerçekten, Sayın Tezcan tarihe not
düştü, güzel bir konuşma yaptı, enteresan. Ama, CHP Grup Başkan Vekiline de
sataşma var, buna cevap vermesi lazım Sayın Engin Altay Bey’in çünkü dedi ki:
“CHP’den her 2 milletvekilinden 1’isi milletvekilliğini gasbetti.” Doğru mu? 
BÜLENT TEZCAN (Aydın) – Hayır. 
RAMAZAN CAN (Devamla) – Cumhuriyet Halk
Partisi adına mı konuştunuz, kendi adınıza mı? 
KAMER GENÇ (Tunceli) – Yanlış
anlıyorsun sen! Kulağın yanlış duyuyor senin!
RAMAZAN CAN (Devamla) – Bakın, burada
ben deliller üzerinden konuşmak istiyorum. 2002’de Cumhuriyet Halk Partisinin
aldığı oy oranı yüzde 19,8; temsil yüzde 35 yani 2 kişiden 1 kişi… Toplam 167
milletvekili var, yaklaşık 67 milletvekili, herhâlde -Sayın Tezcan’ın dediğine
göre- milletvekilliğini gasbetmiş. 
KAMER GENÇ (Tunceli) – E, düzelt işte. 
RAMAZAN CAN (Devamla) – Bu bir
hakarettir. Ne Cumhuriyet Halk Partili milletvekilleri ne AK PARTİ
milletvekilleri hiç gaspta bulunmamıştır...
LÜTFÜ TÜRKKAN (Kocaeli) – Kim yapıyorsa
hepsi hak ediyor onu, kim yapıyorsa alayı hak ediyor, hepsi gaspçı! 
RAMAZAN CAN (Devamla) – …mevcut, meri
seçim sistemine göre seçilmişlerdir. 
YUSUF HALAÇOĞLU (Kayseri) – Peki, AKP
yüzde kaç aldı, kaç milletvekili çıkardı, yüzde kaç temsil edildi? 
ADİL ZOZANİ (Hakkâri) – Ya, bizim mirasımızı
yediniz, şimdi de kavga mı ediyorsunuz? 
RAMAZAN CAN (Devamla) – Sayın Başkan,
değerli milletvekilleri; 2002’den önceki seçim sistemi, 1961 yılındaki seçim
sistemi, D’Hondt sistemine göre yapılmıştır. 2002 seçimlerine gelindiğinde,
yüzde 10 baraj tartışması olduğunda, Cumhuriyet Halk Partililer “Barajı
indirmeyelim, AK PARTİ nasıl olsa barajda boğulacak.” demiştir ama millet yüzde
35’lik bir oy desteğiyle AK PARTİ’yi iktidara getirmiştir. 
YUSUF HALAÇOĞLU (Kayseri) – Yüzde kaç
temsil edildiniz yüzde 35 aldığınızda, onu da söyleyin. 
RAMAZAN CAN (Devamla) – O konulara da
geleceğim, sabrederseniz cevabını alacaksınız. 
YUSUF HALAÇOĞLU (Kayseri) – Göreceğiz
şimdi, yüzde kaç!
RAMAZAN CAN (Devamla) – Sayın Başkan,
değerli milletvekilleri; gerçeği söylemek gerekirse Türkiye’deki ve dünyadaki
seçim sistemlerinde ve seçim mevzuatında yönetimde istikrar ve temsilde adaleti
sağlayacak mükemmel bir seçim sistemi yoktur. Her siyasi parti, kendi durumuna
göre seçim mevzuatını değiştirmek ister. Bunun tek istisnası AK PARTİ’dir,
kendi durumuna göre seçim mevzuatını değiştirmek istememiştir. 
Sayın Tezcan, eğer mertseniz,
yürekliyseniz getirin, dar ya da daraltılmış bölge, sıfır baraj teklifinizi
verin, destekleyelim. 
MEHMET METİNER (Adıyaman) - Aynen,
şimdi, hemen.
YUSUF HALAÇOĞLU (Kayseri) – Niye dar
veya daraltılmış?
İDRİS BALUKEN (Bingöl) – Daraltılmış
bölge, yüzde 5’tir. Dersine iyi çalışmamışsın!
LÜTFÜ TÜRKKAN (Kocaeli) – Sen biraz
dersine çalış, dersine çalış! Sıfır baraj olunca daraltılmış bölge olmaz.
ADİL ZOZANİ (Hakkâri) – Dersine iyi
çalışmamış ya!
RAMAZAN CAN (Devamla) – Şimdi, bütün bu
seçim mevzuatlarının mahzurları bulunmaktadır. Seçim mevzuatlarındaki, seçim
sistemlerindeki mahzurları bertaraf edecek hiçbir sistem yoktur. Seçim
yasalarından beklenen nedir?
Sayın Başkan, değerli milletvekilleri;
toplumun eğilimlerini yansıtan, Mecliste temsil noktasında toplumun eğilimini
yansıtan, diğer yandan ülkeyi yönetecek kadroların oluşturulmasına olanak
vermesi beklenmelidir. Bu da yönetimde istikrar (fayda), temsilde adalet olarak
telakki edilmektedir. Temsilde adalet ilkesi seçmen eğilimlerinin adil bir
biçimde yasama meclisine yansıtılması, yönetimde istikrar ilkesi ise istikrarlı
hükûmetlerin kurulmasını kolaylaştırmaktadır. Özellikleri gereği bir seçim sisteminde
bu öğelerden biri öne çıktığında, diğer öğe arka plana itilmektedir. Her ne
kadar Anayasa’da seçim kanunları temsilde adalet ve yönetimde istikrar
ilkelerini bağdaştıracak biçimde düzenlenmesini öngörüyorsa da bir seçim
sisteminde bu ilkelerin bağdaştırılmasını sağlamak her zaman olanaklı
olmayabilir. Seçim sistemlerinde siyasi partiler ya da bağımsızlar için
kullanılan oylar yasama meclislerine aynı oranda yansıtılmayabilir. Siyasi
partilerin bir kısmı aldıkları oyların üzerinde, bir kısmı aldıkları oyların
altında temsil edilmektedirler. Bu kayıp, istikrar için feda edilmektedir, temsilde
adaleti zedeleyeceği de kaçınılmaz bir gerçektir.
Seçim hukukunda ve seçim mevzuatında
yasama meclislerinde elde edilen sandalyelerin oranı oy oranından yüksek olduğunda
aşkın temsilden, eksik olduğunda ise düşük temsilden bahsedilmektedir. Aslen ya
da eksik temsil oranları temsilde adalet ilkesine öncelik veren sistemlerde
düşük orandayken yönetimde istikrar ilkesini öne çıkaran seçim sistemlerinde
ise bu oranlar büyümektedir. 2002’de, Türkiye Büyük Millet Meclisinde temsil
edilmeyen seçmenlerin toplam seçmene oranı baraj nedeniyle yüzde 45’i
bulmuştur. Bu, gerçekten enteresan bir orandır, bunu kabul ediyoruz. Son
seçimlerde ise temsil oranı yüzde 95’lere yaklaşmıştır, bu da iyi bir orandır.
Çok partili hayatımızda 5 Haziran
1946’da, 4918 sayılı Kanun’la tek dereceli sisteme geçilmiş ise de -demokratik
serbest seçimler- 16 Şubat 1950’de Milletvekili Seçim Kanunu çıkartılmıştır. Bu kanuna
göre, liste usulü çoğunluk sistemi denilen bu sistemin de adaletsiz sonuçlar
doğurduğu iddia edilmiştir ve temsilde adalet sağlanamamıştır. Bunu diyen parti
Cumhuriyet Halk Partisidir. 
Netice itibarıyla, 1950 ile 1960 yılları arasında, demin de
söylediğim üzere temsilde adalet açısından Demokrat Parti lehine, diğer
partinin ise aleyhine bir durum söz konusu olmuştur. Netice itibarıyla,
Cumhuriyet Halk Partisi iktidarında ve 1946, 1950, 1954, 1957’de listeli
çoğunluk uygulanırken 1961’de nispi temsile geçilmiştir. Çevre barajlı D’Hondt
sistemi 1961, 1964 Senato seçimleri, 1965, 1969 milletvekilliği seçimleri;
barajlı D’Hondt sistemi 1969, 1973, 1977 milletvekilliği, 1968, 1973, 1975,
1977 ve 1979 Cumhuriyet Senatosu seçimlerinde uygulanmıştır. Çift barajlı
D’Hondt sistemi 1983’te, çift barajlı kontenjanlı 1987 ve 1991’de, ülke barajlı
D’Hondt sistemi ise 1995, 1999, 2002, 2007, 2011, devam ediyor. Ne kadar devam
edeceğine de millet karar verecek ve bu, AK PARTİ iktidarına denk gelmiştir. 
Netice itibarıyla şunu söylüyorum ben: Temsilde adalet,
yönetimde istikrar. Bu terazide uygunluğu sağlamamız lazım ama Türkiye siyasi
tarihine, seçim tarihine baktığımızda ise tek başına iktidarların olduğu
durumlarda başarının ve ekonomik gelişmenin had safhalara ulaştığını görüyoruz:
Demokrat Parti dönemi, Anavatan Partisi dönemi, 1965-1969 arası Adalet Partisi
dönemi ve AK PARTİ dönemleri.
Son söz olarak seçim sistemleri düzenlenirken temsilde
adalet ve yönetimde istikrar ilkeleri açısından öngörülen hedefler, uygulamalar
her zaman gerçekleşmemektedir. Bütün göstergeler, seçimlerde alınan sonuçların
yalnız seçim sistemlerine değil, birinci sıradaki partilerin oy oranları düzeyi
ile oyların siyasi partiler arasındaki dağılım biçimine de bağlı olduğunu
göstermektedir. Seçim sonuçları, oyların seçim çevreleri arasındaki dağılım
biçiminden de etkilenmektedir. Temsilde adalet sisteminin öne çıkması istikrar
hükûmetlerinin kurulmasını zorlaştırmaktayken yönetimde istikrar ilkesiyle ise
seçimde adaletin zarar göreceği bir gerçektir. 
Grup önerisindeki kongreler, kadın erkek, yaşlı genç
dağılımı ise partilerin iç hukuk meselesidir. Partiler buna ne oranda uyarsa o
derece demokratiktir. AK PARTİ’nin aldığı oy oranı ve milletvekili sayısındaki
genç ve bayan oranları diğer partilerden önde olduğuna göre, devam eden kongre
süreçlerimizde genç ve kadın oranlarına dikkat edildiğinde AK PARTİ’nin bu işi
başardığı görülecektir. 
Sizler AK PARTİ’yi örnek alırsanız
başarılı olursunuz diyorum, Genel Kurulu saygıyla selamlıyorum. (AK PARTİ
sıralarından alkışlar) 
BAŞKAN - Teşekkür ediyorum.
BÜLENT TEZCAN
(Aydın) – Sayın Başkan… Sayın Başkan…
BAŞKAN – Buyurun
Sayın Tezcan. 
BÜLENT TEZCAN
(Aydın) – Sayın hatip biraz önceki konuşmasında, Cumhuriyet Halk Partisinin her
2 milletvekili koltuğundan birisini gasbettiğini benim ikrar ettiğimi söyledi,
bu beyanda bulunduğumu söyledi, sözlerimi çarpıttı.
RAMAZAN CAN
(Kırıkkale) - Öyle söylediniz, öyle dediniz.
RECEP ÖZEL
(Isparta) – Dediniz.
BÜLENT TEZCAN
(Aydın) – Ayrıca, “mertseniz” diye bir ifadeyle de sataşmada bulundu.
ADİL ZOZANİ (Hakkâri)
– Bize de sataştı Sayın Başkan, ben de söz talep ediyorum.
BAŞKAN – Buyurun
Sayın Tezcan.
Sataşma
nedeniyle iki dakika söz veriyorum.
IX.- SATAŞMALARA İLİŞKİN KONUŞMALAR (Devam)
3.- Aydın Milletvekili Bülent Tezcan’ın, Kırıkkale
Milletvekili Ramazan Can’ın HDP grup önerisi üzerinde yaptığı konuşması
sırasında şahsına ve Cumhuriyet Halk Partisine sataşması nedeniyle konuşması
BÜLENT TEZCAN
(Aydın) – Teşekkür ederim Sayın Başkan.
Değerli
arkadaşlar, Sayın Ramazan Can belli ki önceden hazırladığı ve yazdığı metinden
ayrılmaktan zorlandığı için, aslında ondan önce yaptığım konuşmada
söylediklerinin cevabı yer almasına rağmen, konuşmanın akışı ve insicamı
bozulur korkusuyla söylediğim, cevabı olan şeyleri söylememişim gibi tekrar
burada konuşma yaptı.
Değerli
arkadaşlar, Sayın Can, bakın, çok net bir şey söylüyoruz, bu sistem gasbedilmiş
koltuklar yaratır ve bugüne kadar, bundan en fazla AKP yararlanmıştır.
RECEP ÖZEL
(Isparta) – CHP yararlanmıştır. En fazla CHP yararlanmıştır.
BÜLENT TEZCAN
(Devamla) – Biz diyoruz ki hangi parti yararlanırsa yararlansın bu doğru bir
sistem değildir: Bu sistem, istesen de istemesen de aşkın temsili yaratır ve
bu, millet iradesinin gasbıdır. Biz bunu reddediyoruz ve size bu kürsüden biraz
önceki konuşmamda söyledim. Gelin, hep beraber bunu değiştirelim. Niye cesaret
edemiyorsunuz? Bu, birincisi.
İkincisi: Meydan
okuyor, diyor ki: “Mertseniz, cesaretliyseniz gelin, buyurun, hodri meydan,
sıfır baraj ama dar bölge sistemi Yüzde 3 baraj, yüzde 5 baraj ama daraltılmış
bölge sistemi” Mertliğine bakın! Kurban olsunlar sizin mertliğinize! Kurban
olsunlar sizin cengâverliğinize! 
HAKAN ÇAVUŞOĞLU
(Bursa) – İstikrar ne olacak, istikrar?
BÜLENT TEZCAN
(Devamla) – Arkadaşlar, çok net, gelin, barajı sıfırlayalım. Hodri meydan! Niye
sizin belirlediğiniz sınırlar çerçevesinde böyle olursa böyle? Gelin, bunu
tartışalım.
HAKAN ÇAVUŞOĞLU (Bursa) – Yönetimde
istikrar ne olacak?
BÜLENT TEZCAN (Devamla) – Biz, o zaman
çıktık dedik, Anayasa Mahkemesi “Yönetimde istikrar D’Hondt sisteminin içinde
vardır, ayrıca bir baraja gerek yoktur.” demiştir 1995 yılında.
Tabii, biz, bu tartışmalar içerisinde
bir şeyi daha öğrendik: Sayın Cumhurbaşkanı millî egemenliğin ne olduğunu
bilmiyormuş, Anayasa Mahkemesinden bahsederken “Egemenlik milletindir, Anayasa
Mahkemesinin değildir.” diyor. Hâlbuki millet, egemenliği yargıyla, yasamayla,
yürütmeyle birlikte kullanır. Bunu bilmekten dahi âciz bir Cumhurbaşkanı
olduğunu öğrenmiş olduk. (AK PARTİ sıralarından gürültüler) 
BAŞKAN – Teşekkür ediyorum. 
HAKAN ÇAVUŞOĞLU (Bursa) – O sizin
getirdiğiniz sistemdir, 1960 darbesinin getirdiği. Milletten yetki almadan
birilerini yetkili kılmaktır o. 
İHSAN ŞENER (Ordu) – Vesayet var
kafanızda sizin. Vesayet var kafanızda, vesayet. Vesayet düşündüğünüz için
böyle oldu. 
HAKAN ÇAVUŞOĞLU (Bursa) – Vesayettir o,
vesayetin ta kendisidir. Vesayetleri tarif ediyor 60 Anayasa’sı.
BÜLENT TEZCAN (Aydın) – Vesayet sistemi
belli ki budur. 
BAŞKAN – Sayın milletvekilleri, bir
saniye... 
ADİL ZOZANİ (Hakkâri) – Sayın Başkan...
BAŞKAN - Buyurun Sayın Zozani, siz niye
söz istiyorsunuz? 
ADİL ZOZANİ (Hakkâri) – AK PARTİ’li iki
konuşmacı da bu seçim baraj sisteminin değişmesine dönük önerilerinin olduğunu
ama diğer partilerin buna karşılık koymadıklarını, bir şey söylemediklerini
ifade ettiler. Doğru bir ifade değildir. 
BAŞKAN – Buyurun Sayın Zozani, iki
dakika sataşma nedeniyle söz veriyorum. 
4.- Hakkâri Milletvekili Adil Zozani’nin, Bursa
Milletvekili Hakan Çavuşoğlu ile Kırıkkale Milletvekili Ramazan Can’ın HDP grup
önerisi üzerinde yaptıkları konuşmaları sırasında Halkların Demokratik
Partisine sataşması nedeniyle konuşması
ADİL ZOZANİ (Hakkâri) – Teşekkür ederim
Sayın Başkan.
Ben, esasında Sayın Can’ın konuşmasını
biraz dikkatle dinlemeye çalıştım, daha önceki konuşmaları geçiştirmeye dönük
konuşmalardır. Böyle, dakika doldurma veya dakikaları kullandırtmama
konuşmalarını Sayın Can burada çok yapar. Takdirle karşılıyorum, on dakika
boyunca konuştu. Öncelikle, orada hakkını ifade edeyim.
İkinci takdir ettiğim nokta da şu: Ben,
önceki konuşmamda Descartes’ten örnek vermiştim. Düşünmeye çalıştı burada yani
bazı şeyleri düşünerek ifade etmeye çalıştı, örnekler bulmaya çalıştı.
Sayın Can ya da sayın AK PARTİ, sayın
Cumhuriyet Halk Partisi, 2002’den sonraki bütün seçimlerde -önceki seçimlerde
de durum öyle, 1995’te de durum öyledir ama farklı partilerdi o zaman
Parlamentoda- yediğiniz miras bizim mirasımız. Bu konuda örneklemeler yaparken
biraz bunu düşünerek ifade edin. 
Bugün, mesela, AK PARTİ Diyarbakır’da
kaç milletvekiliyle temsil ediliyor? Kaç tanesini hak ettiniz? Mevcut orana
göre...
OSMAN AŞKIN BAK (İstanbul) – Hepsini.
ADİL ZOZANİ (Devamla) – E, darbe
yaparsanız hepsini getirirsiniz, o ayrı bir şey ama aldığınız oy itibarıyla,
mevcut oya göre, şu anda Diyarbakır’dan 3 tane gasbedilmiş koltuğunuz var.
HAKAN ÇAVUŞOĞLU (Bursa) – Gasp falan
olmaz. 
ADİL ZOZANİ (Devamla) – Adıyaman’dan da
örnek verebilirim: Adıyaman, son sıradaki milletvekiliniz.. Söyleyeyim:
Şanlıurfa, Batman, Mardin, Bingöl, Muş, Ağrı, Van...
ABDURRAHİM AKDAĞ (Mardin) – Sayın
Zozani, Mardin öyle değil. 
ADİL ZOZANİ (Devamla) – Bakınız,
bunların tamamında hak etmediğiniz temsiliyetiniz var. Şimdi, bunları ifade
etmeyelim, son bir kez bunları konuşuyor olalım. 
İHSAN ŞENER (Ordu) – Hangi hukuka,
hangi mevzuata göre konuşuyorsun?
ADİL ZOZANİ (Devamla) – Mademki bu
konuda gerçekten muzdaripsiniz, rahatsızsınız siz de, o zaman gelin,
düzeltelim. 
(Mikrofon otomatik cihaz tarafından
kapatıldı) 
ADİL ZOZANİ (Devamla) – Anayasa
Mahkemesine gerek kalmadan getirin o teklifi. 2002’de Sayın Cumhurbaşkanı nasıl
milletvekili seçildiyse gelin, aynı yöntemle, burada bütün partiler, uzlaşmayla
bu seçim barajını indirelim. Bu tür ithamlara ya da bu tür eleştirilere bir
daha da maruz kalmış olmazsınız. 
Teşekkür ederim. (HDP sıralarından
alkışlar) 
BAŞKAN – Teşekkür ediyorum. 
VIII.- ÖNERİLER (Devam)
B) Siyasi Parti Grubu Önerileri (Devam)
1.- HDP Grubunun, Türkiye Büyük Millet Meclisi
gündeminin “Genel Görüşme ve Meclis Araştırması Yapılmasına Dair Öngörüşmeler”
kısmında yer alan, seçim ve partiler rejiminin yol açtığı sorunların tüm
boyutlarıyla araştırılarak alınması gereken önlemlerin belirlenmesi amacıyla
Türkiye Büyük Millet Meclisi Başkanlığına verilmiş olan (10/104) esas numaralı
Meclis araştırması önergesinin ön görüşmelerinin, Genel Kurulun 3 Aralık 2014
Çarşamba günkü birleşiminde yapılmasına ilişkin önerisi (Devam)
BAŞKAN - Oylamaya sunuyorum: Kabul
edenler... Kabul etmeyenler... Kabul edilmemiştir. 
Milliyetçi Hareket Partisi Grubunun İç
Tüzük’ün 19’uncu maddesine göre verilmiş bir önerisi vardır, okutup işleme
alacağım ve oylarınıza sunacağım.
Okutuyorum:
2.- MHP Grubunun, Türkiye Büyük Millet Meclisi
gündeminin “Genel Görüşme ve Meclis Araştırması Yapılmasına Dair Öngörüşmeler”
kısmında yer alan, Mersin Milletvekili Mehmet Şandır ve arkadaşları tarafından,
engellilerin ve engelli yakınlarının karşı karşıya oldukları sosyolojik ve
psikolojik sorunların (10/207); Kahramanmaraş Milletvekili Mesut Dedeoğlu ve
arkadaşları tarafından, engelli vatandaşlarımızın sorunlarının (10/358);
Eskişehir Milletvekili Ruhsar Demirel ve arkadaşları tarafından, zihinsel
engelli bakım ve rehabilitasyon merkezlerinde verilen hizmetlerin nitelik ve
yeterlik bakımından (10/826); İzmir Milletvekili Ahmet Kenan Tanrıkulu ve
arkadaşları tarafından, engelli vatandaşların sorunlarının (10/1151);
araştırılarak alınması gereken önlemlerin belirlenmesi amacıyla Türkiye Büyük
Millet Meclisi Başkanlığına verilmiş olan Meclis araştırması önergelerinin ön
görüşmelerinin, Genel Kurulun 3 Aralık 2014 Çarşamba günkü birleşiminde yapılmasına
ilişkin önerisi
Türkiye Büyük
Millet Meclisi Başkanlığına
Danışma Kurulunun 3/12/2014 Çarşamba
günü (bugün) yaptığı toplantısında siyasi parti grupları arasında oy birliği
sağlanamadığından, grubumuzun aşağıdaki önerisinin İç Tüzük'ün 19'uncu maddesi
gereğince Genel Kurulun onayına sunulmasını arz ederim.
Saygılarımla. 
 Oktay
Vural 
 
İzmir

MHP Grup Başkan Vekili
Öneri:
Türkiye Büyük Millet Meclisi
gündeminin, “Genel Görüşme ve Meclis Araştırması Yapılmasına Dair Öngörüşmeler”
kısmında yer alan, Mersin Milletvekili Mehmet Şandır ve arkadaşlarının (10/207)
esas numaralı engellilerin ve engelli yakınlarının karşı karşıya oldukları
sosyolojik ve psikolojik sorunların araştırılarak alınması gereken önlemlerin
belirlenmesi amacıyla ve Kahramanmaraş Milletvekili Mesut Dedeoğlu ve
arkadaşlarının (10/358) esas numaralı engelli vatandaşlarımızın sorunlarının
araştırılarak alınması gereken önlemlerin belirlenmesi amacıyla ve Eskişehir
Milletvekili Ruhsar Demirel ve arkadaşlarının (10/826) esas numaralı zihinsel
engelli bakım ve rehabilitasyon merkezlerinde verilen hizmetlerin nitelik ve
yeterlik bakımından araştırılarak alınması gereken önlemlerin belirlenmesi
amacıyla ve İzmir Milletvekili A. Kenan Tanrıkulu ve arkadaşlarının (10/1151)
esas numaralı engelli vatandaşların sorunlarının araştırılarak alınması gereken
önlemlerin belirlenmesi amacıyla verdiğimiz Meclis araştırması önergelerimizin
3/12/2014 Çarşamba günü (bugün) Genel Kurulda okunarak görüşmelerinin bugünkü
birleşiminde yapılması önerilmiştir.
BAŞKAN – Milliyetçi Hareket Partisi
grup önerisi lehinde söz isteyen Ruhsar Demirel, Eskişehir Milletvekili. 
Buyurun Sayın Demirel. (MHP
sıralarından alkışlar)
RUHSAR DEMİREL (Eskişehir) – Genel
Kurulu saygıyla selamlıyorum.
Bugün 3 Aralık Dünya Engelliler Günü.
Öncelikle, sanıyorum şunu konuşmamız gerekiyor: Engelliler Günü, kutlanası bir
gün değil. Engelliler Günü, yalnızca farkındalıkların artırılarak toplumsal
bütünleşme için, oluşmuş handikapların bertaraf edilmesi adına tespit edilmiş
bir gün ve 3 Aralık, ilk kez 1975 tarihinde dile getirilmiş. Birleşmiş
Milletler Genel Kurulunda 1975 yılının 3 Aralık günü bir Sakatlar Bildirgesi
yayımlanmış, o gün tabir, “sakatlar” şeklinde dile getirildiği için. 
1975’e gelene kadar ne olmuş da böyle
bir şey dile getirilmiş? Savaşlar, biliyorsunuz, toplumlarda, dünya hayatında,
insanlıkta hep hasarlara yol açar, hiç de hayırla yâd edilmiş bir savaş yoktur.
Ama, savaş sonrası artan engellilikler nedeniyle, özellikle, yaşanan iki tane
dünya savaşından sonra dünyada artan sayıdaki engelli vatandaş olması
itibarıyla Birleşmiş Milletler bu konuda bir deklarasyon yayımlıyor, Sakatlar
Bildirgesi’ni. 
Peki, dünya savaşlarına kadar durum ne?
Çok tanrılı dinlere inanıldığı dönemlerde zaten engelli vatandaşlar bir
cezalandırılmışlık kabulüyle dışlanmışlar toplumdan, ne zamanki tek tanrılı
dinlere geçilmiş, o zaman Rabb’imin insanlara bir hediyesi diye kabul
edilmişler. İki dünya savaşının getirdiği harabiyetler neticesinde insanlar da
harap olmuşlar ama bedenlerindeki, ama duygularındaki eksilmelerden sonra.
Birleşmiş Milletler, 1975 yılında, ilk kez 3 Aralık günü sakatlarla ilgili bir
bildirge yayımlamış. İşte o günden sonra bütün dünyada engellilikle ilgili
yavaş yavaş bir farkındalık oluşmaya başladı ama üzülerek bugün gördük ki bazı
kanaat önderleri, toplumda bilinen bazı isimler Engelliler Günü’nü kutluyorlar.
Bu kutlanası bir gün değil, farkındalık olması gerekir, bu bir Sevgililer Günü
filan değil öyle; yalnızca engellilikle ilgili, vatandaş olarak veya kurumsal
olarak, siyasi partiler olarak, Hükûmet olarak neyi yapmadığımızı konuşup
onları halletmek için çabalamamız gereken, hani o çok söylediğiniz, ortak aklı
harekete geçirmek gereken günlerden biri. Aslında, “ortak akıl” dediğiniz şeyin
böyle zamanlarda birleştirici bir faktör olması gerekiyor.
İşte bu Engelliler Günü’nde ben,
Milliyetçi Hareket Partisi adına verilmiş 4 Meclis araştırması önergesinin
toplamında, Milliyetçi Hareket Partisi olarak beklentimiz nedir, engelli
vatandaşlarımız adına biz ne talep ediyoruz, hangi konularda neler yapılmasını
istiyoruz ve neler eksik kalmış, onu konuşmak istiyorum.
Mesela, geçen sene bir çağrıda bulunduk:
“2022’ye bağlı maaşlar neden üç ayda bir veriliyor, neden aydan aya verilmiyor?
İnşallah, Allah nasip eder iktidar olursak biz bunu halledeceğiz.” diye o zaman
da söylemiştik, yine söylüyoruz. Engelliler için bağlanan maaşların niye asgari
ücretin üçte 1’i gibi bir düşük rakama endekslendiğini daha hiç izah edebilen
olmadı. Madem Türkiye artık bu kadar ekonomik gelişmişlik içinde, hani dünyanın
ilk 10’una girmeye çalışıyoruz ya ekonomik gelişmişlikte, o zaman biz neden
engelli vatandaşlarımızı açlık seviyesinde bir rakama muhatap bırakıyoruz? Hiç
değilse asgari ücret seviyesinde bir maaş bağlanamaz mı? Kısmet olursa
Milliyetçi Hareket Partisi bunu da yapacak. Ama, daha enteresan bir şey var
ülkemizde engelli haklarıyla ilgili. Aslında, bu genel olarak insan haklarıyla
ilgili her konuda bizim ülkemizin yaptığı bir uygulama, özellikle son on iki
yıl içinde: “İnsan haklarını geliştirmek” cümlesinden olan konuları yalnızca
“yasa çıkarmak” diye kabul etmiş bir yürütme var şu anda, bir Hükûmet var.
Kadınlarla ilgili yasa çıkar, çocuklarla ilgili yasa çıkar, engellilerle ilgili
yasa çıkar ama uygulanmaz. İşte bu, Türkiye’deki bürokratik haklar ile
pratikteki haklar arasındaki uçurumu gösteriyor. Bizim bu uçurumumuz giderek
büyüyor. Engelliler konusu da böyle. Mesela, Hükûmet bir kanun çıkardı,
arkasından yönetmelikleri düzenledi, sanıyor ki insanlarımız, iktidar şu anda
evde çocuk bakımı yapan, engelli bakımı yapan kişileri sigortaladı. Hayır,
sigortalamadı. Asgari ücretin üçte 2’si kadar para veriyor ama bu insanları bir
sosyal güvenceye hâlâ kavuşturmadı. Şunu söylüyor bütün yabancılar Türkiye’ye
geldiklerinde: “Ülkenizde ne kadar az engelli var.” Çünkü, on iki yıllık
iktidarınızda, para verip “Evde otursunlar. “ Yaptığınız, “Sosyal içerme”
denilen toplumsal bütünleşmeyi hiçbir zaman göz önüne almadınız. Oysa defaatle
kanun tekliflerimiz oldu bu konuların daha iyi çözülebilmesi için, hiç değilse
birkaç adım daha öne çıkabilmemiz için, dünyadaki insani gelişmede daha iyi bir
noktaya gelebilmemiz için verdiğimiz kanun tekliflerini, verdiğimiz Meclis
araştırması önergelerinin gerekçelerini dikkate alsaydınız, bugün Türkiye’deki
engelli vatandaşlarımızın da, onlarla birlikte yaşayan bizlerin de –hepimiz, 75
milyon bir aileysek- hepimizin evinde daha büyük huzur, daha büyük kolaylık
olacaktı. 
Ben, aslında, Mecliste genel olarak
kadın haklarını çok konuşan bir milletvekiliyim. Engelli konusunda, maalesef,
erkekler dezavantajlı. Şöyle bir durum var: 18 yaşını bitiren bir erkek
engelliyse 2013 yılında çıkardığınız bir yasadaki düzenleme nedeniyle, sonunda
torba kanuna bir madde koydunuz “Malul yerine ağır engelli ibaresi konulsun.”
ifadenizle beraber, 18 yaşını doldurmuş engelli erkeklerin büyük bir kısmı
Sosyal Güvenlik Kurumuna prim ödüyor, yetim maaşlarını alamıyorlar. Kızlar için
böyle bir durum yok; kadınlar evlenip boşanırsa, hayatı boyunca evlenmezse her
hâlükârda ailelerinden maaşları devam ediyor ama maalesef, erkeklerin 18
yaşından sonra, engelliyseler, son yaptığınız düzenlemeyle beraber “ağır
engelli” ibaresi olmayanları hem prim ödüyor hem de maaşları kesiliyor. İşte bu
şekilde prim ödeyen o kadar çok erkek var ki ve onların aileleri. Hiç değilse
bu sorunu da bu sene tekrar dile getirelim, belki bir farkındalığınız olur,
belki 3 Aralık münasebetiyle olacak farkındalığınızla da böyle bir yasal
düzenlemede geri atım atarsınız. Çünkü geçen sene 17-25’ten sonra yaptığınız
yasal düzenlemelerin seneidevriyesi gelmeden geri adım attınız. 
Ben umuyorum, temenni ediyorum
memleketim adına, insanlık adına bu “ağır engelli” ibaresinden tekrar “malul”
ibaresine dönülmesini. Çünkü “malul” ibaresi varken alabildikleri maaşları ve
prim ödemesi yükümlülüğünden kurtulmuşluklarını… Raporlarını yenilerken
sanıyorum Hükûmetiniz telkinde bulunuyor bazı yerlere “Engelli sayısını
azaltalım yüzde 10’lara çekelim.” diye -tahminen- o yüzden “ağır engelli”
ibareleri işaretlenmiyor. Bu sebeple 18 yaşını doldurmuş engelli erkekler,
zihinsel engelli erkekler hem prim ödüyor hem yetim, öksüz maaşlarını
alamıyorlar. Defaatle tekrarlıyorum, lütfen, bu konuda bir farkındalığınız
olsun diye.
Evet, ülkemizde engelli kadrolarının
yüzde 42’si boş. Ne kadar aldık deseniz de, ne kadar yaptık deseniz de hâlâ çok
fazla boşluklar var ve bu engelli kadrolarına aldığınız memurlar yeterince
haklarını da kullanamıyorlar ama daha acı bir durum var; Engelli aileleri.
Engelli aileleriyle ilgili yasal düzenlemede idari amirin yetkisine, onun
toleransına bırakılmış olan maddeler nedeniyle engelli yakını olan devlet
memurları tamamen kurumlarında külfet olarak görülen insanlar hâline
geliyorlar. Oysa bu konularda, mutlak cümlelerle yönetmeliklerdeki
düzenlemelerin yapılması gerekiyor. Yasa tekliflerimiz var, soru
önergelerimizde bunlarla ilgili cümleler var, verdiğimiz Meclis araştırması
önergelerinde, gerekçelerimizde bunların hepsini ifade ediyoruz ama henüz
Hükûmetten bir ses, bir düzenleme duymuyoruz. 
Bütün bunlarla beraber, sizden
beklediğimiz bir şey var. Engellilik yalnızca insanların bedensel veya duyusal
bir eksikliği değil, engellilik hepimizin başında; ayağınız kırılsın, üç ay
alçıda kalın, siz de bir engellisiniz. Engellilik öyle kendinizin gelecekte
olacak bir hâliniz değil -gözlük kullanıyorum, ben de engelliyim- ama
önlenebilir tedbirlerle bunları bertaraf edebiliriz. Engellilik hepimizin
hayatının içinde ve biz Türkiye'de yaşayan Türk milleti olarak büyük bir
aileyiz. Ailemizin içinde çok sayıda engelli var, engelli yakınları var; bunların
sorunlarının konuşulması için bu Meclis araştırması önergesini verdik. Ben
hepinizin vicdanına havale ediyorum, 3 Aralık günü Meclis araştırma önergemize
olumlu anlamda katkı vereceğinizi, destek vereceğinizi umuyorum. 
Çok teşekkür ediyorum. (MHP
sıralarından alkışlar)
BAŞKAN – Teşekkür ediyorum.
Milliyetçi Hareket Partisi grup önerisi
aleyhinde söz isteyen Demir Çelik, Muş Milletvekili. 
Buyurun Sayın Çelik. (HDP sıralarından
alkışlar)
DEMİR ÇELİK (Muş) – Teşekkürler Sayın
Başkan.
Sayın Başkan, değerli milletvekilleri;
ben de Halkların Demokratik Partisi adına hepinizi saygı ve sevgiyle
selamlıyorum.
Bugün 3 Aralık Dünya Engelliler Günü.
Öncelikle, engelsiz, sınırsız, özgür yarınlar dileklerimi ileterek bütün
engelli kardeşlerimi, vatandaşlarımı saygı ve sevgiyle selamladığımı ifade
etmek istiyorum. 
Değerli Başkan, sayın milletvekili
arkadaşlarım; nüfusumuzun yüzde 12’sine tekabül eden bir sayısal çoğunluktan
bahsediyoruz. Dünyada da yaklaşık yüzde 15’lere tekabül eden, yarın öbür gün
bizim de karşılaşabilme ihtimalimizin ve olasılığımızın yüksek olduğu engelli
olma, toplumumuzun bir hakikati, bir gerçekliğidir. Bu hakikatin kendisine dair
çözüm parametrelerini aramak, yoğunlaşmak her şeyden önce de yasama faaliyetini
yürüten biz Meclisin görevidir ama gelin, görün ki yarattığımız devasa
ölçekteki kent ve iktidar hastalığı bu alanı da kuşatan, tahakkümü altına
alınan bir noktadan soruna yaklaşmıştır. Onları eşit, özgür vatandaş olarak
görmek yerine, haklarıyla birlikte bireysel ve kolektif hak sahibi olması
anlayışıyla yaklaşmamız gereken bir kesim olmasına rağmen, ötekileştirdiğiniz,
aykırı gördüğünüz, baskıladığınız ve yok saydığınız bir çoğunluk olmaya da
devam ediyor.
Engelliler kardeşimizdir, annemizdir,
babamızdır, zaman olduğunda çocuğumuzdur, kapı komşumuzdur, hemşehrimizdir,
dokunabileceğimiz arkadaşımızdır, birlikte yaşamı paylaşacağımız
geleceğimizdir. Geleceğimizi görmezlikten gelerek, onları ötekileştirip
sorunlarına duyarlılık göstermemek her şeyden önce vicdani değil, hukuki değil,
insani değil. İnsani, vicdani sorumluluğun yüklenilmesi gereken bir çerçeveden,
pencereden soruna yaklaşmak bu manada biz toplumun, bu toplumun yasama
faaliyetini yürüten Meclisin görevidir. Ama, Meclis, sadece ve tek başına bu
soruna değil, her sorunda olduğu gibi buna da pragmatist yaklaşıyor, fırsatçı
yaklaşıyor. Oranın, iktidarına, Hükûmetine ve geleceğine nasıl yarar
getireceğinin hesabıyla oy deposu olarak yaklaştığından yoksul bırakarak,
muhtaç bırakarak ama iradesini teslim alacak bir noktada karnını doyuracak bir
kısım iyileştirmelerle onun geleceğini, özgürlüğünü çalan bir noktadan soruna
yaklaştık, yaklaşıyoruz. İşte aşılması gereken temel problem bu. Engelli -fiziksel
olabilir, ruhsal olabilir- engelliyle üretime, değişime ve dönüştürme
faaliyetlerine aktif katılmak istiyor. O da sizin gibi, benim gibi eşit, özgür
vatandaş olmaktan ileri gelen haklarıyla bu ülkenin yönetişim ilişkilerine
dâhil olmak istiyor. Ama, yasalarımız, Anayasa’mız buna yol açmadığından, imkân
vermediğinden de onlar evlerinin dört duvarına hapsedilmiş kişilikler olarak
yaşamlarını sürdürmek talihsizliğiyle karşı karşıya kalıyorlar. 
Sayın Başkan, değerli milletvekilleri;
engellilerin yaşamda ve toplumsal alanda karşılaştıkları sorunlarını şu başlıklar
altında aktarırsam sanırım biraz meramımı anlatmış olurum. Öncelikle, katılım:
Toplumumuzun yüzde 12’sine tekabül eden bu sayısal çoğunluk yönetimin yasama
faaliyetinde yok, yürütmede yok, yargıda yok; kent ve kentsel yönetimlerde yok,
yerel yönetimlerde yok; bütçesini hazırlayamıyor; Mecliste, yönetimde ve
bütçede demokratik katılımcılığın anlayışı olarak doğrudan demokrasinin parçası
olmasından kazandığı haklarını icra edemiyor. O, ne kentte var ne ülkede var ne
ülkenin yönetişiminde var. Demokratik katılımcılıktan yoksundur. Biz siyasal
vesayetin rızası ve öngörülerine mahkûm bir hak gasbıyla karşı karşıyadır. 
Sağlık: Ana dilde parasız, nitelikli
bir sağlık hizmetini alabiliyor mu engellilerimiz? Hayır. Sosyal güvenlikten
yoksundur. Devletin, açlığını terbiye etmeye hizmet edecek, asgari ücretin üçte
1’ine tekabül edebilecek bir kısım koşullara kavuşturulmasıyla yetinmesi telkin
edilmiştir, dayatılmıştır. Sosyal güvenlikten yoksun olduğu için parasız ana
dilde sağlık hizmetlerini de alamıyor. Birçok fiziksel engelli kardeşimiz,
vatandaşımız protez ya da engelli aparatlarının pahalılığı karşısında
çaresizlikler yaşıyorlar. Onlar, satın alabilme gücünden yoksun olmanın
ötesinde, sosyal güvenlikten de yoksun oldukları… Ama sosyal güvenliğe sahip
olsalar bile sosyal güvenliğin aparatları ve protezleri karşılamayan, medikal
ve benzeri bir kısım taleplerini karşılamayan anlayışının da mağdurları olarak
yaşamlarını sürdürmek zorundalar. O nedenle de eşine dayanan, çevresinin olanak
ve imkânlarından yararlanan, bazen yarı aç, yarı tok hâline rağmen kendi
katkılarıyla karşılamak zorunda oldukları bir durumla karşı karşıyalar. 
Eğitim: Engelli vatandaşlarımızın yüzde
22’sine yakını hiç eğitim almamış, yüzde 40’ı ilkokul, bilemediniz lise ve
dengi eğitime sahip iken diğerleri üniversitenin kapısını görememiş
insanlarımız. Eğitim ana dilde, parasız, nitelikli olmalıdır. Ana dilde,
parasız, nitelikli eğitim almayan engellilerin engelli hizmetlerinin üretilmesi
faaliyetinde devlet gerekli görevini, sorumluluğunu yerine getiriyor mu? Hayır.
Öncelikle demokratik katılımcılıktan yoksun bırakıyor, sağlık hizmetlerini adil
almaktan yoksun bırakıyor, eğitim hizmetlerini karşılamakta gerekli duyarlılığı
göstermiyor; devlet, aynı zamanda kamu hizmetlerinden de bu vatandaşlarımızı,
kardeşlerimizi yoksun bıraktırıyor.
Yerel yönetimlerimizin imar mevzuatından
yerel yönetimlerin kendisine, oradan yasama faaliyetine gelince kadar
engellilerin yaşamını kolaylaştıran, onların yaşam içerisinde kendi ayakları
üzerinde durma koşullarını ve olanaklarını sağlayan bir noktadan soruna
yaklaşmamışız. Devasa mabetler yaratmışız kentlerimizde; İstanbul’da, Ankara’da
ya da İzmir’de, Adana’da. 10’larca katlı binaların lüks şaşaalı katlarına
ulaşabilmenin engelliler için de bir hak olduğunu unutmuşuz. O devasa
mabetlerin tapınaklar hâline geldiği kent ve iktidar hastalığıyla toplumun tümü
olduğu gibi ekseriyeti de engellileri engelleyen, öteleyen, baskılayan bir
noktadan soruna yaklaşmıştır. 
Engellilerin bu manada kamu
hizmetlerinden yoksunluğu da yine devletin, yasama faaliyetinin bir ayıbı
olarak kendini gösteriyor. Hükûmet sürekli demokratik çözümden bahseder, demokratik
çözümün olmasının şarta bağlandığının önemli parametreleri, ayakları olarak da
kamu düzeninden bahseder. Kamu düzeni, sadece ve tek başına asayiş sorunu
değildir, polisiye sorun hiç değildir. Kamu düzeni, toplumun kendi öz
ihtiyaçlarını öz gücüne dayanak meşru, demokratik zeminde karşılamasının
adıdır. Kamu düzeni, sadece ve tek başına inkâr değil, yasak değil, imha değil,
ötekileştirme değil, irada kırma hiç değil. Kamu düzeni, Alevisi’nden Sünni’sine,
Kürt’ünden Arap’ına, engellisinden normaline herkesin yasa ve Anayasa
karşısında eşit, özgür vatandaş olma hakkıyla haklarını kullanmasını;
kendisinin fiziksel, ruhsal, siyasal, kültürel iyi olma hâline erişiminin
adıdır. Kamu düzenini böyle görmediğimizde ve kamu düzenine böyle
yaklaşmadığımızda mutlaka kesimlerden biri, mutlu, iktidarı elinde tutmuş
olmanın rehaveti ve rahatlığıyla toplumun ekseriyetini görmeyen, mağdur eden
bir noktadan yaklaşmıştır. 
İktidar AKP’nin elindedir. On iki
yıldır kadını, genci, yaşlıyı, engelliyi, emekçiyi, yoksulu hiçe sayan
politikalarıyla her gün iktidara ve merkezîleşmeye hizmet eden çalışma ve
yasama faaliyetleriyle elbette ki kendisini kalıcılaştıran bir noktadan soruna
yaklaşmıştır ama sorunlarımız; tarihsel, siyasal, kültürel, demokratik
sorunlarımız -başta engellilerin olmak üzere- olduğu yerde çözümsüz olmaya
devam etmiştir diyor ve umuyorum, bu 3 Aralığın birikmiş tarihsel, siyasal,
sosyal, kültürel sorunlarımızı, ekonomik, demokratik sorunlarımızı meşruiyet
üzerinden çözüme kavuşturacağımıza vesile olacağını diliyor, saygılar
sunuyorum. (HDP sıralarından alkışlar)
BAŞKAN – Teşekkür ediyorum.
Milliyetçi Hareket Partisi grup önerisi
lehinde söz isteyen Sedef Küçük, İstanbul Milletvekili.
Buyurun Sayın Küçük. (CHP sıralarından
alkışlar)
SEDEF KÜÇÜK (İstanbul) - Sayın Başkan,
değerli milletvekilleri; Milliyetçi Hareket Partisi grup önerisi üzerine söz
almış bulunmaktayım. Yüce heyetinizi saygıyla selamlıyorum.
Değerli milletvekilleri, günümüz
dünyasında, engelli vatandaşlar gibi dezavantajlı gruplara nasıl yaklaşıldığı,
nasıl bir devlet olunduğunun en belirgin unsurudur. Ülkede sanki engelli
insanlar yokmuş gibi, kaldırımları, otobüsleri, binaları, asansörleri onlar da
kullanmıyormuş gibi davranılıyorsa o devletin sosyal devlet olma niteliği
tartışılır hâle gelmiş demektir. Engelli vatandaşlarınızı belli bir oranda
kamuda istihdam etmeniz gerekirken onları yok sayıp yalnızca destek aylığı
bağlamakla yetiniliyorsa o ülkede devlet görevini yerine getirmiyor demektir.
Evet, sosyal yardımlar önemlidir,
engelli vatandaşlarımızın ailelerine sağlanan maddi destek olumludur; buna
kimsenin itirazı olamaz. Ancak, verilen destek sosyal yardımlarla sınırlı
kalıyorsa, engelli vatandaşlarımızı engelsiz insanlar gibi yaşatamıyorsak,
bunun için önlem almıyorsak, alınması gereken önlemleri de zamanında
almıyorsak, erteliyorsak işte buna itiraz edilir. Engelli vatandaşlarımızın
eşit koşullar altında ve eşit fırsatlara sahip olarak toplum içinde yaşama ve
eğitim hakkını görmezden geliyorsak işte buna itiraz edilir. Engelli
vatandaşlarımızın yalnızca yüzde 5’i çalışma olanağına sahip olabiliyor ve
bunun da artırılması için yeterli çaba gösterilmiyorsa işte buna itiraz edilir
ve bizler de buna itiraz ediyoruz.
Yalnızca biz değil, engelli
insanlarımız da “Biz eşit koşullarda eğitim istiyoruz, eşit koşullarda
kaldırımları kullanalım, biz de yollarda karşıdan karşıya güvenli bir şekilde
geçebilelim istiyoruz.” diyorlar. Bu seslere kulak vermek, engelli
vatandaşlarımız için fiziksel koşulları eşitlemek zorunluluğu vardır.
Eğer engelli insanlarımıza toplu taşıma
ücretlerinde indirim yapılıyor ama bu indirimli kartlarıyla binecek otobüs
temin edilmiyorsa ortada yanlış bir uygulama var demektir. Eğer “Engellilerimiz
hayata karışsın, sosyal yaşam içinde yer alsın.” deyip de 40 santim
yüksekliğinde, bırakın engeli olan vatandaşı, engelsiz birinin bile kullanmakta
güçlük çekeceği kaldırımlar yapılıyorsa bir şeylerin düzelmesini beklemek
hayaldir.
Bakınız, 2005 yılında 5378 sayılı
Kanun’un ilgili maddelerinde değişiklik yapıldı ve toplu taşıma araçlarının,
yolların, kaldırımların, binaların yedi yıl içinde engellilerin erişimine uygun
hâle getirilmesine karar verildi, sonra bu süre sekiz yıla uzatıldı. Yani geçen
sene bütün bunların tamamlanmış olması gerekiyordu. Şimdi çıkın, bakın Ankara
sokaklarına İstanbul sokaklarına; ne kadar kaldırım engelli vatandaşlarımızın
erişimine uygun, kaç üst geçitten engelli vatandaşlarımız yararlanabiliyor? Çok
uzağa gitmeye gerek yok, Meclisin önünden geçen Dikmen Caddesi’ne bir bakın,
olayı tüm çıplaklığıyla görürsünüz. Kaç otobüs tekerlekli sandalyeli bir
engelli vatandaşımızın kullanabileceği vasıfta, lütfen buna iyi bir bakın, ne
demek istediğimi anlayacaksınız. 
Yani, demem o ki yalnızca sosyal
yardımlarla, sosyal desteklerle bu sorunlar yumağını çözmeniz mümkün değildir.
Engelli vatandaşlarımızı yaşamın içine katmak, engelsiz insanlar gibi yaşatmak
zorunluluğu vardır. İşte o zaman göğsünüzü gere gere “Engelli vatandaşlarımız
için bir şeyler yaptık.” diyebilirsiniz.
Değerli milletvekilleri, Birleşmiş
Milletler Engelli Hakları Sözleşmesi, engelli vatandaşları topluma tam
katılmaya teşvik etmekten, engellilerin de topluma ait oldukları hissine sahip
olmalarını sağlamaktan söz eder; engelli vatandaşların da eğitim hakkından tam
ve eşit olarak yararlanması gerektiğinden söz eder. Eğer ülkemizdeki
engellilerin nerdeyse yüzde 40’ı okuma yazma bile bilmiyorsa herhangi bir
eşitlikten veya sosyal adaletten bahsedilemez. Eğer sokağa çıkabilecek,
sosyalleşecek olanaklar sağlanmıyorsa topluma tam olarak katılmaktan söz
edilemez. Bu sözleşmeyi imzalayıp, gerekleri yerine getirilmiyorsa,
Anayasa’mızın 10’uncu ve 61’inci maddeleriyle engelli vatandaşlarımızın
haklarının gözetilmesi ve engellilerin korunmasına ilişkin hükümler görmezden
geliniyorsa ve uygulamadaki eksiklikler giderilmiyorsa engelli olan, bu durumda,
devlet demektir. Engellilerinizi eşit vatandaş değil de muhtaç vatandaş hâline
getiriyorsanız o zaman sorunumuz çok büyük demektir.
Gerçekten de engelli vatandaşlarımız
açısından bu devlet ve bu iktidar sınıfta kalmıştır. Sorun parasal değildir,
sorun algıdadır. Eğer parasal olsaydı kaçak saraylara dökülen paralarla engelli
yurttaşlarımıza yüzlerce bakım ve rehabilitasyon merkezi kurulabilirdi,
neredeyse tüm çocuk parkları engelli çocuklarımızın da yararlanabileceği hâle
getirilebilirdi, engelli vatandaşlarımızın okuyabileceği okullar yapılabilirdi;
yapılmadı ne yazık ki. Bu nedenle, kimse kalkıp da “Biz engelli
vatandaşlarımız, engelli çocuklarımız için şu sözleşmeyi imzaladık, Anayasa’ya
şu maddeyi koyduk; daha ne yapalım?” diyemez. Ancak bu sözleşmelerin gereğini
yerine getirdiğinizde, kaynak ayırdığınızda, kaynak bulduğunuzda ve en önemlisi
de engelli vatandaşlarımızı muhtaç vatandaşlar olmaktan çıkardığınızda “Bir şey
yaptık.” diyebilirsiniz.
Eğitim hakkından yeterince
yararlanamayan, sosyal yaşamın dışına itilen, kentler, yollar, üst geçitler
tasarlanırken görmezden gelinen engelli yurttaşlarımızın en önemli
sorunlarından birisi de istihdamdır. Çünkü engellilere yönelik ayrımcılığın
önlenmesinde en etkili unsur onları iş yaşamına sokmak, üretken kılmaktır.
Ancak o zaman engelli kişiler kendilerini muhtaç kişiler olarak değil, toplumun
üretken, eşit bir bireyi olarak görebilirler. Bunu sağlamak da hepimizin
görevidir. Bunun için engellilerimizi ve onların sorunlarını sadece yılda bir
gün hatırlamak yetmez. Devlet olmak demek, ülkeyi idare etmek demek yalnızca
bir gün değil, her gün sorunların farkında olmak, bu sorunlar için de tam,
kapsamlı ve sürdürülebilir çözümler üretmek demektir.
Bakın, bu konuda devletin
duyarsızlığına çok somut bir örnek vermek istiyorum. Bildiğiniz gibi Türkiye
İstatistik Kurumu her yıl bir yıllık çıkarmaktadır. Bu yıl çıkan 2013 Yıllığı
içinde toplumun engellilik oranına ilişkin istatistikler 2002 yılına ait yani
on iki yıl öncesine. Bu on iki yılda nüfusumuz 12 milyondan fazla artmış ama
elimizde hâlâ 2002 yılının istatistikleri mevcut. Üstelik bu yıl basılan
kitapçıkta “sağlık” bölümünde “engellilik oranı” yerine maalesef hâlâ
“özürlülük oranı” ifadesi kullanılmakta. Böylesi bir duyarlılığın olduğu
devlette sorunların çözülmesini beklemek de bir hayalden öteye gidememektedir.
Değerli milletvekilleri, bugün 3 Aralık
Dünya Engelliler Günü, toplumsal farkındalığı artırmak açısından elbette çok önemli
bir gün ama önemli olan devletin farkındalığı. Devletin duyarlı olmasını
beklemek yalnızca engelli vatandaşlarımızın değil, hepimizin hakkı. 
Engellilerimize engel olunmayan, umut
ve mutluluk dolu günler diliyor, engelli vatandaşlarımızı ve cefakâr ailelerini
ve sizleri saygı ve sevgiyle selamlıyorum. (CHP ve MHP sıralarından alkışlar)
BAŞKAN – Teşekkür ediyorum.
Milliyetçi Hareket Partisi grup önerisi
aleyhinde söz isteyen Gürsoy Erol, İstanbul Milletvekili.
Buyurun Sayın Erol. (AK PARTİ
sıralarından alkışlar)
GÜRSOY EROL (İstanbul) – Sayın Başkan,
değerli milletvekilleri; Milliyetçi Hareket Partisinin engelli sorunlarının
araştırılmasıyla ilgili vermiş olduğu grup önerisi üzerinde, grubum adına,
aleyhte söz almış bulunuyorum. Bu vesileyle yüce heyetinizi sevgi ve saygıyla
selamlıyorum.
Öncelikle, bugün 3 Aralık Dünya
Engelliler Günü olması dolayısıyla ülkemizdeki ve dünyadaki tüm engelli
kardeşlerimize ve ailelerine hayırlı, mutlu ve sağlıklı bir yaşam diliyorum ve
kendilerini sevgiyle saygıyla selamlıyorum.
Engellilik, tabii ki dün, bugün değil,
tarih boyunca var olan ve bundan sonrası için de devam edecek olan,
engelli-engelsiz tüm toplumun, insanların bir arada yaşayacağı ve hepimizin
hayat boyunca -Allah vermesin ama- her an için böyle bir risk altında da
bulunduğumuz bir olgu. Dolayısıyla, onun için engelli-engelsiz derken biz
herhangi bir ayrım, herhangi bir özel taviz yapmaya gerek görmüyoruz. Nasıl
uzun boylu-kısa boylu, nasıl sarışın-esmer, nasıl saçı kısa-saçı uzun ise
engellilik-engelsizlik de tıpkı bu şekilde, hepimizin bir arada yaşadığı,
toplumda beraberce üreteceğimiz, beraberce tüketeceğimiz belli bir kavramdır.
Burada önemli olan insan ve insanın onuru. Dolayısıyla da biz AK PARTİ olarak
ilk baştan beri insan ve insan onurunu önceledik, bunun için de özellikle 2005
yılındaki yasayla da ve 2010 yılındaki referandumla da bunu ön plana çıkarmaya
gayret sarf ettik.
Şöyle bir Türkiye tarihine baktığımız
zaman, biraz önce dediğim gibi, engelli ve engelli problemleri, sorunları
başından beri, cumhuriyetin kuruluşundan beri, öncesinden beri var. Ama
ülkemizde engellilikle ilgili ilk ciddi adım nerededir diye baktığımızda, 1997
yılında ilk defa Özürlüler İdaresi Başkanlığı kuruldu Refahyol döneminde. O
güne kadar engelli problemleri yine var, taş üstüne taş koyan, emeği geçen
herkese de çok çok teşekkür ediyorum ama ilk defa ciddi bir adım, Refahyol döneminde
Özürlüler İdaresi Başkanlığı kurularak atıldı. Daha sonrasında, 2011 yılında AK
PARTİ döneminde Aile ve Sosyal Politikalar Bakanlığına bağlı genel müdürlük
seviyesine çıkarılıyor ve şu anda Engelli ve Yaşlı Hizmetleri Genel Müdürlüğü
olarak hizmet veriyor. 2005 yılında Türkiye’de bir milat yaşıyoruz, Engelliler
Yasası çıkıyor yine AK PARTİ döneminde.
Ve o dönemki Başbakanımız, şimdiki
Cumhurbaşkanımız Sayın Recep Tayyip Erdoğan’a özellikle, engelliler adına
yapmış olduğu hizmetlerden ve desteklerden dolayı da burada bir kez daha
teşekkür ve minnetlerimizi aktarmış oluyorum. 
Güzel olan bir şey, 2005 yılında bu
yasa ve tüm engellilerle ilgili hangi yasa gelse tam bir ittifak içinde geçiyor
Meclisimizden. Aslında tüm yasaların böyle geçmesini canıgönülden arzu
ediyorum. Destek veren tüm gruplara, herkese ben özellikle tekrar tekrar
teşekkür ediyorum. Ama, ciddi anlamda adımlara baktığımız zaman, AK PARTİ
döneminde 2005 yılındaki yasa ve bundan sonraki dönemde özellikle çok ciddi
adımlar atılıyor. 
Ben, biraz önceki konuşmacı
arkadaşımızın engelli maaşlarıyla ilgili “Biz geldiğimiz zaman engelli
maaşlarını şuraya çıkaracağız.” demesini onlar adına son derece sevindirici
buluyorum ama aynı kişiye tabii şunu da soruyorum: Geçmiş dönemde, 2002
döneminde aynı parti iktidardayken engelli maaşları 24 liraydı ve engellilerle
ilgili problemlerin hepsi masanın üzerinde duruyordu. Bu noktada da çok ciddi
anlamda atılmış adımlara baktığımız zaman çok da fazla bir şey göremiyoruz.
Engelliler aslında ne istiyor? Engelliler
şunu istiyor: Ayaklarının üzerinde durabilmek istiyor.
AHMET YENİ (Samsun) – Sayın Başkanım,
televizyonlardan konuştuğu duyulmuyor dışarıda. Burada da bir engel var.
GÜRSOY EROL (Devamla) – Engelliler
aslında şunu istiyor, diyor ki: “Biz ayaklarımızın üzerinde duralım. Bize
istihdam sağlayın. Biz kendi ekmeğimizi kendimiz kazanalım, ailelerimize,
çocuklarımıza kendi helal rızkımızı götürelim. Dolayısıyla, eğitimlerimizi
sağlayın, bizim önümüzdeki engelleri kaldırın ve biz engelli kişiler diğer
insanlarla eşit şartlarda yarışalım.” İşte bununla ilgili 2005 öncesi, yasa
öncesine baktığımız zaman, yeşil kartlı ve BAĞ-KUR’lular maalesef eğitimden
istifade edemiyorlardı, çok ciddi bir sayıda eksiklik vardı ama 2005’deki
yasayla beraber biz tüm engellilerin eğitim hakkını sağlamış olduk.
Bugün “Ben engelliyim ve engelli
noktada adım atmak istiyorum, eğitim almak istiyorum.” diyen herkesin önündeki
engeller kalkmış durumdadır. Ve ciddi anlamda, eğitim problemini aşmayla
beraber, engelli kardeşlerimizin eğitimden daha fazla istifade etme ve daha çok
iş imkânlarına kavuşma şansını yakalamış oluyoruz. 
Biraz önce söylediğim istihdam konusu
en önemli konulardan biriydi. Türkiye'de değil, dünyada bir ilki AK PARTİ
sağlamış oldu ve KPSS dediğimiz engelli KPSS sınavını ortaya çıkardı. Yani,
artık engelliler kendi aralarında yarışıyorlar ve engelliler, engelli KPSS
sınavının sonuçlarına göre yerleştiriliyorlar. 
Bakın ne oldu? 2002 öncesi 5 bin
civarındayken istihdam edilen kadrolu engelli sayısı şu anda 35 bin civarında yani
7 misli bir artış var; işçi sayısında da 3 mislinin üzerinde bir artış var, 10
binler civarındaydı -hatta 4 misli- şu anda 40 binlere yaklaşmış durumda. Yani,
şöyle bir baktığımız zaman, istihdam anlamında on yılda Türkiye’de çok ciddi
seviyede bir açılım söz konusu, işte sosyal devlet olmak bu anlamda önemli.
İşte sosyal devlet olmanın -AK PARTİ adına- ne demek olduğunu, özellikle
engelliler adına neler yapılabileceğini ortaya koymanın söylemden ibaret
olmadığı, eylemlerin de ortaya konulması gerektiği çok ciddi anlamda ortaya
çıkmış oluyor. 
Sosyal yardımlara gelince… Sosyal
yardımlar tabii ki bu noktada zor durumda olan, dar durumda olan kişiler için
de geçerli olan bir şey. Bu noktada, özellikle 2005 yasasıyla Türkiye’de bir
ikinci devrimi yaptık. O da şöyle: Engelli aileler bize diyordu ki: “Ben
ölürsem benime evladım, benim çocuğum ne olacak?” İşte bu anlamda evde bakım
hizmeti, kurumda bakım hizmeti Türkiye adına bir devrimdir. Şu anda 500 bini
aşmış sayıda ve çok ciddi anlamda bir bütçe ayrılıyor ve engelli aileler artık
çocuklarına bakarken aile ortamında bakıyor ve devletten bir asgari ücret
yardımı alıyor. Bu, engellinin sosyal devlette hakkı olan bir şeydi ama
maalesef, bugüne kadar alamıyordu bu hakkı. 
Bu anlamda, sokaklara çıktığınız zaman,
şöyle bir on sene önceye ve bugüne bakın, alışveriş merkezlerine gidin,
sokaklara çıkın, sokaklarda engellilerin aşırı derecede dolaştığını ve engelli
kardeşlerimizin artık topluma karıştığını görüyoruz. Bu noktada erişilebilirlik
en çok konuşulabilen konulardan, ciddi anlamda adımlar atıldı. Yeterli mi?
Tabii ki değil, tıpkı engelli maaşlarının ve diğer konuların yeterli olmadığı
gibi ama biz şunu konuşuyoruz: “Seksen yıllık birikmiş problemleri on yılda
halledelim.” diyoruz. Böyle bir şey pratikte mümkün değil, hiçbir konuda mümkün
değil ama mühim olan, bir irade var, bunu aşmaya çalışıyor, bunu çözmeye
çalışıyor ve bu noktada ciddi adımlar atıyor.
İstanbul Büyükşehir Belediyesine ben
özellikle teşekkür etmek istiyorum, otobüsler yüzde 100’e yakın şu anda
erişilebilir hâle geldi, bunu tüm belediyelerden istiyorum. Ne diyoruz?
Engellilik konusu partilerüstü bir konu. Dolayısıyla, şu parti, bu parti değil;
tüm partilerin bu konuda yaklaşım göstermesi, otobüsünden tüm kamu binalarına,
belediye binalarına veya sosyal tesislerine girene kadar engellilerin çok rahat
bir şekilde ulaşmasını özellikle temenni ediyoruz. Bu konuda çıkardığımız
yasayla da artık şikâyet edildiği zaman bu şikâyetlerin değerlendirildiği ve bu
şikâyetlere cezaların işlemeye başladığı bir döneme girdik. Ve bu noktada
engelli, ulaşım sıkıntısı yaşıyorsa şikâyet ediyor ve şikâyetleri yerine
geliyor. Ama dediğim gibi, hepsini bir anda çözmek derseniz -biraz önce
söyledim- bu mümkün değil. Mühim olan, bu iradenin iktidar olması, bu iradenin
ortaya konulması. Hep birlikte el ele vereceğiz. “Engelli-engelsiz” diye bir
kavramımız yok. Özellikle bizim arzu ettiğimiz, bu noktada farkındalık. Bu
farkındalığı bir araya getireceğiz ve hep birlikte bu problemi beraberce
aşacağız. Sadece engelli değil, tüm Türkiye geleceğe, hedefe bu şekilde
ilerleyeceğiz.
Ben özellikle bu
konuyu dile getirdiği için Milliyetçi Hareket Partisine ve engelli noktasında,
engelsiz noktasında adım atan herkese teşekkür ediyorum, sevgi ve saygılar
sunuyorum. 
Engelsiz bir
Türkiye için hepinize teşekkür ediyorum. (Alkışlar) 
BAŞKAN –
Teşekkür ediyorum. 
RUHSAR DEMİREL
(Eskişehir) – Sayın Başkan…
BAŞKAN – Buyurun
Sayın Demirel. 
RUHSAR DEMİREL
(Eskişehir) – Sataşmadan söz istiyorum efendim. 
BAŞKAN – Ne diye
sataştı? 
RUHSAR DEMİREL (Eskişehir)
– Söyleyeyim. 
BAŞKAN –
Buyurun. 
RUHSAR DEMİREL
(Eskişehir) – “‘Daha önce konuşan bir milletvekili biz iktidar olduğumuzda en
az asgari ücret kadar ücret vereceğiz.’ dedi ama 2002 yılında giderlerken
masada bütün sorunlar duruyordu.” sözü şahsımla beraber partime atıftır. 
Söz istiyorum. 
BAŞKAN –
Buyurun.
İki dakika söz
veriyorum. 
IX.- SATAŞMALARA İLİŞKİN KONUŞMALAR (Devam)
5.- Eskişehir Milletvekili Ruhsar Demirel’in, İstanbul
Milletvekili Gürsoy Erol’un MHP grup önerisi üzerinde yaptığı konuşması
sırasında şahsına ve Milliyetçi Hareket Partisine sataşması nedeniyle konuşması
RUHSAR DEMİREL
(Eskişehir) – Sayın Başkan, teşekkür ediyorum. 
Böyle bir konuda
sataşmayı nezaketsiz bulurum. Söz istemekten önce çok tereddüt ettim ama partim
adına bu sözü söylemek zorundayım. 
Hâlihazırda
Türkiye’de “Özürlüler Araştırması” adı altında tek bir araştırma var. 2001
yılında Milliyetçi Hareket Partisinin koalisyon ortağı olup, sosyal
politikalardan sorumlu Devlet Bakanlığı da partimiz uhdesindeyken yapılıp 2002
yılında yayımlanmış hepinizin on iki yıldır tepe tepe kullandığınız rakamların
tespit edilmesine vesile olmuş kişiler Milliyetçi Hareket Partisinin o
dönemdeki bakanlarıdır. Siz hâlâ 2002’deki 12,29 ve 8,5 milyon üzerinden
siyaset yaparken Milliyetçi Hareket Partisine dönüp de “Siz ‘Onu vereceğim.’
diyorsunuz ama 2002’de bütün sorunlar masadaydı.” derseniz ben kendi adıma
yutmaya çalışsam bile partim adına bu lafı yutmam.
İkinci bir şey daha söylemek istiyorum:
Engellilere yapılan hiçbir şey çok değildir. “500 bin liralık bütçe ayırdık,
devasa bir bütçe.” diyen değerli arkadaşım, 5 milyara ak saray yaptırmak çok mu
ucuzdu? Onun için engelliye yapılmış veya bu ülkedeki insanlar rahat hareket
edebilsin, ulaşabilsin, erişebilsin diye yapılmış hiçbir şey devasa ve çok bir
bütçe değildir, bu milletin hepsinin anasının ak sütü gibi helaldir. Dolaylı
verginin en yüksek olduğu ülkedeyiz. Vergi vermeyen hiçbir vatandaş yok,
herkesin kendi emeğiyle yapılmıştır onlar. Evlerinde çocuklarına, yakınlarına
bakanların, engellilerin aldığı maaş, kendisinin verdiği dolaylı vergiyle
anasının ak sütü gibi helaldir ve azdır. 
Milliyetçi Hareket Partisi iktidar
olduğunda, bunların hepsi artırılmakla birlikte on iki ayda engellilerin
eğitimle ilgili bütün sorunlarını çözeceğimizi 2011 yılında Sayın Devlet
Bahçeli söylemişti, 2014 yılında burada tekrarlamaktan ben çok mutluyum.
AHMET YENİ (Samsun) – Demek ki hiç
olmayacak bunlar.
KEMALETTİN YILMAZ (Afyonkarahisar) –
Çok ayıp, çok ayıp, Ahmet Bey, laf atıyorsun!
RUHSAR DEMİREL (Devamla) – İnşallah,
yaptığımız diğer çalışmalardan da bu kadar istifade edersiniz. (MHP ve CHP
sıralarından alkışlar)
BAŞKAN – Teşekkür ediyorum.
VIII.- ÖNERİLER (Devam)
B) Siyasi Parti Grubu Önerileri (Devam)
2.- MHP Grubunun, Türkiye Büyük Millet Meclisi gündeminin
“Genel Görüşme ve Meclis Araştırması Yapılmasına Dair Öngörüşmeler” kısmında
yer alan, Mersin Milletvekili Mehmet Şandır ve arkadaşları tarafından,
engellilerin ve engelli yakınlarının karşı karşıya oldukları sosyolojik ve
psikolojik sorunların (10/207); Kahramanmaraş Milletvekili Mesut Dedeoğlu ve
arkadaşları tarafından, engelli vatandaşlarımızın sorunlarının (10/358);
Eskişehir Milletvekili Ruhsar Demirel ve arkadaşları tarafından, zihinsel
engelli bakım ve rehabilitasyon merkezlerinde verilen hizmetlerin nitelik ve
yeterlik bakımından (10/826); İzmir Milletvekili Ahmet Kenan Tanrıkulu ve
arkadaşları tarafından, engelli vatandaşların sorunlarının (10/1151);
araştırılarak alınması gereken önlemlerin belirlenmesi amacıyla Türkiye Büyük
Millet Meclisi Başkanlığına verilmiş olan Meclis araştırması önergelerinin ön
görüşmelerinin, Genel Kurulun 3 Aralık 2014 Çarşamba günkü birleşiminde
yapılmasına ilişkin önerisi (Devam)
BAŞKAN – Milliyetçi Hareket Partisi
grup önerisini oylarınıza sunuyorum: Kabul edenler… Kabul etmeyenler… Kabul
edilmemiştir.
Sayın milletvekilleri, birleşime on
dakika ara veriyorum.
Kapanma Saati:
17.07
DÖRDÜNCÜ OTURUM
Açılma Saati: 17.23
BAŞKAN: Başkan Vekili Sadık YAKUT
KÂTİP ÜYELER:
:Bayram ÖZÇELİK (Burdur), Muhammet Rıza YALÇINKAYA(Bartın)
-----0-----
BAŞKAN – Sayın milletvekilleri, Türkiye Büyük Millet Meclisinin 22’nci
Birleşiminin Dördüncü Oturumunu açıyorum.
Cumhuriyet Halk Partisi Grubunun İç Tüzük’ün 19’uncu maddesine göre
verilmiş bir önerisi vardır, okutup işleme alacağım ve oylarınıza sunacağım:
3.- CHP Grubunun, Zonguldak Milletvekilleri Mehmet
Haberal, Ali İhsan Köktürk ve 22 milletvekili tarafından, Zonguldak'tan
dışarıya göçün nedenlerinin araştırılması ve çözüm önerilerinin tespiti
amacıyla 7/11/2013 tarihinde Türkiye Büyük Millet Meclisi Başkanlığına verilmiş
olan Meclis araştırması önergesinin, Genel Kurulun 3 Aralık 2014 Çarşamba günkü
birleşiminde okunarak görüşmelerinin aynı tarihli birleşiminde yapılmasına
ilişkin önerisi
3/12/2014
Türkiye Büyük Millet Meclisi Başkanlığına
Danışma Kurulunun 3/12/2014 Çarşamba
günü (bugün) yaptığı toplantısında siyasi parti grupları arasında oy birliği
sağlanamadığından, grubumuzun aşağıdaki önerisinin İç Tüzük’ün 19’uncu maddesi
gereğince Genel Kurulun onayına sunulmasını saygılarımla arz ederim.
Engin Altay 
 Sinop
Grup Başkan
Vekili
Öneri:
Zonguldak Milletvekilleri Mehmet
Haberal, Ali İhsan Köktürk ve 22 milletvekilince Zonguldak'tan dışarıya göçün
nedenlerinin araştırılması ve çözüm önerilerinin tespiti amacıyla 7/11/2013
tarihinde Türkiye Büyük Millet Meclisi Başkanlığına verilmiş olan Meclis araştırması
önergesinin (1075 sıra no.lu), Genel Kurulun bilgisine sunulmak üzere bekleyen
diğer önergelerin önüne alınarak 3/12/2014 Çarşamba günlü birleşimde sunuşlarda
okunması ve görüşmelerinin aynı tarihli birleşiminde yapılması önerilmiştir.
BAŞKAN – Cumhuriyet Halk Partisi grup
önerisi lehinde söz isteyen Ali İhsan Köktürk, Zonguldak Milletvekili.
Buyurun Sayın Köktürk. (CHP
sıralarından alkışlar) 
ALİ İHSAN KÖKTÜRK (Zonguldak) – Teşekkür
ediyorum Sayın Başkan.
Sayın Başkan, değerli milletvekilleri;
Zonguldak’tan dışarıya göçün nedenlerinin araştırılarak ortaya konulması ve
göçün önlenmesine yönelik tedbirlerin saptanması amacıyla Meclise vermiş
olduğumuz araştırma önergemizin bugün görüşülmesini içeren Cumhuriyet Halk
Partisi grup önerisi üzerine söz almış bulunuyorum. Yüce Meclisi saygıyla
selamlıyorum.
Değerli milletvekilleri, bugün,
hepimizin bildiği gibi, 3 Aralık Dünya Engelliler Günü, yarın da 4 Aralık Dünya
Madenciler Günü. Ben, az önce konuşan arkadaşlarımız gibi, tüm engelli
yurttaşlarımızın 3 Aralık Dünya Engellileri Günü’nü kutluyorum ve tüm
yurttaşlarımız için engelsiz, barış içerisinde, huzur içerisinde bir Türkiye ve
dünya diliyorum. 
Ayrıca, 4 Aralık Dünya Madenciler Günü
öncesinde, Kozlu’da, Kilimli’de, Elbistan’da, Soma’da, Ermenek’te,
Mustafakemalpaşa’da, Türkiye'nin dört bir tarafında, yerin yüzlerce metre
altında iş kazalarında, iş cinayetlerinde yaşamını yitiren tüm maden
şehitlerimizi saygı ve şükranla anıyorum ve bir daha ulusumuzun bu acıları
yaşamamasını, gereken önlemlerin alınmasını Türkiye Büyük Millet Meclisinden
bir kez daha dile getirmeyi bir görev, bir vazife sayıyorum. 
Değerli milletvekilleri, Zonguldak çok
küçük bir yerleşim birimiyken taş kömürünün bulunmasından sonra hızla büyüyerek
göç almaya başlamış, Büyük Önderimiz Mustafa Kemal Atatürk öncülüğünde
cumhuriyetimizin kurulmasından sonra, 1924 yılında cumhuriyetimizin ilk ili
olmuş, Taşkömürü’yle, ÇATES’iyle, ERDEMİR’iyle, KARDEMİR’iyle -yani demir çelik
fabrikalarıyla- ve diğer üretim alanlarıyla Türkiye'nin en önemli sanayi
kentlerinden biri hâline gelmiştir. 
Üretim ve sanayileşme Zonguldak’ı,
başta Trabzon ve Rize gibi Doğu Karadeniz illeri olmak üzere Türkiye'nin dört
bir tarafından ekmeğini, aşını kazanmak üzere yurttaşlarımızın kendisine mesken
edindiği yeni bir yaşam alanına döndürmüştür. Ancak 1980’li yıllardan sonra
Türkiye’yi de etkisi altına almaya başlayan neoliberal politikalar Zonguldak’ı
da önemli ölçüde etkilemiş, yerli üretime sırt dönülmesi, ithalata yönelik
politikalara ağırlık verilmesi, başta Zonguldak’ın can damarı olan Türkiye
Taşkömürleri Kurumu olmak üzere Zonguldak genelinde tamir edilmez derin yaralar
açmıştır. 
2002 yılında Adalet ve Kalkınma
Partisinin iktidara gelmesiyle “sosyal devlet” anlayışının yerine ikame
edilmeye çalışılan “müflis tüccar devlet” anlayışıyla ise emeğin başkenti
Zonguldak tamamen gözden çıkarılmıştır. 
Değerli milletvekilleri, Adalet ve
Kalkınma Partisinin on iki yıllık iktidarında Zonguldak’a baktığımızda
karşımıza oldukça acı bir tablo çıkmaktadır. Sadece Zonguldak’ın değil, tüm
Türkiye'nin en stratejik kurumlarından biri olan Türkiye Taşkömürü Kurumunda
Adalet ve Kalkınma Partisi iktidara geldiğinde çalışan sayısı 16 binler
düzeyindeyken –net rakam olarak 15.792 iken- geçtiğimiz 2014 yılının Eylül ayı
rakamları itibarıyla çalışan sayısı maalesef 9.240’a düşmüştür. Aynı zamanda,
istihdam azalmasına paralel olarak üretim de 2,2 milyon tondan 1,3 milyon
tonlara gerilemiştir ve bugün Zonguldak limanlarına, kömürün başkenti Zonguldak
limanlarına maalesef ithal kömür indirilmektedir. Bütün bunlara karşın, Adalet
ve Kalkınma Partisi milletvekillerinin 2011 seçimlerinde “TTK’ya 2.500 işçi
alacağız.” sözünü yerine getirmemeleri nedeniyle bugün Zonguldak’taki Türkiye
Taşkömürü Kurumu 4.760 norm kadro eksiğiyle ayakta kalmaya, tutunmaya
çalışmaktadır.
Yine, bu dönemde, Adalet ve Kalkınma
Partisinin on iki yıllık iktidarı döneminde 11’i aşkın il müdürlüğü veya genel
müdürlük kapanmış, il dışına taşınmıştır. ÇATES’in özelleştirilmesi ve diğer
özeleştirmeler, Karadeniz Ereğli ve Alaplı bölgesinde, ERDEMİR’de kriz
gerekçesiyle işçi, çalışan ücretlerinin geriye çekilmesi ve işçi sayısının
azaltılması, yine, tersaneler bölgesinde yaşanan kriz nedeniyle 7 bini aşkın
işçimizin bir anda işsiz kalması, Devrek ilçemizi yıllardır ayakta tutan ve
yaşam kaynağı olan askerî taburun Devrek’ten ayrılarak başka bir yere
gönderilmesi maalesef Zonguldak’ın var olan sorunlarını daha da derin, daha da
içinden çıkılmaz bir hâle getirmiştir. 
Bunların yanı sıra, teşvik
uygulamalarında Zonguldak’ın üvey evlat muamelesi görmesi, önce teşvikli
illerin kapsamı dışında bırakılması, daha sonra sektörel teşvike geçildiğinde
Zonguldak’a uygun düşmeyen bir sektörel teşvik elbisesinin Zonguldak’a giydirilmesi,
giydirilmeye çalışılması maalesef Zonguldak’taki bu geriye gidişin tuzu biberi
olmuştur. Bu teşvik adaletsizliğinin sonucu olarak, Zonguldak, kendi yapısı ve
kaynaklarına uygun olan yatırımcıyı maalesef Zonguldak’a çekmeyi
başaramamıştır. Dün umut olan Çaycuma Organize Sanayi Bölgesi bugün birkaç orta
ölçekli firma dışında küçük firmalarla ve atıl kapasiteyle varlığını
sürdürmektedir.
Yine, Adalet ve
Kalkınma Partisi döneminde Zonguldak, genel bütçeden hak ettiği payı da
alamamış, genel bütçeye verdiğinin yarısını alabilen bir il durumuna
düşürülmüştür.
Değerli
milletvekilleri, bugün, Türkiye’de sadece 12 il genel bütçeye verdiğinden azını
almaktadır ve maalesef, Zonguldak, yıllarca ülke ağır sanayisini omuzlarında
taşıyan Zonguldak, genel bütçeye verdiğinin azını alan, yarısını alan 12 ilden
bir tanesidir. Örneksemek gerekirse, 2011 yılı rakamlarıyla, Zonguldak genel
bütçeye 1,4 katrilyon lira vermiş ancak bunun yarısı kadarı olan 773 milyar
TL’yi geri alabilmiştir ve bu rakamlar, bu tablo maalesef, şu anda geride
bıraktığımız yıllarda da değişmemiştir.
Kamu
yatırımlarına bakıldığında da Zonguldak oldukça geri sıralarda yer almıştır.
Türkiye vergi ödeme sıralamasında Zonguldak en fazla vergi ödeyen illerin
başında gelmesine rağmen kamu yatırımlarında da maalesef, yine en az kamu
yatırımı alan illerin başında gelmektedir. Zonguldak, 2013 yılı Ocak-Mart
dönemi itibarıyla 727 milyon TL vergi tahsilatıyla Türkiye’de 19’uncu
sıradadır. Ancak değerli milletvekilleri, vergi ödeme sıralamasında 19’uncu olan
Zonguldak maalesef, kamu yatırımlarında 133 milyar TL’yle 57’nci sıradadır.
Yani vergi ödeme sırasında Zonguldak 19’uncu sırada, en fazla vergi ödeyen
illerin başında ancak kamu yatırımlarından yararlanmada da 57’nci sırada, en az
kamu yatırımı alan illerin başında. İşin daha da acı tarafı, Zonguldak’taki
kamu yatırımlarının yıllar itibarıyla mütemadiyen azalmış olmasıdır. Değerli
arkadaşlar, 2011 yılına baktığımızda, Zonguldak, az önce ifade ettiğimiz gibi,
179 milyon TL’lik kamu yatırımı almış, bu kamu yatırımı 2012 yılında 161 milyon
TL’ye gerilemiş, 2013 yılında ise Zonguldak’ta bu düşüş daha devam etmiş ve 133
milyon TL’lik kamu yatırımı gerçekleşmiştir. Yani Zonguldak sadece az kamu
yatırımı alan illerin başında olmakla kalmamakta, aldığı kamu yatırımı
maalesef, yıllar itibarıyla mütemadiyen, artması gerekirken düşmektedir.
Bu gelişmelere
paralel olarak Zonguldak’ta kapanan esnaf sayısı büyük rakamlara ulaşmıştır.
Adalet ve Kalkınma Partisinin iktidara geldiği 2002 yılından 2011 yılına kadar
aradaki dokuz yılda cumhuriyet tarihinde rekorlar kırılmış Zonguldak’ta. Sadece
25.825 esnaf 2002-2011 yılları arasında maalesef kepenk kapatmıştır ve
esnaflarımızın bu kepenk kapatma hızı mütemadiyen büyük bir hızla sürmektedir.
Bugün ayakta kalan esnaflar da SGK’ya prim borçlarını dahi ödeyemez durumdadır.
Geçtiğimiz yıl sonu itibarıyla Zonguldak’taki her 100 esnaftan 69’unun maalesef
SGK’ya, Sosyal Güvenlik Kurumuna borcu bulunmaktadır. Esnaflarımız bugün
Zonguldak’ta maalesef prim borcunu ödeyemeyecek hâldedir.
Yine, değerli milletvekilleri,
Zonguldak’ta, çalışan ve emekli oranlarına baktığımızda da bu kötü gidişin
yansımalarını görmek, çok somut, açık yansımalarını görmek maalesef mümkündür.
Zonguldak emeğin başkentiyken, istihdamın başkentiyken, Zonguldak’ta AKP
döneminde ilk kez, emekli sayısı çalışan sayısının önüne geçmiştir. Bugün
itibarıyla Zonguldak’ta 149 bin emekli vardır, 126 bin çalışan vardır. Yani,
bugün Zonguldak, sözde intibak yasasıyla açlık ve yoksulluk sınırına mahkûm
edilen, emeklinin sırtına yaslanarak ayakta kalan, terk edilmiş bir madenci
kasabasına dönüşmüştür. 
Keza, değerli arkadaşlar,
istatistiklere baktığımızda, ekonomik ve sosyal gelişmişlik sıralamasında, AKP
iktidara geldiğinde 19’uncu sırada olan Zonguldak, maalesef, AKP’nin ilk on yılında
10 basamak birden düşerek 29’uncu sıraya gerilemiştir. Her seçim döneminde
ısıtılarak önümüze konulan Filyos Liman Projesi’yle ilgili, maalesef, aradan
geçen on iki yıla ve ihale tarihinden bu yana aradan geçen dokuz aya rağmen
somut bir ilerleme kaydedilememiştir. Cumhurbaşkanlığı Köşkü için, kaçak saray
için 1,4 katrilyon lira rakamı harcayabilen siyasal iktidar, bunun üçte 1’i,
dörtte 1’i kadar rakamı Batı Karadeniz’in kurtuluş projesi olan Filyos Liman
Projesi için harcayamamış, on iki yılını, hibe almak amacıyla Avrupa Birliği
fonlarının kapısında bekleyerek geçirmiştir. 
Bu olay, buradaki yansımalar tabii
spora da, kültüre de yansımış, Zonguldakspor 3. Ligden amatör lige düşmüş, şu
an 3. Ligde, kapalı tribünü seyirciye kapalı, son derece yetersiz bir statta
maçlarını oynamak zorunda kalmıştır.
(Mikrofon otomatik cihaz tarafından
kapatıldı)
ALİ İHSAN KÖKTÜRK (Devamla) – Karadeniz’in
Efes’i Tios Antik Kenti de maalesef, Kültür Bakanlığından yeterli ödeneği
alamamıştır. 
Evet, değerli arkadaşlar, konuşacak çok
şey var. Ancak, bundan sonraki, tabii, inşallah yeni konuşmalarımızda, diğer
ifade edeceklerimizi de Meclis tutanaklarına geçirmek istiyoruz. 
Bu duygu ve düşüncelerimizle, araştırma
komisyonu kurulması önerimize muhalefet partilerinin destek vereceğini
biliyoruz ama iktidar partisinden de, başta Zonguldak milletvekillerinden de
destek bekliyoruz.
Saygılarımı sunuyorum. Yüce Meclisi
saygıyla selamlıyorum. (CHP sıralarından alkışlar)
BAŞKAN – Teşekkür ediyorum.
Cumhuriyet Halk Partisi grup önerisi
aleyhinde söz isteyen Özcan Ulupınar, Zonguldak Milletvekili.
Buyurun Sayın Ulupınar. (AK PARTİ
sıralarından alkışlar)
ÖZCAN ULUPINAR (Zonguldak) – Sayın
Başkan, değerli milletvekilleri; CHP grup önerisi üzerine AK PARTİ Grubu adına
aleyhte söz almış bulunmaktayım. Bu vesileyle yüce heyetinizi saygıyla
selamlıyorum.
3 Aralık Dünya Engelliler Günü
dolayısıyla tüm engellilerimizin ve 4 Aralık Dünya Madenciler Günü dolayısıyla
madencilerimizin bu günlerini kutlayarak konuşmama başlamak istiyorum. Tüm
maden şehitlerimizi rahmet ve minnetle anıyorum.
2002 yılında yeni kurulan AK PARTİ
yüzde 10 barajını aşarak Türkiye’de tek başına iktidar olmuştur. Milletimizden
aldığı bu sorumluluğu layıkıyla yerine getirmek için yapmış olduğu çalışmaları
sistemli, ivedi, planlı bir şekilde gerçekleştirdiği için her seçimde
milletimizin teveccühünü kazanmıştır.
Değerli milletvekilleri, muhalefet
partilerimiz tarafından zaman zaman, emeğin başkenti Zonguldak ilimizle ilgili
verilen grup önerileriyle ilgili, bizden önceki milletvekili arkadaşlarım da bu
kürsüde verilen önergelerle ilgili ilimizde yapılan çalışmaları ifade
etmişlerdir. Bugün acı bir gerçeği Zonguldaklı hemşehrilerimle paylaşmak
istiyorum.
Maalesef seçim vaadiyle, iktidar
kaygısıyla Zonguldak ilimizden ayrılan iki güzide ilçemiz olan Bartın ve
Karabük’ün il yapılmasıyla birlikte, emeğin başkenti olan Zonguldak’ımız
küçülmüştür. AK PARTİ iktidarlarıyla birlikte, geçmişte yapılan bu hatalardan
dolayı ilimizle ilgili her alanda çalışmalar başlatılarak sadece kömüre bağlı
olan bu ilimize alternatif iş olanakları oluşturmak kaydıyla nitelikli
çalışmalar yaptık ve yapmaya devam ediyoruz.
Değerli milletvekilleri, emeğin
başkentinde yapmış olduğumuz çalışmalara baktığımızda Zonguldak, enerji ve
liman merkezi, aynı zamanda üniversite ve sağlık noktasında da büyük atılımları
gerçekleştirdiğimiz değerli bir kentimizdir. Eğitimde, sağlıkta, ulaşımda,
KÖYDES’te, BELDES’te ve sayacağımız birçok alandaki yatırımlarla siyasi vaatler
uğruna kendi kaderine bırakılmış olan Zonguldak’ımıza Türkiye'nin gerisinde
kalmayan yatırımlar yaptık ve yapmaya da devam ediyoruz çünkü bizim felsefemiz
seçim felsefesi değil, hizmet felsefesidir. 
Özellikle, ulaşımda bizden önce sadece
16 kilometre duble yol varken şu anda hedefimiz olan 150 kilometre duble yolu
bitirme çabaları hızlı bir şekilde devam etmektedir. 
1993-2002 yılları arasında 126 milyon
TL, 2003-2014 yılları arasında 1 milyar 126 milyon TL olmak üzere toplam 1
milyar 252 milyon TL ilimize yatırım yapılmıştır. 
Alaplı bölgesinde 9 tünel ve çevre yolu
bizim dönemimizde tamamlanıp Alaplı’dan Ereğli’ye, Ereğli’den Zonguldak’a gelen
duble yol çalışmaları da kısa sürede tamamlanacaktır. 
Ayrıca, Ereğli-Kepez-Kandilli yol
ayrımı ve Ilıksu-Kozlu beldesi arasındaki duble yol çalışmasının ihalesi yapılıp
yapım çalışmasına başlanılmıştır. 
Sapça, Üzülmez-1 ve 2 tünelleriyle
Mithatpaşa Tüneli yapımına devam edilmektedir. Devamında Kilimli Sahil Yolu
Projesiyle Filyos’a duble yolla bağlanacaktır. 
Devrek-Ereğli arasındaki yol
çalışmaları ve Yeniçağa’dan Zonguldak’a kadar olan duble yol çalışmaları devam
ediyor.
İlimizde bulunan Çaycuma Havaalanı
bizim dönemimizde aktif hâle getirilmiş, yurt dışı uçuşlar başlamıştır. Bunun
yanında, sağlıkta büyük atılımlar olup özellikle Devrek’te 100 yataklı hastane,
Çaycuma’da yine 100 yataklı ek proje, Karadeniz Ereğli’de 400 yataklı
hastanelerimizin yapımları tamamlanmıştır.
Ereğli Devlet Hastanemiz hizmete girmiş
olup –ve özellikle Devrekli hemşehrilerimize burada bir müjde vermek istiyorum-
Devrek Devlet Hastanemiz bu ay içinde hizmete girecektir. Zonguldak merkezde
400 yataklı hastanemizin yapımına başlanmıştır.
Eğitimde Bülent Ecevit Üniversitemiz,
11 fakülte, 3 enstitü, 3 yüksekokul, 7 meslek yüksekokulu ve 1 konservatuvarla
hizmet vermektedir. 2002 yılında toplam öğrenci sayısı 14.175 iken bugün
merkez, Alaplı, Ereğli, Çaycuma, Devrek ve Gökçebey ilçelerimiz olmak üzere
toplam öğrenci sayısı 26.894’tür. Üniversitemiz Ocak 2013 dünya üniversiteler
sıralamasında 21.250 üniversite arasından 2.020’nci sıraya yükselmiştir. 
Merkezde bin yataklı yarı özel,
Alaplı’da 500 yataklı öğrenci yurtlarımız tamamlanıp hizmete açılmıştır. İlimiz
merkez ve Devrek’te 300 kapasiteli öğrenci yurtlarımızın inşaatı devam
etmektedir. 2015 yılında, Eylül ve Aralık ayında bu yurtlarımız öğrencilerimizin
hizmetine girecektir. 2016 yılında ilimiz merkezde de bin yataklı öğrenci
yurdumuz hizmete girecektir. 
2012-2013 eğitim ve öğretim yılında
Karaman Amele Birliği 24 derslikli okulumuzla Devrek Sabahat-Cemil Ulupınar
Sosyal Bilimler Lisemizi hizmete açtık. Sabahat-Cemil Ulupınar Sosyal Bilimler
Lisesi 200 yataklı pansiyonumuz da 2014-2015 eğitim ve öğretim yılında öğrenci
kabul etmeye başlamıştır. 
Zonguldak merkezde, Ereğli’de ve
Devrek’te, öğretmen evlerimizle birlikte, 4 olan anaokulu sayısı 19’a çıkmış,
mevcut 37 tane olan lise sayımız bugün itibarıyla 79’a ulaşmıştır. Amacımız,
eğitim alanında olduğu gibi diğer alanlarda da ilimizi en yüksek seviyeye
ulaştırmaktır. 
Yine bizim iktidarımız döneminde Alaplı
ilçemiz hükûmet konağına kavuşmuş, bunun yanı sıra Devrek ve Ereğli
ilçelerimizde de adalet sarayı binalarının yapımı tamamlanmıştır. Ayrıca,
merkezde de ek adalet sarayı binasının da yapımı tamamlanmak üzeredir. Beycuma
Açık Cezaeviyle ilgili çalışmalar da devam etmektedir. 
Zonguldak merkez, Alaplı Gençlik
Merkezi proje çalışmaları devam etmektedir. Zonguldak Gençlik Merkezi hizmete
açılmıştır. Çaycuma Gençlik Merkezinin yapımı devam etmektedir. Zonguldak
Merkez Spor Salonu inşaatı bitmek üzeredir. Devrek tribün inşaatı yüzde 50
oranında tamamlanmıştır. Kandilli beldemizde, Alaplı ve Devrek ilçemizde
sentetik çim yüzeyli futbol sahalarının yapımı tamamlanmış ve hizmete
açılmıştır. Merkez spor salonu inşaatı, Alaplı Gümeli Spor Salonu yapımı yüzde
95 oranında tamamlanmıştır. Kilimli Gençlik Merkezi ve kapalı yüzme havuzunun
yapımına devam edilmektedir. 
Aile ve Sosyal Politikalar Bakanlığımız
tarafından yapılan, Zonguldak ve Devrek’teki huzurevlerimiz hizmete açılmıştır.
Devrek ilçemizde 100 yataklı huzurevinin ihalesi ve Devrek’te yapılan sevgi
evlerimizin yapımı tamamlanmış olup önümüzdeki günlerde hizmete girecektir.
İlimizde devam eden 3 adet engelsiz yaşam merkezi projesi bulunmaktadır. 
Geçmişte yapılan yanlış yatırımlar
sonucunda haftada tek bir gün Zonguldak’a su verilirken bizim dönemde özellikle
hem çevre hem su konusundaki geçici olan çözümler kalıcı hâle getirilmiş,
Doğanlı Barajı açılarak Zonguldak’ın her gün suya kavuşması sağlanmıştır. 
İlimize 2003-2013 yılları arasında
Orman Genel Müdürlüğü tarafından günümüz fiyatlarıyla 22 milyon 522 bin TL
yatırım yapılmıştır. Ağaçlandırma çalışmaları kapsamında 2003-2013 yılları
arasında 162.420 dekar arazide çalışma yapılarak 11 milyon 80 bin adet fidan
dikilmiştir. 2014 yılında ağaçlandırma ve toprak muhafaza projeleri kapsamında
4 bin dekar alana 48.400 adet fidan dikilecektir. İlimizde 15 adet mesire yeri,
1 adet şehir ormanı ve arıcılığı geliştirmek için 2 adet bal ormanı
kurulmuştur. 2014 yılında 3 adet mesire yeri tesis çalışması devam etmektedir.
2003-2013 yılları arasında ORKÖY çalışmaları kapsamında, orman köylerinde
yaşayan 4.124 aileye 9 milyon 524 bin TL ferdî proje kredisi verilmiştir.
Zonguldak merkezde maden müzesi yapımı tamamlanmış olup önümüzdeki süreçte
açılışı yapılacaktır. 
Uzun Mehmet tarafından 8 Kasım 1829’da
taş kömürünün bulunmasıyla Zonguldak Türkiye'nin stratejik önemi en fazla olan
illeri arasında yer almıştır. Yerin metrelerce altında, madencilerimizin her
kazma vuruşunda akıttığı terin ekonomiye önemli katkı sağladığı gerçeği
yadsınamaz. Bu madenler, binlerce kişiye ekmek, iş, aş verdi; ekonomiye katkıda
bulundu; sadece ekonomiye değil, bölgemizin sosyal ve kültürel yaşantısına
hayat verdi. Bizim dönemimizde Türkiye Taşkömürü Kurumuna 5.226 işçi
alınmıştır. TTK’ya işçi alınması konusunda il milletvekilleri olarak girişimlerimiz
devam etmektedir. Bunun yanında, yıllardır konuşulan Filyos Vadi Projemiz var.
Bizim dönemimizde sedde çalışmaları başlamış, Bakanlar Kurulu kararıyla
endüstri bölgesi olarak ilan edilmiştir. İhalesi 2014 Mart ayında yapıldı,
ödenek ayrıldı. 
Bölgemizin istihdam ve kalkınması için
var gücümüzle çalışıyoruz, çalışmaya da devam edeceğiz. Yıllardır muhalefet
partileri tüm Türkiye'de olduğu gibi ilimize de yapılan yatırımları görmezden
gelme gayreti içindedir fakat milletimiz yapılan çalışmaları takdir ederek,
partimizin yükselerek on iki yıl iktidarda kalmasını sağlamıştır. 
Sayın Başkan, değerli milletvekilleri;
bu duygu ve düşüncelerle CHP grup önerisine katılmadığımızı belirtiyor, yüce
Meclisi saygıyla selamlıyorum. (AK PARTİ sıralarından alkışlar)
BAŞKAN – Teşekkür ediyorum.
Cumhuriyet Halk Partisi grup önerisi lehinde söz isteyen
Lütfü Türkkan, Kocaeli Milletvekili.
Buyurun Sayın Türkkan. (MHP sıralarından alkışlar)
LÜTFÜ TÜRKKAN (Kocaeli) – Sayın Başkan, değerli
milletvekilleri; bugün Engelliler Günü. Türkiye’nin de bir engeli var.
Türkiye’nin önündeki en büyük engel olan Adalet ve Kalkınma Partisi
iktidarından bu ülkenin bir an önce kurtulmasını temenni ederek sözlerime
başlamak istiyorum.
RAMAZAN CAN (Kırıkkale) – Millet karar verecek, millet!
LÜTFÜ TÜRKKAN (Devamla) – Cumhuriyet Halk Partisinin,
Zonguldak’tan dışarıya göçün nedenlerinin araştırılarak ortaya konulması ve
göçün önlenmesi konusunda alınacak tedbirlerin saptanması amacıyla verdiği
Meclis araştırması önergesini olumlu buluyorum, çok teşekkür ediyorum
kendilerine.
Bu konuda Zonguldak’ın sorunlarını bize dile getiren Sayın
İl Başkanımıza ve İl Yönetim Kuruluna da ayrıca teşekkür ediyorum. Kendileri de
bu konuda ciddi şikâyetçiler, bu konuda ciddi sıkıntıları var. Diyorlar ki: “On
iki yıldır elle tutulur hiçbir yatırım yok Zonguldak’ta. 11 milletvekilimiz
vardı, 5’e düştü. Burasını enerji santrallerine yataklık yapan bir şehir hâline
getiriyor. Burada da kanser vakaları her gün biraz daha çoğalıyor. Nüfus, bu
şekilde devam ederse bizim milletvekilimiz sayımız 5’ten 4’e düşer. Duble
yolları bitmeyen tek vilayet Zonguldak.” Her yerde duble yollarla ilgili övünürsünüz
ya, orada henüz hiç bitmemiş. Bunu ilettiler, ben de burada kamuoyuyla
paylaşmak istiyorum. 
Adalet ve Kalkınma Partisi döneminde Zonguldak genel
bütçeden hak ettiği payı alamamış, kamu yatırımlarında oldukça geri sıralarda
yer almıştır. Bakın, 2011 yılında Zonguldak genel bütçeye 1 milyar 372 milyon
958 bin lira vermesine karşın ancak bunun ne kadarını alabilmiş? Sadece 773 milyon
Türk lirasını geri alabilmiş. Yani ne olmuş? Adalet ve Kalkınma Partisi
döneminde Zonguldak genel bütçeye verdiğinin yarısını alan bir il durumuna
düşmüş. Bugün, Zonguldak, genel bütçeye verdiğinden azını alan 12 ilden 1
tanesi. Oysa Zonguldak’ın böyle bir tabloda olmaması gerekiyordu. Tabii ki
hayır, olmaması gerekiyor bence de. Neden? Çünkü bu taş kömürü şehri,
küçük bir yerleşim birimiyken taş kömürünün bulunmasının ardından, sonra, 1924
yılında cumhuriyetin ilk ili olmuş demir çelik fabrikaları ve diğer üretim
alanlarıyla ülke ağır sanayisinin en önemli şehirlerinden biri olmuştur. Ancak
bugün tartıştığımız noktada çok farklı bir yerdeyiz. Neden mi? 2002 yılında
Adalet ve Kalkınma Partisi Hükûmetinin göreve gelmesiyle Türkiye Taşkömürü
Kurumunun 16 binlerde olan çalışan sayısı 10 binler seviyesine; 2,2 milyon ton
olan yıllık üretim 1,5 milyon ton düzeyine gerilemiş. Bununla kalmamış,
Zonguldak’taki pek çok il müdürlüğü ve genel müdürlük ya kapanmış ya da il
dışına taşınmış. Bunun gibi birçok olumsuz gelişme, bir zamanlar Türkiye'nin
dört bir tarafından göç alan Zonguldak’ı dışarıya göç veren iller arasına
sokmuş. Zonguldak’ta ekmek parası peşinde koşan insanımız ne yapsın? 2011
yılında Zonguldak’ta gerçekleşen 179 milyon liralık kamu yatırımı 2012’de 161
milyona, 2013 itibarıyla da 133 bin liraya düşmüş. Yani, Sevgili Özcan Ulupınar
kardeşim, hani o kaçak saray var ya, onun vazedilen, ona yapılan harcamanın
sadece onda 1’i Zonguldak’a layık görülmüş. Bilginize arz ediyorum.
Görüldüğü gibi
Zonguldak yok denecek kadar az kamu yatırımı almış ve bu pay da her yıl
azalmıştır. Zonguldak, tarihinin en sıkıntılı dönemlerinden birini yaşıyor.
Sadece Zonguldak mı? Hayır, bütün Batı Karadeniz öyle. Kastamonu daha mı iyi?
Daha bile kötü belki de. Maalesef o bölgeler Adalet ve Kalkınma Partisi
tarafından ihmal ediliyor. Yıllardır ülkesine, milletine değer yaratan, kaynak
aktaran ve haklı olarak “emeğin başkenti” sıfatını kazanan Zonguldak, yaklaşık
on yıldır sürekli küçülüyor ve göç veriyor. Küçük bir mahalleyken Türkiye'nin
dört bir yanından gelerek 3 il olacak kadar büyüyen Zonguldak, artık sayenizde
bir kasabaya dönmüş durumda. Bölgemiz ekonomisine yön veren Türkiye Taşkömürü
Kurumu, tarihinin en düşük sayıda işçisiyle en düşük üretimini yapıyor, Türkiye
Taşkömürü Kurumu küçülüyor. Zonguldak’ta durum bu kadar kötüyken, üstüne üstlük,
yeni sektörlere ait de hiçbir yatırım yok Zonguldak’ta. 
Türkiye’yi kara yolları, demir yolları,
hava yolları ağıyla örmekle övünen Hükûmet, Zonguldak’a ulaşımı kolaylaştıracak
hiçbir yatırımı yapmadı. Karınca hızıyla göstermelik çalışmalar yapıyorlar
sadece. Böylece, ulaşım sorunu olan bölgeye hiçbir yatırımcı da gelmiyor doğal
olarak. Zonguldak bunu hak etmiyor. Zonguldak verdiği verginin karşılığı
yatırım istiyor, o yatırımı da alamadı bugüne kadar. İktidar, Zonguldak’tan
alıyor başka illere yatırım yapıyor. Zonguldaklı gençler oralara göç ederek
çalışmak zorunda kalıyor. Zonguldak göz göre göre eritiliyor. 
Ankara’dan Zonguldak’a kara yoluyla
gittiğinizde Bolu sınırına kadar yolda bir sıkıntı yok ama Zonguldak il
sınırına geldiğinizde Zonguldak’a kadar olan yolların bazı bölümleri âdeta
trafik kazalarına davetiye çıkarırcasına bozuk, isterseniz gidip bir bakın.
İktidar partisinin Zonguldak milletvekilleri bu yollardan defalarca gelip gitmelerine
rağmen neden buna sessiz, anlamakta güçlük çekiyorum doğrusu. 
Zonguldak’ın nüfusu 2010 yılında
619.700 iken 2011 yılında 612.406’ya, 2012 yılında da 606 bine düşmüş. Yani
hani fukaralığıyla dert yandığımız Zonguldak’ta yaşayan 606 bin vatandaşın her
birine bin dolar verseniz bu, sadece ve sadece sizin o kaçak saraya
harcadığınız para kadar olur, fazla bir para değil. 2013 yılında da
Zonguldak’ın nüfusu azalmaya devam etmiş, 601 bin olarak gösterilmiş. Bu rakam
Zonguldak Valiliğinin İnternet sitesindeki rakamları. Zonguldak’ın her yıl
binlerce göç verdiğini ortaya koymakta bu rakamlar. Bu zaviyeden bakınca da
durumun ne kadar ürkütücü olduğunu görmek mümkün. 
Esnafın hâli de perişan Zonguldak’ta.
Adalet ve Kalkınma Partisinin geldiği 2002 yılı ile 2011 yılları arasında tam
25.825 esnaf Zonguldak’ta kepenk kapatmış. 2002 yılında Adalet ve Kalkınma
Partisinin iktidara gelmesiyle sosyal devlet anlayışının yerine hâkim olan
tüccar devlet anlayışı Zonguldak’ın bugünkü içler acısı durama gelmesine neden olmuştur.
Zonguldak’ta işsiz kalan kömür madencilerinin çaresiz bekleyişi de sürmekte.
Maden işletmecileri ise bu çaresizliği kendi lehlerine çevirmenin yollarını
aramaktadır, “Eğer biz madenleri açmazsak kaçak ocaklar açılır, bu daha da çok
ölüm demektir.” demektedirler. 
Ortada başka acı bir gerçek daha var:
Sorun çözülmezse Zonguldak tamamen boşalacak, daha çok madenci iş aramak için
yatağını yorganını sırtlayıp göçe devam edecekler. 
Uzun yıllar ülke ağır sanayisini
omzunda taşıyan bu taş kömürü şehri bu kötü tabloyu, bu telafisi zor göç
tablosunu asla ve kata hak etmemektedir. Bu nedenle, Zonguldak’la ilgili Meclis
araştırması acilen açılmalı ve gereken tedbirler ivedilikle alınmalıdır. 
Burada bir sözüm de Cumhuriyet Halk
Partisine: Zonguldak’ta yerelde Cumhuriyet Halk Partisi egemen ama maalesef
belediyeler de Zonguldak’a gerekli hizmeti verememektedir. Bu konuda yerel
yöneticilerin de tarafınızdan uyarılmasını özellikle, hassaten rica ediyorum.
Çünkü Zonguldak ülke bütçesinden pay alamadığı gibi, yerelde de maalesef hizmet
alamıyor, Zonguldak’a hiçbir şey yapılamıyor. 
2011 seçimleri için Zonguldak’a giden
Milliyetçi Hareket Partisi Genel Başkanı Doktor Devlet Bahçeli, orada, yolda
bir arkadaşımıza verdiği sözlerle şunu ifade ediyor, “Allah bize fırsat
versin.” diyor. Zonguldak’ın bu yollarını gördükten sonra Zonguldak için
devletin gerçekten ayrı bir devlet politikası izlemesi gerekiyor. Cenab-ı
Allah’ın, inşallah, Milliyetçi Hareket Partisine vereceği iktidarla Zonguldak
bu makûs talihini yenecektir. 
Hepinize saygılar sunuyorum. (MHP
sıralarından alkışlar)
BAŞKAN – Teşekkür ediyorum. 
ALİ İHSAN KÖKTÜRK (Zonguldak) – Sayın
Başkan...
BAŞKAN - Buyurun Sayın Köktürk. 
ALİ İHSAN KÖKTÜRK (Zonguldak) – 69’a
göre, sataşma nedeniyle söz istiyorum Sayın Başkan. Belediye başkanlarımıza
yönelik bir sataşma var, söz istiyorum Sayın Başkan. 
BAŞKAN – Ne söyledi, sataştı?
LÜTFÜ TÜRKKAN (Kocaeli) – Çok
çalışsınlar dedim ya! 
ALİ İHSAN KÖKTÜRK (Zonguldak) –
“Belediye başkanları hizmet veremiyor. Cumhuriyet Halk Partisine söyleyecek
sözüm var, yeteri kadar hizmet veremiyor.” dedi. Sataşma nedeniyle söz
istiyorum. 
BAŞKAN – Buyurun Sayın Köktürk. 
Aslında sataşma yok ama sataşma
nedeniyle söz veriyorum.
Buyurun, iki dakika. (CHP sıralarından
alkışlar)
IX.- SATAŞMALARA İLİŞKİN KONUŞMALAR (Devam)
6.- Zonguldak Milletvekili Ali İhsan Köktürk’ün,
Kocaeli Milletvekili Lütfü Türkkan’ın CHP grup önerisi üzerinde yaptığı
konuşması sırasında Cumhuriyet Halk Partisine sataşması nedeniyle konuşması
ALİ İHSAN KÖKTÜRK (Zonguldak) – Değerli
milletvekilleri, yeniden saygıyla selamlıyorum.
Sayın Lütfü Türkkan’ın söylediklerinin
büyük bir bölümüne katılıyorum ancak Zonguldak’taki Cumhuriyet Halk Partisi
belediyelerine ilişkin söylemlerine katılmam mümkün değil. Maalesef, Cumhuriyet
Halk Partisi belediyelerinin büyük bir bölümü Adalet ve Kalkınma Partisinden
alınan belediyeler. İktidar belediyeleri olmasına rağmen hiçbirinin iş aracı,
makinesi, alet ve edevatı yok; olmadığı için Cumhuriyet Halk Partisi yerel
yönetimler başkanlığında kardeş belediye uygulamasına geçerek bugün Cumhuriyet
Halk Partisinin büyük belediyelerinin katkı ve desteğiyle Zonguldak’a hizmet
etmeye çalışıyor. Çok da başarılı, son derece sınırlı olanaklarla çok güzel
işler yapıyorlar belediye başkanlarımız.
HAKAN ÇAVUŞOĞLU (Bursa) – Ali İhsan
Bey, Genel Başkanınız örnek verdi, “Belediyeleri nasıl yönetiyorsak Türkiye’yi
de öyle yöneteceğiz.” dedi. 
ALİ İHSAN KÖKTÜRK (Devamla) – Zonguldak
merkezde de belediye başkanımız doğal gazı getirdi, 25 milyon euroluk arıtma
tesisini faaliyete soktu. Bugüne kadar, cumhuriyet tarihinin en büyük makine
parkını oluşturdu. Ben buradan Zonguldak Belediye Başkanımızı yürekten
kutluyorum.
Sözlerimin geri kalan bölümünde Sayın
Özcan Ulupınar’a iki soru sormak istiyorum. Sayın Ulupınar, az önce, yaptığınız
hizmetleri okudunuz, o zaman, ben size sormak istiyorum: Türkiye'nin nüfusu her
yıl artarken, binde 14 artarken Zonguldak’ın nüfusu niye binde 8 azalıyor?
Türkiye'nin nüfusu her yıl artarken Zonguldak son üç yılda niye 45 bin göç
verdi? Bir Devrek ilçesi kadar göç verdi. İntihar oranları niye Türkiye
ortalamasının üzerinde? TÜİK’in mutluluk, mutsuzluk oranlarına göre Zonguldak
halkının mutluluğu niye Türkiye ortalamasının altında? Cumhurbaşkanı Abdullah
Gül’ün Zonguldak ziyaretinde Sayın Cumhurbaşkanı “Hem batıda hem deniz
kenarında olan Zonguldak’a bu göç tablosu, bu geri kalmışlık yakışmıyor.” diye
söyledi, niye Zonguldak’ta Cumhurbaşkanı Abdullah Gül bu tablonun Zonguldak’a
yakışmadığını ifade etti? 
Sayın Ulupınar, rutin iktidar
hizmetlerini burada Zonguldak’ı kalkındıran projeler gibi sunuyorsunuz ama 5
bine yakın madencisini yerin yüzlerce metre altında kaybetmiş Zonguldak böyle
bir tabloyu, böyle bir Zonguldak tablosunu hak etmiyor. İnşallah, 2015
yılındaki Cumhuriyet Halk Partisi iktidarında Zonguldak’a hak ettiği hizmeti
bizler götüreceğiz. (CHP sıralarından alkışlar)
ÖZCAN ULUPINAR (Zonguldak) – Sayın
hatip benim ismimi zikrederek sataşmada bulundu, iki dakika söz istiyorum Sayın
Başkan. 
BAŞKAN – Ne diye istiyorsunuz Sayın
Ulupınar? 
ÖZCAN ULUPINAR (Zonguldak) – Hem MHP’li
hatip hem de CHP’li hatip ismimi zikrederek Zonguldak’a hizmetlerin
yapılmadığını ifade ettiler, onunla ilgili söz istiyorum. (Gürültüler)
BAŞKAN – Sayın milletvekilleri, bir
saniye… Sayın Ulupınar’ın sözü anlaşılmıyor.
Tekrar eder misiniz?
ÖZCAN ULUPINAR (Zonguldak) –
Zonguldak’a hizmet yapılmadığını ismimi zikrederek ifade ettiler, söz istiyorum
efendim, cevap vereceğim.
BAŞKAN – Buyurun Sayın Ulupınar, size
de iki dakika söz veriyorum sataşma nedeniyle.
ENGİN ALTAY (Sinop) – Sayın Başkan,
“Zonguldak’a hizmet yapılmadı.” demedi; bilakis “Yaptığınız hizmetleri
anlattınız.” dedi. 
7.- Zonguldak Milletvekili Özcan Ulupınar’ın, Kocaeli
Milletvekili Lütfü Türkkan’ın CHP grup önerisi üzerinde ve Zonguldak
Milletvekili Ali İhsan Köktürk’ün sataşma nedeniyle yaptıkları konuşmaları
sırasında şahsına ve Adalet ve Kalkınma Partisine sataşması nedeniyle konuşması
ÖZCAN ULUPINAR (Zonguldak) – Değerli
arkadaşlar, ben aslında yapılanları tam anlatamadım, anlatmak için de zaman
kâfi değil. Ne kadar çok mücadele ettiğimizi de Ali İhsan Bey, halkımız çok iyi
biliyor. Hep beraber Zonguldak’ı kalkındırmaya mücadele ediyoruz, çalışıyoruz,
oradaki yaşam standardının artırılması için.
Yalnız, Zonguldak -biraz önce de
söyledim- 90’lı yıllarda çok göç verdi. Zonguldak 80 ilden göç almış bir maden
şehri. Kilimli ve Kozlu dönemimizde -iki beldemiz- ilçe oldu ama önceden
–siyaset- seçimler zamanı Bartın ve Karabük ilçelerimiz Zonguldak’tan ayrılarak
il yapıldı, bunun sorumlusu iktidarımız değil. Son yıllarda, evet, az göç var,
bütün Anadolu’da olduğu gibi var. Cumhurbaşkanımızın söylediğini yanlış
anlamışsınız. Cumhurbaşkanımız orada yüzde 8’lik göçten bahsetti, binde 8 göç,
orada bir yanlış anlaşılma oldu, bunu düzeltmek istiyorum. 
ALİ İHSAN KÖKTÜRK (Zonguldak) – Binde 8
zaten.
ÖZCAN ULUPINAR (Devamla) – Sayın
Başkanım, bir de Filyos Türkiye'nin 3’üncü büyük limanı. 19 Martta biz bunun
ihalesini yaptık, tüm engellemelere rağmen yaptık. Yedi aydır Kamu İhale
Kurumunda bunun incelemeleri, araştırmaları sürüyor ama dün talihsiz bir olay
oldu, onu söylemediniz burada. Maalesef, mahkeme yürütmeyi durdurdu.
Çaycuma’nın CHP’li Belediye Başkanının yapamadığını mahkeme yaptı. Sizin
ilçenizdeki belediye başkanı -siz de biliyorsunuz- kamulaştırmayı durdurmak
için mahkemeye gitti. Çaycuma’da Belediye Başkanlığı yapan arkadaşımız,
kardeşimiz orada bir yeri olduğu için yürütmeyi durdurma davası açtı Danıştaya,
acil kamulaştırma durduruldu. Ona rağmen bu ihale yapıldı, yedi aydır inceleme
devam etti fakat dün bir talihsizlik yaşandı ama bu, bunun yapılmayacağı
anlamına gelmez.
(Mikrofon otomatik cihaz tarafından
kapatıldı) 
ALİ İHSAN KÖKTÜRK (Zonguldak) – Sayın
Başkan, cevap hakkımı kullanmak istiyorum çünkü belediye başkanımıza sataşma
var.
ÖZCAN ULUPINAR (Devamla) – Yine Sayın
İhsan söyledi, duble yollarla ilgili çalışmalarımız devam etmekte, bu yıl
inşallah yol problemi Zonguldak’ta kalmayacak. Her hafta gidiyoruz, inanın
yoldaki iş makinalarını sayamıyorum. 20 tane sadece Sapça-Zonguldak arasında iş
makinası saydım son gittiğimde. Bunları siz de takdir ediyorsunuz, biliyorsunuz
ama gelip bunları burada söylemiyorsunuz. 
Teşekkür ederim. (AK PARTİ sıralarından
alkışlar) 
BAŞKAN – Teşekkür ediyorum.
Buyurun Sayın Köktürk.
ALİ İHSAN KÖKTÜRK (Zonguldak) –
Efendim, iki nedenle sataşma var. Bir: “Göç rakamları 1990’lı yıllarda
gerçekleşti, şu an yok.” dedi, gerçeğe aykırı bilgi verdi. 
İkincisi de Çaycuma Belediye
Başkanımıza sataşmada bulundu.
BAŞKAN – Sataşma size değil ki ama.
ALİ İHSAN KÖKTÜRK (Zonguldak) –
Belediye başkanımıza, Sayın Başkanım, Cumhuriyet Halk Partisi belediye
başkanımıza.
BAŞKAN – Sayın Köktürk, lütfen.
ENGİN ALTAY (Sinop) – Sayın Başkan…
BAŞKAN – Buyurun.
ENGİN ALTAY (Sinop) – Sayın hatip,
Cumhuriyet Halk Partisine mensup bir belediye başkanının yapılacak bir
kamulaştırma işleminde kendi arazisi olduğu için yani kişisel menfaatinden
sebep kamulaştırmaya itiraz ettiğini beyan ederek partimize mensup bir belediye
başkanı üzerinden partimize açıkça sataşmıştır. Söz talep ediyoruz, uygun
görürseniz Sayın Köktürk cevap versin.
BAŞKAN – Buyurun Sayın Köktürk, iki
dakika söz veriyorum. 
8.- Zonguldak Milletvekili Ali İhsan Köktürk’ün,
Zonguldak Milletvekili Özcan Ulupınar’ın sataşma nedeniyle yaptığı konuşması
sırasında Cumhuriyet Halk Partisine sataşması nedeniyle konuşması
ALİ İHSAN KÖKTÜRK (Zonguldak) – Evet,
Sayın Başkan, değerli milletvekilleri; öncelikle Adalet ve Kalkınma Partisi
Zonguldak Milletvekilimiz Özcan Ulupınar’ın Zonguldak’taki göçün 1990’lı
yıllarda yaşandığına ve şu an göçün azaldığına yönelik verdiği bilgiler tamamen
gerçek dışı. TÜİK rakamlarıyla, Devlet Planlama Teşkilatı rakamlarıyla,
devletin rakamlarıyla örtüşmüyor. 
Sayın Cumhurbaşkanın da ifade ettiği
gibi Türkiye’de büyüme hızı yani nüfus artış hızı her yıl binde 14 ama
Zonguldak’ta eksi binde 8. Yani 100 bin nüfuslu bir Zonguldak’ın her yıl 8.400
kişi nüfusunun artması gerekirken, son üç yılda 25 bin kişi nüfusunun artması
gerekirken, Zonguldak’ın nüfusu 2011-2013 yılı arasında 20 bin azalmış. Yani
619 bin olan nüfus 2012 yılında 606 bine, 2013 yılında 601 bine düşmüş yani şu
anda 600 binin altında. Yani Zonguldak’ın nüfusu 25 bin artması gerekirken 20
bin azalmış yani Zonguldak son üç yılda, Adalet ve Kalkınma Partisinin
Zonguldak’a üvey evlat muamelesi yapması sonucu tam 45 bin Zonguldaklı
yurttaşımız Zonguldak dışında ekmeğini, aşını aramak için göç etmek zorunda
kalmış. Daha dün Zonguldak’ta Ermenek’te ölen bir madencimizin cenazesi vardı.
Biliyorsunuz, Soma’da da yaşamını yitiren 5 madencimizi Zonguldak’ta defnetmek
zorunda kaldık. Yani, Türkiye’nin her tarafında yaşamını yitiren madencilerimiz
bizim. Ama şu soruyu Özcan Ulupınar’ın kendisine sorması lazım: Niye
Türkiye’deki maden kazalarında yaşamını yitiren yurttaşlarımızın bir bölümü
Zonguldaklı, Çaycumalı, Devrekli? Bence sorması lazım bu soruyu sayın
milletvekilimizin kendisine, gerçeğe aykırı bilgiler yerine bu soruyu kendisine
sorması lazım. 
Çaycuma Belediye Başkanımızla ilgili de
şunu söyleyeyim: Belediye Başkanımızın açtığı dava Filyos Liman Projesi’ni
engelleyecek bir dava değildir. Kamulaştırmada usulsüzlük nedeniyle yasal
hakkını kullanmıştır. Ama AKP’nin Çaycuma Belediye Başkanı hazineden devraldığı
araziye karşılık olarak Adalet ve Kalkınma Partisi iktidarından kamulaştırma
bedeli olarak ne kadar para almıştır, bunu Sayın Özcan Ulupınar açıklasın.
Teşekkür ediyorum, saygılar sunuyorum.
(CHP sıralarından alkışlar) 
ÖZCAN ULUPINAR (Zonguldak) – İsmimi
zikrederek sataşmada bulundu efendim, söz istiyorum.
BAŞKAN – Ama ne kadar devam edecek
Sayın Ulupınar, lütfen! Söz vereceğim ama sataşmayın lütfen, yeni bir sataşmaya
mahal vermeyin.
Buyurun, iki dakika.
9.- Zonguldak Milletvekili Özcan Ulupınar’ın, Zonguldak
Milletvekili Ali İhsan Köktürk’ün sataşma nedeniyle yaptığı konuşması sırasında
şahsına sataşması nedeniyle konuşması
ÖZCAN ULUPINAR (Zonguldak) – Şimdi,
Filyos Limanı’nı gerçekleştirdiğimiz takdirde 4 katrilyonluk bir proje;
yapımında 4 bin kişi, bittiği zaman 15 bin kişi çalışacak burada, yaklaşık dört
yıl bu inşaat devam edecek. Sadece bu değil; demir yolları, kara yolları,
havaalanı -biraz önce bahsettim- bunların birçoğu bitti, bitmeyen kısımlar da
inşallah bu sene tamamlanmış olacak.
Zonguldak’ta TTK çok önemli bir konu,
her zaman dile getiriyorum, her zaman konuşuyorum. 5 bin civarında personel
alımı gerçekleştirildi iktidarımız döneminde. Burada norm kadro 14 bin, çalışan
sayısı 9 binlerde. Bahsettiğiniz dönemlerde çalışan sayısı 60 binlerde idi. Ama
Zonguldak’ta 1,3 milyar ton kalori değeri yüksek taş kömürü var, Türkiye’nin de
senede 70-80 milyon ton kömüre ihtiyacı var. Yine söylüyorum, işçi alınmalı,
bunun içinde çalışmalarımız devam etmekte, bu kömür ekonomiye kazandırılmalı. 
ALİ İHSAN KÖKTÜRK (Zonguldak) – Söz
veriyor musunuz, işçi alma sözü Sayın Ulupınar?
ÖZCAN ULUPINAR (Devamla) – Biz bunun
için mücadele ediyoruz, bunu en iyi bilen sizsiniz. 
Ama Zonguldak’ta ilçelerde kamu
yatırımlarını tamamladık. Şu anda ben kendi ilçeme yapacak kamu yatırımı
bulamıyorum, hepsini tamamladık. Zonguldak merkezdeki yatırımlarla ilgili de
problemler, sayın vekilimiz iyi tespit etmiş, belediyeden kaynaklanan
problemler; belediyenin imarla ilgili, yerle ilgili yaptığı olumsuz çalışmalar
ya da yardımcı olmaması adına yapılan çalışmalardan dolayı biz bunu geç
yapıyoruz. Şu anda ilçemizdeki stadyum bitmiş olmasına rağmen, yapımı devam
etmesine rağmen bazı ilçelerimizde… Kamu yatırımları Zonguldak’ta geç başlıyor,
evet, doğru. Tribünlerle ilgili de çalışmamız Zonguldak’ta inşallah önümüzdeki
günlerde başlayacak, bunu göreceğiz. 
Zonguldak’ta doğal gaz, kanalizasyon,
diğer çalışmalar, demir yollarının iyileştirilmesi, hepsi bizim dönemimizde
yapılan çalışmalar. Evet, coğrafya zor, iklim şartları zor, altı maden, tasman
oluşuyor zaman zaman, göçükler oluşuyor ama ona rağmen duble yollardaki
çalışmalarımız bu sene inşallah tamamlanmış olacak. Ben bunu ifade etmek
istiyorum. 
Teşekkür ederim. (AK PARTİ sıralarından
alkışlar) 
BAŞKAN – Teşekkür ediyorum. 
VIII.- ÖNERİLER (Devam)
B) Siyasi Parti Grubu Önerileri (Devam)
3.- CHP Grubunun, Zonguldak Milletvekilleri Mehmet
Haberal, Ali İhsan Köktürk ve 22 milletvekili tarafından, Zonguldak'tan
dışarıya göçün nedenlerinin araştırılması ve çözüm önerilerinin tespiti
amacıyla 7/11/2013 tarihinde Türkiye Büyük Millet Meclisi Başkanlığına verilmiş
olan Meclis araştırması önergesinin, Genel Kurulun 3 Aralık 2014 Çarşamba günkü
birleşiminde okunarak görüşmelerinin aynı tarihli birleşiminde yapılmasına
ilişkin önerisi (Devam)
BAŞKAN – Cumhuriyet Halk Partisi grup
önerisi aleyhinde söz isteyen Recep Özel, Isparta Milletvekili. 
Buyurun Sayın Özel. (AK PARTİ sıralarından
alkışlar) 
RECEP ÖZEL (Isparta) – Sayın Başkan,
çok değerli milletvekilleri; hepinizi saygıyla selamlıyorum. 
Cumhuriyet Halk Partisinin vermiş
olduğu grup önerisinin aleyhinde söz almış bulunmaktayım. 2 Zonguldak milletvekili
birbiriyle bir o konuştu, bir o konuştu, arasına da biz girdik, artık usulen
neticelendirmek için. Tabii ki bir ilin milletvekilinin kendi ilinin
sorunlarını Meclisin gündemine getirmesinden daha doğal bir şey yok,
getirebilir, en doğal hakkıdır ama birtakım “İlim benim çok kötü, ilime
yatırımlar gelmiyor.” ili sanki terk edilmiş bir kasaba gibi algılatmak da bir
siyasetçinin o iline yapabileceği en büyük kötülüktür. 
ALİ İHSAN KÖKTÜRK (Zonguldak) –
Kötülüğü siz yapıyorsunuz! 
RECEP ÖZEL (Devamla) – Bir üvey evlat
muamelesi görmek, üvey evlat muamelesi yapmak AK PARTİ’nin şiarında değil. 81
tane ilin 81’ine de eşit şekilde hizmet götürmek, o ilde ne gerekliyse o kamu
yatırımını yapmak…
ALİ İHSAN KÖKTÜRK (Zonguldak) – Recep
Bey, arkadaşınızın eksiğini tamamlamaya çalışıyorsunuz! 
RECEP ÖZEL (Devamla) - Ondan dolayı
zaten AK PARTİ yüzde 51 alıyor. Birtakım yerlere pozitif ayrımcılık yapalım,
birtakım yerlere negatif ayrımcılık, hatta ilin geriye gitmesi gibi art niyetli
olan bir iktidar değiliz. Ondan dolayı 81 ilin 81 sorununu da buraya
milletvekilleri getirip her bir konusu hakkında da bir araştırma komisyonu
kurarsak Meclis içinden çıkılmaz hâle gelir. Bütün illerimizin sorunlarını
biliyoruz, AK PARTİ olarak da bütün illerimizin sorunlarını çözmekle mükellefiz
ve çözüyoruz. 
Hepinize saygılar sunuyorum efendim.
(AK PARTİ sıralarından alkışlar)
ALİ İHSAN KÖKTÜRK (Zonguldak) – Sayın
Başkan…
BAŞKAN – Sayın Köktürk, lütfen ama.
Teşekkür ediyorum. 
Evet, Cumhuriyet Halk Partisi Grup
önerisini oylarınıza sunuyorum: Kabul edenler… Kabul etmeyenler… Kabul
edilmemiştir.
Alınan karar gereğince sözlü soru
önergelerini görüşmüyor ve gündemin “Kanun Tasarı ve Teklifleri ile
Komisyonlardan Gelen Diğer İşler” kısmına geçiyoruz.
1’inci sırada yer alan, Türkiye Büyük
Millet Meclisi İçtüzüğünde Değişiklik Yapılmasına Dair İçtüzük Teklifi ve
Anayasa Komisyonu Raporu’nun görüşmelerine kaldığımız yerden devam edeceğiz.
X.- KANUN TASARI VE TEKLİFLERİ İLE KOMİSYONLARDAN GELEN
DİĞER İŞLER
A) Kanun Tasarı ve Teklifleri
1.- Adalet ve Kalkınma Partisi Grup Başkanvekilleri
İstanbul Milletvekili Ayşe Nur Bahçekapılı, Kayseri Milletvekili Mustafa
Elitaş, Giresun Milletvekili Nurettin Canikli, Kahramanmaraş Milletvekili Mahir
Ünal ve Adıyaman Milletvekili Ahmet Aydın’ın; Türkiye Büyük Millet Meclisi
İçtüzüğünde Değişiklik Yapılmasına Dair İçtüzük Teklifi ile Tunceli
Milletvekili Kamer Genç’in; Türkiye Büyük Millet Meclisi İçtüzüğünün Bir
Maddesinin Değiştirilmesi Hakkında İçtüzük Teklifi ve Anayasa Komisyonu Raporu
(2/242, 2/80) (S. Sayısı: 156)
BAŞKAN – Komisyon yok.
Ertelenmiştir.
2’nci sırada yer alan, Devlet Sırrı
Kanunu Tasarısı ve Avrupa Birliği Uyum Komisyonu ile Adalet Komisyonu
Raporları’nın görüşmelerine kaldığımız yerden devam edeceğiz.
2.- Devlet Sırrı Kanunu Tasarısı ve Avrupa Birliği Uyum
Komisyonu ile Adalet Komisyonu Raporları (1/484) (S. Sayısı: 287)
BAŞKAN – Komisyon yok.
Ertelenmiştir.
3’üncü sırada yer alan, 176 Sayılı Maden İşyerlerinde Güvenlik
ve Sağlık Sözleşmesinin Onaylanmasının Uygun Bulunduğuna Dair Kanun Tasarısı ve
Dışişleri Komisyonu Raporu’nun görüşmelerine başlayacağız.
3.- 176 Sayılı Maden İşyerlerinde Güvenlik ve Sağlık
Sözleşmesinin Onaylanmasının Uygun Bulunduğuna Dair Kanun Tasarısı ve Dışişleri
Komisyonu Raporu (1/976) (S. Sayısı: 650) (x)
BAŞKAN – Komisyon ve Hükûmet yerinde.
Komisyon raporu 650 sıra sayısıyla
bastırılıp dağıtılmıştır.
Tasarının tümü üzerinde Milliyetçi
Hareket Partisi Grubu adına söz isteyen Konya Milletvekili Mustafa Kalaycı.
Buyurun Sayın Kalaycı. (MHP
sıralarından alkışlar)
MHP GRUBU ADINA MUSTAFA KALAYCI (Konya)
– Sayın Başkan, değerli milletvekilleri; 176 sayılı Maden İşyerlerinde Güvenlik
ve Sağlık Sözleşmesinin Onaylanmasının Uygun Bulunduğuna Dair Kanun Tasarısı
üzerine Milliyetçi Hareket Partisi Grubu adına söz aldım. Bu vesileyle hepinizi
saygılarımla selamlıyorum.
Uluslararası Çalışma Örgütü Genel
Konferansı tarafından 1995 yılında kabul edilen ve 1998 yılında yürürlüğe giren
176 sayılı Maden İşyerlerinde Güvenlik ve Sağlık Sözleşmesi maden iş yerleriyle
ilgili uluslararası asgari standartları belirlemektedir. 24 maddeden oluşan bu
sözleşmede işçilerin ve işçi temsilcilerinin hak ve yükümlülükleriyle işverenin
sorumluluklarına ilişkin hükümler yer almaktadır. ILO verilerine göre dünyada
her yıl 2 milyon işçi iş kazalarından veya meslek hastalıklarından dolayı
hayatını kaybetmektedir. Türkiye, iş güvenliği açısından dünyada en riskli
ülkeler arasında yer almaktadır. İş kazaları ülkemizin kanayan yarasıdır.
Türkiye, ölümlü iş kazaları sayısında Avrupa'da birinci, OECD ülkeleri arasında
ise ikinci sırada yer almaktadır.
Çalışma Bakanı, ülkemizde, 2002 yılında
72 bin olan iş kazası sayısının, 2013 yılında 191.247, 2002 yılında 872 olan iş
kazalarında ölen kişi sayısının da 2013 yılında 1.356 olduğunu açıklamıştır.
Buna göre, 2013 yılında, ülkemizde, ortalama günde 524 iş kazası meydana
gelmiştir. İş kazalarında günde ortalama 4 kişi ölmekte ve 6 kişi iş göremez
hâle gelmektedir. Üstelik bu veriler sadece kaydı tutulabilenlerdir. İstihdamın
üçte 1’inin kayıtsız olduğu ülkemizde, kayda geçmeyen vakalarla bu sayının daha
da fazla olması söz konusudur.
İstanbul İşçi Sağlığı ve İş Güvenliği
Meclisinin hazırladığı raporlara göre, yaşanan iş kazaları sonucu 2014 yılının
ilk on ayında 1.600 kişi hayatını yitirmiştir.
Çağdaş toplumlar insana ve çalışana
değer vererek, çalışma hayatını çalışma çevresiyle birlikte daha insancıl hâle
getirerek, hayat kalitesini yükselterek, verimliliği artırarak hedeflerine
ulaşmaktadır.
Uluslararası Çalışma Örgütü, Dünya
Sağlık Örgütü, Avrupa Birliği gibi uluslararası kuruluşların sözleşmeleri,
tavsiye kararları ve metinleri bu yaklaşım çerçevesinde hazırlanmakta,
çalışmalar bu yönde sürdürülmektedir.
Soma ve Ermenek faciası başta olmak
üzere, son dönemde sıkça karşılaştığımız iş kazaları, Türkiye'nin iş güvenliği
konusunda gelişmiş ülkelerin uygulamalarını esas alan cesur adımlar atması
gerektiğini bir kez daha ortaya koymuştur. Bu kapsamda ILO'nun iş kazalarının
önlenmesine ilişkin 176 numaralı Sözleşmesi’nin onaylanması çok önemlidir. 
Ülkemizde çalışanların tamamının iş
sağlığı ve güvenliğinin koruyucu şemsiyesi altına alınması, iş kazalarının ve
meslek hastalıklarının, dolayısıyla ölümlerin ve yaralanmaların önlenmesi için
her türlü tedbirin alınması gerekmektedir. Ülke düzeyinde iş sağlığı ve
güvenliği veri tabanı tüm boyutlarıyla ortaya çıkarılmalı, toplumda iş sağlığı
ve güvenliği duyarlılığı ve bilinci oluşturmak için etkinlikler yapılmalıdır.
İş sağlığı ve güvenliğiyle ilgili yapılan yasal düzenlemelerin kâğıt üzerinde
kalmaması için bu düzenlemelerin denetimle desteklenmesi, iş yeri
denetimlerinin etkin bir şekilde yapılması, yaptırımların tavizsiz uygulanması,
koruyucu, önleyici iş sağlığı ve güvenliği hizmetlerinin yaygınlaştırılması,
işveren ve çalışanın eğitimine önem verilmesi ve alınacak tedbirlerin katılımcı
bir şekilde belirlenmesi gerekmektedir. 
Değerli milletvekilleri, Ermenek’te, 28
Ekim 2014 tarihinde yaşanan faciada yer altında mahsur kalan 18 madencimizden
bugüne kadar 13’ünün cansız bedenlerine ulaşılmış, otuz altı gün geçmesine
rağmen 5 kardeşimiz hâlâ bulunamamıştır. 
Karaman’ın Ermenek, Başyayla ve
Sarıveliler ilçesi halkının önemli bir kısmı geçimini kömürden sağlamaktadır.
Ermenek’teki kömür işletmelerinde 1.500 civarında işçi çalışmaktadır. Faciadan
sonra açık işletmenin dışındaki 9 işletmede faaliyet durmuştur. Bu nedenle
bölge halkı çok zor durumda kalmıştır. Maden işçileri evlerine ekmek alamaz
duruma düşmüş, esnafımız da vadesi gelen kredi borçlarını ödeyemez hâle
gelmiştir. Soma faciasının ardından çıkarılan 6545 sayılı ve 6552 sayılı Kanunlarla,
hayatını kaybeden madenciler şehit sayılmış, ailelerine ve diğer maden
işçilerine yönelik bazı haklar verilmiştir. Ayrıca, Manisa'nın Soma ve Kırkağaç
ilçelerindeki esnaf ve sanatkârların Halk Bankasından kullandıkları krediler
bir yıl süreyle faizsiz ertelenmiş, yine Soma ve Kırkağaç ilçelerindeki esnaf
ve sanatkârlara 50 bin lira üst limitli, faizsiz ve bir yıl ödemesiz, otuz altı
ay vadeli KOSGEB kredisi verilmiş, bankadan kredi almakta teminat sıkıntısı
yaşayan esnaf, sanatkâr ve KOBİ'ler, Kredi Garanti Fonu'nun kefalet
hizmetlerinden yararlandırılmıştır. Ermenek maden faciası nedeniyle çok ciddi
mağduriyet yaşayan maden işçileri ve esnafımız için de aynı düzenlemelerin
yapılması gerekmektedir. Bu kapsamda, Ermenek maden faciası nedeniyle hayatını
kaybeden madencilerin Sosyal Güvenlik Kurumuna olan her türlü borçlarının
silinerek varsa borcundan dolayı aylık bağlanamayan yakınlarına aylık
bağlanması; hayatını kaybeden madencilerin dul ve yetimlerine ölüm aylığı
bağlanması için gerekli olan şartların kaldırılması; hayatını kaybeden
madencilerin anne ve babalarına aylık bağlanması için gereken muhtaçlık
şartının kaldırılması; hayatını kaybeden madencilerin eş ve çocuklarından
birinin, eşi ve çocuğu yoksa kardeşlerinden birinin kamuda istihdam edilmesi;
hayatını kaybeden madencilerin mirasçılarına bedelsiz konut tahsis edilmesi;
hayatını kaybeden madencilerin Ziraat Bankası ve Halk Bankasına olan kredi
borçlarının ferileriyle birlikte silinmesi; Ermenek'te faaliyetleri durmuş olan
kömür işletmelerinin tüm işçilerine veya hak sahiplerine son aylık net
ücretleri tutarında fondan aylık ödeme yapılması; maden işçilerinin işverence
ödenmeyen ücretlerinin fondan ödenmesi; Ermenek'te faaliyetleri durmuş olan
işletmelerin işçilerinin Ziraat Bankası ve Halk Bankasına olan kredi ve kredi
kartı borçlarının bir yıl süreyle faizsiz ertelenmesi; Ermenek, Başyayla ve
Sarıveliler'deki esnaf ve sanatkârların Halk Bankasından kullandıkları
kredilerin bir yıl süreyle faizsiz olarak ertelenmesi; esnaf ve sanatkârlara
faizsiz ve bir yılı geri ödemesiz KOSGEB kredisi verilmesi; bankadan kredi
almakta teminat sıkıntısı yaşayan esnaf ve sanatkârın Kredi Garanti Fonu'nun
kefalet hizmetlerinden yararlandırılması için gerekli düzenlemeler acilen
yapılmalıdır.
Sayın bakanlar günler önce bazı sözler vermiş
ama bugüne kadar yapılmamıştır, “Kredi borçları ertelenecek.” demişler ama
ertelenmemiştir. Bakınız, bir özel banka olan İş Bankası duyarlılık gösterip
borç ertelemelerini hemen başlatmış ama sayın bakanlar, Başbakan, velhasıl
Hükûmet hâlâ uyuyor. Bakan talimatıyla, Bakanlar Kurulu kararıyla alınacak
önlemler var. Bir Bakanlar Kurulu kararı çıkarmak bu kadar mı zor? Bu kadar mı
beceriksizsiniz?
Sayın Başbakan Ahmet Davutoğlu, kendi
memleketi de sayılan Ermenek’e, Başyayla’ya, Sarıveliler’e bu kötü günlerde
sahip çıkmayıp da ne zaman sahip çıkacak? Laf kalabalığını bıraksın, icraat
yapsın. Lafla karın doymuyor.
Sayın Başbakan dünkü grup konuşmasında
Soma'da sağlanan imkânların Ermenek'te de sağlanacağını söylemiştir. Ama ne
zaman? Bugün ve yarın kanunu çıkarmazsak ocak ayına kalacak. Biliyorsunuz
haftaya bütçe görüşmelerine başlıyoruz. Ermenek'te ekonomik ve ticari hayat
iyice durmuş vaziyettedir. 
Milliyetçi Hareket Partisi olarak Soma
için yapılan uygulamaları dikkate alarak hazırladığımız ve Türkiye Büyük Millet
Meclisi Başkanlığına sunduğumuz iki ayrı kanun teklifi gündemde görüşülmeyi
beklemektedir. Milliyetçi Hareket Partisi olarak bu düzenlemelerin bir an önce
hayata geçirilmesi için siyasi parti gruplarımıza ve Sayın Başbakana çağrıda
bulunuyoruz; bizim verdiğimiz kanun tekliflerini gündeme alıp hemen
kanunlaştıralım.
Değerli arkadaşlar, bu arada, Enerji ve
Tabii Kaynaklar Bakanı Ermenek'teki ekonomik sorunların kökten çözümü için
müthiş bir formül bulmuş, süper bir fikir ortaya atmış. Nedir biliyor musunuz?
Kömür ocaklarını kapatıp, maden işçilerini bisküvi fabrikalarında çalıştırmak.
Enerji Bakanı Sayın Taner Yıldız
partisinin 30 Kasım günü yapılan Karaman Merkez İlçe Kongresi’nde yaptığı
konuşmada aynen şöyle diyor. "Biliyorum, Ermenek'in ticareti, özellikle
maden sahalarından gelen gelirlerle beraber oradaki ticaret ve ekonomi oluşuyor
ama hiçbir işçi kardeşimizin canı ve gördüğü zarar bizim kömürümüzden daha
değersiz değil; tam tersi daha değerli. Enerji ve Tabii Kaynaklar Bakanlığı
olarak orada bulunan kömürlerimizden vazgeçmeye hazırız. Karaman'da istihdam
imkânı var, iş bulma imkânı var, Karaman'da çalışma imkânı var. O yüzden
oradaki kardeşlerim de gelip burada çalışabilecek." diyor Enerji Bakanı. 
Sayın Bakan acaba Ermeneklilerle alay
mı ediyor, dalga mı geçiyor, kafa mı buluyor; yoksa Ermeneklileri ahmak yerine
mi koyuyor? Ermeneklinin bu zamana kadar 170 kilometre uzaktaki Karaman’da
çalışmayı akıl edemeyip, canını riske atarak madende çalıştığını mı zannediyor?
Sayın Bakan kendi işine baksın. Ermenek'te içi su dolu ocağın yanında imalat
yapılmasına izin veren kim? İmalat haritasını onaylayan kim? İşletme iznini
veren kim? Denetlemesi gereken kim? Denetlemeyen kim? Bu soruların cevabını bir
versin. Soma ve Ermenek facialarının hesabını versin. Bakınız, Soma’da 2.850
maden işçisi işten çıkarıldı, bir mesajla işlerine son verildi. İşçiler eylem
yapıyor. Sayın Bakan ve AKP Hükûmeti bu işçilerimize sahip çıkmalı, sorunu
mutlaka çözüme kavuşturmalıdır.
Değerli arkadaşlar, Sayın Bakanın
Ermenek’te ocakların kapatılması yönündeki açıklaması beceriksizlik ve âcizlik
itirafı değilse nedir? Hem görevini yapmayacaksın hem de kömür ocaklarını
kapatmayı çözüm olarak sunacaksın. Bakınız, Ermenekliler de Sayın Bakana
cevaben diyor ki: “Enerji Bakanı istifa edip gelsin, Karaman'da bisküvi
fabrikasında kendisi çalışsın. Ona göre iş buluruz. Öyle ya, Karaman'da iş
bulma imkânı var, çalışma imkânı var.”
Ermenek'te ocakları kapatmak çözüm
değildir. Ocakları kapatırsanız, bölgeyi tamamen cezalandırırsınız. İşine geldiğinde
“Torosların evladıyım.” diyen Sayın Başbakanın da bizimle aynı düşüncede
olduğuna inanmak istiyorum.
Yapılması gereken, bölgeye özel olarak
önem verilmesi, destek olunması, güvenli ve sağlıklı bir çalışma ortamı için
gerekli tedbirlerin alınarak bu ocakların çalışmasını sağlamak olmalıdır. Millî
ekonomimiz için bu gereklidir, bölge ekonomisi için bu elzemdir. Hep suçlanan,
günah keçisi ilan edilen işletmelerin sorunları da masaya yatırılmalıdır. Suçlu
cezasını çekmeli ama o dağların üzerine trilyonlarca liralık yatırım yapan
girişimcilerimize de sahip çıkmamız gerekmektedir. Geçmişte Ermenek'ten birçok
vilayetimize kömür gider, işletmelerin önünde kamyon kuyrukları oluşurdu. Bugün
kalitesiz ve kaçak kömürle rekabet edilemez duruma düşülmüştür. Devletin
milyarlarca liralık vergi kaybına da yol açan kaçak kömür satışı mutlaka
engellenmelidir.
Ermenek'teki girişimcilerin
maliyetlerini düşürücü önlemler alınmalı, pazar imkânları geliştirilmelidir.
Bakınız, teşvik sisteminde Ermenek üçüncü bölgedir. Hâlbuki, Toroslardaki
ilçelerimizin ekonomik ve sosyal gelişmişlik yönüyle beşinci ve altıncı
bölgelerden daha geri durumda olduğu ortadadır. Hükûmet önce teşvik sistemini
gözden geçirmeli, bu bölge teşvik yönüyle altıncı bölge ilan edilmeli,
girişimcilerimizin çalıştırdığı işçilerin vergi ve sigorta primleri alınmamalı,
sorunların çözümü için kolaylıklar getirilmelidir.
Değerli
milletvekilleri, ülkemizde son yıllarda yoğunlaşan taşeronluk da iş kazalarına âdeta
davetiye çıkarmaktadır. Taşeron uygulamasıyla kâr için insan hiçe
sayılmaktadır. Taşeron şirketler, kâr etmenin yolunu işçilerin yaşamını
tehlikeye atmakta bulmaktadır. Taşeron sisteminin hedefinde işçinin sesini
kesmek ve işçinin sırtından daha fazla para kazanmak vardır. Bu sistem sadece
madencilik alanında değil, sektörlerin tamamında vardır. Peki, neden
taşeronlaşma oluyor? Bu sorunun cevabını HAK-İŞ’in yapmış olduğu araştırma
açıkça ortaya koymaktadır. Bu araştırmada, işçilerin yüzde 22,6'sı yandaşlara
para ve kaynak aktarmak, yüzde 51'i ucuz işçilik, yüzde 16,3'ü sendikal ve
sosyal haklardan mahrum bir işçilik yaratmak için taşeronluğun tercih
edildiğini ortaya çıkartmıştır.
“Taşeronlaşma
sorunu nasıl çözülür?” sorusunun cevabı için de öncelikle AKP Hükûmetine
“Çözmeye niyetin var mı?” diye sormak gerekir. Zira, taşeronlaşmayla ilgili
alınması gereken bütün tedbirler siyasi irade tarafından alınacak tedbirlerdir.
Ne yazık ki
taşeronlaşmanın kontrolsüz bir şekilde çığ gibi büyümesi AKP iktidarının
bilinçli bir şekilde uyguladığı politikalarının bir sonucudur. AKP Hükûmeti bu
sömürüye, bu soyguna açıkça çanak tutmakta ve desteklemektedir. Geçtiğimiz
aylarda çıkarılan torba yasa da göstermiştir ki taşeron işçi çalıştırma
düzeninden vazgeçilmemiş, tersine bu sistem kalıcılaştırılmıştır. Taşeron
sistemi var olduğu sürece işçilerin yasalarda yer alan pek çok hakkı kâğıt
üzerinde kalmaktadır ve kalacaktır. Çünkü bu kölelik sisteminin varlık nedeni
işçi haklarını hile yoluyla ortadan kaldırmaktır.
AKP zihniyeti, kamu eliyle birtakım
işçi simsarı yandaş müteahhitlerin zengin edilmesi ve işçilerin mağduriyetinde
ısrar etmektedir. AKP Hükûmeti, bu hukuk, akıl ve insaf dışı sistemi yargı
kararlarına rağmen sürdürmektedir. Mahkemeler, Karayollarında çalışan taşeron
işçilerinin işe girdikleri tarihten itibaren Karayollarının asli işçisi olduğu
hükmüne varmıştır. Yargıtay da bu kararı onamıştır. Hâlen 9 bin civarında
Karayolları işçisi açtığı davayı kazanmış durumdadır.
Yine, başta belediyelerde olmak üzere,
başka kamu kurumlarında çalışan taşeron işçiler içerisinden de dava kazananlar
vardır. Ama AKP Hükûmeti hak, hukuk tanımamakta, yargı kararlarını
uygulamamaktadır. Yargı kararlarının uygulanmaması ve işçilerin hâlen taşeron
işçisi olarak çalıştırılmaları suçtur. AKP Hükûmeti dört yıldır yargı
kararlarını çiğnemekte, açıkça suç işlemektedir. Sonuçta, taşeron işçilerin
emeğini sömüren, ekmeğini çalan, haklarını gasbeden AKP Hükûmetidir. Taşeron
işçilerini süründüren AKP Hükûmetidir. Taşeron işçilerinin analarının ak sütü
gibi helal olan hakları derhâl vermeli ve kadroya alınmalıdır.
Milliyetçi Hareket Partisinin kamuda
çalıştırılan taşeron işçilere kadro verilmesini öngören kanun teklifi maalesef
Türkiye Büyük Millet Meclisinin gündemine alınmamaktadır. Anlaşılan o ki,
taşeron işçilere kadro gelmesi için AKP'nin gitmesi gerekmektedir. İnanıyorum
ki taşeron işçisi kardeşlerimiz de önümüzdeki seçimde buna vesile olacaktır.
Değerli milletvekilleri, Türkiye
İstatistik Kurumunun 2013 yılında yaptığı "İş Kazaları ve İşe Bağlı Sağlık
Problemleri" konulu araştırmaya göre, Türkiye genelinde son on iki ayda
istihdam edilenlerin yüzde 2,3'ü bir iş kazası geçirmiş, madencilik ve taş
ocakçılığı sektöründe iş kazası geçirenlerin oranı yüzde 10,4 olarak
gerçekleşmiştir.
Bu araştırmada, istihdam edilenlerin
yüzde 7,1'inin çalıştığı işle ilgili olarak "zaman baskısı ve aşırı iş
yükü" şeklinde ruhsal sağlığını etkileyen elverişsiz faktöre maruz kaldığı
belirlenmiştir. Fiziksel sağlığını etkileyen faktörlerden kaza riskine maruz
kalanların oranının ise yüzde 17,1 olduğu görülmüştür.
İş sağlığı ve güvenliği konusu çalışma
hayatının en temel konularından birisidir. Bu konuya gereken önem
verilmediğinde bu alandaki sorunlar kendini üretim kaybı, iş kazaları, meslek
hastalıkları, sakat kalmalar ve ölümler şeklinde göstermektedir.
İş kazaları geniş ölçekli maliyetlere
neden olmaktadır. ILO'ya göre, gelişmekte olan ülkelerin iş kazaları ve meslek
hastalıkları maliyetleri millî gelirlerinin yüzde 4'ü tutarındadır. Bu durumda,
ülkemizin 2013 yılına dair iş kazaları ve meslek hastalıkları maliyeti 62,5 milyar
liradır. Yine ILO'ya göre, iş kazalarının yüzde 98'i önlenebilir kazalardır.
Yapılan araştırmalar iş kazaları ve meslek hastalıklarının yüzde 88'inin insan
hatalarından, yüzde 10'unun mekanik hatalardan ve sadece yüzde 2'sinin
öngörülemeyen ve önlenemeyen nedenlerden kaynaklandığını göstermektedir.
Teşekkür ediyor, saygılar sunuyorum.
(MHP sıralarından alkışlar) 
BAŞKAN – Teşekkür ediyorum. 
Şimdi Halkların Demokratik Partisi
Grubu adına söz isteyen Demir Çelik, Muş Milletvekili. 
Buyurun Sayın Çelik. 
HDP GRUBU ADINA DEMİR ÇELİK (Muş) –
Teşekkürler Sayın Başkan. 
Sayın Başkan, değerli milletvekilleri;
hepinizi şahsım ve partim adına saygı ve sevgiyle selamlayarak 176 sıra sayılı
Maden İşyerlerinde Güvenlik ve Sağlık Sözleşmesinin Onaylanmasının Uygun
Bulunduğuna Dair Kanun Tasarısı üzerine söz almış bulunmaktayım, buna dair
düşüncelerimi paylaşmak istiyorum. 
Sayın Başkan, değerli milletvekilleri;
Türkiye’de 2014 yılının on ikinci ayına girdiğimiz bu günlerde, on bir ay
boyunca can ve mal güvenliğinden yoksun, başta inşaat sektörü olmak üzere,
madenler ve mevsimlik tarım işçilerinden yaklaşık 1.723 insanımızın hayatını kaybettiği
günlerin ardından biz bu tasarıyı konuşuyor, tartışıyoruz. İnsan hayatının bu
kadar ucuz olduğu, insan emeğinin bu kadar hiçleştirildiği, toplumsallaşmanın
yok sayıldığı ülkede, biz yeniden maden ve iş yerlerindeki sağlık ve güvenlik
meselelerini konuşuyoruz. Evet, toplum, canlı bir organizma gibidir. Toplum,
kendi ihtiyaçlarını meşru zeminlerde karşılamanın her türlü hakkına sahipken,
iktidarcı, devletçi zihniyetin ve sistemin, toplumun haklarına el koyan,
gasbeden, yok sayan bir noktada yaklaşıyor olmasından kaynaklı mağduriyetleri
konuşuyoruz, tartışıyoruz. Ermenek, Soma ya da Isparta ve Konya’da yaşanan
mevsimlik işçi kazalarının yüreğimizi dağladığının hemen ardından bunları
konuşuyor olmak bir yanıyla anlamlıdır ama eğer sorunu çözemeyeceksek, sorunun
çözümüne dair nitelikli adımları atmayacaksak havanda su dövmekten öteye bir iş
yapmamış olacağız.
İşçiler, emekçiler, yoksullar bu
toplumun belki de motor gücüdür. “Onlar emeklerini, değerlerini, alın terlerini
katarken, kattıkları alın terleri ve değerleriyle yeni bir yaşamı, yeni bir
umudu yeşertirken hak ettikleri özlük haklarına, maaş ve çalışma koşullarına
sahip midirler?” diye soracak olursak, sanırım, hepimizin söyleyeceği şey
“hayır”dır. Bu “hayır”a rağmen de biz onların koşullarını iyileştiren, meşru
demokratik taleplerini karşılayan bir noktadan yaklaşacağımıza, işi öteleyen,
erteleyen, çözümsüzlükte ısrar eden bir noktadan da yaklaşıyoruz. Her şeyden
önce, evet, toplum ekonomik, demokratik ihtiyaçlarını karşılamakla karşı
karşıyadır. Bu manada elbette ki enerjiye de madene de yer altı, yer üstü
zenginliklerinin kullanılmasına da toplumun ihtiyacı vardır ama insani ihtiyaçlarını
biz karşılamaya çalıştığımızda öncelikle ekolojik yıkıma yol açıyorsak, biz
insanlar, insanlardan müteşekkil toplum, toplumlar üzerindeki hegemonik güç
devlet büyüsün, zenginleşsin diye ekosistemimizle oynama hakkını kendimizde
görüyorsak, ekolojik yıkıma neden oluyorsak öncelikle karşı çıkmamız, durmamız
gereken nokta bu çünkü biz her şeyden önce parçasıyız ekosistemin, ekolojinin.
Onu mülk olarak algılayan, anlayan iktidarcı zihniyete karşı, parçası olduğumuz
ekosistemi, ekolojiyi büyüten, onu geliştiren bir noktadan soruna yaklaşmak
durumundayız. Hâlbuki ülkemizde ve dünyada maden ocaklarından altın ocaklarına
ekolojik yıkımın devasa ölçekte yaşandığı bir gerçektir. Enerji üreteceğim,
zengin olacağım diye biz ekolojimizi, geleceğimizi yıkıyor, tahribata maruz
bıraktırıyoruz. Yetinmiyoruz, bunun payandalığına koşuşturduğumuz, emeğini
sömürdüğümüz emekçiyi, ezileni de ölümle, öldürmeyle de cezalandırıyoruz. Asıl
bizim üzerinde durmamız, yoğunlaşmamız gereken budur. 
Sayın Başkan, değerli milletvekilleri;
kapitalist modernitenin iktidar, kent ve endüstriyalizmi, insanı insana, insanı
toplumsallığına, insanı doğaya, ekosisteme yabancılaştırmıştır. Bu yabancılık
mekanizmasını kırmadığımızda, insanı araçsallaştırıp metaya dönüştürdüğümüzde,
araçsallaştırıp metaya dönüştürdüğümüz insan emeğinin kendisini biz değersiz
kılıp hiçleştirdiğimizde yarattığımız, yıkımdan, felaketten başka bir şey
değildir. Toplumsaldır bu felaket, siyasaldır, ekolojiktir, kültüreldir. Pay
sahibi olmanın utancını, vicdani muhasebesini yapmak yerine küresel ve bölgesel
olduğu kadar ulusal hegemonik güçlere, küresel ve bölgesel olduğu kadar ulusal
finans kurum ve kuruluşlarının palazlanmasına, zenginleşmesine yönelik bir
duyarlılığı devreye koyacağımıza, onların zenginliklerini adilane paylaşmasının
arayışı ve çabası içerisinde olmamız gerekmiyor muydu? 
Bakınız, asgari ücretin bin lira olduğu
Türkiye’de, 44 milyar dolar sahibi zenginimiz var. Asgari ücretin bin lira
olduğu Türkiye, dünyanın 16’ncı ekonomik gücü. Yani bu ekonomik gücün biz
bireylere yansımasının 20 bin-30 bin dolarları bulan rakamlara tekabül etmesi
gerekirken, adilane bir paylaşımdan yoksun olduğumuz için bize yansıması, kıt
kanaat geçinmeye yetecek kadar azdır. Hele hele emeğini satmaktan, emeğini
satarak geçinmekten başka koşula sahip olmayan yoksullar, işsizler, emekçiler
söz konusu olduğunda, onlara sus payı vermekten öte bir adım atmadığımız gibi,
duyarlı da davranmıyoruz.
Yoksulluk sınırının 3.500 lira olduğu,
açlık sınırının 1.500 lira olduğu günümüz Türkiyesi’nde asgari ücreti bin
lirada tutmanın ahlaki, vicdani bir sorumluluğu olabilir mi? 
İnsanlar bilerek ve isteyerek
Zonguldak’ta, Ermenek’te, Soma’da, Manisa’da, öleceğini bile bile yer altının
yüzlerce metre altına girmeyi tek çıkar yol görüyor. Öleceğini bile bile insan,
böylesi bir durumla, bir muameleyle karşı karşıya bırakılabilir mi? 
301 insanımızı Soma’da kaybettik. Bugün
sokağa saldığınız binler, on binler ayağa kalkmış, onların seslerine
kulaklarımızı tıkamış, gözlerimizi kapamış, ağzımız ve dilimiz ise suskunları
oynuyor. 
Aynı şeklide Ermenek… Bakınız, bunun
otuz beş, otuz altıncı günündeyiz. Hâlâ yer altının 300 metre derinliğindeki
cesetlerin ve cenazesinin çıkarılmasını bekleyen ailelerimiz, hâlâ 5 kişiyi
bekleme durumuyla karşı karşıya kalıyor. 
Hatırlarsınız, hemen ilk gün, lastik
ayakkabısı yırtık Recep amcanın, toprağın 300 metre derinliğindeki çocuğunu
acıyası beklentisini, umutla beklentisini hatırlayacaksınız. Ne oldu? Hâlâ
cenazesine ulaşamayan onlarca insanımız, yaşadıkları mağduriyetin özrünü,
yüzleşmesini yerine getirmesi gereken bir devlet aklı yerine, devlet, âdeta,
aklımızla oynarcasına, bizimle dalga geçercesine meseleye yaklaşıyor. Soma’da
301 insanı, Ermenek’te 18 insanı şehit ilan edince, onları şehit kabul edince
her şeyi çözmüş kabul ediyoruz. Evet, şehitlik bir mertebedir, kutsal dava
adına ölenin mertebesidir ama siz, açlığa mahkûm ettiğiniz, asgari ücretle yer
altına, sizin, benim gitmeyi kendimize yediremediğimiz, hak etmediğimiz noktaya
mahkûm edeceksiniz, bilerek ve isteyerek iş cinayetine, katliamına yol
açacaksınız, sonra da ölünce şehit mertebesi ya da sıfatını yakıştırarak bizim
bu konuda susmamızı, teslim olmamızı bekleyerek itirazımızın önüne geçmenin
arayışı içerisinde olacaksınız. 
Devlet buysa, bu devlet, her şeyden
önce hükümrandır; her şeyden önce, vatandaşı insan olarak görmeyen,
metalaştıran bir noktadan sonuna yaklaşmaktadır. Evet, işçi, emekçi de bu
Anayasa’nın ve yasanın karşısında sizin gibi, benim gibi eşit, özgür
vatandaştır. Emeğini satmak durumunda kalmış olabilir ama onurunu ayaklar
altına almak kimsenin hakkı da değil, haddi de değil. Biz, onların duygularını
sömürerek, duygularını okşayarak reflekslerini dindirmenin hesabı içerisine
gireceğimize, onlara insani yaşam koşullarını sağlayan bir duyarlılıkla
yaklaşmak durumundayız. Sosyal güvenlikten yoksun, sendikal örgütlülükten
yoksun, grev, toplu sözleşme hakkından yoksun; yetmedi, asgari ücretle
yetinmesini dayatan, telkin eden bir noktadan yaklaşıyoruz; yetinmiyoruz,
taşeronlaştırmanın, güvencesiz çalışmanın hak mahrumiyetlerini yaşayan
insanlarımızı, bilerek ve isteyerek değilse bile, göz yumarak ölümlerine
sebebiyet veriyoruz. Bunu sorgulamamız, bunun önüne geçmemiz gerekmiyor mu? 
Yapılması gereken basittir. Yapılması
gereken, toplumun sivil, demokratik örgütlülük üzerinden kendi kendisini
örgütlemesine fırsat vermektir. Devletin Ankara’da konumlanmış, asker ve sivil
bürokrasisine dayalı, katı merkeziyetçi yapısı yerine kentlerin kendi
kendisini, bölgelerin kendi kendisini yönettiği demokratik ilişki, bu işin
çaresidir, dermanıdır, ilacıdır ama biz inadına inadına kentleri yaşanmaz
kılmışız; ekosistemimizi parçalayan, felaketlerle uğraştıran bir noktadan
yaklaşıyoruz.
Bakın, nükleer santraller, termik
santraller, hidroelektrik santraller bir bütün olarak, insanlığı bırakın,
insanın parçası olduğu ekosistemi tüketiyor. Bugün küresel ısınma yaşanıyorsa, bugün
küresel ısınma üzerinden felaketler yaşanıyorsa, bu, bizim hırsımızın, iktidar
ve devlet tapınmacılığımızın ortaya çıkardığı bir anlayıştır. Hegemonik güç
olan iktidar, hegemonik gücün çıkara dayalı ilişkileri, insanlığımızı gasbedip
çaldığı gibi, özgürlüklerimizi gasbedip çaldığı gibi geleceğimizi de
gasbediyor. Geleceğimiz, güvenlik içerisinde değildir. Biz kömürü, linyiti
çıkarmak adına, ucuz enerjiyi bölgesel ve uluslararası finans kurumlarına
pazarlamak adına, bir yanıyla, ekolojimizi yıkıyoruz, yok ediyoruz, tahrip
ediyoruz; öbür yanıyla, insanlığımızı öldürüyoruz.
Yırca’da kurulmak istenen, bu manada da
zeytinliklerimizi ve değerlerimizi bitiren anlayış, Akkuyu’da kurulmak istenen
nükleer santral, Sinop’ta kurulmak istenen nükleer santral bize neyi
hatırlatır? Hatırlatır mı acaba, onu da sorasım geliyor. Çernobil’i
hatırlatması gerekir. Çernobil felaketinin kilometrelerce, binlerce kilometre uzağında
olmamıza rağmen, hâlâ Karadeniz sahilinde yaşayan vatandaşlarımızın, onlarca
yıl geçmiş olmasına rağmen doğuştan engelli olmalarının sebebi değil midir?
Nükleer santralin enerji piyasasına ucuz enerji sağlayacağı gerekçesiyle, bizim
geleceğimizin, sağlıklı doğumumuzun önünde engel olmasını nasıl isteyebiliriz?
Ama maalesef, iş iktidara, iş güce, iş endüstriyalizme ve sanayiye gelince
değerlerimiz hiçe sayılıyor. İşte Meclis, bu yönüyle, bilinçli, nitelikli çözüm
parametreleriyle birlikte toplumun önünü açan bir noktadan soruna yaklaşmak
zorundadır. Sadece ve tek başına, biz, finans yapılarına, sanayi kuruluşlarına,
devlete ucuz emekle birlikte ucuz kaynakları oluşturmanın gayreti içerisinde
olursak, geleceğimizi kaybetmemizle birlikte insanlık değerlerini de yitiririz.

Bakın, şu anda Hasankeyf’te yapılmak
istenen baraj, beraberinde bir tarihi, insanlığın ortak mirası olan tarihî ve
kültürel değerleri yok etmekle karşı karşıya. Karakaya, Atatürk, Keban Barajı
ya da Alparslan I, Alparslan II barajlarıyla biz o bölgenin florasını,
faunasını yok ediyoruz, oradaki bitki çeşitliliğini, hayvan çeşitliliğini yok
etmekle kalmıyoruz, binlerce, on binlerce yıldır orayı mekân edinen insanları
açlığa, yoksulluğa, sefalete mahkûm ederek toprağından göçmesine, gelip metropollerde,
İstanbul’un, İzmir’in, megakentlerin ücra köşelerinde açlıkla terbiye edilip
asimilasyonist politikalar tabi tutulmanın aracı durumuna dönüştürüyoruz.
Kır-kent dengesini gözetmiyoruz. Bakın,
şu anda kent lehine dönen yüzde 80’lik bir dengesizlik söz konusu. Kentlere
biriktirdiğiniz, bu devasa, mabede dönüştürdüğünüz putlar ve tapınaklar
karşısında hiçleştirdiğiniz, insanlığınızdır, geleceğimizdir. Binlerce onlu,
yüzlü katlarla, asansörlerle bile ulaşmanın mümkün olmadığı bu yerlere
taşıdığımız enerji, Soma’da, Ermenek’te ölümle karşı karşıya kalan emekçilerin
alın teridir, onların öldürülmüş olması üzerinden yaratılan kâr amaçlı, iktidar
amaçlı, hırs amaçlı bir hesabın kendisidir. Bu mabetleri öncelikle biz
gidermeliyiz, aşmalıyız. Kent, iktidar ve endüstriyalizm hastalığından
kurtulmak, yapılması gereken tek iştir. Doğaya dönmek, kır-kent dengesini kırın
lehine çözümlemek, eko-sakin kentler yaratmak, oluşturmak, olması gerekendir.
Bugün İstanbul trafiği, sağlığı, eğitimiyle yaşanmaz milyonluk kent durumuna
gelmişken, bugün Ankara, İzmir, milyonluk kentler geleceğimizi gasbeden bir
noktada duruyorsa, bizim kıra önem vermemiz, kırı tüketmememiz gerekiyor.
Hâlbuki, AKP iktidarının on yıllık iktidar pratiğinde 600’ün üzerinde
hidroelektrik santraliyle Karadeniz’i, 400 hidroelektrik santraliyle Kürdistan
coğrafyasını, 300 civarında santralle Akdeniz coğrafyasını bitirmiş,
tüketmiştir, bitki çeşitliliğini yok etmiştir. 
İnsanları, yaşanmaz kıldığınız
coğrafyadan göç ettirip ucuz iş, emek gücü olsun istiyoruz. Onları da örgütten,
sendikadan mahrum bırakıyoruz, insani yaşam koşullarından yoksun bırakıyoruz,
grev ve toplu sözleşme haklarından yoksun, azade tutuyoruz; sonra da adil
yönetimden, demokratik yönetimden bahsediyoruz. “Yeni Türkiye” anlayışı buysa, “ileri
demokrasi” söyleminizden anlamamız gereken buysa, biz, böylesi bir işte,
böylesi bir çabada ve gayret içerisinde olmayız. 
Yapılması gereken basittir. Yapılması
gereken, toplumun, sivil, demokratik örgütlülüğüyle, kendi talepleriyle köyde,
mahallede, sokakta, kentte kendi meclisleriyle kendisini yönetmesidir. Bütçede,
yönetimde, Mecliste katılımcılığın önünü açmak, kadın-erkek eşitliğine dayalı,
demokratik, katılımcı yeni bir sistem, yapılması gerekendir. 
Türkiye, doksan yıldır katı
merkeziyetçi yapısıyla Ankara’dan Manisa’yı, Ankara’dan Ermenek’i, Muş’u
yönetmeye kalkıştığından kaynaklı birikmiş tarihsel, siyasal sorunlarımız var.
Birikmiş tarihsel, siyasal sorunlarımız, yaşanmış acılar kentlerin, bölgelerin
ve yerellerin kendi kendisini yönetmesine fırsat verebilirsek bölgeler ve
kentlerde yaşayan halklar söz, yetki ve karar sahibi olabilirse
yaşanmayacaktır. Dünyanın ve küremizin ademimerkeziyetçiliğe dönüştüğü,
ademimerkeziyetçiliğe hızla evrildiği bugün, Türkiye, bunda ısrar ederek,
bırakın Ankara’da merkezîleştirmeyi, Ankara’daki Sayın Cumhurbaşkanlığında her
şeyi kilitleyip merkezîleştirerek mevcut sorunlarına çözüm bulamaz, aksine daha
karmaşık, daha işin içinden çıkılmaz bir karmaşayla bizi karşı karşıya bırakır.

O nedenle, Çevre ve Şehircilik
Bakanlığının üzerinde merkezîleştirdiğimiz yetkileri, Cumhurbaşkanlığı üzerinde
merkezîleştirdiğimiz bu yeni idari, siyasi yapıyı, bölgelere yatay ve
demokratik bir noktada dağıtmak durumundayız. Bölgesel adaletsizlikleri
gideren, o bölgenin kendisinin karar verebileceği mekanizmaları açığa çıkarmak
durumundayız. Sendikalaşmanın, örgütlenmenin önündeki her türlü engeli
kaldırmalı, insanların toplu sözleşme, grev haklarını tesis etmeliyiz. İş ve iş
yeri güvenliğinden çok, çalışanın, işçinin güvenliğini esas alan, çalışanın ve
işçinin koşullarını insani yaşam endeksine uyarlı bir noktaya getiren bir
pencereden soruna yaklaşmalıyız. Bugün yoksulluk sınırı 4 kişilik bir ailede
3.500’se asgari ücreti kaldırmalıyız. Taşeronlaştırmaya, piyasalaştırmaya, metalaştırmaya
karşı durmalıyız, sağlığın ve insanın metalaştırılmasına itiraz etmeliyiz.
İnsanlığı, adaleti, vicdanı yeniden ayağa kaldırıp vicdani ve insani
sorumlulukla bu sorunlara neşter atan bir noktadan yaklaşmalıyız. 
Bunu yaptığımızda, biz, yasama görevinin
vicdani sorumluluklarını yerine getiren bir Meclis oluruz ki onun haklı
onuruyla sokağa, topluma ve halklara dönmüş oluruz diyor, saygılar sunuyorum.
(HDP ve CHP sıralarından alkışlar)
BAŞKAN – Teşekkür ediyorum.
Tasarının tümü üzerindeki görüşmeler tamamlanmıştır.
Maddelerine geçilmesini oylarınıza
sunuyorum: Kabul edenler… Kabul etmeyenler… Kabul edilmiştir.
Birleşime on dakika ara veriyorum.
Kapanma Saati:
18.49
BEŞİNCİ OTURUM
Açılma Saati:
19.04
BAŞKAN: Başkan
Vekili Sadık YAKUT
KÂTİP ÜYELER: Bayram ÖZÇELİK (Burdur), Muhammet
Rıza YALÇINKAYA (Bartın)
-----0-----
BAŞKAN – Sayın milletvekilleri, Türkiye
Büyük Millet Meclisinin 22’nci Birleşiminin Beşinci Oturumunu açıyorum.
650 sıra sayılı Kanun Tasarısı’nın
görüşmelerine devam edeceğiz.
Komisyon? Yok.
Ertelenmiştir.
4’üncü sırada yer alan, Ceza İnfaz
Kurumları Güvenlik Hizmetleri Kanunu Tasarısı ve Adalet Komisyonu Raporu’nun
görüşmelerine başlayacağız.
4.- Ceza İnfaz Kurumları Güvenlik Hizmetleri Kanunu
Tasarısı ve Adalet Komisyonu Raporu (1/742) (S. Sayısı: 616)
BAŞKAN – Komisyon? Yok.
Ertelenmiştir.
5’inci sırada yer alan, Dünya Posta
Birliği Kuruluş Yasasına Yedinci Ek Protokolün Onaylanmasının Uygun Bulunduğuna
Dair Kanun Tasarısı ve Dışişleri Komisyonu Raporu’nun görüşmelerine
başlayacağız.
5.- Dünya Posta Birliği Kuruluş Yasasına Yedinci Ek
Protokolün Onaylanmasının Uygun Bulunduğuna Dair Kanun Tasarısı ve Dışişleri
Komisyonu Raporu (1/337) (S. Sayısı: 73) (x)
BAŞKAN – Komisyon ve Hükûmet yerinde.
Komisyon Raporu 73 sıra sayısıyla
bastırılıp dağıtılmıştır.
Tasarının tümü üzerinde söz isteyen?
Yok.
Tasarının tümü üzerindeki görüşmeler
tamamlanmıştır.
Maddelerine geçilmesini oylarınıza
sunuyorum: Kabul edenler... Kabul etmeyenler... Kabul edilmiştir.
1’inci maddeyi okutuyorum:

DÜNYA POSTA
BİRLİĞİ KURULUŞ YASASINA YEDİNCİ EK PROTOKOLÜN ONAYLANMASININ UYGUN BULUNDUĞUNA
DAİR KANUN TASARISI
MADDE 1- (1) 2004 yılında Bükreş’te
toplanan XXIII. Dünya Posta Kongresinde kararlaştırılan “Dünya Posta Birliği
Kuruluş Yasasına Yedinci Ek Protokol”ün onaylanması uygun bulunmuştur.
BAŞKAN – Oylarınıza sunuyorum: Kabul
edenler... Kabul etmeyenler... Kabul edilmiştir.
2’nci maddeyi okutuyorum:
MADDE 2- (1) Bu Kanun yayımı tarihinde
yürürlüğe girer.
BAŞKAN – Oylarınıza sunuyorum: Kabul
edenler... Kabul etmeyenler... Kabul edilmiştir.
3’üncü maddeyi okutuyorum:
MADDE 3- (1) Bu Kanun hükümlerini
Bakanlar Kurulu yürütür.
BAŞKAN – Oylarınıza sunuyorum: Kabul
edenler... Kabul etmeyenler... Kabul edilmiştir.
Tasarının tümü açık oylamaya tabidir. 
Açık oylamanın elektronik oylama
cihazıyla yapılmasını oylarınıza sunuyorum: Kabul edenler... Kabul
etmeyenler... Kabul edilmiştir.
Oylama için iki dakika süre veriyorum.
(Elektronik cihazla oylama yapıldı)
BAŞKAN – Sayın milletvekilleri, Dünya
Posta Birliği Kuruluş Yasasına Yedinci Ek Protokolün Onaylanmasının Uygun
Bulunduğuna Dair Kanun Tasarısı açık oylama sonucu:
“Kullanılan oy sayısı : 203
Kabul : 203
(x)

Kâtip Üye Kâtip
Üye
Bayram Özçelik  Muhammet
Rıza Yalçınkaya
Burdur Bartın”
Böylece tasarı kabul edilmiş ve
yasalaşmıştır. 
6’ncı sırada yer alan, Türkiye
Cumhuriyeti Hükümeti ile Kosova Cumhuriyeti Hükümeti Arasında Kültür
Merkezlerinin Kuruluşu, İşleyişi ve Faaliyetleri Hakkında Anlaşmanın
Onaylanmasının Uygun Bulunduğuna Dair Kanun Tasarısı ve Dışişleri Komisyonu
Raporu’nun görüşmelerine başlayacağız. 
6.- Türkiye Cumhuriyeti Hükümeti ile Kosova Cumhuriyeti
Hükümeti Arasında Kültür Merkezlerinin Kuruluşu, İşleyişi ve Faaliyetleri
Hakkında Anlaşmanın Onaylanmasının Uygun Bulunduğuna Dair Kanun Tasarısı ve
Dışişleri Komisyonu Raporu (1/737) (S. Sayısı: 432)
BAŞKAN – Komisyon? Yok. 
Ertelenmiştir.
7’nci sırada yer alan, Türkiye
Cumhuriyeti ile Kosova Cumhuriyeti Arasında Gelir Üzerinden Alınan Vergilerde
Çifte Vergilendirmeyi Önleme ve Vergi Kaçakçılığına Engel Olma Anlaşması ve Eki
Protokolün Onaylanmasının Uygun Bulunduğuna Dair Kanun Tasarısı ve Dışişleri
Komisyonu Raporu’nun görüşmelerine başlayacağız.
7.- Türkiye Cumhuriyeti ile Kosova Cumhuriyeti Arasında
Gelir Üzerinden Alınan Vergilerde Çifte Vergilendirmeyi Önleme ve Vergi
Kaçakçılığına Engel Olma Anlaşması ve Eki Protokolün Onaylanmasının Uygun
Bulunduğuna Dair Kanun Tasarısı ve Dışişleri Komisyonu Raporu (1/768) (S.
Sayısı: 466)
BAŞKAN – Komisyon? Yok. 
Ertelenmiştir. 
8’inci sırada
yer alan, Engellilerin Haklarına İlişkin Sözleşmeye Ek İhtiyari Protokolün
Onaylanmasının Uygun Bulunduğuna Dair Kanun Tasarısı ile İnsan Haklarını
İnceleme Komisyonu ve Dışişleri Komisyonu Raporlarının görüşmelerine
başlayacağız. 
8.- Engellilerin Haklarına İlişkin Sözleşmeye Ek
İhtiyari Protokolün Onaylanmasının Uygun Bulunduğuna Dair Kanun Tasarısı ile
İnsan Haklarını İnceleme Komisyonu ve Dışişleri Komisyonu Raporları (1/892) (S.
Sayısı: 605) (x)
BAŞKAN -
Komisyon ve Hükûmet yerinde. 
Komisyon Raporu
605 sıra sayısıyla bastırılıp dağıtılmıştır. 
Tasarının tümü
üzerinde söz isteyen? Yok.
Tasarının tümü
üzerindeki görüşmeler tamamlanmıştır. 
Maddelerine
geçilmesini oylarınıza sunuyorum: Kabul edenler… Kabul etmeyenler… Kabul
edilmiştir. 
1’inci maddeyi
okutuyorum: 

ENGELLİLERİN
hAKLARINA İLİŞKİN sÖZLEŞMEYE eK İHTİYARİ PROTOKOLÜN ONAYLANMASININ UYGUN
BULUNDUĞUNA DAİR KANUN TASARISI

MADDE 1- (1)
“Engellilerin Haklarına İlişkin Sözleşmeye Ek İhtiyari Protokol”ün beyan ile
onaylanması uygun bulunmuştur.
BAŞKAN – Kabul
edenler… Kabul etmeyenler… Kabul edilmiştir. 
2’nci maddeyi
okutuyorum: 

MADDE 2- (1)
Bu Kanun yayımı tarihinde yürürlüğe girer.
BAŞKAN - Kabul
edenler… Kabul etmeyenler… Kabul edilmiştir.
3’üncü maddeyi
okutuyorum: 

MADDE 3- (1)
Bu Kanun hükümlerini Bakanlar Kurulu yürütür.

BAŞKAN – Kabul
edenler… Kabul etmeyenler… Kabul edilmiştir. 
Tasarının tümü
açık oylamaya tabidir.
Açık oylamanın
elektronik oylama cihazıyla yapılmasını oylarınıza sunuyorum: Kabul edenler…
Kabul etmeyenler… Kabul edilmiştir. 
Oylama için bir
dakika süre veriyorum. 
(Elektronik
cihazla oylama yapıldı) 
BAŞKAN – Sayın milletvekilleri,
Engellilerin Haklarına İlişkin Sözleşmeye Ek İhtiyari Protokolün Onaylanmasının
Uygun Bulunduğuna Dair Kanun Tasarısı açık oylama sonucu: 




“Kullanılan
  oy sayısı


:


205








Kabul


:


205



(x)







Kâtip Üye
Bayram Özçelik 
Burdur


Kâtip Üye
Muhammet Rıza Yalçınkaya
Bartın”



Böylece tasarı kabul edilmiş ve
kanunlaşmıştır.
9’uncu sırada yer alan, Vişegraddaki
Sokullu Mehmet Paşa Köprüsünün Yapısal Unsurlarının Durumunun Tespit Edilmesi,
Restorasyon Projesinin Hazırlanması ve Projenin Uygulanması Konusundaki
İşbirliği Protokolünün Onaylanmasının Uygun Bulunduğuna Dair Kanun Tasarısı ile
Milli Eğitim, Kültür, Gençlik ve Spor Komisyonu ile Dışişleri Komisyonu
Raporlarının görüşmelerine başlayacağız. 
9.- Vişegraddaki Sokullu Mehmet Paşa Köprüsünün Yapısal
Unsurlarının Durumunun Tespit Edilmesi, Restorasyon Projesinin Hazırlanması ve
Projenin Uygulanması Konusundaki İşbirliği Protokolünün Onaylanmasının Uygun
Bulunduğuna Dair Kanun Tasarısı ile Milli Eğitim, Kültür, Gençlik ve Spor
Komisyonu ile Dışişleri Komisyonu Raporları (1/333) (S. Sayısı: 104)
BAŞKAN – Komisyon? Yok.
Ertelenmiştir.
10’uncu sırada yer alan, Türkiye
Cumhuriyeti Hükümeti ile Azerbaycan Cumhuriyeti Hükümeti Arasında Aile, Kadın
ve Çocuk Politikaları Alanında İşbirliği Protokolunun Onaylanmasının Uygun
Bulunduğuna Dair Kanun Tasarısı ile Kadın Erkek Fırsat Eşitliği Komisyonu ve
Dışişleri Komisyonu Raporlarının görüşmelerine başlayacağız.
10.- Türkiye Cumhuriyeti Hükümeti ile Azerbaycan
Cumhuriyeti Hükümeti Arasında Aile, Kadın ve Çocuk Politikaları Alanında
İşbirliği Protokolunun Onaylanmasının Uygun Bulunduğuna Dair Kanun Tasarısı ile
Kadın Erkek Fırsat Eşitliği Komisyonu ve Dışişleri Komisyonu Raporları (1/736)
(S. Sayısı: 440) (x)
BAŞKAN – Komisyon ve Hükûmet yerinde.
Komisyon raporu 440 sıra sayısıyla
bastırılıp dağıtılmıştır.
Tasarının tümü üzerinde söz isteyen?
Yok.
Tasarının tümü üzerindeki görüşmeler
tamamlanmıştır.
Maddelerine geçilmesini oylarınıza
sunuyorum: Kabul edenler… Kabul etmeyenler… Kabul edilmiştir.
1’inci maddeyi okutuyorum:
TÜRKİYE
CUMHURİYETİ HÜKÜMETİ İLE AZERBAYCAN CUMHURİYETİ HÜKÜMETİ ARASINDA AİLE, KADIN
VE ÇOCUK POLİTİKALARI ALANINDA İŞBİRLİĞİ PROTOKOLUNUN ONAYLANMASININ UYGUN
BULUNDUĞUNA DAİR KANUN TASARISI
MADDE 1- (1) 25 Ekim 2011 tarihinde
İzmir'de imzalanan “Türkiye Cumhuriyeti Hükümeti ile Azerbaycan Cumhuriyeti
Hükümeti Arasında Aile, Kadın ve Çocuk Politikaları Alanında İşbirliği
Protokolu”nun onaylanması uygun bulunmuştur.
BAŞKAN – Kabul edenler… Kabul
etmeyenler… Kabul edilmiştir.
2’nci
maddeyi okutuyorum:
MADDE 2- (1)
Bu Kanun yayımı tarihinde yürürlüğe girer.
BAŞKAN – Kabul edenler… Kabul
etmeyenler… Kabul edilmiştir.
3’üncü
maddeyi okutuyorum:
MADDE 3- (1)
Bu Kanun hükümlerini Bakanlar Kurulu yürütür.
BAŞKAN – Kabul edenler… Kabul
etmeyenler… Kabul edilmiştir.
Tasarının tümü açık oylamaya tabidir. 
Açık oylamanın elektronik oylama
cihazıyla yapılmasını oylarınıza sunuyorum: Kabul edenler… Kabul etmeyenler…
Kabul edilmiştir.
Bir dakika süre veriyorum.
(Elektronik cihazla oylama yapıldı)
BAŞKAN - Türkiye Cumhuriyeti Hükümeti
ile Azerbaycan Cumhuriyeti Hükümeti Arasında Aile, Kadın ve Çocuk Politikaları
Alanında İşbirliği Protokolunun Onaylanmasının Uygun Bulunduğuna Dair Kanun
Tasarısı açık oylama sonucu:

“Kullanılan oy
sayısı :212
Kabul :212
(x)

 Kâtip Üye   Kâtip
Üye
 Bayram Özçelik  
Muhammet Rıza Yalçınkaya
 Burdur   
Bartın”
Böylece tasarı kabul edilmiş ve yasalaşmıştır.
11’inci sırada
yer alan, Türkiye Cumhuriyeti Hükümeti ile Kuzey Kıbrıs Türk Cumhuriyeti
Hükümeti Arasında Ormancılık Alanında Yardım ve İşbirliği Protokolünün
Onaylanmasının Uygun Bulunduğuna Dair Kanun Tasarısı ile Tarım, Orman ve
Köyişleri Komisyonu ile Dışişleri Komisyonu Raporlarının görüşmelerine
başlayacağız.
11.- Türkiye Cumhuriyeti Hükümeti ile Kuzey Kıbrıs Türk
Cumhuriyeti Hükümeti Arasında Ormancılık Alanında Yardım ve İşbirliği
Protokolünün Onaylanmasının Uygun Bulunduğuna Dair Kanun Tasarısı ile, Tarım,
Orman ve Köyişleri Komisyonu ile Dışişleri Komisyonu Raporları (1/496) (S.
Sayısı: 267) (x)
BAŞKAN -
Komisyon ve Hükûmet yerinde.
Komisyon Raporu 267 sıra sayısıyla
bastırılıp dağıtılmıştır.
Tasarının tümü üzerinde söz isteyen?
Yok. 
Tasarının tümü
üzerindeki görüşmeler tamamlanmıştır. 
Maddelerine
geçilmesini oylarınıza sunuyorum: Kabul edenler... Kabul etmeyenler... Kabul
edilmiştir.
1’inci maddeyi
okutuyorum:
TÜRKİYE
CUMHURİYETİ HÜKÜMETİ İLE KUZEY KIBRIS TÜRK CUMHURİYETİ HÜKÜMETİ ARASINDA
ORMANCILIK ALANINDA YARDIM VE İŞBİRLİĞİ PROTOKOLÜNÜN ONAYLANMASININ UYGUN
BULUNDUĞUNA DAİR KANUN TASARISI 

MADDE 1- (1)
9 Ağustos 2010 tarihinde Ankara’da imzalanan “Türkiye Cumhuriyeti Hükümeti ile
Kuzey Kıbrıs Türk Cumhuriyeti Hükümeti Arasında Ormancılık Alanında Yardım ve
İşbirliği Protokolü”nün onaylanması uygun bulunmuştur.
BAŞKAN –
Oylarınıza sunuyorum: Kabul edenler... Kabul etmeyenler... Kabul edilmiştir.
2’nci maddeyi
okutuyorum:
MADDE 2- (1)
Bu Kanun yayımı tarihinde yürürlüğe girer. 
BAŞKAN -
Oylarınıza sunuyorum: Kabul edenler... Kabul etmeyenler... Kabul edilmiştir.
3’üncü maddeyi
okutuyorum:
MADDE 3- (1)
Bu Kanun hükümlerini Bakanlar Kurulu yürütür.
BAŞKAN -
Oylarınıza sunuyorum: Kabul edenler... Kabul etmeyenler... Kabul edilmiştir.
Tasarının tümü
açık oylamaya tabidir. 
Açık oylamanın
elektronik cihazla yapılmasını oylarınıza sunuyorum: Kabul edenler... Kabul
etmeyenler... Kabul edilmiştir.
Bir dakika süre
veriyorum.
Oylama işlemini
başlatıyorum.
(Elektronik
cihazla oylama yapıldı) 
BAŞKAN - Türkiye Cumhuriyeti Hükümeti ile Kuzey
Kıbrıs Türk Cumhuriyeti Hükümeti Arasında Ormancılık Alanında Yardım ve
İşbirliği Protokolünün Onaylanmasının Uygun Bulunduğuna Dair Kanun Tasarısı
açık oylama sonucu:
“Kullanılan oy
sayısı : 212
Kabul : 212
(x)
Kâtip Üye Kâtip
Üye
Bayram Özçelik  Muhammet
Rıza Yalçınkaya
Burdur Bartın”
Böylece tasarı kabul edilmiş ve
yasalaşmıştır.
12’nci sırada
yer alan, Türkiye Cumhuriyeti Hükümeti ile Türkmenistan Hükümeti Arasında Arşiv
Alanında İşbirliği Protokolünün Onaylanmasının Uygun Bulunduğuna Dair Kanun Tasarısı
ve Dışişleri Komisyonu Raporu’nun görüşmelerine başlayacağız.
12.- Türkiye Cumhuriyeti Hükümeti ile Türkmenistan
Hükümeti Arasında Arşiv Alanında İşbirliği Protokolünün Onaylanmasının Uygun
Bulunduğuna Dair Kanun Tasarısı ve Dışişleri Komisyonu Raporu (1/653) (S.
Sayısı: 420) (xx)
BAŞKAN - Komisyon ve Hükûmet yerinde.
Komisyon Raporu
420 sıra sayısıyla bastırılıp dağıtılmıştır.
Tasarının tümü
üzerinde söz isteyen? Yok.
Tasarının tümü
üzerindeki görüşmeler tamamlanmıştır.
Maddelerine
geçilmesini oylarınıza sunuyorum: Kabul edenler… Kabul etmeyenler… Kabul
edilmiştir. 
1’inci maddeyi
okutuyorum:
TÜRKİYE CUMHURİYETİ HÜKÜMETİ İLE
TÜRKMENİSTAN HÜKÜMETİ ARASINDA ARŞİV ALANINDA İŞBİRLİĞİ PROTOKOLÜNÜN
ONAYLANMASININ UYGUN BULUNDUĞUNA DAİR KANUN TASARISI
MADDE 1- (1)
29 Şubat 2012 tarihinde Ankara'da imzalanan "Türkiye Cumhuriyeti Hükümeti
ile Türkmenistan Hükümeti Arasında Arşiv Alanında İşbirliği Protokolü"nün
onaylanması uygun bulunmuştur.
BAŞKAN – Kabul
edenler… Kabul etmeyenler… Kabul edilmiştir.
2’nci maddeyi
okutuyorum:
MADDE 2- (1)
Bu Kanun yayımı tarihinde yürürlüğe girer.
BAŞKAN – Kabul
edenler… Kabul etmeyenler… Kabul edilmiştir.
3’üncü maddeyi
okutuyorum:
MADDE 3- (1)
Bu Kanun hükümlerini Bakanlar Kurulu yürütür.
BAŞKAN – Kabul
edenler… Kabul etmeyenler… Kabul edilmiştir.
Tasarının tümü
açık oylamaya tabidir. 
Açık oylamanın
elektronik oylama cihazıyla yapılmasını oylarınıza sunuyorum: Kabul edenler…
Kabul etmeyenler… Kabul edilmiştir.
Oylama için bir
dakika süre veriyorum.
(Elektronik
cihazla oylama yapıldı)
BAŞKAN – Türkiye
Cumhuriyeti Hükûmeti ile Türkmenistan Hükûmeti Arasında Arşiv Alanında
İşbirliği Protokolünün Onaylanmasının Uygun Bulunduğuna Dair Kanun Tasarısı
açık oylama sonucu:
“Kullanılan oy sayısı : 205
Kabul : 205
(x)
Kâtip Üye Kâtip
Üye
Bayram Özçelik  Muhammet
Rıza Yalçınkaya
Burdur Bartın”
Böylece tasarı kabul edilmiş ve
kanunlaşmıştır. 
13’üncü sıraya alınan, Türkiye
Cumhuriyeti Hükümeti ile Kuzey Kıbrıs Türk Cumhuriyeti Hükümeti Arasında
Kayıtlı Posta, On-Line Havale ve Tahsilat Hizmetlerinin Geliştirilmesine
İlişkin Protokolün Onaylanmasının Uygun Bulunduğuna Dair Kanun Tasarısı ve
Dışişleri Komisyonu Raporu’nun görüşmelerine başlayacağız.
13.- Türkiye Cumhuriyeti Hükümeti ile Kuzey Kıbrıs Türk
Cumhuriyeti Hükümeti Arasında Kayıtlı Posta, On-Line Havale ve Tahsilat
Hizmetlerinin Geliştirilmesine İlişkin Protokolün Onaylanmasının Uygun
Bulunduğuna Dair Kanun Tasarısı ve Dışişleri Komisyonu Raporu (1/318) (S.
Sayısı: 202) (xx)
BAŞKAN – Komisyon ve Hükûmet yerinde.
Komisyon Raporu 202 sıra sayısıyla
bastırılıp dağıtılmıştır.
Tasarının tümü üzerinde söz isteyen?
Yok.
Tasarının tümü üzerindeki görüşmeler
tamamlanmıştır.
Maddelerine geçilmesini oylarınıza
sunuyorum: Kabul edenler... Kabul etmeyenler... Kabul edilmiştir.
1’inci maddeyi okutuyorum: 

TÜRKİYE
CUMHURİYETİ HÜKÜMETİ İLE kUZEY KIBRIS TÜRK CUMHURİYETİ HÜKÜMETİ ARASINDA
KAYITLI POSTA, ON-LİNE HAVALE VE TAHSİLAT HİZMETLERİNİN GELİŞTİRİLMESİNE
İLİŞKİN PROTOKOLÜN ONAYLANMASININ Uygun Bulunduğuna Daİr Kanun Tasarısı
MADDE 1- (1) 27 Nisan 2007
tarihinde Lefkoşa’da imzalanan “Türkiye Cumhuriyeti Hükümeti ile Kuzey Kıbrıs
Türk Cumhuriyeti Hükümeti Arasında Kayıtlı Posta, On-Line Havale ve Tahsilat
Hizmetlerinin Geliştirilmesine İlişkin Protokol”ün onaylanması uygun
bulunmuştur.
BAŞKAN – Kabul edenler... Kabul
etmeyenler... Kabul edilmiştir.
2’nci maddeyi okutuyorum: 

MADDE 2- (1)
Bu Kanun yayımı tarihinde yürürlüğe girer.
BAŞKAN – Kabul edenler... Kabul
etmeyenler... Kabul edilmiştir.
3’üncü maddeyi okutuyorum: 

MADDE 3- (1)
Bu Kanun hükümlerini Bakanlar Kurulu yürütür.
BAŞKAN – Kabul edenler... Kabul
etmeyenler... Kabul edilmiştir.
Tasarının tümü açık oylamaya tabidir.
Açık oylamanın elektronik oylama
cihazıyla yapılmasını oylarınıza sunuyorum: Kabul edenler... Kabul
etmeyenler... Kabul edilmiştir. 
Bir dakika süre veriyorum. 
(Elektronik cihazla oylama yapıldı)
BAŞKAN - Türkiye Cumhuriyeti Hükümeti
ile Kuzey Kıbrıs Türk Cumhuriyeti Hükümeti Arasında Kayıtlı Posta, On-Line
Havale ve Tahsilat Hizmetlerinin Geliştirilmesine İlişkin Protokolün
Onaylanmasının Uygun Bulunduğuna Dair Kanun Tasarısı açık oylama sonucu: x
“Kullanılan oy sayısı: 214
Kabul: 213
Ret: 1(x)
Kâtip Üye 
Kâtip Üye
Bayram Özçelik 
Muhammet Rıza Yalçınkaya
 Burdur 
Bartın”
Böylece, tasarı kabul edilmiş ve
kanunlaşmıştır. 
14’üncü sıraya alınan, Türkiye
Cumhuriyeti Hükümeti ile Kırgız Cumhuriyeti Hükümeti Arasında Turizm İşbirliği
Anlaşmasının Onaylanmasının Uygun Bulunduğuna Dair Kanun Tasarısı ve Dışişleri
Komisyonu Raporu’nun görüşmelerine başlayacağız.
14.- Türkiye Cumhuriyeti Hükümeti ile Kırgız
Cumhuriyeti Hükümeti Arasında Turizm İşbirliği Anlaşmasının Onaylanmasının
Uygun Bulunduğuna Dair Kanun Tasarısı ve Dışişleri Komisyonu Raporu (1/802) (S.
Sayısı: 495) (xx)
BAŞKAN – Komisyon ve Hükûmet yerinde.
Komisyon Raporu 495 sıra sayısıyla
bastırılıp dağıtılmıştır.
Tasarının tümü üzerinde söz isteyen?
Yok.
Tasarının tümü üzerindeki görüşmeler
tamamlanmıştır. 
Maddelerine geçilmesine oylarınıza
sunuyorum: Kabul edenler… Kabul etmeyenler… Kabul edilmiştir. 
1’inci maddeyi okutuyorum:

TÜRKİYE CUMHURİYETİ HÜKÜMETİ İLE KIRGIZ
CUMHURİYETİ HÜKÜMETİ ARASINDA TURİZM İŞBİRLİĞİ ANLAŞMASININ ONAYLANMASININ
UYGUN BULUNDUĞUNA DAİR KANUN TASARISI

MADDE 1- (1) 10 Nisan 2013 tarihinde
Bişkek'te imzalanan "Türkiye Cumhuriyeti Hükümeti ile Kırgız Cumhuriyeti
Hükümeti Arasında Turizm İşbirliği Anlaşması"nın onaylanması uygun
bulunmuştur.
BAŞKAN – Kabul edenler... Kabul
etmeyenler... Kabul edilmiştir.
2’nci maddeyi okutuyorum:
MADDE 2- (1) Bu Kanun yayımı tarihinde
yürürlüğe girer.
BAŞKAN – Kabul edenler... Kabul
etmeyenler... Kabul edilmiştir.
3’üncü maddeyi okutuyorum:
MADDE 3- (1) Bu Kanun hükümlerini
Bakanlar Kurulu yürütür.
BAŞKAN – Kabul edenler... Kabul
etmeyenler... Kabul edilmiştir.
Tasarının tümü açık oylamaya tabidir. 
Açık oylamanın elektronik oylama
cihazıyla yapılmasını oylarınıza sunuyorum: Kabul edenler... Kabul
etmeyenler... Kabul edilmiştir.
Oylama için bir dakika süre veriyorum.
(Elektronik cihazla oylama yapıldı)
BAŞKAN – Türkiye Cumhuriyeti Hükümeti
ile Kırgız Cumhuriyeti Hükümeti Arasında Turizm İşbirliği Anlaşmasının
Onaylanmasının Uygun Bulunduğuna Dair Kanun Tasarısı açık oylama sonucu:
“Kullanılan oy sayısı:  206
Kabul: 206
(X)
 Kâtip Üye Kâtip
Üye
 Bayram Özçelik Muhammet
Rıza Yalçınkaya
 Burdur Bartın”
Böylece tasarı kabul edilmiş ve
kanunlaşmıştır. 
15’inci sırada yer alan Türkiye,
Cumhuriyeti Hükümeti ile Bosna ve Hersek Bakanlar Konseyi Arasında Sağlık
Alanında İşbirliği Anlaşmasının Onaylanmasının Uygun Bulunduğuna Dair Kanun
Tasarısı ve Dışişleri Komisyonu Raporu’nun görüşmelerine başlayacağız. 
15.- Türkiye Cumhuriyeti Hükümeti ile Bosna ve Hersek
Bakanlar Konseyi Arasında Sağlık Alanında İşbirliği Anlaşmasının Onaylanmasının
Uygun Bulunduğuna Dair Kanun Tasarısı ve Dışişleri Komisyonu Raporu (1/421) (S.
Sayısı: 160)
BAŞKAN – Komisyon? Yok. 
Ertelenmiştir. 
16’ncı sırada yer alan, Türkiye Cumhuriyeti Hükümeti ile
Türkmenistan Hükümeti Arasında Türkmenistandan Türkiye Cumhuriyetine Doğalgaz
Sevk Edilmesi Konusunda İşbirliğine Dair Çerçeve Anlaşmanın Onaylanmasının
Uygun Bulunduğuna Dair Kanun Tasarısı ve Dışişleri Komisyonu Raporu’nun
görüşmelerine başlayacağız. 
16.- Türkiye Cumhuriyeti Hükümeti ile Türkmenistan
Hükümeti Arasında Türkmenistandan Türkiye Cumhuriyetine Doğalgaz Sevk Edilmesi
Konusunda İşbirliğine Dair Çerçeve Anlaşmanın Onaylanmasının Uygun Bulunduğuna
Dair Kanun Tasarısı ve Dışişleri Komisyonu Raporu (1/878) (S. Sayısı: 569)
BAŞKAN – Komisyon? Yok. 
Ertelenmiştir. 
Bundan sonra da komisyonların bulunamayacağı anlaşıldığından
kanun tasarı ve teklifleri ile komisyonlardan gelen diğer işleri sırasıyla
görüşmek için 4 Aralık 2014 Perşembe günü, alınan karar gereğince saat 14.00’te
toplanmak üzere birleşimi kapatıyorum.
Kapanma Saati: 19.31 




(x) Bu açıklamaya ilişkin ifade
2/12/2014 tarihli 21’inci Birleşim Tutanağı’nın 191 sayfasında yer almıştır.


(x) 650 S. Sayılı Basmayazı tutanağa
eklidir.


(x) 73 S. Sayılı Basmayazı tutanağa
eklidir.


(x) Açık oylama kesin sonuçlarını gösteren
tablo tutanağa eklidir.


(x) 605 S.Sayılı Basmayazı tutanağa
eklidir.


(x) Açık oylama kesin sonuçlarını
gösteren tablo tutanağa eklidir.


(x) 440 S. Sayılı Basmayazı tutanağa
eklidir.


(x) Açık oylama kesin sonuçlarını
gösteren tablo tutanağa eklidir.


(x) 267 S. Sayılı Basmayazı tutanağa
eklidir.


(x) Açık oylama kesin sonuçlarını gösteren
tablo tutanağa eklidir.


(xx) 420 S. Sayılı Basmayazı tutanağa
eklidir.


(x) Açık oylama kesin sonuçlarını
gösteren tablo tutanağa eklidir.


(xx) 202 S. Sayılı Basmayazı tutanağa eklidir.


x Bu açık oylama sonucuna ait düzeltme
önergesi 4/12/2014 tarihli 23’üncü Birleşim Tutanak Dergisi’nin …
sayfasındadır.


(x) Açık oylama kesin sonuçlarını
gösteren tablo tutanağa eklidir.


(xx) 495 S. Sayılı Basmayazı tutanağa
eklidir.


(x) Açık oylama kesin sonuçlarını
gösteren tablo tutanağa eklidir.





