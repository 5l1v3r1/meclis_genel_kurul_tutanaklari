



TBMM Tutanak Müdürlüðü




TÜRKİYE BÜYÜK MİLLET MECLİSİ
TUTANAK DERGİSİ

50’nci Birleşim
3 Şubat 2015 Salı

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş bulunan
her tür belge ile konuşmacılar tarafından ifade edilmiş ve tırnak içinde
belirtilmiş alıntı sözler aslına uygun olarak yazılmıştır.)

İÇİNDEKİLER


I.- GEÇEN TUTANAK
ÖZETİ
II.- GELEN KÂĞITLAR
III.- YOKLAMALAR
IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- İzmir Milletvekili Mehmet Ali Susam'ın, İzmir
ilinin ekonomik sorunlarına ilişkin gündem dışı konuşması
2.- Ankara Milletvekili Özcan Yeniçeri'nin, yolsuzluk
ve siyasi yozlaşmaya ilişkin gündem dışı konuşması
3.- Niğde Milletvekili Doğan Şafak'ın, Niğde ilinin
sorunlarına ilişkin gündem dışı konuşması
V.- AÇIKLAMALAR
1.- İstanbul Milletvekili Mahmut Tanal'ın, 2014 yılında
tarımsal sulamaya ilişkin elektrik borcu bulunan çiftçilere destekleme primi
ödenmemesine ilişkin Bakanlar Kurulu kararının iptal edilmesine rağmen hâlen bu
primlerin ödenmediğine ilişkin açıklaması
2.- Ankara Milletvekili Özcan Yeniçeri'nin, PKK’nın
özellikle Cizre’de yaptıklarına karşı Hükûmetin ne yaptığını öğrenmek
istediğine ilişkin açıklaması
3.- Çanakkale Milletvekili Ali Sarıbaş'ın, Çanakkale’de
şiddetli lodos nedeniyle yaşanan sorunlara ve şiddetli lodos nedeniyle vefat
eden Abdullah Aydemir’e Allah’tan rahmet dilediğine ilişkin açıklaması
4.- Mersin Milletvekili Aytuğ Atıcı'nın, DİSK’e bağlı
BİRLEŞİK METAL-İŞ Sendikası işçilerinin başlattığı grevin millî güvenlik
gerekçesiyle yasaklanmasına ilişkin açıklaması
5.- Gaziantep Milletvekili Derya Bakbak'ın, Gaziantep’e
yapılan yatırımlara ilişkin açıklaması
6.- İstanbul Milletvekili Kadir Gökmen Öğüt'ün,
İstanbul’un bazı ilçelerinde yaşanan sorunlara ilişkin açıklaması
7.- Tekirdağ Milletvekili Candan Yüceer'in, Tekirdağ’da
şiddetli lodos nedeniyle yaşanan sorunlara ve Tekirdağ’ın Çorlu ilçesine bağlı
Seymen Mahallesi’nde kum ocağı açılmak istenmesine ilişkin açıklaması
8.- Muğla Milletvekili Nurettin Demir'in, Muğla’nın
Marmaris ilçesindeki Turgut İlkokulunun kapatılmak istenmesine ve Sağlık
Bakanlığının 22/5/2014 tarihli Resmî Gazete’de yayımlanan yönetmeliğinde
teknisyen kadrosunun tanımlanmadığına ilişkin açıklaması
9.- İzmir Milletvekili Mustafa Moroğlu'nun, İzmir’in
Buca ilçesinin Gediz semtindeki Hüseyin Avni Ateşoğlu Ortaokulunun imam-hatip
ortaokuluna çevrilmesiyle yaşanan sıkıntılara ilişkin açıklaması
10.- Kahramanmaraş Milletvekili Mesut Dedeoğlu'nun,
Kahramanmaraş Sütçü İmam Üniversitesinin sorunlarına ilişkin açıklaması
11.- İzmir Milletvekili Musa Çam'ın, DİSK’e bağlı
BİRLEŞİK METAL-İŞ Sendikası işçilerinin başlattığı grevin millî güvenlik
gerekçesiyle yasaklanmasına ilişkin açıklaması
12.- Tokat Milletvekili Reşat Doğru'nun, Tokat ilinde
görev yapan sağlık personelinin sorunlarına ilişkin açıklaması
13.- Niğde Milletvekili Ömer Selvi'nin, Niğde
Milletvekili Doğan Şafak’ın yaptığı gündem dışı konuşmasındaki bazı ifadelerine
ilişkin açıklaması
14.- Adana Milletvekili Ali Halaman'ın, Adana’da kara
yollarının durumuna ilişkin açıklaması
15.- Balıkesir Milletvekili Ahmet Duran Bulut'un,
Hükûmetten, Kütahya-Balıkesir kara yolunun tamamlanmasını rica ettiklerine
ilişkin açıklaması
VI.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- Kars Milletvekili Mülkiye Birtane ve 21
milletvekilinin, açlık grevi yapan siyasi Kürt tutsakların taleplerinin
araştırılarak alınması gereken önlemlerin belirlenmesi amacıyla Meclis araştırması
açılmasına ilişkin önergesi (10/1188)
2.- Kars Milletvekili Mülkiye Birtane ve 21
milletvekilinin, açlık grevlerinin sonlandırılması ve bu kapsamda Kürt
sorununda gerçek bir müzakere sürecinin sağlanması için Mecliste yapılması
gerekenlerin araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/1189) 
3.- İstanbul Milletvekili Sebahat Tuncel ve 21
milletvekilinin, sokakta yaşayan ve çalışmak zorunda bırakılan çocukların
sorunlarının araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/1190)
B) Gensoru Önergeleri
1.- Ankara Milletvekili Bülent Kuşoğlu ve 20
milletvekilinin, Soma maden sahasında redevans ve hizmet alım sözleşmeleriyle
çalışan firmaları kolladığı, bu firmalara işlerin ihalesiz ve usulsüz
verilmesini sağladığı iddiasıyla Enerji ve Tabii Kaynaklar Bakanı Taner Yıldız
hakkında bir gensoru açılmasına ilişkin önergesi (11/43)
C) Duyurular
1.- Başkanlıkça, Kadın Erkek Fırsat Eşitliği ile İnsan
Haklarını İnceleme Komisyonlarında siyasi parti grubu mensubu olmayan
milletvekillerine düşen birer üyelik için aday olmak isteyen siyasi parti grubu
mensubu olmayan milletvekillerinin yazılı olarak müracaat etmelerine ilişkin
duyurusu
D) Tezkereler
1.- Türkiye Büyük Millet Meclisi Başkanlığının,Türkiye
Büyük Millet Meclisi Başkanı Cemil Çiçek başkanlığındaki heyetin, Yeni Zelanda
Temsilciler Meclisi Başkanı David Carter’ın ve Singapur Parlamento Başkanı
Halimah Yacob’un vaki davetlerine icabet etmek üzere 8-11 Şubat 2015 tarihleri
arasında Yeni Zelanda’ya ve 11-13 Şubat 2015 tarihleri arasında Singapur’a
resmî bir ziyarette bulunmasına ilişkin tezkeresi (3/1692)
2.- Türkiye Büyük Millet Meclisi Başkanlığının,
Birleşmiş Milletler 69’uncu Genel Kurulu çerçevesinde 9-10 Şubat 2015
tarihlerinde Amerika Birleşik Devletleri’nin New York şehrinde “2015 Sonrası
Kalkınma Gündeminin Uygulama Araçları” konulu toplantıya katılım sağlanmasına
ilişkin tezkeresi (3/1693)
3.- Türkiye Büyük Millet Meclisi Başkanlığının, Türkiye
Büyük Millet Meclisi Başkanı Cemil Çiçek başkanlığındaki heyetin, Kanada Avam
Kamarası Başkanı Andrew Scheer’in vaki davetine icabet etmek üzere 22-26 Şubat
2015 tarihleri arasında Kanada’ya resmî bir ziyarette bulunmasın ailişkin
tezkeresi (3/1694)
4.- Başbakanlığın, Türk Silahlı Kuvvetleri deniz
unsurlarının, korsanlık/deniz haydutluğu ve silahlı soygun eylemleriyle
mücadele amacıyla yürütülen uluslararası çabalara destek vermek üzere, gereği,
kapsamı, zamanı ve süresi Hükûmetçe belirlenecek şekilde Aden Körfezi, Somali
karasuları ve açıkları, Arap Denizi ve mücavir bölgelerde görevlendirilmesi ve
bununla ilgili gerekli düzenlemelerin Hükûmet tarafından belirlenecek esaslara
göre yapılması için Türkiye Büyük Millet Meclisinin 10/2/2009 tarihli ve 934
sayılı Kararı’yla Hükûmete verilen ve 2/2/2010, 7/2/2011, 25/1/2012, 5/2/2013
ve 16/1/2014 tarihli 956, 984, 1008, 1031 ve 1054 sayılı Kararlarıyla birer yıl
uzatılan izin süresinin Anayasa’nın 92’nci maddesi uyarınca 10/2/2015
tarihinden itibaren bir yıl daha uzatılmasına ilişkin tezkeresi (3/1690)
E) Önergeler
1.- Kocaeli Milletvekili Lütfü Türkkan’ın, (2/1668)
esas numaralı 298 Sayılı Seçimlerin Temel Hükümleri ve Seçmen Kütükleri
Hakkında Kanunda Değişiklik Yapılmasına İlişkin Kanun Teklifi’nin doğrudan
gündeme alınmasına ilişkin önergesi (4/233)
VII.- ÖNERİLER
A) Siyasi Parti Grubu Önerileri 
1.- AK PARTİ Grubunun, Genel Kurulun 3 Şubat 2015 Salı
günkü birleşiminde 683 sıra sayılı Kanun Tasarısı’nın görüşmelerinin
tamamlanmasına kadar çalışmalarına devam etmesine ilişkin önerisi
VIII.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER
A) Kanun Tasarı ve Teklifleri
1.- Adalet ve Kalkınma Partisi Grup Başkanvekilleri
İstanbul Milletvekili Ayşe Nur Bahçekapılı, Kayseri Milletvekili Mustafa
Elitaş, Giresun Milletvekili Nurettin Canikli, Kahramanmaraş Milletvekili Mahir
Ünal ve Adıyaman Milletvekili Ahmet Aydın’ın; Türkiye Büyük Millet Meclisi
İçtüzüğünde Değişiklik Yapılmasına Dair İçtüzük Teklifi ile Tunceli
Milletvekili Kamer Genç’in; Türkiye Büyük Millet Meclisi İçtüzüğünün Bir Maddesinin
Değiştirilmesi Hakkında İçtüzük Teklifi ve Anayasa Komisyonu Raporu (2/242,
2/80) (S. Sayısı: 156)
2.- Devlet Sırrı Kanunu Tasarısı ve Avrupa Birliği Uyum
Komisyonu ile Adalet Komisyonu Raporları (1/484) (S. Sayısı: 287)
3.- Ceza İnfaz Kurumları Güvenlik Hizmetleri Kanunu
Tasarısı ve Adalet Komisyonu Raporu (1/742) (S. Sayısı: 616)
4.- Türkiye Cumhuriyeti ve Ürdün Haşimi Krallığı
Arasında Hükümlülerin Nakline Dair Anlaşmanın Onaylanmasının Uygun Bulunduğu
Hakkında Kanun Tasarısı ve Dışişleri Komisyonu Raporu (1/740) (S. Sayısı: 425)
5.- Maden Kanunu ile Bazı Kanunlarda Değişiklik
Yapılmasına Dair Kanun Tasarısı ile Kars Milletvekili Mülkiye Birtane’nin;
Ankara Milletvekili Emine Ülker Tarhan’ın; Kocaeli Milletvekili Mehmet Hilal
Kaplan’ın Benzer Mahiyetteki Kanun Teklifleri ve Sanayi, Ticaret, Enerji, Tabii
Kaynaklar, Bilgi ve Teknoloji Komisyonu Raporu (1/1012, 2/423, 2/2309, 2/2481)
(S. Sayısı: 683)
IX.- YAZILI SORULAR VE CEVAPLARI
1.- Çanakkale Milletvekili Mustafa Serdar Soydan'ın,
2002-2014 yılları arasında Çanakkale'ye yapılan yatırımlara ilişkin sorusu ve
Gençlik ve Spor Bakanı Akif Çağatay Kılıç'ın cevabı (7/55096)
2.- Manisa Milletvekili Özgür Özel'in, Türkiye Golf
Federasyonu Başkanı tarafından Manisa'nın Soma ilçesinde yapılması taahhüt edilen
golf sahası projesine ilişkin sorusu ve Gençlik ve Spor Bakanı Akif Çağatay
Kılıç'ın cevabı (7/55097)
3.- Çanakkale Milletvekili Ali Sarıbaş'ın, Çanakkale 18
Mart Stadyumu'nda yapılan tadilat çalışmalarına ilişkin sorusu ve Gençlik ve
Spor Bakanı Akif Çağatay Kılıç'ın cevabı (7/55353)
4.- Ankara Milletvekili Özcan Yeniçeri'nin,
cezaevlerindeki mahkumlara sürekli bir biçimde spor yapma olanağı sağlanması
kapsamında yürütülen çalışma ve projelere ilişkin sorusu ve Gençlik ve Spor
Bakanı Akif Çağatay Kılıç'ın cevabı (7/55356)
5.- Ankara Milletvekili Özcan Yeniçeri'nin, Spor Yap
Sıhhat Bul kapsamında düzenlenen etkinliklere katılıma ve benzeri etkinliklerin
artırılması kapsamında yürütülen çalışma ve projelere ilişkin sorusu ve Gençlik
ve Spor Bakanı Akif Çağatay Kılıç'ın cevabı (7/55357)
6.- Ardahan Milletvekili Ensar Öğüt'ün, Ardahan ili
özelinde il spor müdürlüğü eliyle lisanslı sporcuların sağlıklarının korunması
adına yürütülen çalışmalara,
Kars, Iğdır ve Ağrı illeri özelinde il spor
müdürlükleri eliyle lisanslı sporcuların sağlıklarının korunması adına
yürütülen çalışmalara,
Erzurum, Gümüşhane ve Bayburt illeri özelinde il spor
müdürlükleri eliyle lisanslı sporcuların sağlıklarının korunması adına
yürütülen çalışmalara,
Van, Siirt ve Adıyaman illeri özelinde il spor
müdürlükleri eliyle lisanslı sporcuların sağlıklarının korunması adına
yürütülen çalışmalara,
Muş, Şırnak ve Hakkâri illeri özelinde il spor
müdürlükleri eliyle lisanslı sporcuların sağlıklarının korunması adına
yürütülen çalışmalara,
Bingöl, Bitlis ve Batman illeri özelinde il spor
müdürlükleri eliyle lisanslı sporcuların sağlıklarının korunması adına
yürütülen çalışmalara,
Mardin, Elâzığ ve Diyarbakır illeri özelinde il spor
müdürlükleri eliyle lisanslı sporcuların sağlıklarının korunması adına
yürütülen çalışmalara,
İlişkin soruları ve Gençlik ve Spor Bakanı Akif Çağatay
Kılıç'ın cevabı (7/55660), (7/55661), (7/55662) (7/55663), (7/55664),
(7/55665), (7/55666)
7.- Eskişehir Milletvekili Ruhsar Demirel'in, mevsimlik
tarım işçilerine yönelik olarak çıkarılan Başbakanlık Genelgesinin uygulamasına
ilişkin sorusu ve Sağlık Bakanı Mehmet Müezzinoğlu’nun cevabı (7/55756)
8.- Eskişehir Milletvekili Ruhsar Demirel'in, 2003'ten
günümüze ağız ve diş sağlığı sorunlarının önlenmesi için yapılan çalışmalara
ilişkin sorusu ve Sağlık Bakanı Mehmet Müezzinoğlu’nun cevabı (7/55757)
9.- İstanbul Milletvekili Mustafa Sezgin Tanrıkulu'nun,
Bakanlığın kullanmakta olduğu hizmet binası için ödenen aylık kira bedeline
ilişkin sorusu ve Gençlik ve Spor Bakanı Akif Çağatay Kılıç'ın cevabı (7/55895)
10.- İstanbul Milletvekili Mustafa Sezgin
Tanrıkulu'nun, 2004-2014 yılları arasında Bakanlıkta görev yapan daire
başkanları ve daire başkan yardımcılarına ilişkin sorusu ve Millî Savunma
Bakanı İsmet Yılmaz’ın cevabı (7/56271)
11.- Ankara Milletvekili Özcan Yeniçeri'nin, 2002-2014
yılları arasında TBMM ile bağlı kurum ve kuruluşlarınca satın alınan matbaa ve
yayıncılık hizmetlerine ilişkin sorusu ve Türkiye Büyük Millet Meclisi Başkan
Vekili Sadık Yakut’un cevabı (7/56299)
12.- İstanbul Milletvekili Celal Adan'ın, 2011 yılında
yapılan düzenleme kapsamında dövizli askerlikten yararlananlara iade edilmesi
gereken meblağa ilişkin Başbakan'dan sorusu ve Millî Savunma Bakanı İsmet
Yılmaz’ın cevabı (7/57564)
13.- İstanbul Milletvekili Mustafa Sezgin
Tanrıkulu'nun, İstanbul'daki bağlı kurum ve kuruluş binalarının depreme
dayanıklılığına ve alınan önlemlere ilişkin sorusu ve Başbakan Yardımcısı
Bülent Arınç’ın cevabı (7/57566)
14.- Kütahya Milletvekili Alim Işık'ın, 2012/15 sayılı
Başbakanlık Genelgesi kapsamında taşınmazlarla ilgili tasarruflar için alınan
izinlere ilişkin sorusu ve Başbakan Yardımcısı Bülent Arınç’ın cevabı (7/57567)
15.- İstanbul Milletvekili Umut Oran'ın, İstanbul'un
Başakşehir ilçesinde bir site içindeki yeşil alana imam-hatip okulu yapılmasına
ilişkin sorusu ve Çevre ve Şehircilik Bakanı İdris Güllüce’nin cevabı (7/57627)
16.- Ankara Milletvekili Özcan Yeniçeri'nin, Başbakan
Yardımcısı Bülent Arınç'ın bazı vakıflarla ilgili bir açıklamasına ilişkin
Başbakan'dan sorusu ve Başbakan Yardımcısı Bülent Arınç’ın cevabı (7/57861)
17.- İstanbul Milletvekili Mustafa Sezgin
Tanrıkulu'nun, bağlı kurum ve kuruluşların istisnai kadrolarına yapılan
atamalara ilişkin sorusu ve Başbakan Yardımcısı Bülent Arınç’ın cevabı
(7/57889)
18.- Ankara Milletvekili Özcan Yeniçeri'nin, 2002-2014
yılları arasında bağlı kurum ve kuruluşlarca satın alınan kurulum hizmetlerine,
2002-2014 yılları arasında bağlı kurum ve kuruluşlarca
satın alınan yazılım paketi ve bilgi sistemlerine,
İlişkin soruları ve Başbakan Yardımcısı Bülent Arınç’ın
cevabı (7/57890), (7/57892)
19.- Ankara Milletvekili Özcan Yeniçeri'nin, 2002-2014
yılları arasında Bakanlık ile bağlı kurum ve kuruluşlarca satın alınan haber
ajansı ve medya takip hizmetlerine ilişkin sorusu ve Başbakan Yardımcısı Bülent
Arınç’ın cevabı (7/57893)
20.- Kütahya Milletvekili Alim Işık'ın, 2003-2014
yılları arasında bağlı kurum ve kuruluşların kadrolarına yapılan açıktan
atamalara,
2003-2014 yılları arasında bağlı kurum ve kuruluşların
istisnai kadrolarına yapılan atamalara,
İlişkin soruları ve Başbakan Yardımcısı Bülent Arınç’ın
cevabı (7/57895), (7/57896)
21.- Kütahya Milletvekili Alim Işık'ın, 2003-2014
yılları arasında Bakanlık ile bağlı kurum ve kuruluşların kadrolarına yapılan
açıktan atamalara,
2003-2014 yılları arasında Bakanlık ile bağlı kurum ve
kuruluşların istisnai kadrolarına yapılan atamalara,
İlişkin soruları ve Gümrük ve Ticaret Bakanı Nurettin
Canikli’nin cevabı (7/58030), (7/58031)
22.- Iğdır Milletvekili Sinan Oğan'ın, Şanlıurfa'da üç
askerin şehit olduğu olaya ilişkin sorusu ve Millî Savunma Bakanı İsmet
Yılmaz’ın cevabı (7/58105)
23.- İstanbul Milletvekili Mahmut Tanal'ın, İran'dan
Türkiye'ye iniş yapan uçaklara ilişkin sorusu ve Gümrük ve Ticaret Bakanı
Nurettin Canikli’nin cevabı (7/58506)
24.- Hakkâri Milletvekili Adil Zozani'nin, GAP
Projesi'nin demografik, ekonomik ve ekolojik etkilerine ilişkin sorusu ve
Kalkınma Bakanı Cevdet Yılmaz’ın cevabı (7/58537)
25.- Ankara Milletvekili Zühal Topcu'nun, 2003-2014
yılları arasında TBMM ile bağlı kurum ve kuruluşlarda KPSS şartı aranmadan
yapılan atamalara ilişkin sorusu ve Türkiye Büyük Millet Meclisi Başkan Vekili
Sadık Yakut’un cevabı (7/58597)
26.- İstanbul Milletvekili Mustafa Sezgin
Tanrıkulu'nun, Millî Saraylar bünyesindeki kafeteryaların işletmelerine ilişkin
sorusu ve Türkiye Büyük Millet Meclisi Başkan Vekili Sadık Yakut’un cevabı
(7/58600)
27.- Ankara Milletvekili Aylin Nazlıaka'nın, 2011-2014
yılları arasında yolsuzluk nedeniyle soruşturma veya dava açılan üst düzey
bürokratlar ile görevden alınan personele ilişkin sorusu ve Başbakan Yardımcısı
Bülent Arınç’ın cevabı (7/58650)
28.- Ardahan Milletvekili Ensar Öğüt'ün,
Bakü-Tiflis-Kars Demiryolu Projesi ile ilgili çeşitli hususlara ilişkin sorusu
ve Gümrük ve Ticaret Bakanı Nurettin Canikli’nin cevabı (7/58734)
29.- Ardahan Milletvekili Ensar Öğüt'ün, Ardahan'da bir
caminin bakım ve onarımına,
Ardahan'da bir camiye masa ve sandalye verilmesine,
İlişkin soruları ve Başbakan Yardımcısı Bülent Arınç’ın
cevabı (7/58879), (7/58880)
30.- İstanbul Milletvekili Mustafa Sezgin
Tanrıkulu'nun, 2003-2014 yılları arasında açılan ve Bakanlığa bağlı kurum ve
kuruluşlara ait olan tesisler ile ilgili çeşitli hususlara ilişkin sorusu ve
Gümrük ve Ticaret Bakanı Nurettin Canikli’nin cevabı (7/58982)
31.- Ankara Milletvekili Zühal Topcu'nun, 2003-2014
yılları arasında Bakanlık ile bağlı kurum ve kuruluşlarda KPSS şartı aranmadan
yapılan atamalara ilişkin sorusu ve Gümrük ve Ticaret Bakanı Nurettin
Canikli’nin cevabı (7/58984)
32.- İstanbul Milletvekili Umut Oran'ın, bir sivil
toplum platformunun gazetelerde yayımladığı ilana ilişkin sorusu ve Türkiye
Büyük Millet Meclisi Başkan Vekili Sadık Yakut’un cevabı (7/59063)
33.- Uşak Milletvekili Dilek Akagün Yılmaz'ın, sözde
Ermeni soykırımı ile ilgili AİHM nezdindeki davanın duruşmasına
milletvekillerinin de katılımına ilişkin sorusu ve Türkiye Büyük Millet Meclisi
Başkan Vekili Sadık Yakut’un cevabı (7/59406)
34.- İstanbul Milletvekili Ali Özgündüz'ün, 9/8 Esas
Numaralı Meclis Soruşturması Komisyonunun yazışmalarına ilişkin sorusu ve
Türkiye Büyük Millet Meclisi Başkan Vekili Sadık Yakut’un cevabı (7/59536)
35.- Osmaniye Milletvekili Hasan Hüseyin Türkoğlu'nun,
Antalya'da bir vatandaşın doğum yaparken hayatını kaybetmesi ile ilgili
iddialara ve doğum yöntemleri ile ilgili bir talimat bulunup bulunmadığına
ilişkin sorusu ve Sağlık Bakanı Mehmet Müezzinoğlu’nun cevabı (7/55755)
36.- Diyarbakır Milletvekili Altan Tan'ın, 18 Aralık
2014 tarihinde Başbakan tarafından açıklanan eylem planlarındaki teşviklere
ilişkin sorusu ve Ekonomi Bakanı Nihat Zeybekci’nin cevabı (7/58705)
37.- Manisa Milletvekili Sakine Öz'ün, Türkiye'nin ilk
beş yüz şirketi sıralamasında Manisa'ya kayıtlı şirketlerin sayısına ilişkin
sorusu ve Ekonomi Bakanı Nihat Zeybekci’nin cevabı (7/58947)
38.- Kütahya Milletvekili Alim Işık'ın, ihracatçı
birliklerinin gelirlerine ilişkin sorusu ve Ekonomi Bakanı Nihat Zeybekci’nin
cevabı (7/58951)
3 Şubat 2015
Salı
BİRİNCİ OTURUM
Açılma Saati: 15.00
BAŞKAN: Başkan
Vekili Şükran Güldal MUMCU
KÂTİP ÜYELER:
Dilek YÜKSEL (Tokat), Mine LÖK BEYAZ (Diyarbakır)
-----0-----
BAŞKAN – Sayın milletvekilleri, Türkiye
Büyük Millet Meclisinin 50’nci Birleşimini açıyorum.
III.- YOKLAMA
BAŞKAN – Elektronik cihazla yoklama
yapacağız.
Yoklama için üç dakika süre veriyorum.
(Elektronik cihazla yoklama yapıldı)
BAŞKAN – Toplantı yeter sayısı vardır,
görüşmelere başlıyoruz.
Gündeme geçmeden önce üç sayın
milletvekiline gündem dışı söz vereceğim.
Gündem dışı ilk söz, İzmir ilinin
ekonomik sorunlarıyla ilgili söz isteyen İzmir Milletvekili Mehmet Ali Susam’a
aittir.
Buyurunuz Sayın Susam. (CHP
sıralarından alkışlar) 
Sayın milletvekilleri, lütfen biraz
sessiz olursak sayın milletvekilini daha iyi dinleyebileceğiz.
IV.- GÜNDEM DIŞI
KONUŞMALAR
A)
Milletvekillerinin Gündem Dışı Konuşmaları
1.- İzmir
Milletvekili Mehmet Ali Susam'ın, İzmir ilinin ekonomik sorunlarına ilişkin
gündem dışı konuşması
MEHMET ALİ SUSAM (İzmir) – Sayın
Başkanım, değerli milletvekilleri; bugün İzmir üzerine konuşacağım. 
Sekiz bin yıllık tarihî bir kentten,
birçok medeniyetlere ev sahipliği yapan, çok kültürlü, hoşgörü ve barış kenti
İzmir’den bahsedeceğim.
Kimseyi ötekileştirmeyen, tersine
bütünleştiren, birlikte yaşamanın kenti olan İzmir’den, demokrasi ve
çağdaşlığın kenti olan İzmir’den, ulusal Kurtuluş Savaşı’nda düşmana ilk
kurşunu atan, işgalcileri denize döken kentten bahsedeceğim.
Atatürk’ün annesini emanet ettiği
kentten bahsedeceğim. 
Kadınların kendini en iyi ifade ettiği,
sosyal hayata en etkin katılım yaptığı bir kentten bahsedeceğim.
Ege’nin incisi, Akdeniz’in yıldızıdır
İzmir. Bu güzel İzmir’in milletvekili olarak sizlere bu kürsüden hitap etmekten
onur duyuyorum.
İzmir’in, bu
güzel İzmir’in ekonomik tanımlamasını yapmak istediğimizde İzmir, bir liman
kentidir. Aynı zamanda tüm liman kentleri gibi bir ticaret kentidir. 
Ege’nin güzel
nehirleriyle beslenen ovalarıyla bir tarım kentidir.
İzmir, 16
organize sanayi bölgesi ve onlarca küçük sanayi sitesiyle bir sanayi kentidir. 
İzmir, turizmin
ilk kurulduğu ve turizmin başkenti olarak söylenebilecek bir kenttir. 
İzmir,
kaynaklarıyla yenilenebilir enerjinin kentidir. Rüzgârıyla, güneşiyle,
jeotermaliyle bir yenilenebilir kenttir. 
İzmir,
üniversiteleriyle, yetişmiş insan kaynağıyla güçlü bir bilgi kentidir. 
İzmir, gelişen
ve değişen dünya koşullarında giderek artan bir sağlık merkezi olabilme
noktasında ilerleyen bir kenttir. 
Organik tarım
kenti olma hedefine yürüyen bir kenttir. 
İzmir 2014’te 41
milyar lira vergi ödemiştir. Ödediği 4 lira karşılığında 1 lira gibi bir
rakamla ödediğinin karşılığını almayan ama vergi ödemede yüzde 95’in üzerinde
tahsilatla Türkiye'nin en çok vergi ödeme tahsilatını yapan kentidir. 
İzmir, kayıt
dışılığın en az olduğu bir kenttir ve İzmir, son araştırmalara göre, dünyanın
ikinci büyük gelişme gösteren metropol kentidir. Yerel yönetiminin hazineye hiç
borcu yoktur. Uluslararası finans kuruluşlarınca kredi notu AA artıdır ve bu
kent borçlanmada hiçbir hazine garantisi ve kefil almadan borçlanabilen bir
kenttir. 
Bunlar İzmir’in güzel, olumlu yanları
ama İzmir daha büyümek, daha gelişmek istemektedir. Limanının büyüme talebi
vardır. Dip taramasının yapılıp limanın yolcu ve yük olarak ayrılması ve üçüncü
nesil gemilerin yanaşmasına ihtiyaç vardır. Alaybey Tersanesi’nin taşınmasına
ihtiyaç vardır. Çandarlı Limanı’nın duran inşaatının devamına ihtiyaç vardır.
Körfezde marinaların yapılmasına ihtiyaç vardır. Sanayi teşviklerinde ayrımın
ortadan kaldırılmasına, Manisa’ya uygulanan üçüncü bölge teşvikinin İzmir’e
uygulanmasına ihtiyaç vardır. Tarımsal gelişmelere katkı koymaya ihtiyaç vardır.
Turizmin master planının yapılmasına ihtiyaç vardır. İzmir ilinin çarşılarının
yenilenmesine ihtiyaç vardır. İzmir’in statlarının yapılmasına ihtiyaç vardır.
İzmir ilinin özel idare mallarının adil paylaşımına ihtiyaç vardır. İzmir’de
eksik kalan Çanakkale-İzmir otoyolunun tamamlanmasına, metroda yapılanların
yerine -diğer şehirlerde olduğu gibi-devletin desteğine ihtiyaç vardır.
İzmir’in siyasi tercihlerine saygı duyulmaya ihtiyaç vardır. İzmir siyasi
tercihleriyle ödüllendirilmesi gereken, cezalandırılmaması gereken bir kent
olmalıdır. Bu nedenle bunu buradan tüm halkımızla paylaşmak istiyor, İzmirliler
adına sizi saygıyla selamlıyorum. (CHP sıralarından alkışlar) 
BAŞKAN – Teşekkür ederiz Sayın Susam.
Gündem dışı ikinci söz, yolsuzluk ve
siyasi yozlaşma hakkında söz isteyen Ankara Milletvekili Özcan Yeniçeri’ye
aittir.
Buyurunuz Sayın Yeniçeri. (MHP
sıralarından alkışlar) 
2.- Ankara Milletvekili Özcan
Yeniçeri'nin, yolsuzluk ve siyasi yozlaşmaya ilişkin gündem dışı konuşması
ÖZCAN YENİÇERİ (Ankara) – Yolsuzluk ve
siyasi yozlaşma konusunda gündem dışı söz almış bulunuyorum. Bu vesileyle yüce
Meclisi saygıyla selamlıyorum.
Değerli milletvekilleri, siyasal karar
alıcıların özel çıkar sağlamak amacıyla toplumdaki hukuki, dinî ve ahlaki
normları ihlal etmeleri siyasi yozlaşma olarak açıklanır ve anlatılır. Siyasal
yozlaşma, iktidar gücünü elinde tutanların özel çıkarlar için kamusal gücü
yasa, norm ve ahlak kurallarına aykırı olarak kullanmalarıyla ortaya çıkar.
Yozlaşmanın içeriğini kamu zararına özel çıkar sağlama eylem ve davranışları
oluşturur. Türkiye’de bugün iktidar mensuplarının yakınlarından KPSS’ye
girmeden üst düzey görevlere getirilenler, ilkokul öğretmenliğinden Danıştay
üyeliğine atananlar, barmenlikten Avrupa Birliği uzmanlığına terfi ettirilenler,
itfaiye memurluğundan daire başkanlığına yükseltilenler vardır. Afişe olan VIP
torpil listeleri, fişlenen memurlar, renkli listelerle damgalanan bürokratlar
siyasi yozlaşmanın AKP döneminde zirveye vurduğunun kanıtıdır. 
Deniz Feneri davasında yargılayanları
yargılatan, 17-25 Aralık yolsuzluk ve rüşvet davasında ise sorgulayanları
sorgulatan bir iktidarla Türkiye karşı karşıyadır. AKP iktidarının bizzat
kendisi yolsuzluğun ve siyasi yozlaşmanın kaynağı hâline gelmiştir. Öyle ki,
iktidar mensupları “Yolsuzluğun sinek ısırığı kadar bile bize etkisi yoktur.”
diyebilmektedir. AKP için yolsuzlar değil, yolsuzlarla mücadele edenler
sorundur. Yolsuzluğun bu kadar alenileştiği ve meşrulaştığı böyle bir döneme
Türkiye Cumhuriyeti devleti daha önce hiç şahit olmamıştır. Yolsuzlukla
mücadele etmek ya da etmemek bir iktidarın yönetim anlayışını gösterir. 
Diğer yandan, demokratik devletler
otokratik devletlere oranla daha az rüşvet ve yolsuzluk olaylarıyla karşı
karşıya gelirler. Basın özgürlüğü, yönetimde şeffaflık, bilgi edinme hakkı ve
özgürlüğü, adil yargılama, etkin denetim demokratik ülkelerde yolsuzlukları
sınırlandırır. Bir ülkede hemen her yolsuzlukla ilgili olarak yasak kararı
alınıyor, gizlilik kararı veriliyor veya yasal sisteme müdahale ediliyorsa
yolsuzluklarla mücadelenin üstü de örtülüyor demektir. 
Güç ve gizlilik iktidarları
yozlaştırır. İktidarların yozlaşması sonuçta siyaseti de yozlaştırır. Siyasetin
yozlaşması da rüşvet ve yolsuzluk olarak ortaya çıkar. Rüşvet ve yolsuzluk
ekonomik olmaktan daha çok siyasaldır. Gizlilikle yürütülen çıkar sağlama
süreci demokrasinin şeffaflık ilkesinin zedelenmesini sağlar. Siyasal yozlaşma
sonucunda demokratik kurumlar zaman içerisinde işlerliğini kaybederler. Bu
durum çıkar ve baskı grupları demokrasisi yani adına “plütokrasi” denilen
yozlaşma türünü doğurur. Bugün ülkenin ufku AKP iktidarı döneminde yolsuzluk,
yağma, rüşvet, torpil ve rant iddiaları tarafından kapatılmıştır. Daha vahimi,
iktidar yetkililerinin yaptıkları açıklamalarla haramı helal, haksızlığı hak, zulmü
meşru gördüklerini açık bir biçimde ortaya koymalarıdır. AKP zihniyeti
yolsuzlukları haram özgürlüğüyle, torpil ve kayırmacılığı ise akrabaları
koruyup kollamayı öngören dinî referanslarla savunmaktadır. Bu her şeyden önce
Yüce İslam dinine yapılmış büyük bir hakarettir.
Değerli milletvekilleri, Türkiye bugün
bir yandan yolsuzluk ve siyasi yozlaşma, diğer yandan da Anayasa ve yasaları
çiğneyen yasa tanımaz bir Cumhurbaşkanı sorunu ile karşı karşıyadır.
Anayasa’nın 104’üncü maddesinde Cumhurbaşkanına pek çok görev ve yetki
verilmiştir ancak bu yetkiler içinde günlük politika yoktur. Cumhurbaşkanının
başkanlık sistemine geçmek istediğini söyleyip Kırşehir’de AKP adına halktan oy
istemesi Anayasa’ya aykırıdır, suçtur, Anayasa ihlalidir. Bu kürsüde bütün milletvekilleri
Anayasa’yı koruyacağına namusu ve şerefi üzerine yemin etmişlerdir. Bütün
milletvekillerini bu yemine sahip çıkmaya, siyaset yaparak ve taraflı
davranarak Anayasa’yı açıkça çiğneyen, siyaseti yozlaştıran Cumhurbaşkanı
Erdoğan’a karşı gereğini yapmak üzere harekete geçmeye çağırıyorum. Erdoğan
Birleşmiş Milletlerde…
(Mikrofon otomatik cihaz tarafından
kapatıldı)
ÖZCAN YENİÇERİ (Devamla) – …dünyanın
beşten büyük olduğunu söylemiştir. Doğru, dünya beşten büyüktür, Türkiye de
Erdoğan’dan büyüktür. (MHP sıralarından alkışlar)
BAŞKAN – Teşekkür ederiz Sayın
Yeniçeri.
Gündem dışı üçüncü söz, Niğde ilinin
sorunları hakkında söz isteyen Niğde Milletvekili Doğan Şafak’a aittir.
Buyurunuz Sayın Şafak. (CHP
sıralarından alkışlar)
3.- Niğde Milletvekili Doğan
Şafak'ın, Niğde ilinin sorunlarına ilişkin gündem dışı konuşması
DOĞAN ŞAFAK (Niğde) – Teşekkür ederim
Sayın Başkan.
Değerli
milletvekilleri, arkadaşlarım; Niğde ilimizin sorunları hakkında gündem dışı
söz almış bulunmaktayım. 
Niğde’nin sorunları on üç yıldır çözüm
beklemektedir. 1996 yılında Niğde’nin Emen Ovası’nda yapımına başlanmış olan
stol tipi havaalanı on sekiz yıldır bir türlü bitirilememiştir. Şu anda
havaalanının inşaat tabelası ve tel örgüleri sökülmüş, arazi hayvanların otlak
yeri hâline gelmiştir. Konuyla ilgili 2012 yılında verdiğimiz soru önergesine
eski Ulaştırma Bakanı Sayın Binali Yıldırım’ın yanıtı, Niğde’ye havaalanı
yapımı ve yatırımı planlarının bulunmadığı yönündedir. Yüksek hızlı tren
projesi Niğde’yi kapsamamaktadır. Adliyeye bir çivi çakılmamıştır, tuvaleti
tadilat yapılıp hâkim odası yapılmıştır. Niğde-Ankara otoban yolu çalışmaları
bu Hükûmet döneminde kağnı gibi ilerlemektedir. Niğde Üniversitesinde 22.400
öğrenci olmasına rağmen ilimizde sadece 5.500 yatak kapasiteli yurt bulunmaktadır.
Öğrencilerin büyük bir bölümü barınma sorunuyla karşı karşıyadır. 1999 yılında
ilimizde bulunan gümrük müdürlüğü kapatılmıştır. Bu müdürlüğün kapatılması
ihracatçıları hem maddi hem manevi yönden büyük zarara uğratmıştır. Madencilik
sektöründe ve tarım alanında gelişmeye açık olan ilimizde gümrük müdürlüğünün
tekrar açılması gerekmektedir. 
Değerli milletvekilleri, Niğde Bor
Şeker Fabrikasına yeterince yatırım yapılmamaktadır, fabrikanın satılması için
fırsat kollanmaktadır. Burada çalışan geçici işçilerin kadro sorunu yıllardır
sürüncemededir. Mahkemece haklı bulunan ve geçici çalışan Karayolları
işçilerinin sorunu bir an önce çözülmelidir. Bor Askerî Fabrikasında hiçbir
yeni yatırım ve personel alımı yoktur. 
Geçtiğimiz yıl Çiftlik, Bozköy ve Divarlı
kasabalarımızda sel felaketi yaşanmıştır; altyapı, köprüler ve kasaba içindeki
yollar tamamen tahrip olmuştur. Bozköy halkı canlı hayvanlarını kaybetmiş,
ekili tarım alanlarını sel basmış ve çiftçimiz zarar görmüştür. Bozköy ve
Divarlı kasabasında tespitler yapılmasına rağmen Bakanlık tarafından hiçbir
yardım yapılmamış ve ödenek ayrılmamıştır. Türkiye’de 5 çeşit tarım ürününde
toplam üretimin yüzde 13’ü üzerinde üretime katkıda bulunan ilimizde pancar
üreticileri kota uygulamalarından; lahana, elma, patates, buğday üreticileri
ürünlerinin para etmemesinden, pahalı gübre ve mazot, enerji maliyetleri
yüzünden ekonomik yönden sıkıntı yaşamaktadır. Çiftçilere yapılacak olan mazot
ve gübre desteği başvuru süresinin uzatılması gerekmektedir. Çiftçilerimiz,
elektrik borçlarının özel şirket tarafından yapılandırılmamasından dolayı
eskiden kalma devlete olan borçlarını da ödeyememektedir. Dündarlı, Hacıbeyli,
Sazlıca, Bahçeli kasabalarında elma ve diğer meyvelerde yaşanan don olayında
üreticilerin bir bölümüne para ödenmiş, aynı koşullardaki üreticilerin bir
bölümüne ise ödeme yapılmamıştır. 
Bir başka önemli gelir kaynağı olan
hayvancılıkta, pahalı yem fiyatları, krediyle verilen hayvanların teslim
alınmasından sonra ithalatlar fiyatları yarıya düşürdüğü için besiciler iflasın
eşiğine gelmiştir. Tarımda olduğu gibi hayvancılıkta da şirketleşme, küçük
çiftçileri ezmektedir ve yok etmektedir. Niğde ili IPARD kapsamına
alınmamıştır. Niğde ve Bor ilçesi arasında yer alan ve -uluslararası öneme
sahip- sulak alan ilan edilen Akkaya Barajı kirlilik sebebiyle insan sağlığını
önemli derecede tehdit etmektedir. Başta Niğde merkez olmak üzere, üniversite
öğrencileri, Bor ilçesi halkı her gün Akkaya Barajı kirliliği nedeniyle zehir
solumaktadır. Bu Hükûmet döneminde kentimizin oksijeni bitmiştir. 
İlimizdeki birçok köye kadastro girmesi
ve bu köylere yanlış işlem yapılması sonucu vatandaşlarımızın tarlalarının
yaklaşık yüzde 50’si hazine adına tescil edilmiştir. Her yıl arkalarından
ecrimisil faturaları yollanmaktadır. 
Proje bazlı önergeler vermemize rağmen
Çamardı-Aladağlar Baraj Gölü Projesi’ne ve Ulukışla-Bolkar Dağları Kayak
Projesi’ne Hükûmet gereken ilgiyi göstermemekte ve yatırım yapmamaktadır.
Israrla Niğde ilinin turizm potansiyeli görmezden gelinmektedir. 
Yüce Meclisi saygıyla selamlıyorum.
(CHP sıralarından “Bravo” sesleri, alkışlar)
BAŞKAN – Teşekkür ederiz Sayın Şafak.
Gündeme geçmeden önce sisteme giren
sayın milletvekillerine birer dakika söz vereceğim.
Sayın Tanal...
V.- AÇIKLAMALAR
1.- İstanbul
Milletvekili Mahmut Tanal'ın, 2014 yılında tarımsal sulamaya ilişkin elektrik
borcu bulunan çiftçilere destekleme primi ödenmemesine ilişkin Bakanlar Kurulu
kararının iptal edilmesine rağmen hâlen bu primlerin ödenmediğine ilişkin
açıklaması
MAHMUT TANAL (İstanbul) – Teşekkür
ederim Sayın Başkan.
Sayın Bakan, 2014 yılında tarımsal
sulamaya ilişkin elektrik borcu bulunan çiftçilere, bu borçları ödeninceye
kadar destekleme ödemesi yapılmamasına ilişkin bir Bakanlar Kurulu kararı
verdiniz. Bizler, bu Bakanlar Kurulu kararını Danıştayda açmış olduğumuz
davayla iptal ettik ancak vatandaşın hâlen bu destekleme primlerini
ödememektesiniz. Burada size iki seçenek sunuyoruz: Cumhuriyet savcılığına suç
duyurusunda mı bulunalım veyahut da vatandaşın bu mahkeme kararı uyarınca bu desteklemelerini
ödeyecek misiniz? Eğer bunu yapmayacaksanız -iktidarınız çuvallarla bu ülkeyi
soyanları, para çalanları korurken muhtaç olan vatandaşlarımıza hırsızlık
damgasını vurdunuz- bu ayıbınızdan ne zaman geri dönüp ne zaman vatandaştan
özür dileyeceksiniz?
Teşekkür ederim. (CHP sıralarından
alkışlar)
BAŞKAN – Teşekkür ederiz Sayın Tanal.
Sayın Yeniçeri...
2.- Ankara Milletvekili Özcan
Yeniçeri'nin, PKK’nın özellikle Cizre’de yaptıklarına karşı Hükûmetin ne
yaptığını öğrenmek istediğine ilişkin açıklaması
ÖZCAN YENİÇERİ (Ankara) – Teşekkür
ederim Sayın Başkan.
Ey AKP ve ey İçişleri Bakanı, genelde
güneydoğuda, özelde Cizre’de neler olduğunun farkında mısınız? Farkında
değilseniz ben hatırlatayım: PKK, devleti Cizre’den kazıtmak için var gücüyle
çalışmaktadır. KCK mahkemeleriyle örgüt Cizre’de kendi yargı sistemini
faaliyete geçirdi. Şehir merkezinde önce çadırlarda, son süreçte ise metruk
binalarda kendi paralel karakollarını ve ceza sistemini oluşturarak
faaliyetlere başladı. Vatandaşın bir sorunla karşılaşması durumunda, kendileri
dışında bir yere müracaatlarına izin verilmemeye başlandı. Hırsızlık yapan
kişiye, çocuk ise kolunun kırılması, yaşı büyük ise 3 kere uyarıldıktan sonra
öldürülme cezası verilmeye de başlandı. İş adamları “vergi” adı altında haraca
bağlandı, vermeyenler göçe zorlandı veya infaz edildi. Siz de iktidarız diye
orada oturuyorsunuz. PKK’nın yaptıkları bunlardır. Ey Hükûmet, siz bunun için
ne yapıyorsunuz, Türk milleti bunu sizden öğrenmek istiyor.
BAŞKAN – Teşekkür ederiz Sayın Yeniçeri.
Sayın Sarıbaş...
3.- Çanakkale Milletvekili
Ali Sarıbaş'ın, Çanakkale’de şiddetli lodos nedeniyle yaşanan sorunlara ve
şiddetli lodos nedeniyle vefat eden Abdullah Aydemir’e Allah’tan rahmet
dilediğine ilişkin açıklaması
ALİ SARIBAŞ (Çanakkale) – Teşekkür
ederim Sayın Başkan.
Şiddetli lodos Çanakkale’de can
almıştır. Abdullah Aydemir çatıdan düşen sert cisim sonucu vefat etmiştir.
Kendisine rahmet ve yakınlarına başsağlığı diliyorum. 
Şiddetli lodos Lapseki ilçesinde ve
Çardak beldesinde yer alan seracılara çok büyük zarar vermiştir. Üreticilerin
seralarının yüzde 90’a yakın bölümü zarar görüp, çaresiz kaldıklarını belirtip
yetkililerden yardım istemektedirler. Ayrıca, Lapseki, Çan, Biga, Yenice
ilçelerindeki köylerimiz hâlâ yedi sekiz gündür elektriksiz durmaktadır. Lodos
nedeniyle zarar gören seracılarımızın zararlarının tespitlerinin yapılması,
yapılmadıysa bu zararların bir an önce tespitlerinin yapılması… Zararların
karşılanması ve yaraların sarılması adına neler yapılabilir? Bunları Hükûmete
duyurmamı istediler ve bu anlamda da yardım ellerinin bir an önce uzatılmasını
istediler. Ve yine lodos…
(Mikrofon otomatik cihaz tarafından
kapatıldı)
BAŞKAN – Teşekkür ederiz Sayın Sarıbaş.

Sayın Atıcı…
4.- Mersin Milletvekili Aytuğ
Atıcı'nın, DİSK’e bağlı BİRLEŞİK METAL-İŞ Sendikası işçilerinin başlattığı
grevin millî güvenlik gerekçesiyle yasaklanmasına ilişkin açıklaması
AYTUĞ ATICI (Mersin) – Teşekkür ederim
Sayın Başkan. 
Türkiye Devrimci İşçi Sendikaları
Konfederasyonuna bağlı BİRLEŞİK METAL-İŞ Sendikası üyeleri insanca bir yaşam ve
emeklerinin karşılığını isteyerek bir grev başlatmıştı. Mersin’de bulunan
işçiler de bu onurlu direnişe katkı vermişti. Ancak, darbe dönemlerinde bile
görülmeyen faşist bir uygulamayla, millî güvenlik gerekçe gösterilerek, bu
onurlu direniş yasaklanmıştır. İşçilerin haklı grevi ile millî güvenliğin ne
ilgisi vardır? Millî güvenlik için bir tehlike varsa bu tehlike olsa olsa AKP
zihniyeti olur ve AKP zihniyetinden bir başkası da olamaz. AKP Hükûmeti ne
yaparsa yapsın, başta Mersin olmak üzere, tüm ülkede emeği en yüce değer olarak
gören işçi sınıfı emeğinin hakkını aramaya devam edecek ve genel seçimlerde
AKP’den hesap soracaktır. 
Teşekkür ederim. 
BAŞKAN – Teşekkür ederiz Sayın Atıcı.
Sayın Bakbak…
5.- Gaziantep Milletvekili Derya
Bakbak'ın, Gaziantep’e yapılan yatırımlara ilişkin açıklaması
DERYA BAKBAK
(Gaziantep) – Sayın Başkan, değerli milletvekilleri; son on üç yıl içinde
Gaziantep’in çehresini değiştirecek önemli yatırımlar yaptık. Şehrimizde
bulunan üniversite sayısını 4’e çıkardık. Öğrencilerimize dağıtılan burs
miktarını 2,4 milyon liradan 46,4 milyona çıkardık. Yurt kapasitemizi 3 kat
artırdık. 2002’de 5 bin olan derslik sayımızı 2014’te 12 bine yükselttik.
Yıllık 4,3 milyon lira olan sosyal yardım miktarını 266,5 milyon liraya
çıkararak ihtiyaç sahiplerine ulaştırdık. 7.500’ü kentsel dönüşüm kapsamında
olmak üzere 21 bin yeni konut yaptık. 340 kilometrelik bölünmüş yol ağının 244
kilometresini biz tamamladık. Sadece organize sanayi bölgelerimizde 120 binin
üzerinde kişiye istihdam sağladık. Çiftçimize toplamda 896 milyon tarımsal… 
(Mikrofon
otomatik cihaz tarafından kapatıldı) 
BAŞKAN –
Teşekkür ederiz Sayın Bakbak. 
Sayın Öğüt… 
6.- İstanbul Milletvekili
Kadir Gökmen Öğüt'ün, İstanbul’un bazı ilçelerinde yaşanan sorunlara ilişkin
açıklaması
KADİR GÖKMEN
ÖĞÜT (İstanbul) – Teşekkür ederim Sayın Başkanım. 
Köprü ve yanlış
yerde yapılan havaalanı projelerini abartarak sunan Büyükşehir Belediyesi,
vatandaşın asıl sorunlarıyla ilgili çözümleri bir türlü yapamamaktadır. Ataşehir
ilçemiz Yenisahra, Barbaros, Âşık Veysel, Mustafa Kemal, İçerenköy,
Küçükbakkalköy mahallelerinin 5.000’lik planları büyükşehir tarafından inatla
yapılmamaktadır. Vatandaş ciddi şekilde mağdurdur. Fikirtepe Mahallemiz üç
yıldır hayalet şehir hâlindedir. Üç gündür de daha öne çıktığı şekilde
gördüğümüz gibi, trafik çekilmez durumdadır.
Validebağ
Korusu’nda “izci evi” adı altında inşaat yapılmaya çalışılmaktadır.
Sultanbeyli’de iki üç aydır elektrik faturaları gelmemekte, vatandaş ciddi
şekilde mağdur edilmektedir. Koşuyolu Kalp Hastanesi ve metroda da ilk yağmurda
bütün çatılar akmaya başlamıştır. Vatandaşın bunlara göre küçük görünen bu
sorunlarıyla ilgilenilmesini istiyoruz. 
BAŞKAN –
Teşekkür ederiz Sayın Öğüt. 
Sayın Yüceer… 
7.- Tekirdağ Milletvekili
Candan Yüceer'in, Tekirdağ’da şiddetli lodos nedeniyle yaşanan sorunlara ve
Tekirdağ’ın Çorlu ilçesine bağlı Seymen Mahallesi’nde kum ocağı açılmak
istenmesine ilişkin açıklaması
CANDAN YÜCEER
(Tekirdağ) – Teşekkür ediyorum Sayın Başkan. 
Seçim bölgem Tekirdağ’da
etkisini sürdüren lodos hayatı olumsuz etkilemiş, özellikle örtü altı üretim
yapılan Süleymanpaşa ilçesine bağlı Naip Mahallemizde seralarda hasar meydana
gelmiştir. Lodos nedeniyle, tek geçim kaynağı seralar olan Naipli
üreticilerimiz mağduriyet yaşamıştır ve bir an önce yardım eli
beklemektedirler. Buradan üreticilerimize ve günlerdir sel felaketiyle boğuşan
Edirne’ye geçmiş olsun diyorum. 
Bölgemizde bir
diğer felaket de -doğal değil ama bu da Hükûmetin yaptığı bir afet- Çorlu’ya
bağlı Seymen Mahallemizde yaşanmaktadır. Özel bir şirket Seymen Mahallemiz
sınırları içerisinde yer alan ormanlık alanda iki yıl önce 200 dönümlük bir yer
kiralayıp kuvarsit kum ocağı açmış ancak daha sonra faaliyetini durdurmuştur.
Aynı şirket, söz konusu 200 dönümlük yeri 1.800 dönüme çıkararak tekrar kum
ocağını açmak istemektedir. Geçimini tarım ve hayvancılıkla sağlayan Seymen ve
Çorlulu hemşehrilerim ekip biçtikleri tarlaların yakınına, hayvanları
otlattıkları alana kum ocağının yapılmasını, ormanın talan edilmesini
istememektedir. 
BAŞKAN - Teşekkür ederiz Sayın Yüceer.
Sayın Demir…
8.- Muğla Milletvekili
Nurettin Demir'in, Muğla’nın Marmaris ilçesindeki Turgut İlkokulunun kapatılmak
istenmesine ve Sağlık Bakanlığının 22/5/2014 tarihli Resmî Gazete’de yayımlanan
yönetmeliğinde teknisyen kadrosunun tanımlanmadığına ilişkin açıklaması
NURETTİN DEMİR (Muğla) – Teşekkür
ederim Sayın Başkan.
Muğla Marmaris Turgut İlkokulu, öğrenci
eksikliği ve fiziki yetersizlikler bahane edilerek kapatılmak istenmektedir.
Oysaki okulun öğrencileri, köyün yaşayanları imece ruhuyla okulu canlandırmış,
iç ve dış boyasını yapmış, bahçesini temizlemiş, hatta satranç odası dahi
kurmuşlardır. Turgut İlkokulu neden kapatılmaktadır? Cumhurbaşkanı Etiyopya’da
okul açacağını müjdeliyor, bizim öğrencilerimiz daha az mı değerlidir?
İkinci sorum: Sağlık Bakanlığının 22
Mayıs 2014 tarihli Resmî Gazete’de yayımlanan Sağlık Meslek Mensupları İle
Sağlık Hizmetlerinde Çalışan Diğer Meslek Mensuplarının İş Ve Görev Tanımlarına
Dair Yönetmelik’te yaşlı bakım teknikeri, evde hasta bakımı teknikeri kadroları
tanımlanmış ancak teknisyen kadrosu tanımlanmamıştır. Bu sebeple, hasta ve
yaşlı hizmetleri alanı…
(Mikrofon otomatik cihaz tarafından
kapatıldı) 
NURETTİN DEMİR (Muğla) - …hasta bakım
teknisyenleri kadro ve görev tanımları olmadığı için tercih yapamamışlar,
açıkta kalmışlardır. Teknisyenler için kadro ve görev tanımı yapılacak mıdır?
BAŞKAN – Teşekkür ederiz Sayın Demir.
Sayın Moroğlu…
9.- İzmir Milletvekili
Mustafa Moroğlu'nun, İzmir’in Buca ilçesinin Gediz semtindeki Hüseyin Avni
Ateşoğlu Ortaokulunun imam-hatip ortaokuluna çevrilmesiyle yaşanan sıkıntılara
ilişkin açıklaması
MUSTAFA MOROĞLU (İzmir) – Sayın Başkan,
İzmir Buca ilçesinin Gediz semtindeki Hüseyin Avni Ateşoğlu Ortaokulunda okuyan
öğrenciler ve veliler Millî Eğitim Müdürlüğünün haksız bir saldırısı ve
hakaretiyle karşı karşıyadır. Ateşoğlu kampüsünde 4 bloktan 3 tanesi imam-hatip
ortaokuluna ayrılırken ve bu dersliklerde 15-20 kişi öğrenim görürken sadece 1
bloku ortaokula bırakılmış ve -Millî Eğitim Bakanımız da burada iken dinlese
iyi olur- 45-55 kişi aynı derslikte eğitim görmek zorunda kalmıştır. 
Bu kampüs 40 dönüm bir kampüstür ve
yeni bir ortaokul yapılmaktadır. Bu okul ortaokul olarak yapıldığı hâlde şimdi
-3 blok olarak ve imam-hatip ortaokulu öğretim görürken- yeni yapılan ortaokul
da tekrar imam-hatibe tahsis edilmek istenmektedir yapılırken ortaokul diye
yapılmasına rağmen. Bu konuda Buca İlçe Millî Eğitim Müdürüyle görüşmeler
velilerle birlikte yapıldı. Lütfen, bu haksız uygulamaya…
(Mikrofon otomatik cihaz tarafından
kapatıldı) 
BAŞKAN – Teşekkür ederiz Sayın Moroğlu.
Sayın Dedeoğlu…
10.- Kahramanmaraş
Milletvekili Mesut Dedeoğlu'nun, Kahramanmaraş Sütçü İmam Üniversitesinin
sorunlarına ilişkin açıklaması
MESUT DEDEOĞLU (Kahramanmaraş) –
Teşekkür ediyorum Sayın Başkanım.
Kahramanmaraş Sütçü İmam Üniversitesi
1992 yılında kuruldu. O yıllarda kurulan aynı üniversitelerin şu anda öğrenci
sayısı, öğretim üyesi sayısı 100 binlere ulaştı ama maalesef ki Kahramanmaraş
Sütçü İmam Üniversitemiz 25-30 bin mevcut civarında öğrenimine devam etmeye
çalışıyor. 
Birçok sıkıntıları var elbette
üniversitemizin. Bunların en başında gelen sosyal ve spor tesislerindeki
eksiklikler. Şu anda üniversitemizin içerisine yapılması planlanan 25 metrelik
bir yüzme havuzu maalesef ki üniversitenin de Kahramanmaraş’ın da ihtiyaçlarına
cevap verecek nitelikte değil, bir 50 metrelik yüzme havuzuna ihtiyaç var
Kahramanmaraş’ta ve bölgesinde. Ayrıca, Kahramanmaraş’ta üniversitemiz
bünyesinde tıp fakültesi var ama maalesef ki binası yok, mimarlık mühendislik
fakültesi var, maalesef ki binası yarım kalmıştır.
Teşekkür ediyorum.
BAŞKAN – Teşekkür ediyoruz Sayın
Dedeoğlu.
Sayın Çam…
11.- İzmir Milletvekili Musa
Çam'ın, DİSK’e bağlı BİRLEŞİK METAL-İŞ Sendikası işçilerinin başlattığı grevin
millî güvenlik gerekçesiyle yasaklanmasına ilişkin açıklaması
MUSA ÇAM (İzmir) – Teşekkür ederim
Sayın Başkan.
DİSK BİRLEŞİK METAL-İŞ Sendikası
tarafından uygulanmakta olan grevin millî güvenliği bozucu nitelikte olduğu
görüldüğünden altmış gün süreyle ertelenmesi Bakanlar Kurulunca 29/1/2015
tarihinde kararlaştırılmıştır. Demek ki Bakanlar Kurulu 29 Ocak 2015 Perşembe
günü toplanmış, konuyu enine boyuna görüşmüş ve millî güvenliği bozucu
nitelikte olduğu görüldüğü için grevi ertelemiştir. Oysa o tarihte yapılmış bir
Bakanlar Kurulu toplantısı yoktur, son Bakanlar Kurulu toplantısı 26 Ocak 2015
tarihinde yapılmıştır. 29 Ocak günü Başbakan 11.00’de bir törende, 13.00’te
Cumhurbaşkanıyla, 15.30’da Genelkurmay Başkanıyla, 16.30’da MİT Müsteşarıyla
görüşmüş, 17.00’de çözüm süreci toplantısına katılmış. 29 Ocak 2015 günü
Bakanlar Kurulu toplantısının yapıldığına dair hiçbir bilgi yoktur. Toplanmamış
bir Bakanlar Kurulu tarafından alınmış bir grevi erteleme kararı söz konusu.
Bakanların pek çoğu konudan haberdar dahi değildi. Millî güvenlik gibi oldukça
ciddi bir konu Bakanlar Kurulu gündemine gelmemiş, kâğıt üzerinde
ertelenmiştir. 
(Mikrofon otomatik cihaz tarafından
kapatıldı)
MUSA ÇAM (İzmir) - Bir sonraki Bakanlar
Kurulu toplantısını beklemeye gerek görmeden aceleyle grev ertelenmiştir.
Bakanlar Kurulu toplanmadığına göre Bakanlar Kurulu elden imzalamıştır. Bu
erteleme yok hükmündedir.
BAŞKAN – Teşekkür ederiz Sayın Çam.
Sayın Doğru…
12.- Tokat Milletvekili Reşat
Doğru'nun, Tokat ilinde görev yapan sağlık personelinin sorunlarına ilişkin
açıklaması
REŞAT DOĞRU (Tokat) – Teşekkür ederim
Sayın Başkanım.
Tokat ilinden bizleri arayan sağlık
personelinin dileklerini iletmek istiyorum. Doktor, sağlık memuru, hemşire ve
yardımcı sağlık personeli, özlük haklarının iyileştirilmesi için çalışmalar
yapılmasını istiyorlar. Bilhassa emeklilik konumuna gelen bütün sağlık
personeli maaşların düşüklüğünden dolayı emekli olamıyorlar. Sağlık
personelinin aldığı ücretlerin tamamının emekli aylığı tespitinden sayılması ve
geçimlerini temin edebilecekleri emekli maaşının yapılmasını istiyorlar. Sağlık
personelinin sesinin Sağlık Bakanlığı ve Hükûmet tarafından duyulması
bekleniyor. Bunu iletmek istedim. 
Teşekkür ederim Sayın Başkanım. 
BAŞKAN – Teşekkür ederiz Sayın Doğru. 
Sayın Selvi…
13.- Niğde Milletvekili Ömer
Selvi'nin, Niğde Milletvekili Doğan Şafak’ın yaptığı gündem dışı konuşmasındaki
bazı ifadelerine ilişkin açıklaması
ÖMER SELVİ (Niğde) – Teşekkür ederim
Sayın Başkanım.
Gündem dışı söz alan Niğde
Milletvekilimiz Doğan Şafak Niğde ilinin sorunlarından bahsetti. Tabii, birçok
şeyden bahsetti, bunların hepsine cevap vermem bir dakika içinde mümkün değil
ama aldığım notlardan birkaçından bahsetmek istiyorum. 
Öncelikle, sayın milletvekilimiz adliye
sarayıyla ilgili konuşmuştu. Adliye sarayımız en kısa zamanda ihaleye çıkacak.
Tabii, buradaki yapılan bazı kanuni düzenlemelerden dolayı, bazı imar ve proje
tadilatları oldu. 46 milyon proje değerli binamız, adliye sarayımız inşallah en
kısa zamanda inşaat ihalesine çıkacak.
Otobanımız için Sayın Başbakanımız
Hükûmet programını okurken kürsüden hitap etmişti zaten. O da inşallah en kısa
zamanda ihalesi yapılacak işlerimizden biri, iki aşamalı olarak.
Üniversitemizin, evet, yurt sorunu
vardır, Türkiye’nin sorunudur bu fakat çok kısa zamanda –şu anda inşaatları
başladı- 4 bin kişilik yurdumuz gelecek sene devreye girecek. Onun dışında yine
KYK kendi bütçesinden 515 kişilik yurdu yaptı ve bin kişilik yurdumuz da şu
anda ihale aşamasında. 
Hızlı hareket etmeye çalışıyorum. IPARD
kapsamında değerlendirilmediğini söyledi ilimizin. Evet, IPARD kapsamında
Niğde’miz…
(Mikrofon otomatik cihaz tarafından
kapatıldı) 
BAŞKAN – Teşekkür ederiz Sayın Selvi. 
Sayın Halaman…
14.- Adana Milletvekili Ali
Halaman'ın, Adana’da kara yollarının durumuna ilişkin açıklaması
ALİ HALAMAN (Adana) – Başkanım,
teşekkür ederim. 
Ya, bizim sualimiz… Çok da telefon
açıyoruz, söylüyoruz ama Ulaştırma Bakanımız da gelmiyor. Tabii, ben duyması
için de söylemiş oluyorum. 
Bizim Adana’nın Kozan-Feke… “Bölünmüş
yol” diyorlar, işte, “Genişleteceğiz.” diyorlar ama bunlar kamu bedellerini
ödemiyor zannedersem. Çevre düzenlemesi yok, ondan sonra, işaretler yok,
kavşaklar yapılmadı. Sürekli böyle ölümler, trafik kazaları hiç bitmiyor, dört
beş senedir de sürüyor. Ya, sayın iktidar “Ulaştırma iyi gidiyor.” diyorlar.
Ya, Sayın Bakanımız, Karayolları Genel Müdürlüğü; ismini de veriyoruz, bununla
biraz ilgilensin. 
Teşekkür ederim. 
BAŞKAN – Teşekkür ederiz Sayın Halaman.

Sayın Bulut…
15.- Balıkesir Milletvekili
Ahmet Duran Bulut'un, Hükûmetten, Kütahya-Balıkesir kara yolunun tamamlanmasını
rica ettiklerine ilişkin açıklaması
AHMET DURAN
BULUT (Balıkesir) – Teşekkür ederim Sayın Başkanım.
Balıkesir’i,
Anadolu’yu Ege’ye bağlayacak Kütahya-Balıkesir kara yolu yıllardır bir yalan
hikâyesine dönmüştür ve bir türlü açılamadı. Diğer taraftan, Avrupa’yı yine
Balıkesir iline, Ege’ye bağlayacak olan Çanakkale-Balıkesir duble yolu hâlâ
bitirilemedi. Bu iki yolun yapılması Balıkesir’in ekonomisine, turizmine,
Ege’ye büyük katkı sağlayacaktır. Hükûmetin bu eksikliği tamamlamasını
Balıkesirliler olarak rica ediyoruz. 
BAŞKAN –
Teşekkür ederiz Sayın Bulut.
Gündeme
geçiyoruz. 
Başkanlığın
Genel Kurula sunuşları vardır. 
Meclis
araştırması açılmasına ilişkin üç önerge vardır, ayrı ayrı okutuyorum.
VI.- BAŞKANLIĞIN
GENEL KURULA SUNUŞLARI
A) Meclis Araştırması
Önergeleri
1.- Kars Milletvekili
Mülkiye Birtane ve 21 milletvekilinin, açlık grevi yapan siyasi Kürt
tutsakların taleplerinin araştırılarak alınması gereken önlemlerin belirlenmesi
amacıyla Meclis araştırması açılmasına ilişkin önergesi (10/1188)
Türkiye Büyük Millet Meclisi Başkanlığına
Siyasi Kürt tutsakların açlık grevi eylemi bu gün elli altıncı gününe
girdi. Kritik eşiğin aşıldığı eylemlerde ölüm yaşanmaması için eylemcilerin
Sayın Abdullah Öcalan üzerindeki tecridin kaldırılması; Kürt sorununun
çözümündeki rolünü oynaması için özgürlük, güvenlik ve sağlık koşullarının
sağlanarak müzakerelerin başlaması; anadilinde savunma ve anadilde eğitim
hakkının tanınarak Kürtçenin kamusal alanda kullanılmasının önündeki engellerin
kaldırılması için başlattıkları açlık grevi eyleminin ölüm olmadan
sonlandırılması, bunun için de siyasi içerikli ve meşru söz konusu taleplerin
karşılık bulması, Meclisin bu anlamda sorumluluğunu yerine getirmesi ve diyalog
ortamı yaratması amacıyla Anayasa'nın 98'inci, İç Tüzük’ün 104 ve 105’inci
maddeleri gereğince Meclis araştırması açılması için gereğini arz ve teklif
ederiz.
1) Mülkiye Birtane  (Kars)
2) Pervin Buldan  (Iğdır)
3) İdris Baluken  (Bingöl)
4) Sırrı Sakık  (Muş)
5) Murat Bozlak  (Adana)
6) Halil Aksoy  (Ağrı)
7) Ayla Akat Ata (Batman)
8) Hasip Kaplan  (Şırnak)
9) Hüsamettin Zenderlioğlu  (Bitlis)
10) Emine Ayna  (Diyarbakır)
11) Nursel Aydoğan  (Diyarbakır)
12) Altan Tan  (Diyarbakır)
13) Adil Zozani  (Hakkâri)
14) Esat Canan  (Hakkâri)
15) Sırrı Süreyya Önder  (İstanbul)
16) Sebahat Tuncel  (İstanbul)
17) Erol Dora  (Mardin)
18) Ertuğrul Kürkcü  (Mersin)
19) Demir Çelik  (Muş)
20) İbrahim Binici  (Şanlıurfa)
21) Nazmi Gür  (Van)
22) Özdal Üçer  (Van)
Gerekçe:
Türkiye cezaevlerinde elli altı gündür
açlık grevi yapılıyor. Siyasi faaliyette bulunan, demokratik haklarını talep
eden siyasetçiler, sivil toplum örgütü temsilcileri ve gazeteciler başta olmak
üzere, çocuk, kadın, yaşlı ve genç binlerce Kürt, hukuksuz bir şekilde
cezaevlerinde tutuluyor. AKP'nin Kürt sorununa çözüm bulma anlayışını özetleyen
bu yaklaşımı açlık grevlerinin yapılmasının da gerçek nedenidir. Yani sorumlusu
Hükûmettir, Sayın Başbakandır. Hükûmetin resmî açıklamalarına göre, yaklaşık
64'ü 12 Eylülden beri olmak üzere, sonradan katılanlarla 682 tutsak
süresiz-dönüşümsüz açlık grevi yapıyordu. Taleplerin cevap bulmaması üzerine
açlık grevi eylemcilerinin son olarak yaptıkları açıklamaya göre, eylemci
sayının 10 bin olacağı öne sürülüyor. Kamuoyunun da bildiği üzere açlık grevi
yapan eylemciler, Sayın Abdullah Öcalan üzerindeki tecridin kaldırılması ve
müzakerelerin başlaması, ana dilinde savunma hakkının kabulü ve ana dilde
eğitim ile Kürtçenin kamusal alanda kullanılmasının önündeki engellerin
kaldırılması için gerekli düzenlemelerin yapılmasını talep ediyorlar. Talepler
siyasi içerikli, meşru ve yerine getirilebilecek taleplerdir. Aynı zamanda
milyonlarca Kürt tarafından talep edilen, Türkiye kamuoyunda da kabul gören
taleplerdir. Aslında anında karşılanabilecek bir talep olan Sayın Abdullah
Öcalan üzerindeki tecridin kaldırılması ve müzakerelerin başlatılması
Türkiye'yi, Kürt sorununun çözümsüzlüğünden doğan bu çatışmalı ve son derece
endişe verici ortamdan kurtaracaktır. Bu nedenle Sayın Abdullah Öcalan'ın
avukatlarıyla hemen görüştürülmesi gerekiyor. Tecridin devam ettiği her gün
açlık grevi eylemcileri de ölüme bir adım daha yaklaşıyor.
Açlık grevleri ilk olarak 12 Eylül’de
Diyarbakır D Tipi ve Diyarbakır E Tipi Kadın Cezaevi, Kandıra 1 ve 2 Numaralı F
Tipi Cezaevi, Siirt E Tipi Erkek ve Siirt E Tipi Kadın Cezaevi, Rize L Tipi
Cezaevi ve Bolu F Tipi Cezaevinde toplamda 64 siyasi tutsakla başlatılmıştı.
Hükûmetin bu konuda sorumlu davranmaması ve talepler konusunda bir tartışma
açmaması her gün yeni katılımlara sebep oluyor. Taleplerin içeriği demokratik
haklardır. Kaldı ki yüzlerce siyasi tutsak bu talepleri dile getirdiği için
içeride tutuluyor. Öğrenciler, çocuklar, kadınlar ana dilde eğitimin talep
edildiği mitinglere, gösteri ve yürüyüşlere katıldığı gerekçesi ile suçlanıyor.
Sadece ana dilinde savunma istediği için cezaevinde tutulan ve yargılaması
yapılmayan yüzlerce tutuklu var. Mahkemeler ana dilinde savunma yapan
tutsakları dinlemiyor, tercüman taleplerini reddediyor, tutsaklar savunmaları
alınmadan mahkeme salonundan çıkarılıyorlar. Hükûmet soruna çözüm bulmak
yerine, Türkiye kamuoyunu bilinçli bir şekilde Kürtlere karşı düşmanca bir
tutum içerisine girmeye itmektedir. Bu nedenle, birçok kentte Kürtlerin iş
yerleri yakılmakta, evleri kuşatılmakta, Kürtler sokak ortasında linç
eylemlerine maruz kalmaktadırlar.
Ana dilinde savunma hakkı ile ilgili
kısa zamanda bir çalışma yapılacağı söylenmişse de milyonlarca Kürt’ün siyasi
irade olarak beyan ettiği Sayın Abdullah Öcalan üzerinde katı tecrit
politikasının devam ediyor olması ve ana dilde eğitim konusunda adım atılmaması
açlık grevlerinin bu şekilde bitirilemeyeceğini gösteriyor. Hükûmet, sorunu
görünür kılan ve duyarlılık gösteren kesimleri sindirmeye çalışmakta, gündemi
gizlemeye dönük bir çaba sarf etmektedir. Hükûmetin soruna yaklaşımı gayriciddi
ve tahrik edicidir. Kürt sorununa dair attığını iddia ettiği adımlar sorunun
çözümüne karşılık gelmiyor. Aksine, bu adımlar, Kürtlerin demokratik taleplerine
karşı kamuoyunda tepkiler oluşturmaya dönük, Kürtleri küçümseyici, onları
dışlayan, eşitsizliği derinleştiren taktiksel hamlelerdir.
Açlık grevleri Türkiye'nin çözümsüz
bırakılan Kürt sorununa çözüm zemini oluşturmaya dönük, eylemcilerin canlarını ortaya
koyduğu bir eylemdir. Bu nedenle, bu taleplerin müzakereye açılması, demokratik
temelde çözüme kavuşması gerekiyor. Aynı şekilde, cezaevine olası herhangi bir
antidemokratik müdahalenin önlenmesi için Meclisin görev alması, sorumluluk
üstlenmesi gerekiyor. 
Bu nedenle, eylemcilerin taleplerinin
tartışılarak, yerine getirilmesi için bir meclis araştırması açılmasını uygun
görmekteyiz. 
2.- Kars Milletvekili Mülkiye
Birtane ve 21 milletvekilinin, açlık grevlerinin sonlandırılması ve bu kapsamda
Kürt sorununda gerçek bir müzakere sürecinin sağlanması için Mecliste yapılması
gerekenlerin araştırılarak alınması gereken önlemlerin belirlenmesi amacıyla
Meclis araştırması açılmasına ilişkin önergesi (10/1189) 
Türkiye Büyük
Millet Meclisi Başkanlığına
Elli yedinci gününe giren ve meşru
taleplerle başlatılan açlık grevi eylemlerinin ölümler yaşanmadan
sonlandırılması için, eylemcilerin söz konusu taleplerinin müzakere edilmesi,
taleplerin karşılık bulacağına dair kesin, kalıcı ve gerekli yasal önlemlerin
alınması ve bu kapsamda Kürt sorununda gerçek bir müzakere sürecinin sağlanması
için Mecliste "Kürt Sorununda Diyalog ve Müzakere Grubu" adında bir
komisyonun kurulmasını Anayasa'nın 98'inci, İç Tüzük’ün 104. ve 105. maddeleri
gereğince arz ve teklif ederiz.
1) Mülkiye Birtane (Kars)
2) Pervin Buldan (Iğdır)
3) İdris Baluken (Bingöl)
4) Sırrı Sakık  (Muş)

5) Murat Bozlak (Adana)

6) Halil Aksoy (Ağrı)
7) Ayla Akat Ata  (Batman)

8) Hasip Kaplan (Şırnak)

9) Hüsamettin Zenderlioğlu (Bitlis)

10) Emine Ayna  (Diyarbakır)
11) Nursel Aydoğan  (Diyarbakır) 
12) Altan Tan (Diyarbakır)

13) Adil Zozani (Hakkâri)

14) Esat Canan  (Hakkâri)
15) Sırrı Süreyya Önder  (İstanbul)
16) Sebahat Tuncel  (İstanbul)
17) Erol Dora  (Mardin)
18) Ertuğrul Kürkcü  (Mersin)
19) Demir Çelik  (Muş)
20) İbrahim Binici  (Şanlıurfa)
21) Nazmi Gür (Van)
22) Özdal Üçer  (Van)
Gerekçe:
Çatışmaların giderek yoğunlaştığı bu
süreçte, Türkiye cezaevlerindeki Kürt tutsaklar elli yedi gündür açlık grevi
yapıyor. Eylemci sayısı ise giderek çoğalıyor. Siyasi, kabul edilebilir, meşru
talepleri olan tutsakların bir grubu 12 Eylülden bu yana, geriye kalanı ise o
tarihi izleyen günlerde açlık grevi başlatmış olan tutsaklardır. Talepleri ise
Sayın Abdullah Öcalan üzerindeki tecridin kaldırılarak müzakerelerin başlaması,
ana dilinde savunma ve ana dilde eğitim hakkının tanınmasıdır. Talepler gayet
açık ve Kürt sorununun çözümünde kilit öneme sahiptir. Kamuoyunda da bu
taleplerin kabul edilmesi için güçlü bir irade var. Yazarlar, sanatçılar, sivil
toplum örgütleri ve toplumun birçok kesiminden halkla birlikte taleplerin kabul
edilerek açlık grevlerinin sonlandırılması için Sayın Başbakana çağrı
yapılıyor. Ancak şu ana kadar Hükûmet kanadından sorumluluk üstlenici tek
açıklama gelmemiştir. İlk aşamada tecridin kaldırılması, Sayın Abdullah
Öcalan'ın, açlık grevlerinin sonlandırılması için rol alması anlamına gelecek
ve açlık grevlerinde ölümün önüne geçilecektir. Çatışmaların yoğun bir şekilde
devam ettiği böylesi bir süreçte, açlık grevi eylemcilerinin taleplerini
tartışmaya bile açmamak her açıdan daha çok can kaybı yaşanacağını gösteriyor.
Sayın Abdullah Öcalan üzerindeki tecridin kaldırılarak barış için rol oynaması
milyonlarca insanın da talebidir. Bu taleplerin kabul edilmesi için Mecliste
bir tartışma açılması, bir komisyon oluşturularak, çözüm yolu açılmalıdır.
Mecliste oluşturulacak "Diyalog ve Müzakere Grubu"nun bu yönde
inisiyatif alarak olası ölüm ya da antidemokratik müdahalelerin önü
kesilmelidir.
Açlık grevi eylemcileri siyasi tutsaklardır.
Ömür boyu hapis cezası verilenler var. KCK operasyonları kapsamında tutuklanan
belediye başkanları, BDP çalışanları, siyasetçiler, gazeteciler, çocuklar,
kadınlar, yaşlılar var. Aynı talepleri dışarıda istedikleri için cezaevine
koyulmuş Kürtlerdir bu insanlar. Taleplerin kabul edilmesi için bir müzakere ve
tartışma imkânı oluşturulmalıdır. Aksi takdirde bu durum daha tehlikeli bir
süreci başlatacaktır. Çünkü Kürtlerin tüm siyasi faaliyetleri Terörle Mücadele
Yasası kapsamında engellenmiştir. Operasyonlar devam ediyor. Cezaevleri tıklım
tıklımdır. Mahkemeler tutukluları dinlemeden davaları karara bağlıyor. Binlerce
tutuklu mahkemeye çıkarılmadan, cezaevinde âdeta rehin tutuluyor. Seçilmiş
milletvekilleri serbest bırakılmıyor. Cezaevinde tutulan Kürtler demokratik
haklarını talep ettikleri için suçlu sayılıyorlar, ana dilinde savunma yapma
hakları tanınmıyor. Ölümlerin yaşanması an meselesidir. Sayısı her gün artan
eylemcilerin taleplerinin bir an önce tartışılması, bir müzakere ortamının
yaratılması gerekiyor. Bu durum karşısında Meclis, rolünü oynamalı, Hükûmet
taleplerin meşru olduğunu kabul ederek sorumluluk üstlenmelidir. Barış ve
Demokrasi Partisinin açlık grevlerini sonlandırmak için Mecliste tartışma
açmaya dönük tüm çabaları engellenmekte, verdiği önergeler reddedilmektedir. Bu
açıdan, Mecliste "Kürt Sorununda Diyalog ve Müzakere Grubu" ya da
ortak olarak belirlenecek isim altında bir komisyon oluşturulmasını uygun
görmekteyiz.
3.- İstanbul Milletvekili
Sebahat Tuncel ve 21 milletvekilinin, sokakta yaşayan ve çalışmak zorunda
bırakılan çocukların sorunlarının araştırılarak alınması gereken önlemlerin
belirlenmesi amacıyla Meclis araştırması açılmasına ilişkin önergesi (10/1190)
Türkiye Büyük
Millet Meclisi Başkanlığına
Türkiye'de sokakta yaşayan ve çalışmak
zorunda bırakılan çocukların sorunlarının tespit edilmesi, sorunların çözümü
için somut projelerin üretilmesi, çocuklara yönelik şiddetin engellenmesi için
önlemlerin belirlenmesi ve çocuk hakları konusunda çalışan kuruluşların sığınma
evleri gibi somut önerilerinin dinlenmesi için bir Meclis araştırma komisyonu
açılması amacıyla Anayasa’nın 98’inci, İç Tüzük’ün 104 ve 105'inci maddeleri
gereğince Meclis araştırması açılması için gereğini arz ederiz.
1) Sebahat Tuncel  (İstanbul)
2) Pervin Buldan  (Iğdır)
3) İdris Baluken  (Bingöl)
4) Sırrı Sakık  (Muş)
5) Murat Bozlak  (Adana)
6) Halil Aksoy  (Ağrı)
7) Ayla Akat Ata  (Batman)
8) Hasip Kaplan  (Şırnak)
9) Hüsamettin Zenderlioğlu  (Bitlis)
10) Emine Ayna  (Diyarbakır)
11) Nursel Aydoğan  (Diyarbakır)
12) Altan Tan  (Diyarbakır)
13) Adil Zozani  (Hakkâri)
14) Esat Canan  (Hakkâri)
15) Sırrı Süreyya Önder  (İstanbul)
16) Mülkiye Birtane  (Kars)
17) Erol Dora  (Mardin)
18) Ertuğrul Kürkcü  (Mersin)
19) Demir Çelik (Muş)
20) İbrahim Binici  (Şanlıurfa)
21) Nazmi Gür (Van)
22) Özdal Üçer (Van)
Gerekçenin özeti:
Dünyada UNICEF'in rakamlarına göre
100-120 milyon arasında sokak çocuğu yaşadığı bilinirken, Türkiye için yapılmış
çalışmalar olmadığı için kesin rakam bilinmemektedir. Göç, ekonomik zorluklar
ve sosyal sorunlardan dolayı sokak çocuklarındaki artış özellikle İstanbul,
Diyarbakır gibi şehirlerde giderek artmıştır. İstanbul'da 700 bin,
Diyarbakır'da ise 20 binin üzerinde sokak çocuğu yaşadığı bilinmektedir.
Metropollerde sokak çocuklarının daha çok sorunla karşı karşıya kaldığı
bilinmektedir. Yapılan araştırmalar, sokak çocuklarının şiddet, taciz,
uyuşturucu madde bağımlılığı, zorla çalıştırma, eğitimine devam edememe gibi
pek çok sorunla karşı karşıya kaldığını göstermektedir. Elbette ki her şehrin
sorunları farklılaşırken, özellikle İstanbul için sokakta çalışan ve yaşayan
çocukların sorunları öncelikli olarak beklemektedir. Risk altında bulunan bu
çocukların sokaklarda olmasının en büyük nedenlerden biri yoksulluktur. Türkiye'de
yoksulluktan en çok etkilenen grup olan çocuklar, emek piyasasında da önemli
bir kaynak olarak görülmektedir. Sokak çocuklarının durumu bazı yönlerden
farklılaşmaktadır. Bir kısmı sokakta yaşamak zorunda kalan ve aileleri olmayan
çocuklar en dezavantajlı olan grup olarak ortaya çıkmaktadır. Bunun yanı sıra
ailesiyle birlikte olan, ancak göç ve yoksulluğun getirdiği sorunlarla beraber
tekstil atölyelerinde çok düşük ücretlerde çalıştırılan çocuklar, emek
sömürüsüyle karşı karşıya kalmaktadır. Tüm bunların yanında, eğitimlerine devam
edemeyen çocuklar, sağlık ve sosyal hakların da pek çoğundan mahrum
kalmaktadır.
Çocuk hakları konusunda çalışan 50
uluslararası kuruluşun yayınladığı 2004 raporunda, incelenen 69 ülkede
çocukları sokağa iten en büyük nedenin şiddet olduğu ortaya konulmuştur. Rapora
göre, sadece yoksullukla mücadele etmenin yeterli olmadığı, göç ve diğer
boyutların da dikkate alınması gerektiği belirtilirken, sokaklarda çalışan
çocukların çoğu evde şiddet gördüğü için evlerine geri dönmekten korkmaktadır.
Raporda, Türkiye, sokakta yaşayan ve çalıştırılan çocukların korunması durumu
açısından dünyada 92’nci sırada gelmektedir. Savaş, göç ve toplumsal şiddet
dolayısıyla istismara uğramış çocukların en riskli gruplar olduğu
söylenmektedir. Şiddet aileleri tarafından yapılırken, sosyal hizmetler
tarafından da şiddet uygulandığı görülmektedir.
Yasal açıdan bakıldığında, 1990'da
Türkiye tarafından imzalanmış "Çocuk Hakları Sözleşmesi" çocukların
korunması konusunda önemli bir adım gibi görünse de bunun hayata
geçirilebilmesi istenildiği kadar hızlı ve işlevsel olamamaktadır. Yine,
Anayasa’nın 41’inci maddesinde çocukların korunması maddesi getirilse de
çocukların, özellikle de korumaya muhtaç olan sokaklardaki çocukların korunması
daha ivedi bir durum olarak ortaya çıkmaktadır. Çocuklar için sığınma evlerinin
yetersizliği, çocuk esirgeme kurumlarının denetimsiz olması ve sorunlara çözüm
olmada eksik kalması gibi pek çok neden, bu sorunu çözümsüz olarak
bırakmaktadır. Sokak çocuklarının sorunları araştırılırken, evrensel çocuk
hakları çerçevesinde, tüm boyutlarıyla incelenmelidir. Almanya, 20 bin sokak
çocuklarının sağlık sorunlarını oluşturulan sağlık merkezleriyle çözmeye
çalışmaktadır. Bu konuda Avrupa Birliği'nin çalışmaları sonucu Finlandiya,
Belçika ve İspanya gibi ülkelerde çocuklar için barınma yerleri ve sağlık
merkezleri kamu tarafından sağlanmıştır. Özellikle göçün yoğun olduğu
İstanbul'da sokak çocuklarının durumu, sorunları ortaya çıkarılmalı ve bu
konuda çocukların kalabilecekleri ve barınma sorununu çözebilecek yaşama
merkezlerinin kurulması, çocuk işçiliğinin önüne geçilmesi için somut
girişimlerin belirlenmesi önem arz etmektedir. Sokakta yaşayan ve çalışmak
zorunda bırakılan çocukların sorunlarının tespit edilmesi, sorunların çözümü
için somut projelerin üretilmesi, çocuklara yönelik şiddetin engellenmesi için
önlemlerin belirlenmesi ve çocuk hakları konusunda çalışan kuruluşların sığınma
evleri gibi somut önerilerin dinlenmesi için bir Meclis araştırma komisyonu
kurulmasını önermekteyiz.
BAŞKAN – Bilgilerinize sunulmuştur. 
Önergeler gündemdeki yerlerini alacak
ve Meclis araştırması açılıp açılmaması konusundaki görüşmeler, sırası
geldiğinde yapılacaktır.
Bir gensoru önergesi vardır. Önerge
daha önce bastırılıp sayın üyelere dağıtılmıştır. Önergeyi okutacağım ancak
önerge 500 kelimeden fazla olduğu için özeti okunacaktır. Önergenin tam metni
ise Tutanak Dergisi’nde yer alacaktır.
B) Gensoru Önergeleri
1.- Ankara Milletvekili
Bülent Kuşoğlu ve 20 milletvekilinin, Soma maden sahasında redevans ve hizmet
alım sözleşmeleriyle çalışan firmaları kolladığı, bu firmalara işlerin ihalesiz
ve usulsüz verilmesini sağladığı iddiasıyla Enerji ve Tabii Kaynaklar Bakanı
Taner Yıldız hakkında bir gensoru açılmasına ilişkin önergesi (11/43) (x)
Türkiye Büyük Millet
Meclisi Başkanlığına 
Enerji ve Tabii Kaynaklar Bakanı Taner
Yıldız hakkında Anayasa’nın 98 ve 99’uncu maddeleri ve TBMM İçtüzüğü’nün
106’ncı maddeleri uyarınca gensoru açılması için gereğini arz ve talep ederiz.
 Bülent Kuşoğlu Ali
İhsan Köktürk Kemal Ekinci
 Ankara Zonguldak Bursa
 Doğan Şafak İhsan
Kalkavan Turgay Develi
 Niğde Samsun Adana
 İhsan Özkes Hasan
Akgöl Süleyman Çelebi
 İstanbul Hatay İstanbul
 Osman Faruk Loğoğlu İzzet
Çetin Mevlüt Dudu
 Adana Ankara Hatay
 Faik Öztrak Özgür
Özel Oğuz Oyan
 Tekirdağ Manisa İzmir
 Hurşit Güneş Sinan
Aydın Aygün Mahmut Tanal
 Kocaeli Ankara İstanbul
 Bülent Tezcan Tanju
Özcan Kadir Gökmen Öğüt
 Aydın Bolu İstanbul
Özet:
Soma'da 13 Mayıs 2014 tarihinde 301
kişinin ölümüyle sonuçlanan facia, ilgili kurumlar olan Türkiye Kömür
İşletmeleri Genel Müdürlüğü ve Enerji ve Tabii Kaynaklar Bakanlığı
yetkililerinin hata, ihmal, usulsüzlük ve yolsuzluklarını da birçok sorunlu
konu yanı sıra gündeme getirmiştir.
Facianın gerçekleştiği Soma maden
sahasında TKİ Genel Müdürlüğünün sözleşme yaptığı iki firma vardır. Bunlar
redevans ve hizmet alım sözleşmeleri ile çalışan İmbat AŞ ve Soma AŞ'dir. İmbat
AŞ ve Soma AŞ ile başlangıçta yapılan sözleşmeler mevzuata uygun, sorun
taşımayan sözleşmeler olmuş, fakat 2013'e gelindiğinde her iki firmaya da eski
işlerden daha büyük işler ihalesiz ve Yönetim Kurulu kararı olmaksızın
verilmiştir. Kasıtlı görünen bu işlemlerle her iki firmaya peşkeş çekilen tutar
yani yapılan yolsuzluk tutarı minimum 4 milyar liradır.
Türkiye Kömür İşletmeleri Genel
Müdürlüğünce gerçekleştirilen bu hukuksuz ve sonuçta kamuyu zarara sokan, belli
kişileri kollayan işlemlerde sorumlu ilgili bürokratlar olduğu kadar, ilgili
Bakan olan, Enerji ve Tabii Kaynaklar Bakanı Taner Yıldız'dır. Hatta konu aylar
önce kendi bilgisine sunulduğunda, özellikle firmaları ve ilgili bürokratları
kollayan, yapılan işlemleri sahiplenen tavrıyla işlemlerin kendi onayı
dâhilinde yapıldığını ihsas ederek birinci derece sorumlu durumda olduğunu
göstermiştir.
TKİ Genel Müdürlüğünün ihalesiz ve
Yönetim Kurulu kararı olmaksızın verdiği işlerin değeri makul ve asgari bir
hesaplamaya göre Soma AŞ'de on yıllık süre uzatımı karşılığı 1,6 milyar TL,
İmbat AŞ'de ise on üç yıllık süre uzatımı karşılığı 2,5 milyar TL olarak
dikkate alındığında 4 milyar TL'yi aşmaktadır. Bu kadar büyük meblağlı işlerin
kamuda mevzuata uygun olmadan verilmesinin ne anlama geldiğini ve nasıl
sonuçlar yarattığını ve yaratacağını deneyimli bir Bakan olarak çok iyi bilmesi
gerekir iken Enerji ve Tabii Kaynaklar Bakanı Taner Yıldız'ın böyle bir durum
ortaya çıktığında ve uyarıldığında dahi tam tersine TKİ Genel Müdürlüğü
yetkililerinin ve firmaların hamisi rolünü üstlenmesi açıkça görevin kötüye
kullanımıdır.
Bakan Yıldız, bu kadar büyük bir
hukuksuzluk ve yolsuzluk olayının baş müsebbibidir. Medyanın taranmasından da
anlaşılacağı üzere bu iki firmaya yönelik özel söylemleri, sempatisi ve
kollaması vardır. Bakan yetkisini bu konuda olumlu olarak kullanmamış, istismar
etmiştir.
Enerji ve Tabii Kaynaklar Bakanı Taner
Yıldız hakkında Anayasa'nın 98 ve 99'uncu maddeleri ve TBMM İçtüzüğü’nün
106'ncı maddeleri uyarınca gensoru açılması için gereğini arz ve talep ederiz.
BAŞKAN – Bilgilerinize sunulmuştur.
Gensorunun gündeme alınıp
alınmayacağına ilişkin görüşmenin gününü içeren Danışma Kurulu önerisi daha
sonra onaylarınıza sunulacaktır. 
C) Duyurular
1.- Başkanlıkça,
Kadın Erkek Fırsat Eşitliği ile İnsan Haklarını İnceleme Komisyonlarında siyasi
parti grubu mensubu olmayan milletvekillerine düşen birer üyelik için aday
olmak isteyen siyasi parti grubu mensubu olmayan milletvekillerinin yazılı
olarak müracaat etmelerine ilişkin duyurusu
BAŞKAN – Sayın milletvekilleri, Kadın
Erkek Fırsat Eşitliği ve İnsan Haklarını İnceleme Komisyonlarında siyasi parti
grubu mensubu olmayan milletvekillerine de birer üyelik düşmektedir. Bu
komisyonlara aday olmak isteyen siyasi parti grubu mensubu olmayan
milletvekillerinin 9 Şubat 2015 Pazartesi günü saat 18.00’e kadar Türkiye Büyük
Millet Meclisi Başkanlığına yazılı olarak müracaat etmelerini rica ediyorum. 
Türkiye Büyük Millet Meclisi
Başkanlığının üç tezkeresi vardır, ayrı ayrı okutup oylarınıza sunacağım:
D) Tezkereler
1.- Türkiye Büyük
Millet Meclisi Başkanlığının,Türkiye Büyük Millet Meclisi Başkanı Cemil Çiçek
başkanlığındaki heyetin, Yeni Zelanda Temsilciler Meclisi Başkanı David
Carter’ın ve Singapur Parlamento Başkanı Halimah Yacob’un vaki davetlerine
icabet etmek üzere 8-11 Şubat 2015 tarihleri arasında Yeni Zelanda’ya ve 11-13
Şubat 2015 tarihleri arasında Singapur’a resmî bir ziyarette bulunmasına
ilişkin tezkeresi (3/1692)
Türkiye Büyük
Millet Meclisi Genel Kuruluna
Türkiye Büyük Millet Meclisi Başkanı
Cemil Çiçek Başkanlığındaki Heyetin Yeni Zelanda Temsilciler Meclisi Başkanı
David Carter’ı ve Singapur Parlamento Başkanı Halimah Yacob’un vaki davetlerine
icabet etmek üzere 8-11 Şubat 2015 tarihleri arasında Yeni Zelanda’ya ve 11-13
Şubat 2015 tarihleri arasında Singapur’a resmî ziyarette bulunması hususu,
28/3/1990 tarihli ve 3620 sayılı Türkiye Büyük Millet Meclisinin Dış
İlişkilerinin Düzenlenmesi Hakkında Kanun’un 6’ncı maddesi uyarınca Genel
Kurulun tasviplerine sunulur. 
 Cemil
Çiçek
 Türkiye
Büyük Millet Meclisi
 Başkanı
ENGİN ALTAY (Sinop) – Karar yeter
sayısı…
BAŞKAN – Arayacağım efendim.
Kabul edenler… Kabul etmeyenler… Karar
yeter sayısı yoktur.
On dakika ara veriyorum.
Kapanma Saati:
15.59
İKİNCİ OTURUM
Açılma Saati:
16.13
BAŞKAN: Başkan
Vekili Şükran Güldal MUMCU
KÂTİP ÜYELER:
Dilek YÜKSEL (Tokat), Mine LÖK BEYAZ(Diyarbakır)
-----0-----
BAŞKAN – Sayın milletvekilleri, Türkiye
Büyük Millet Meclisinin 50’nci Birleşiminin İkinci Oturumunu açıyorum.
Okunan ilk Türkiye Büyük Millet Meclisi
Başkanlığı tezkeresinin oylamasında karar yeter sayısı bulunamamıştı.
Şimdi tezkereyi tekrar oylarınıza
sunacağım ve karar yeter sayısı arayacağım: Kabul edenler… Kabul etmeyenler…
Karar yeter sayısı yok görünüyor. 
SUAT ÖNAL (Osmaniye) - Sayın Başkan,
muhalefeti saymıyor musunuz?
BAŞKAN – Sayın milletvekilleri, yok
yani baksanıza…
LÜTFÜ TÜRKKAN (Kocaeli) – 117 kişi var
Başkan, 117 kişi…
SALİH KOCA (Eskişehir) – Elektronik
yapalım…
BAŞKAN – On dakika ara veriyorum.
Elektronikle yapacak kadar bile
görünmüyor. 
Kapanma Saati:
16.14
ÜÇÜNCÜ OTURUM
Açılma Saati: 16.24
BAŞKAN: Başkan Vekili Şükran Güldal MUMCU
KÂTİP ÜYELER: Dilek YÜKSEL (Tokat), Mine LÖK BEYAZ(Diyarbakır)
-----0-----
BAŞKAN – Sayın milletvekilleri, Türkiye Büyük Millet Meclisinin 50’nci
Birleşiminin Üçüncü Oturumunu açıyorum.
Okunan
ilk Türkiye Büyük Millet Meclisi Başkanlığı tezkeresinin ikinci oylamasında da
karar yeter sayısı bulunamamıştı.
Şimdi tezkereyi üçüncü kez oylarınıza
sunacağım ve karar yeter sayısı arayacağım: Kabul edenler… Kabul etmeyenler…
Karar yeter sayısı vardır, kabul edilmiştir.
Şimdi diğer tezkereyi okutuyorum:
2.- Türkiye Büyük Millet
Meclisi Başkanlığının, Birleşmiş Milletler 69’uncu Genel Kurulu çerçevesinde
9-10 Şubat 2015 tarihlerinde Amerika Birleşik Devletleri’nin New York şehrinde
“2015 Sonrası Kalkınma Gündeminin Uygulama Araçları” konulu toplantıya katılım
sağlanmasına ilişkin tezkeresi (3/1693)
Türkiye Büyük
Millet Meclisi Genel Kuruluna
Birleşmiş Milletler 69’uncu Genel
Kurulu çerçevesinde 9-10 Şubat 2015 tarihlerinde Amerika Birleşik
Devletleri'nin New York şehrinde "2015 Sonrası Kalkınma Gündeminin
Uygulama Araçları" konulu bir toplantı düzenlenecektir.
Söz konusu toplantıya katılım
sağlanması hususu, 28/3/1990 tarihli ve 3620 sayılı Türkiye Büyük Millet
Meclisinin Dış İlişkilerinin Düzenlenmesi Hakkında Kanun'un 9'uncu maddesi
uyarınca Genel Kurulun tasviplerine sunulur. 
 Ayşe
Nur Bahçekapılı
 Türkiye
Büyük Millet Meclisi 
 Başkanı
Vekili
BAŞKAN – Kabul edenler… Kabul
etmeyenler… Kabul edilmiştir.
Diğer tezkereyi okutuyorum:
3.- Türkiye Büyük Millet
Meclisi Başkanlığının, Türkiye Büyük Millet Meclisi Başkanı Cemil Çiçek
başkanlığındaki heyetin, Kanada Avam Kamarası Başkanı Andrew Scheer’in vaki
davetine icabet etmek üzere 22-26 Şubat 2015 tarihleri arasında Kanada’ya resmî
bir ziyarette bulunmasın ailişkin tezkeresi (3/1694)
Türkiye Büyük
Millet Meclisi Genel Kuruluna
Türkiye Büyük Millet Meclisi Başkanı Cemil
Çiçek başkanlığındaki heyetin; Kanada Avam Kamarası Başkanı Andrew Scheer'in
vaki davetine icabet etmek üzere 22-26 Şubat 2015 tarihleri arasında Kanada'ya
resmî ziyarette bulunması hususu, 28/3/1990 tarihli ve 3620 sayılı Türkiye
Büyük Millet Meclisinin Dış İlişkilerinin Düzenlenmesi Hakkında Kanun'un 6’ncı
maddesi uyarınca Genel Kurulun tasviplerine sunulur.
 Cemil
Çiçek
 Türkiye
Büyük Millet Meclisi 
 Başkanı
BAŞKAN – Kabul edenler… Kabul
etmeyenler… Kabul edilmiştir.
Sayın milletvekilleri, şimdi, Anayasa’nın
92’nci maddesine göre Başbakanlığın bir tezkeresi vardır, okutuyorum:
4.- Başbakanlığın,
Türk Silahlı Kuvvetleri deniz unsurlarının, korsanlık/deniz haydutluğu ve
silahlı soygun eylemleriyle mücadele amacıyla yürütülen uluslararası çabalara
destek vermek üzere, gereği, kapsamı, zamanı ve süresi Hükûmetçe belirlenecek
şekilde Aden Körfezi, Somali karasuları ve açıkları, Arap Denizi ve mücavir
bölgelerde görevlendirilmesi ve bununla ilgili gerekli düzenlemelerin Hükûmet
tarafından belirlenecek esaslara göre yapılması için Türkiye Büyük Millet
Meclisinin 10/2/2009 tarihli ve 934 sayılı Kararı’yla Hükûmete verilen ve
2/2/2010, 7/2/2011, 25/1/2012, 5/2/2013 ve 16/1/2014 tarihli 956, 984, 1008,
1031 ve 1054 sayılı Kararlarıyla birer yıl uzatılan izin süresinin Anayasa’nın
92’nci maddesi uyarınca 10/2/2015 tarihinden itibaren bir yıl daha uzatılmasına
ilişkin tezkeresi (3/1690)
6/1/2015
Türkiye Büyük
Millet Meclisi Başkanlığına
Aden Körfezi, Somali karasuları ve
açıkları, Arap Denizi ve mücavir bölgelerde vuku bulan korsanlık/deniz
haydutluğu ve silahlı soygun eylemleri hakkında 2008 yılından bu yana kabul
edilen Birleşmiş Milletler Güvenlik Konseyi kararları ve Türkiye Büyük Millet
Meclisinin 10/2/2009 tarihli ve 934 sayılı Kararı ile bir yıl için verdiği,
bilahare 2/2/2010 tarihli ve 956 sayılı, 7/2/2011 tarihli ve 984 sayılı,
25/1/2012 tarihli ve 1008 sayılı, 5/2/2013 tarihli ve 1031 sayılı ve 16/1/2014
tarihli ve 1054 sayılı kararları ile birer yıl süreyle uzattığı izin
çerçevesinde, Türk Silahlı Kuvvetleri deniz unsurlarının söz konusu bölgelerde
konuşlandırılması suretiyle, bölgede seyreden Türk Bayraklı ve Türkiye
bağlantılı ticarî gemilerin emniyetinin etkin şekilde muhafazası ve
uluslararası toplumca yürütülen korsanlık/deniz haydutluğu ve silahlı soygun
eylemleriyle müşterek mücadele harekatına aktif katılımda bulunulması
sağlanmış, bu alanda Birleşmiş Milletler sistemi içinde ve bölgesel ölçekte
oynadığımız rolün ve görünürlüğümüzün pekiştirilmesi temin edilmiştir.
Anılan bölgelerde meydana gelmeye devam
eden korsanlık/deniz haydutluğu ve silahlı soygun eylemleriyle uluslararası
toplumca mücadele edilebilmesine cevaz veren Birleşmiş Milletler Güvenlik
Konseyinin ilgili kararlarının süresi son olarak 12/11/2014 tarihli ve 2184
sayılı Kararla bir yıl daha uzatılmıştır.
Bu kapsamda, Türk Silahlı Kuvvetleri
deniz unsurlarının Aden Körfezi, Somali karasuları ve açıkları, Arap Denizi ve
mücavir bölgelerde görevlendirilmesi için Hükûmete verilen ve son olarak
16/1/2014 tarihli ve 1054 sayılı Karar ile 10/2/2014 tarihinden itibaren bir
yıl uzatılan izin süresinin, 10/2/2009 tarihli ve 934 sayılı Kararda belirlenen
ilke ve esaslar dâhilinde, 10/2/2015 tarihinden itibaren bir yıl daha
uzatılmasını Anayasanın 92 nci maddesi uyarınca arz ederim.
 
 Ahmet
Davutoğlu
 
Başbakan
BAŞKAN – Başbakanlık Tezkeresi
üzerinde, İç Tüzük’ün 72’nci maddesine göre görüşme açacağım. 
Gruplara, Hükûmete ve şahsı adına iki
üyeye söz vereceğim. Konuşma süreleri gruplar ve Hükûmet için yirmişer dakika,
şahıslar için de onar dakikadır. 
Şimdi, tezkere
üzerinde söz alan sayın milletvekillerinin adlarını okuyorum: Gruplar olarak,
Halkların Demokratik Partisi Grubu adına Van Milletvekili Nazmi Gür, Cumhuriyet
Halk Partisi Grubu adına İstanbul Milletvekili Osman Taney Korutürk, Milliyetçi
Hareket Partisi Grubu adına Ankara Milletvekili Özcan Yeniçeri, Adalet ve
Kalkınma Partisi Grubu adına İstanbul Milletvekili Ahmet Berat Çonkar, Hükûmet
adına Millî Savunma Bakanı İsmet Yılmaz; şahıslar adına, Adana Milletvekili
Osman Faruk Loğoğlu, Kırıkkale Milletvekili Ramazan Can.
Şimdi, ilk konuşmacı olarak Halkların
Demokratik Partisi Grubu adına Van Milletvekili Nazmi Gür’ü kürsüye davet
ediyorum.
Buyurunuz Sayın Gür. 
Süreniz yirmi dakikadır. (HDP
sıralarından alkışlar)
HDP GRUBU ADINA NAZMİ GÜR (Van) –
Teşekkürler Sayın Başkan.
Değerli arkadaşlar, Türkiye’nin, Aden
Körfezi, Somali ve bu bölgedeki korsanlık ve korsanlığın önlenmesi
çerçevesinde, Birleşmiş Milletler Güvenlik Konseyinin önerisi üzerine yeni bir
tezkeresi var karşımızda. 
Hemen söyleyelim konuşmamıza geçmeden
önce: Biz prensip olarak bu tür, militarist yaklaşımlarla hazırlanan
tezkerelere ve askerlerin yurt dışına, Türkiye sınırları dışına gönderilmesine
parti olarak karşıyız. 
Genel Kurulu saygıyla selamlarken bu
konudaki görüşlerimizi, düşüncelerimizi sizlerle paylaşmak isteriz. 
Değerli arkadaşlar, on iki yıllık AKP
iktidarı döneminde en sıkıntılı konulardan birisi Hükûmetin sürdürdüğü ve
yanlışlarında ısrar ettiği dış politikasıdır. Bunu, sadece Orta Doğu’da,
yaşadığı coğrafyada değil ve fakat dünyanın öbür ülkelerinde de benzeri bir
politikayı sürdürüyor. Bu politikaların başarısı elbette ki sorgulanan
başarılardır ve aslında bir başarıdan da söz edilemez, tümden Hükûmetin dış
politikasında bir başarısızlıktan söz edebiliriz. 
Çok uzağa gitmeye gerek yok, bu
Hükûmetin, özellikle Suriye meselesinde, Orta Doğu meselesinde siyaseten dış
politikasının iflas ettiğini artık bütün dünya görüyor. Bunu sadece bizler
söylemiyoruz, muhalefet eleştirileriyle dile getirmiyor; dünyanın en önde gelen
ülkeleri, kurumları, kuruluşları, Türkiye’nin özellikle Suriye ve Irak
konusunda, Orta Doğu politikaları konusunda ciddi bir politik hata, stratejik
hata içinde olduğunu ve hata üzerine hata işlediğini söylüyor. Bunun en önemli
ve en sıcak kanıtlarından birisi Kobani ve Kobani etrafında süren
tartışmalardır. Hükûmetin bu konudaki tutumu son derece açıktır, Kobani
meselesinde ve Kobani’de zaferin kazanılmasından sonra Hükûmetin yaklaşımları
ve özellikle Sayın Cumhurbaşkanının yaklaşımları gerçekten düşündürücüdür,
gerçekten kırıcıdır ve gerçekten –deyim yerindeyse- bu zaferi beklemedikleri
için neredeyse bir çekememezlik içindedir. Ama Kobani’de YPG öncülüğündeki
birleşik demokratik güçler bu karanlık örgütü defetmeyi başardılar ve
savaşlarını şimdi Kobani’nin bütün köylerini kurtarma üzerine sürdürüyorlar.
Gelecekte de ben inanıyorum ki yaklaşık olarak 200 bin Kobanili -kısa bir süre
içerisinde- ülkelerini, şehirlerini, köylerini yeniden inşa etmek üzere ve yeni
bir yaşamı inşa etmek üzere ve Rojava devrimini kökleştirmek üzere harekete
geçecekler. Buradan Rojava’da ve özellikle Kobani’de DAİŞ barbarlarına karşı
zafer kazanan bütün güçleri selamlıyor ve onları kutluyorum.
Değerli arkadaşlar, diğer önemli bir
konu: Türkiye dış politikasında -Somali’ye gelmeden önce vurgulamakta fayda
var- özellikle Avrupa Birliği süreci içerisinde son derece yanlış bir yol ve
yöntem izliyor, neredeyse Avrupa Birliği konusunu unutmuş durumda. Hükûmete
sorarsanız Avrupa Birliği dışında da seçeneklerin olduğu ortada ama Hükûmetin
öngördüğü seçeneklerin de seçenek olmadığı, Türkiye için stratejik bir hedef
olmadığı ortada; örneğin Şanghay Beşlisi gibi uluslararası bir örgüt, elbette
ki Türkiye’nin tam üye olmak istediği Avrupa Birliğinin alternatifi olamaz. Bu
nedenle, bu yüzden, Türkiye’nin Avrupa Birliği sürecini bir an önce
buzdolabından çıkarması gerekiyor ve gerçekten Avrupa Birliği konusunda
ciddiyse bu konuda somut ve ciddi adımların atılması gerekiyor. Yoksa, birkaç
gün içinde bu Parlamentonun gündemine getirilecek ve demokrasiden, insan
haklarından, özgürlüklerden kesinlikle bir geri adım niteliği taşıyacak olan bu
güvenlik paketinin Avrupa Birliğiyle, Türkiye’nin üyesi olduğu Avrupa Konseyi
gibi önemli uluslararası örgütlerle uzaktan yakından ilgisi yok. Uluslararası sözleşmelere
Türkiye taraf. Bu sözleşmelerin tam karşıtı, özgürlükleri, demokrasiyi, insan
haklarını bir bütün olarak kısıtlayan, Türkiye’yi âdeta bir polis devletine
dönüştürecek olan -zaten bir polis devletiydi, iyice bir polis devletine
dönüştürecek olan- bir yaklaşımla hazırlanan güvenlik paketi gelecek. Bu durum
da Türkiye’nin uluslararası alanda hamle yapayım derken, aslında, kaş yapayım
derken nasıl göz çıkarttığının somut bir göstergesi.
Değerli arkadaşlar, Somali’ye, tabii,
Türkiye deniz güçlerini gönderecek ve deniz güçlerinin o bölgede görev
yapmasını sağlayacak bir tezkere de burada. Bu tezkerenin küçük bir bölümünü
size okumak istiyorum, birkaç cümlesini size okumak istiyorum, şöyle: “Türk
Bayraklı ve Türkiye bağlantılı ticari gemilerin emniyetinin etkin şekilde
muhafazası ve uluslararası toplumca yürütülen korsanlık/deniz haydutluğu ve
silahlı soygun eylemleriyle müşterek mücadele harekâtına aktif katılımda
bulunulması sağlanmış, bu alanda Birleşmiş Milletler sistemi içinde ve bölgesel
ölçekte oynadığımız rolün ve görünürlüğümüzün pekiştirilmesi temin edilmiştir.”
Burada bir cümleyi tekrar etmek istiyorum değerli arkadaşlar: “Birleşmiş
Milletler sistemi içinde ve bölgesel ölçekte oynadığımız rol…” Ki Türkiye’nin
ne Orta Doğu’da bölgesel bir rolü var, böyle bir rol oynuyor, çünkü bölgesel
bir rol oynayabilmesi için demokratik bir ülke söz konusu. Dolayısıyla, böyle
bir rolünün de olduğunu biz düşünmüyoruz ve özellikle şu çok önemli değerli
arkadaşlar: “Görünürlüğünün pekiştirilmesi.” Türkiye’nin hem Avrupa’da hem de
dünyada özellikle bir ülke olarak imajı ortada. On iki yıllık AKP iktidarı
döneminde bu imajın uluslararası ölçekte nasıl algılandığı, Türkiye’nin nasıl
görüldüğü ortada. Bunu gerçekten anlamak istiyorsanız Türkiye’nin komşularına
ya da Türkiye’ye uzak ya da yakın herhangi bir ülkeye gidip Türkiye’nin imajını
sormaya gerek var. Tabii ki Türkiye’nin güzelliklerini, şiş kebabını belki
anlatırsınız ama demokrasisini, insan hakları problemlerini ve Türkiye’nin
yaşadığı diğer derin sorunları anlatmaya diliniz varmaz çünkü gerçek anlamda
böyle bir ilerleme söz konusu değildir.
Şimdi, bu görünürlük meselesine
gelince, Aden Körfezi, Somali kıyıları ve o bölgede seyreden bütün ticari
gemilerin korunması konusunda, Türkiye'nin bu alanda yaptığı iş birliğiyle
uluslararası alanda görünür kılındığını ya da kılınmak istendiğini ben pek
düşünmüyorum, bu görüşte değiliz, Hükûmetin bu görüşüne katılmak mümkün değil.
Olsa olsa, Türkiye, bu konuda sadece uluslararası alanda, işte “Bizim de
askerimiz var, biz de birkaç gemi gönderdik, biz de uluslararası korsanlığa ve
terörizme karşı mücadele ediyoruz.” imajı vermektir ama bu konuda özellikle
IŞİD’e karşı uluslararası güçlerin yürüttüğü mücadele konusunda Türkiye'nin
gönülsüz kalışı, burada da böyle bir inandırıcılığının olmayacağının en büyük
göstergesidir. 
Değerli arkadaşlar, Aden Körfezi
elbette ki uluslararası düzen için son derece önemli bir bölge. Yaklaşık 20 bin
ticari gemi geçiyor o bölgelerde, bunların büyük bir kısmı yük gemileri ve
büyük bir kısmı yine petrol ve gaz taşıyan gemiler. Dolayısıyla, Batı için, bu
alanda bu bölgeyi kullanan diğer bölge ülkeleri için son derece önemlidir ama
bu, Somali’nin ne menem bir ülke olduğunu, nasıl bir ülke olduğunu -isterseniz-
biraz değerlendirmek gerekir. Somali’ye biraz bakmakta fayda var.
Değerli arkadaşlar, Somali,
sömürgecilikten çıkan, uluslararası bütün güçlerin sömürdüğü önemli ülkelerden
birisidir. Esasında, Somali Somali halkına bırakılsa... Yer altı ve yer üstü
zenginlikleri ve özellikle o bölgedeki Hint Okyanusu’na ve Aden Körfezi’ne olan
kıyılarının zengin balık yataklarının doğru işletilmesi ve bu ülkenin lehine
işletilmesi, elbette ki bu korsanlığın ya da “korsanlık” diye tabir edilen
hareketlerin de, soygunların da önündeki en büyük gerekçelerden biri olarak
ileri sürülüyor. Çünkü, burada yapılan çalışmalara, burada kimi stratejik
araştırma örgütlerinin yaptığı çalışmalara baktığınızda, gerçekten Somali
bölgesinde eğer bir hareket varsa, korsanvari bir hareket varsa Somali halkının
bir bütün olarak yoksulluğa mahkûm edildiğini göreceksiniz. 
Yine, bu Somali halkının yüzde 85’inin
üzerindeki bir nüfusunun Müslüman olduğu biliniyor. Bu Müslüman ülke bağlamında
da söylemek gerekirse, AKP Hükûmetinin özellikle Somali bölgesinde, Sudan ve bu
bölgedeki ülkelere ciddi bir yaklaşımının olmadığını da söylemekte fayda var
çünkü Somalili korsanlar kendilerini korsan olarak görmediklerini yaptıkları
görüşmelerde iletiyorlar. Onlar için, onlar kendi kıyılarını, kendi
topraklarını kendileri için kullanıyorlar ve kendilerine ait olanları
alıyorlar, bu nedenle bunu gerekçelendiriyorlar. Uluslararası alanda da Somali
halkına uluslararası kurallara uymadıkları için son derece ağır bir durum
ortaya çıkıyor. Somali halkı sömürülmesine karşı tepkisini de bu şekilde ortaya
koyuyor. 
Yine, özellikle Kore ve Japonya’nın,
Somali kıyılarında, Aden Körfezi bölgesinde neredeyse bütün balık yataklarını
Somali aleyhine sömürecek şekilde kullanması ve bu konuda uluslararası bütün
kuralları hiçe sayan yaklaşımları Somalilileri ve Somali balıkçılarını silahlı
bir şekilde onlara karşı çıkma konusunda itmiş durumda; bunun da altını
çizmekte fayda var. 
Yine, değerli
arkadaşlar, Somali neredeyse uluslararası bir çöplüğe dönüşmüş durumda. Menşesi
belli olmayan binlerce gemi, başta nükleer atıklar olmak üzere bütün zehirli
kimyasal atıklarını neredeyse Somali’ye dökmekte ve bu da elbette ki karşısında
bir reaksiyon yaratmakta. Somali halkı, dünyanın çöplüğü, özellikle kimyasal
maddelerin ve diğer nükleer maddelerin çöplüğü olmayı elbette ki istememekte,
hem denizlerini hem çevresini hem ülkesini hem de ülkesinin geleceğini korumak
amacıyla böyle bir harekete giriştiğini gerekçelendirmektedir. Bu nedenle,
Somali’ye gidenlerin, Somali’de kendi ticari çıkarlarını koruyanların, Somali
halkının bu sesini, bu yaklaşımlarını da dinlemesinde fayda var. Yoksa, bu
konuda, değerli arkadaşlar, ülkemizin, Somali’ye birkaç gemi göndermekle, orada
uluslararası ticarete bekçilik etmekle Somali halkına bizim bir faydamız olmaz,
bir faydamız dokunmaz. Tam tersi, Somali’yi Somali’yi sömürenlerden kurtarmak
için bu ülkenin yardımcı olması gerekiyor, destek sunması gerekiyor.
Somali’deki uluslararası sömürgeciliği gerçekten kaldırmak ve Somali halkının
yer altı ve yer üstü bütün zenginliklerini Somali halkı için kullanmasını
sağlamak ancak böyle olabilir, dostluk eli ancak bu şekilde uzatılabilir.
Yoksa, uluslararası sisteme dâhil olacağım diye emperyalistlerin çıkarlarını
orada koruyacak bir yaklaşımla birkaç gemiyi ya da birkaç yüz askeri Somali’ye
göndermek, onlara bekçilik yaptırmak bizim açımızdan son derece onur kırıcı bir
yaklaşımdır.
Eğer Türkiye
gerçekten demokratik bir ülkeyse, gerçekten diğer ülkelerle, diğer halklarla
dayanışma içinde olacak bir ülkeyse, böyle bir politika güdeceğim diyorsa,
Somali’ye asker göndermek yerine, Somali’yi kalkındıracak, Somali’de
demokrasinin gelişimini sağlayacak, insan haklarının gelişimini sağlayacak ve
Somali halkıyla dayanışma içinde olacak bir yaklaşımı sergilemesi gerekiyor.
Yoksa, ağır silahlarla donatılmış birkaç geminin o bölgede dolaşması, kimi
petrol şirketlerinin ve diğer büyük dünya şirketlerinin çıkarlarını o bölgede
koruma girişimi, uluslararası sistemde imaj tazelemek ya da yenilemek anlamına
gelmez. Tam tersi, Somali halkı nezdinde eksi puana dönüşür.
Eğer gerçekten
Somali halkının kalbini kazanmak istiyorsanız, bu tezkerenin yerine, Somali’yi
yeniden kalkındıracak, inşa edecek, altyapısını, onun zenginliklerini Somali
halkı adına kullanacak uluslararası dayanışmayı örgütlemek gerekiyor. Türkiye
bir şey yapacaksa, gerçekten destek sunacaksa, yardımcı olacaksa bunları
yapması gerekiyor. 
Değerli arkadaşlar, Somali tezkeresi
elbette ki bir çözüm olmayacak, bizim için bir çözüm oluşturmayacak çünkü
uluslararası güçler orada dünyanın bütün gücünü de yığsalar, Somali halkı kendi
topraklarına, kendi kıyılarına, kendi kaynaklarına mutlaka sahip çıkacak. Bunun
görülmesi gerekiyor. Bu doğrultuda bir dış politikanın sürdürülmesinin, Somali
halkıyla ve bölgedeki diğer halklarla dayanışma içinde olunmasının bizim
açımızdan çok daha büyük bir faydası olacaktır. 
Bu konuda bizim söyleyeceklerimiz
elbette nihayete ermeyecek ama bu tezkere konusunda bizim oyumuzun rengi
“hayır”dır. Düşüncelerimizi bu şekilde dile getiriyoruz. Bu konudaki
fikirlerimizi, özellikle bu militarist ve asker gönderme yaklaşımıyla bir dış
politikanın başarılı olmayacağı konusundaki görüşlerimizi, eleştirilerimizi,
düşüncelerimizi bu Genel Kurulda dile getireceğiz.
Dinlediğiniz için teşekkür ediyorum,
Genel Kurulu saygıyla selamlıyorum. (HDP sıralarından alkışlar)
BAŞKAN – Teşekkür ederiz Sayın Gür.
Cumhuriyet Halk Partisi Grubu adına
İstanbul Milletvekili Osman Taney Korutürk.
Buyurunuz Sayın Korutürk. (CHP
sıralarından alkışlar)
CHP GRUBU ADINA OSMAN TANEY KORUTÜRK
(İstanbul) – Teşekkür ederim Sayın Başkan.
Değerli milletvekilleri, Türk Silahlı
Kuvvetleri deniz unsurlarının, korsanlık, deniz haydutluğu ve silahlı soygun
eylemleriyle mücadele amacıyla yürütülen uluslararası çabalara destek vermek
üzere Somali Aden Körfezi’ndeki görev süresinin bir yıl daha uzatılması
konusunda Cumhuriyet Halk Partisi Grubu adına söz almış bulunuyorum. Hepinizi
saygıyla selamlarım.
Cumhuriyet Halk
Partisi, Türk Silahlı Kuvvetlerinin uluslararası barış operasyonlarına
katılmasını öteden beri desteklemiştir. Türk Silahlı Kuvvetleri katılmış olduğu
barış koruma operasyonlarında daima üstün başarılarla görev yapmıştır,
Somali’de de görevi bu şekilde devam etmektedir ve bu görevin devamını biz
Cumhuriyet Halk Partisi olarak uygun görüyoruz. Dolayısıyla, bu tezkereye
olumlu oy vereceğiz. 
“Somali” dendiği zaman, son zamanlarda,
özellikle Adalet ve Kalkınma Partisinin başlattığı bir yanlış anlaşılma var,
“Somali’ye eskiden kimse bakmazdı, ilgilenmezdi, Adalet ve Kalkınma Partisi
Somali’ye elini uzattı, Somali’yi çukurdan çekti çıkardı.” gibi bir anlayış
var. Bu doğru değil arkadaşlar. Somali’deki durum, Somali, Birleşmiş
Milletlerin normal bir üyesiyken Siad Barre Hükûmetine karşı ayaklanmalar
sonucu Aidid ve Mehdi iki grup olarak Somali’de çatışmalara başladılar.
Somali’yi bu çatışmalar perişan etti, devlet ortadan kalktı, bütün düzen
bozuldu ve Somali’ye o tarihte de ilk el uzatan ülkelerden bir tanesi Türkiye
oldu, bunu kimsenin unutmaması lazım. 1992 yılında Türkiye, Somali’ye bir tabur
gönderdi, daha Birleşmiş Milletler o zaman asker göndermiyordu ve o tabur Türk
gemileriyle gitti buradan Somali’ye. O taburu ziyaret etmek için, daha orada
Birleşmiş Milletler yok iken, ben Dışişleri Bakanlığında bu konulara bakan genç
Genel Müdür Yardımcısı olarak, o zamanki Başbakan Yardımcısı, Dışişleri Bakanı
rahmetli Erdal İnönü ve Millî Savunma Bakanı Nevzat Ayaz’la uçakla Somali’ye
gittim. Somali yıkım içindeydi, Türkiye, Somali’ye yardım elini de uzattı;
sadece yardım elini değil, organizasyon çabalarına da girdi ve bize Somali’yi
gezdirirlerken Somali Meclisine götürmek istediler. Orada bir de Amerikan
birliği vardı gene Türk birliği gibi düzeni kurmak için çalışan. Amerikan
birliğinin başındaki tuğgeneral dedi ki: “Sizin zırhlı yelek giymeniz lazım,
başınıza miğfer giymeniz lazım.” Sayın İnönü “Somali’de Türkiye’nin belli bir
itibarı ve tanınırlığı vardır. Ben zırhlı yelek giymek diye bir şeyi aklıma
bile getirmem, ben zırhlı yelekle gitmem oraya, açık giderim.” dedi. Sayın
İnönü, Sayın Ayaz ve ben Meclise gittik zırhlı yelek giymeden. Yanımızdaki Amerikalılar
da zırhlı yelekle, miğferle, öyle gelmişlerdi kendi araçlarıyla. Oradaki Somali
halkı Erdal İnönü’nün arabasını havaya kaldırdı arkadaşlar sevgi gösterisi
olarak ve Amerikalılar hayret içinde kaldı. O tuğgeneral dedi ki: “Ya, bu nasıl
oluyor? Biz buraya gittiğimiz zaman bizi taşlıyorlar. Bunu siz nasıl
yapabiliyorsunuz, nasıl oluyor?” “Biz Türk’üz, bizi burada tanırlar.” dedik.
Somali’deki Türkiye’ye yönelik sevgi, Tayyip Erdoğan sevgisi de değil, Ahmet
Davutoğlu sevgisi de değil, AKP sevgisi de değil, Türkiye sevgisidir. Ama,
şimdi bu sevgide bir gerileme görüyoruz arkadaşlar. Bakın, o tarihte, 1992’de
arabayı ayağa kaldıran, havaya kaldıran halk, o halkın bir kısmı,
Cumhurbaşkanının Somali seyahatinden önce oraya giden ön heyetin bulunduğu otele
intihar saldırısı düzenliyor, bomba patlatıyor. Daha önce Türkiye
Büyükelçiliğine bombalı saldırı oldu, orada güvenlik görevlilerini kaybettik.
Neden böyle oluyor, bunu bir düşünmek lazım. 
Türkiye bundan on yıl önce kendi
hududunu, gücünün geçerliliğini, o gücü nasıl ve nerede kullanacağını bilerek
çok değişik bir politika izliyordu ve o bölgede sayılan, sevilen, bir
anlaşmazlık olduğu zaman aracılığı istenen, sözüne güvenilen, gücünü kullandığı
zaman da etrafı tehdit ederek değil, yumuşak güç şeklinde kullanan bir ülkeydi
ve ondan dolayı da Türkiye saygındı, büyük bir ülkeydi, büyük bir ülke olarak
biliniyordu. Biz de büyük bir ülke olarak biliyorduk ama şimdi giderek oradaki
çatışmaların içine girip çıkarak, o çatışmalarda taraf tutarak, taraf tuttuğu yerde
mağlubiyetlere uğrayarak etrafta bir şüphe uyandırdı; biz bu kadar büyük
zannediyorduk, acaba o kadar büyük değil miymiş? Bu ne kadar kötü bir şey
arkadaşlar. 
Bilmiyorum hatırlıyor musunuz, bundan
bir yıl önce Doğu Akdeniz’deki enerji kaynakları aranırken Türkiye Kıbrıs Rum
kesimiyle İsrail’in iş birliğine karşı çıktığında, Güney Kıbrıs Rum yönetiminin
Dışişleri Bakanı dedi ki: “Bırakın, bunlar konuşurlar konuşurlar, arkasından
bir şey çıkmaz. Biz işimize bakalım.” Türkiye’yi bu vaziyete getirmek çok üzücü
bir şey. 
Bakın, Suriye konusunda dört yıldır kan
gövdeyi götürüyor, Suriye’de iç savaş çıktı. Suriye’deki iç savaş ne yazık ki
bizim sınırlarımıza birtakım terör örgütlerinin üşüşmesine, o terör
örgütlerinin oralarda birtakım faaliyetler göstermesine sebebiyet verdi. Şimdi
biz onlarla uğraşıyoruz. Biz Orta Doğu’daki istikrarla filan uğraşırken, şimdi
artık bir güvenlik sorunuyla karşı karşıyayız arkadaşlar, ciddi bir güvenlik
sorunuyla karşı karşıyayız. Suriye’deki durum için biz Cumhuriyet Halk Partisi
olarak kaç kere söyledik, dedik ki: “Bir uluslararası toplantı düzenleyin. Bu
toplantıya Suriye yönetimiyle birlikte Suriye muhalefetinin de bütün
katmanlarını alın, toplayın; bunlara nasıl bir geçiş dönemi yapılabilir, nasıl
demokrasiye dönülebilir, nasıl düzen kurulabilir, bunları araştırın.” Bakın,
bunu biz yapmadık, geçtiğimiz senenin son ayı Moskova’da bu toplantıyı
yaptılar. Moskova’daki bu toplantı doğru dürüst sonuçlar verdi. O toplantının
bir ay sonra tekrar yapılmasını bekliyoruz. Cenevre süreci canlandı. Biz
bunlarda sessiz kaldık, Hükûmet olarak sessiz kaldınız. Ama, bu toplantıları
biz yapmış olsaydık bugün Suriye’de bu vaziyet olmayacaktı, bugün 2 milyona
yakın Suriyeli insan bizim sınırlarımız içerisinde sürüm sürüm sürünmeyecek,
bizi hem kendimizden utandırmayacak hem ekonomik kaynaklarımızı azaltmayacaktı.
Bunları biz yapamadık. Hiç olmazsa Moskova toplantısına katkıda bulunabilirdik,
yardımcı olabilirdik, onu da yapmadık arkadaşlar. 
Şimdi, Orta
Doğu’da başlayan şiddet giderek Afrika’yı da sarıyor. Bu arada, Suriye’deki
tutumunuza benzer tutumları acaba Hükûmet Mısır’da da mı başlatmak istiyor diye
bazı tereddütlere kapılıyor insan. Çünkü, bugün, büyük gazetelerimizden
Hürriyet’in manşetinde, kalkıp Mısır’daki hükûmet aleyhine faaliyette bulunan
İhvan bağlantılı birtakım televizyon kanallarının İstanbul’dan yayın yaptıkları
yolunda geniş bir haber vardı. Suriye’de de böyle başlamıştık; Suriye’de de,
Suriye muhalefetini Türkiye’de toplayıp, organize edip onun Suriye’ye karşı
muhalefete geçmesini istemiştik. Şimdi Mısır’a da mı bunu yapıyoruz? Bu
kanallardan, televizyon yayınlarından Türkiye olarak biz çok çektik. Biz
meslekteyken, o meslek içerisinde, bu yayınların bulunduğumuz ülkelerden
yapılmaması için çok uğraştık, uluslararası yargıyı devreye soktuk,
uluslararası yargıda dava kazandık, bunları bazen durdurduk, bazen
durduramadık. Şimdi bunlara biz mi kalkışıyoruz arkadaşlar, Mısır’ı da mı
Suriye hâline getirmek istiyoruz, getirebilir miyiz? Buraları getireceğiz
derken kendi başımız belaya girmesin, bunları düşünüyor muyuz? “Aden’e olur
diyeceğiz.” dedik. Aden’e “Olur.” diyoruz, Aden bir barış faaliyeti ama Mısır’a
“Olur.” diyemeyiz, Suriye’ye “Olur.” diyemeyiz, Irak’a “Olur.” diyemeyiz,
oralar barış faaliyeti değil arkadaşlar. 
Bakın, bu şiddet
etrafa yayıldıkça, Orta Doğu’ya yayıldıkça Orta Doğu’dan Batı Avrupa’ya doğru
şiddetli bir göç akımı başlıyor. Bu göç akımı Yunanistan ile bizim aramızda çok
ciddi bir sorun, bunu dış politikayla ilgilenenlerin hepsi biliyor.
Bulgaristan, Türk sınırına bir tel örgü çekti. Şimdi, yine basından öğreniyoruz
ki, bu tel örgü bu akımı durdurmaya yeterli değilmiş, Berlin Duvarı gibi yüksek
beton duvarlar yapıyorlar. “Büyük ülkeyiz, büyük devletiz, herkes sözümüzü
dinler, oyun kurucuyuz.” Bunları söylüyoruz da etrafımızın duvarla çevrilmesine
layık mıyız? Etrafımız duvarla çevriliyor bizim içimizden geçip de o tarafa
insanlar gitmesin diye.
Peki, insanlar
gittiği zaman ne oluyor? Arkadaşlar, insanlar gittiği zaman o ülkelerdeki
yabancı düşmanlığını siyasi rant olarak kullanan siyasi partiler güçleniyor.
Bakıyorsunuz, Batı Avrupa’da bütün İslam karşıtı siyasi partiler, yabancı
düşmanı siyasi partiler, ırkçı, faşist siyasi partiler güç kazanıyor. Fransa’da
böyle bir partinin iktidara gelmesi önümüzdeki seçimler için ciddi ciddi
ihtimal dâhilinde gözüküyor; Almanya’da keza, başka ülkelerde böyle.
Şimdi, devlet yönetiminde üst düzey söz
sahibi olanlar, Cumhurbaşkanı, Başbakan, Dışişleri Bakanı, İçişleri Bakanı
çıkıp söylüyorlar “İslam bu değil, İslam şiddet içermez.” diye. Doğru
arkadaşlar, İslam şiddet içermez, İslam bu değil, bunları biz biliyoruz ama
bunu söylemek bir işe yaramıyor, sadece söyleyip de geçmek hiçbir işe
yaramıyor. Bu, şimdiye kadar Türkiye’de vaktiyle olan terör olayları sırasında
ölen, şehit olan insanlarımız karşısında “Kanı yerde kalmayacak.” demek gibi
boş bir laf olarak kalıyor, maalesef hepsinin kanı yerde kaldı. “Kanı yerde
kalacak, kalmayacak.”, “İslam bu değil, İslam şiddet içermez.” demek kâfi
değil. Hani oyun kurucuydunuz? Kursanıza bir oyun. 
İslam İşbirliği Teşkilatında üyeyiz.
İslam İşbirliği Teşkilatının içinde laik bir cumhuriyet olan tek üyeyiz ve bu
kimliğimizle de İslam İşbirliği Teşkilatı içerisinde bazı noktalarda bazı
rezervlerimiz olmakla beraber en önde gözüken, en önde gelen ülkelerden
biriyiz. İslam İşbirliği Teşkilatı içerisinde “İslam’ın gerçek mahiyeti nedir?
İslam şiddet içerir mi, içermez mi? Kafa kesmeler, canlı bombalar, insan
öldürmeler İslam diniyle bağdaşmaz.” şeklinde bir çalışmayı niye başlatmıyor
Hükûmet? Yapılacak işler bunlar. Eğer oyun kurucuysanız bu oyunu alanında
kuracaksınız. İslam İşbirliği Teşkilatı bu konu için uygun bir alan. Bunu kimin
kurmasını bekliyorsunuz, Suudi Arabistan’ın mı arkadaşlar? Geçen gün, bir şahıs
bir “blog”da yayın yaptı diye bin kırbaç cezasına mahkûm olmuş Suudi
Arabistan’da, bin kırbaç, taksit taksit vuruyorlar. Kadınların araba kullanması
yasak. Bunlar mı başlatacak bunu? Bunlardan mı bekliyorsunuz bunu? Bunu sizin
başlatmanız lazım. Sizin İslam İşbirliği Teşkilatı içerisinde “İslam’ın gerçek
mahiyeti nedir?” diye bir çalışmayı başlatmanız lazım. Bu çalışmayı İslam
İşbirliği Teşkilatının her yere yayması lazım. İslam adına bunu yaptıklarını
iddia edenler bunun İslam’la ilgisi olmadığını, bu konudaki en yetkili
uluslararası merci olan İslam İşbirliği Teşkilatından öğrensinler; bütün İslam
ülkeleri hepsi o teşkilatın üyesi.
Birleşmiş
Milletler Güvenlik Konseyinin beş üyesine, ha bire “Dünya beşten büyüktür.”
gibi bir sloganla sataşılıyor. Tamam, sataşılsın yani onu biz de biliyoruz, büyük
olmasını biz de istiyoruz ama öyle değil. Onunla ilgili, otuz senedir orada bir
çalışma var. Komisyonlarda çalışılıyor, nasıl yapılabilir de 5 daimî üyenin
veto hakkı kaldırılır diye ama o çalışmanın içerisine ciddi katkıda
bulunulacağına, sloganlarla bunun üzerine gidiyoruz. Bunun üzerine gidecek
yerde, kendimizin asıl güçlü olduğumuz, kısa bir süre önce genel sekreterliğini
deruhte ettiğimiz önemli bir İslam teşkilatını bu işin içerisine sokmuyoruz.
Hükûmetin, mutlaka İslam İşbirliği Teşkilatı içerisinde İslam’ın gerçek yüzünü,
İslam’la şiddetin, İslam’la adam öldürmenin, İslam’la intihar bombasının
bağdaşmadığını ortaya koyacak, bütün İslam ülkelerinin üzerinde mutabık
olacakları bir çalışmayı hazırlaması lazım, bu çalışmayı etrafa yayması lazım, İslam
adına hareket ettiklerini iddia edip de İslam dinini kötü gösterenlerin hepsini
bu suretle susturabilmesi lazım.
Aden Körfezi konusuna gelince: Bir
noktaya daha temas etmek istiyorum arkadaşlar. Aden Körfezi’ne bu misyon
başladığı zaman, barış misyonu başladığı zaman Türk Silahlı Kuvvetleri
bugünkünden çok daha dinç, bugünkünden çok daha başı dik, bugünkünden çok daha
şevkliydi. Aradan geçen zaman içerisinde birtakım suni davalarla, sizin kendi
arkadaşlarınızın “komplo” diye adlandırdıkları oyunlarla Türk Silahlı
Kuvvetlerinin şevki kırıldı, gücü düşürüldü ama Türk Silahlı Kuvvetleri yine
dünya barışına hizmet etmek için çalışıyor, çabalıyor. Türk Silahlı
Kuvvetlerinin bu çabalarını da bu vesileyle burada, ben Cumhuriyet Halk Partisi
adına saygıyla selamlamak istiyorum.
Hükûmetin dış politika konusunda çok
daha paylaşıcı olması gerektiğini de bu vesileyle tekrar buradan söylemek
istiyorum. Dış politika konusu âdeta bugünlerde hiç konuşulmuyor ama
etrafımızda çok şeyler oluyor arkadaşlar.
Bakın, bir Orta Doğu tutturmuşuz,
Suriye’ydi, Esad’dı, Eset’ti mesetti bunlarla kendimizi avutmaya çalışıyoruz
ama dünyada başka şeyler de oluyor. Bir Ukrayna sorunu var; Ukrayna aynı
zamanda, bizim üyesi olduğumuz NATO ittifakının da çok yakından ilgilendiği bir
sorun. Ukrayna sorununda bizim ne yaptığımız belli değil. Ukrayna’da Kırım
Tatarları çok büyük sıkıntılarla karşı karşıya ama Avrupa Konseyinde bir oylama
yapıldığı zaman, bakıyorsunuz, iktidar temsilcilerinin verdiği oy Kırım
Tatarlarının tarafında tecelli etmiyor. 
Türkiye’nin kendine bir gelmesi lazım
bu dış politika konusunda, macerayı artık terk etmesi lazım. Sayın Başbakanın
yazmış olduğu kitabı da artık, kütüphane raflarına kaldırmak lazım. O kitabı
hayata geçirmenin bir anlamı olmadığını bizim şu son dört yıldır gördüğümüz
tecrübeler, Türkiye’nin hangi noktadan kalkıp hangi noktaya geldiği çok açık
seçik gösteriyor. Artık, bunun üzerinde ısrar etmenin hiçbir anlamı yok.
Bakın, bundan neredeyse yüz yıl önce
Atatürk, Panislamizmin de Panturanizmin de Türkiye’nin takip etmesi gerekmeyen
işler olduğunu söylemiş ve demiş ki: “Türkiye olarak bizim başımıza ne
geldiyse, bizim yapacağımızı iddia ederek ortaya çıktığımız, aslında yapmaya
imkânımız bulunmayan fakat başkalarının yapabileceğimizi zannettiği
maceralardan geldi.” Biz iddiayla ortaya çıkıyoruz, o iddianın yerine
getirilmesi ihtimali yok denecek kadar az olmakla beraber, başkaları var zannediyor,
var zannettikleri için bize karşı tertip alıyor, tedbir alıyor; bütün bunların
neticesinde, Türkiye hiç bulunmaması gereken, olmaması gereken yerlere geliyor.
Bakın, bugün Orta Doğu meselesinin çözümüne çalışıldığı zaman -Orta Doğu
dediğim zaman Arap-İsrail ihtilafını kastediyorum- Türkiye’nin adı yok, orada
Mısır giriyor devreye. Suriye meselesi çözülmeye başlandığı zaman -biraz önce
söyledim- Moskova giriyor devreye. Suudi Arabistan ile Mısır’ın arası bozulduğu
zaman, artık kimse Türkiye’ye “Girip sen arayı düzelt.” diyemiyor çünkü
ikisiyle de çok iyi değil aramız. Dostumuz var mı? Bilmiyorum yani hakikaten
dost olduğumuz bir ülke Azerbaycan var belki ama Azerbaycan yöneticilerinin de
kendi içinden bizim hakkımızda ne düşündüklerini çok açık söyleyemiyorum. Ama
Türkiye'nin bu derece yalnız kalması, bu derece kendisine ihtiyaç duyulmaması,
bu derece büyük bir güvenlik bunalımı içine girmesi ve bu kadar şiddeti savunur
bir ülke olarak algılanması, Türkiye'nin hiç şimdiye kadar gördüğü, yaşadığı
bir deneyim değil, bundan sonra da olmaması lazım.
Onun için, Hükûmetin bu dış politika
konusunu halkla da paylaşarak, ama her şeyden önce Meclisle paylaşarak yeni
baştan bir ortaya koyması, dizayn etmesi, yeniden bazı arayışlar içerisine
girmesi gerekiyor arkadaşlar. Bunu bu kürsüden çok söyledim, bu vesileyle bir
kere daha söylüyorum.
Aden’de görev yapacak olan Türk Deniz
Kuvvetleri unsurlarına, gemilerin personeline, kahraman subay, astsubay, erbaş,
er ve sivil personele başarılar diliyorum, pruvanız neta, rüzgârınız bol olsun
diyorum.
Hepinizi saygıyla selamlıyorum. (CHP
sıralarından alkışlar)
BAŞKAN – Teşekkür ederiz Sayın
Korutürk.
Milliyetçi Hareket Partisi Grubu adına,
Ankara Milletvekili Özcan Yeniçeri.
Buyurunuz Sayın Yeniçeri.
MHP GRUBU ADINA ÖZCAN YENİÇERİ (Ankara)
– Aden Körfezi ve Somali açıklarında görev yapan Türk Silahlı Kuvvetleri
unsurlarının görev süresinin bir yıl daha uzatılmasını öngören Başbakanlık
tezkeresi üzerinde Milliyetçi Hareket Partisi Grubu adına söz almış
bulunuyorum. Bu vesileyle hepinizi saygıyla selamlıyorum.
Sayın Başkan, değerli milletvekilleri;
Aden Körfezi ve Somali açıklarında görev yapan Türk Silahlı Kuvvetleri
unsurlarının, görev süresinin bir yıl daha uzatılmasını öngören Başbakanlık
tezkeresi, yüce Meclisin gündemine her gelişinde Milliyetçi Hareket Partisi
tarafından desteklenmiştir. 
Bu tezkereyle, Türk Silahlı Kuvvetleri
dünyanın en riskli bölgelerinde görev yapacaktır ve yapmaktadır. Uluslararası
sularda Türk Bayrağı’nı dalgalandırmak, devletimizi ve milletimizi onurlandırmak
adına yapılan bu hizmet riskli de olsa milletimiz adına faydalı bir hizmet
olacaktır. Gerçi, deniz haydutluğu ve silahlı soygun olaylarında belirgin bir
azalma vardır ama bu görevin bir yıl daha uzatılmasında millî çıkarlarımız
açısından yarar da vardır. 
Güzide askerlerimiz ülkelerinden
binlerce kilometre uzakta, hem Türk Bayraklı ve Türkiye’yle ticari bağlantılı
gemilerin güvenliğini sağlamaktadır hem de uluslararası sulardaki genel ticari
trafiğin güvenli olarak sürdürülmesine yönelik çabalara katkı sunacaklardır.
Uluslararası sularda, bütün dünyanın güvenliğini ilgilendiren bir görevde
Silahlı Kuvvetlerimizin icra ettiği fonksiyon ve edindiği tecrübe de bu
bağlamda son derece önemlidir. Bugüne kadar Aden Körfezi ve Somali açıklarında
Silahlı Kuvvetlerimiz açısından çok ciddi bir olay vuku bulmamıştır. Bununla
birlikte, üstesinden gelinemeyecek veya beklenmedik bir saldırı neticesinde
askerlerimizin başına bir şey gelirse, bunun, bu sabıkalı Hükûmetin ve AKP’nin
aslında dış politikasıyla yakından alakalı olduğunun da özellikle altını çizmek
istiyorum.
Şimdi, Adalet ve Kalkınma Partisinin
aslında bütün bu Aden Körfezi’ne Silahlı Kuvvetler unsurlarının gönderilmesi ve
dış politikasıyla ilgili ortaya koymuş olduğu genel perspektifi, sizin ve yüce
milletimizin önünde, herkesin, tabir yerindeyse gözlemlemesine ve düşüncesine
sunmak istiyorum. 
AKP’nin dış politikasında stratejik
körlük esastır. “Komşularla sıfır sorun” diyerek işe başlayıp bütün komşuları
sorun hâline getiren bir iktidarla Türkiye karşı karşıyadır. Bu politikaların
sonucu olarak Türkiye’nin bugün Suriye, İsrail ve Mısır’la diplomatik ilişkisi
yoktur. Davutoğlu’nun “Orta Doğu bizden sorulur.” edalı dış politikası Orta
Doğu’nun çöllerine saplanmış ve kalmıştır. Bu politika Suriye’yle ortak Bakanlar
Kurulu toplantısı yapmaktan, Türkiye’yi Suriye’yle savaş durumuna sokma
noktasına getirmiştir. Bu politika, önce Libya lideri Kaddafi’nin elinden İnsan
Hakları Ödülü alan, ardından da Kaddafi’nin kellesinin alınmasına katkı yapan
bir politikadır. Stratejik arazileri olan ülkelerin ideal-politik ya da
hayal-politikle uğraşma gibi lüksleri olamaz. Tarihlerin ve coğrafyaların
gerçeğine oturmayan hiçbir politikanın da geleceği yoktur. Jeopolitik, reel
politikayı uygulamayı zorunlu kılar. Kıbrıs’ta bir adım önde olmak, Suriye’yle
sınırları kaldırmak, komşularla sıfır sorun, Ermenistan’la kapı açmak, hatta
daha da ileri giderek Ermenistan’la yapılan Zürih anlaşmalarının arkasından
Türkiye’nin Ermenistan’la olan yüz yıllık tarihî sorununu “Artık tarih oldu.” gibi
retoriklerle ortaya çıkaran bir politika, gerçeklerin üzerine oturan bir
politika değildir.
Komşularla sıfır sorunlu politika,
âdeta komşularla sıfır çözümlü dış politikaya evrilmiştir. Ermenistan’la
imzalanan protokoller hüsranla neticelenmiştir. Kıbrıs’ta açılan kapılara,
verilen tavizlere, başlatılan görüşmelere rağmen bir arpa boyu yol
katedilememiştir. Erdoğan konuşuyor, Davutoğlu alkışlıyor; Davutoğlu konuşuyor,
fanatikler alkışlıyor ve bu politikanın bize ne getirdiğini, sonuca odaklı
olarak Türkiye’nin hangi dış çıkarını en yüksek seviyeye ulaştırdığını yüce
milletimizin ve aklı kiralık olmayanların bir daha, bir daha düşünmesinde yarar
vardır.
Geleneksel “Padişahım, çok yaşa!”
teraneleri Davutoğlu’nun zaten sınırlı olan öngörüsünü aslında ciddi bir
şekilde kapatmıştır. Aşırı abartı, alkış ve övgü her insanoğlunu olduğu gibi,
yetki sahiplerini de maalesef şaşırtmaktadır. Alkıştan düşünceye, duygudan
akla, olandan olması lazım gelene bakanlar, Davutoğlu’nun uyguladığı
politikanın Türkiye’yi getirdiği yeri görürler. Bugün, Türkiye’nin Suriye,
Mısır, İsrail, hatta Suudi Arabistan’la diplomatik ilişkileri yok denecek
seviyededir. 
Davutoğlu'nun Türkiye diplomasisine
hediye ettiği, her biri bir başka facia ve vahameti gösteren kavramlardan
birkaçı şunlardır: "Değerli yalnızlık", "kazan-kazan",
"komşularla sıfır sorun", "çözümsüzlük çözüm değildir",
"Kıbrıs'ta bir adım önde olmak", "proaktif dış politika".
Davutoğlu'nun yönetimindeki Türk
diplomasisinin ideolojik duruştan ve değerlendirme hatalarından kaynaklanan
başarısızlıkları saymakla bitecek gibi değildir. Türkiye'nin özellikle komşu
olduğu ülkelerin kendi içlerindeki kavgalara taraf olması, hatta fiilen
bulaşması facia ötesi bir durum yaratmıştır. Davutoğlu diplomasisi Suriye, Irak
ve Mısır'da sorunları çözmemiş, tam aksine sorunların parçası hâline gelmiştir.
Proaktif politikadan bahseden
Davutoğlu, Musul Başkonsolosluğuna yönelen IŞİD riskini bile önceden görememiş
ve zamanında konsolosluğun boşaltılmasını sağlayamamıştır. Suriye'de Esad'ın
konumunu ve durumunu da okuyamamıştır. Ermenistan ve Kıbrıs'la olan ilişkilerde
de Davutoğlu aynı basiretsizliği göstermiştir. Gerçek budur, bunun etkisi
sürekli olarak Türkiye’yi rahatsız etmeye devam etmektedir. 
Türkiye, bütün komşularıyla, olduğu
gibi, komşu olduğu bütün ülkelerden sorun ithal etmektedir, hatta bela ithal
etmektedir. Ancak, burada AKP’nin zihinsel bunalımı ve AKP’nin içine düştüğü
çıkmazdan kurtarmak için ortaya attığı birtakım yem niteliğindeki kavramları
ciddi bir biçimde irdelemekte de yarar var. Bu kavramlardan bir tanesi de “Yeni
Türkiye” kavramıdır. 
On iki yıldır tek başına iktidar olan
AKP, on iki yılın sonunda “Yeni Türkiye”ye geçildiğini açıkladı. Bürokratik
vesayet, darbeci gelenek ve kötü siyaset gibi olguların "eski
Türkiye'ye" ait olduğunu ilan ederek geçmişte kaldığını da bizim önümüze
koydular. Yeni Türkiye'de halk ile cumhurbaşkanı arasındaki kopukluğun ortadan
kalktığına da özellikle vurgu yapıldı.
Bu tür bakış açılarıyla -AKP'nin kudret
elitlerinin yaptığı gibi- geçmişe olumlu ya da olumsuz sıfatlar yüklenebilir.
Ancak geçmişi günün şartları içinde değerlendirerek günah keçisi ilan etmek,
her türlü ilerleme ve iyiliğin kaynağı olarak da yeniyi ilan etmek ne kadar
isabetlidir, aslında bunun üzerinde durmakta yarar var.
Biz, Türkiye’yi eski ve yeni olarak
ayrıştıran anlayış üzerinde biraz durmak istiyoruz. “Eski ve yeni Türkiye”
kavramları aslında çok köklü tartışmaların kaynağıdır. O tartışmalara girmeden
olguyla ilgili gerçeklere dikkat çekmek istiyoruz.
“Eskiyi unut, yeni yol tut.” söylemi
sürekliliğe meydan okumak anlamına gelir. Toplumların geçmişlerine “eski”,
hâllerine “yeni” vasıfları yükleyerek birbirlerinin karşıtıymış ya da
alternatifiymiş gibi görmek ya da göstermek en hafif tabirle bölücülüktür.
Milletler geçmişleri, hâlleri ve gelecekleriyle bir bütündür.
Gözden ırak tutulmaması gerekir ki
geçmişte yaşananlar eğer geçmişte kalmış olsaydı bugün gelenekten, töreden,
örften ve âdetten kimse bahsedemezdi. Geçmişte yaşananlar,
birey-toplum-bürokrasi bağlamında birbirlerine eklenerek devam etmeseydi
bugünkü birçok sorunun ya da çözümün de kaynağı olmazdı.
Gerçek şudur: Geçmiş, geleceği gölge
gibi takip etmektedir. Her örgüt ve toplum geçmişinin az ya da çok devamıdır.
Devrini tamamlamış ve toplumun
hafızasına devredilmiş sanılan tarihî gerçeklerin zamanı aşarak, bugünkü
toplumsal şuuru yönetir hâlde olduğu asla akıldan çıkarılmamalıdır.
Geleceğin temellerini atacak nesillere
gösterilecek istikamet, biraz da yaşanmış geçmişin hafızalarında saklıdır.
Bunun için, köklü tarih bilincini anlamaya ihtiyaç vardır. Tarih, sağlıklı
bilinç ve sağlıklı toplumun pusulasıdır. Hafızasını diri tutmayan toplumlar her
zaman istikamet sorunu yaşarlar.
Unutmamak gerekir ki tarih boyunca
toplumlar önce zamana, sonra da düşmanlarına yenilmişlerdir. Zamanla uyumlu
hiçbir organizasyonun rakipleri karşısında başarısız olduğu görülmemiştir ve
görülmeyecektir de. 
Siyasi iktidarlar her şeyi kendileriyle
başlatmak isteyebilirler. Bir zamanlar Napolyon da "Asalet benimle
başlar." demişti. Ancak, tarih siyasi aktörlerin arzularına göre değil,
kendi mecrasında akar. Bu nedenle, Yahya Kemal tarihin sürekliliğini vurgulamak
için "kökü mazide olan ati" kavramını kullanır. Türkiye kavramına
"eski" sıfatı yükleyerek onu her türlü olumsuzluğun kaynağı ilan
etmek, şuursuzluktur.
Bütün olumsuz sıfatları "eski
Türkiye" kavramına yüklemek ve geçmişte kaldığını ilan etmek, tarih şuuru
yoksunluğunun da en yakın alametidir. Geçmiş inkâr değil, bir idrak sorunudur.
Sıfırdan başlamak, cahilliğe ve ilkelliğe davetiye çıkarmaktır. Geçmişi
silinmiş toplumlar, gelecek inşa etme yetenek ve birikiminden mahrum kalırlar.
Çok açık ki eskiye ait ne varsa hepsini eskicide bırakmak mümkün olmuyor. Eski,
gölge gibi, yeni dediklerimizi takip ediyor. Türbeleri, tarihî eserleri,
camileri ve hatıraları yok etmek ya da yok saymak, güncel örnekle IŞİD
ideolojisine siyaseten hizmet etmektir. Hafızadan mahrum olmanın sonuçları
vatandan mahrum kalmaktan daha fecidir.
Tarih, iktidarlarla işbaşı yapmaz.
"Yeni Türkiye" sloganıyla kendinden öncesini yok sayan bir anlayış,
her şeyden önce, tarihi ve sosyal sürekliliği inkâr eden bir anlayıştır.
“Benimle yeni Türkiye başlar.” tavrı kendini milat yerine koymak anlamına da
gelir. Bu, bir çeşit geçmiş siliciliktir. Geçmiş silici olarak tarihe
geçenlerin başında da malum, Mao gelir. Mao'nun da bir zamanlar "En güzel
şiirler, beyaz sayfanın üzerine yazılır." şeklindeki malum sözü çok
meşhurdur.
Şimdi, bu
politikanın Türkiye’de ve Türkiye'nin iç manzarasında ürettiği sorunlara da
kısaca temas etmek istiyorum: AKP Hükûmeti Türkiye'nin onur ve prestijinden çok
kendi siyasi geleceğini düşünen, teröristlerle mücadele yerine müzakereyi
tercih eden bir Hükûmet olduğu için, bu konuda endişelerimiz büyüktür.
Diğer taraftan, Türkiye’den binlerce
kilometre uzakta uluslararası çabalara katkı veren Türk Silahlı Kuvvetlerinin
Türkiye’de eli kolu bağlıdır. Hem cumhuriyetin hem de birlik ve bütünlüğümüzün
bekçisi olan Türk askeri kışlasına hapsedilmiştir. Cumhuriyeti padişahlık
rejimine dönüştürmeyi ve topraklarımızda federatif bir yapı kurmayı aklına
koymuş olan Tayyip Erdoğan, Türk ordusunun işlevini yerine getirmesinin
önündeki en büyük engeldir. Erdoğan yönetimindeki AKP kadrosu askerimizi
güneydoğudaki kentlerden bilerek çekmiştir. Bölgede bölücü terör örgütünün
kendi devletini kuracak altyapıyı serbestçe hazırlamasına iktidar göz
yummaktadır. 
Bugün, bölgeden olmayan kimselerin
serbestçe dolaşmasına izin verilmemektedir. Güvenliği bölücü örgütün
militanları sağlamaktadır. Başbakan Ahmet Davutoğlu da çıkıp “Kimse bize
cumhuriyet dersi veremez, biz varken kimse ülkeyi bölemez.” diyerek hem
kendisini hem de milleti avutmaktadır. Hâlbuki, kendi yaklaşım tarzları
içerisinde bazı milletvekillerinin cumhuriyeti bir reklam arası olarak
nitelendirdiklerini millet bilmiyor değil. O zaman, cumhuriyet reklam arası ise
sizin cumhuriyet dersi almaya ciddi bir biçimde ihtiyacınız var demektir. 
Ey Davutoğlu, sen o koltukta aslında
boşuna oturuyorsun. Sen başbakancılık oynarken Başbakanlık da, AKP Genel
Başkanlığı da Cumhurbaşkanı Tayip Erdoğan tarafından yerine getiriliyor, sen
sadece başbakanmış gibi yapıyorsun. Ahmet Davutoğlu gerçekleri söyleyemiyor ama
biz onun adına söyleyelim: Türkiye şu anda bölünmüş durumdadır, Türkiye’de şu
anda bir devlet krizi vardır. Bunun özellikle altını çizmek istiyorum. Resmî
bölünme için 2015 genel seçimlerinin sonrası beklenmektedir. 
AKP iktidarının amacı, haziran ayında
yapılacak seçimlerde yeterli çoğunluğu elde ederek Anayasa'yı değiştirmek ve
fiilî durumu resmiyete dökmektir. Milletimiz aldatılmaktadır, milletimiz
kandırılmaktadır. Bütün AKP'li milletvekilleri hakikati bilmekte, hatta kendi
aralarında bazılarının vicdanının sızladığını da birbirlerine
fısıldamaktadırlar. Ama Erdoğan’ın diktacı yönetim anlayışı yüzünden iktidar
partisi içinden hiçbir milletvekilinin yüksek sesle sesi çıkmamaktadır ancak
gizli oylamalar sırasında, bu milletvekilleri gerçek görüşlerini ifade etme
imkânlarına sahip olabilmektedirler. Tayyip Erdoğan parti içinde bir korku
imparatorluğu kurmuştur. Erdoğan yasalarına itaat mutlaktır, ona boyun
eğmeyenlerin hemen hesabı görülmektedir. Ayrıca, seçimler yaklaşırken yeniden
aday olması söz konusu olan milletvekillerinden de çıkıp milletin huzurunda
gerçekleri söylemesini beklememiz haksızlık olacaktır. 
Değerli milletvekilleri, Türkiye’nin
gündeminde bu tezkereden çok daha önemli konular var. Şu anda Cumhurbaşkanlığı
makamında kendisini hâlâ AKP lideri olarak gören bir zat oturmaktadır. Bu zat
bir parti genel başkanı gibi yurt gezilerine çıkıp mitingler düzenleyerek
vatandaştan AKP’ye oy istemektedir. Soruyorum sizlere: Dünyanın neresinde böyle
bir Cumhurbaşkanlığı ve Cumhurbaşkanı vardır? Bırakınız cumhurbaşkanlığını,
dünyanın neresinde böyle bir başkanlık sistemi vardır?
Tayyip Erdoğan nevi şahsına münhasır
bir yönetim biçimi icat etmiş, keyfince uygulamaktadır. Geçiniz parlamenter
demokratik sistemi, dünyada uygulanan hiçbir başkanlık sisteminde halkın
belirli bir kesimini ötekileştirmek yoktur. Amerika’da Başkan Cumhuriyetçilerin
de Demokratların da başkanıdır, orada tıkır tıkır işleyen bir sistem vardır.
Bizde ise işleyen bir sistem bizzat Cumhurbaşkanı tarafından çomak sokularak
çalışmaz hâle getirilmiştir. Fransa’da yarı başkanlık sistemine göre
Cumhurbaşkanı partiler üstü bir kişiliktir, bütün Fransız halkını temsil
etmektedir. Rusya’da, Putin bütün Rus halkının lideridir. Türkiye’de ise
Erdoğan sadece AKP’lileri temsil etmekte, sadece AKP’lilerin başı olduğunu
sürekli bir biçimde davranışlarıyla ve ortaya koyduğu söylemlerle ifade
etmektedir. 
Cumhurbaşkanı Erdoğan Mecliste, milletin
vekillerinin huzurunda yemin etmiştir, yeminine göre tarafsız kalması
gerekmektedir, bütün milletin hak ve hukukunu savunması gerekmektedir. Hiçbir
makam hukuk devletinin normlarını, hukukun üstünlüğünü ortadan kaldırma hakkını
hiç kimseye vermez. Hiçbir seçim başarısı ve millî irade desteği, hukuku bir
tarafa bırakıp keyfî davranmayı haklı kılmaz, kılamaz. Yasaları en çok
gözetmesi gereken makam Cumhurbaşkanlığıdır. 
Tayyip Erdoğan sizlerin ve milletin
huzurunda ettiği yeminine uymamaktadır. Yemin namustur ve şereftir.
Cumhurbaşkanı bütün cumhuru yani halkı temsil eder. Oysa Erdoğan halkın
yarısını görmezden gelmektedir. Erdoğan sadece AKP’lilerin temsilcisi gibi
davranmaktadır, üstelik bunu da bilerek yapmaktadır. Israrla ve kasıtlı olarak
partisinden yana olanları temsil etmek suretiyle ayrımcılık yapmaktadır.
Partisini desteklemeyenleri ötekileştirmektedir. Halk AKP’li olanlar ile
olmayanlar şeklinde, bizzat Cumhurbaşkanı tarafından ayrıma uğramaktadır.
Erdoğan böylece Cumhurbaşkanlığı yetkilerini aşmakla kalmamakta, görevini de
kötüye kullanmaktadır. 
1) Tarafsız olan Cumhurbaşkanı
taraflıdır.
2) Yemin etmiştir, yemini
çiğnemektedir.
3) Anayasa’yı çiğnemektedir. Anayasa’yı
çiğneyen bir Cumhurbaşkanı, Cumhurbaşkanı vasfını ve sıfatını kaybeder, en
azından tartışmalı hâle getirir. 
Hukuk fakültesinden alınan diplomalar
iktidara kiralanmak veya iktidarına göre hüküm getirmek için verilmemiştir, o
diplomaların hakkını vermek lazımdır. Hukukun katili olan Tayyip Erdoğan göz
göre göre Anayasa ve yasaları çiğnerken “Cumhurbaşkanı” sıfatıyla pervasızca
parti siyaseti yaparken bazı yargı mensuplarının nasıl sessiz kaldığını da
buradan sormak istiyorum. 
Buradan bir şey daha soracağım. Yüksek
Seçim Kurulu Cumhurbaşkanının siyaset yapması hâlinde ortaya çıkacak tablonun
hangi…
(Mikrofon otomatik cihaz tarafından
kapatıldı)
ÖZCAN YENİÇERİ (Devamla) - …ülkeye ve
hangi rejime ait bir tablo olduğunu da yüksek sesle açıklamak durumunda ve
konumundadır diyor, Aden Körfezi, Soma ve açıklarında görev yapacak olan Türk
Silahlı Kuvvetleri unsurlarına başarılar diliyorum. Allah yâr ve yardımcıları
olsun, sağlam gitsin, sağlam dönsünler. 
Saygılar sunuyorum. (MHP sıralarından
alkışlar) 
BAŞKAN – Teşekkür ederiz Sayın
Yeniçeri.
Adalet ve Kalkınma Partisi Grubu adına
İstanbul Milletvekili Ahmet Berat Çonkar…
Buyurunuz Sayın Çonkar. (AK PARTİ
sıralarından alkışlar)
AK PARTİ GRUBU ADINA AHMET BERAT ÇONKAR
(İstanbul) – Sayın Başkan, değerli milletvekilleri; Türk Silahlı Kuvvetleri
deniz unsurlarının Aden Körfezi, Somali karasuları ve açıkları, Arap Denizi ve
mücavir bölgelerde vuku bulan deniz haydutluğu ve silahlı soygun eylemleriyle
mücadele amacıyla yürütülen uluslararası çabalara verdiği desteğin uzatılmasına
ilişkin Hükûmet tezkeresi üzerinde AK PARTİ Grubu adına söz almış bulunmaktayım.
Bu vesileyle yüce heyetinizi saygıyla selamlıyorum.
Değerli milletvekilleri, değişen tehdit
algılamaları, güvenlik stratejileri ve küreselleşen dünyanın ekonomide
karşılıklı bağımlılık olgusu, yer küremizin yaklaşık dörtte 3’ünü kaplayan
deniz alanları başta olmak üzere tüm ulusların kullanımına açık alanların kabul
edilebilir bir seviyede denetim altında tutulmasını gerekli kılmaktadır. Bu
kapsamda, dünya ticaretinin yaklaşık yüzde 90’ının deniz taşımacılığıyla
gerçekleştirildiği günümüzde denizlerin önemi, ülkelerin güvenliği ve ekonomik
kalkınması açısından daha da artmıştır. 
Deniz taşımacılığının demir yolu, hava
yolu ve kara yolu taşımacılığından çok daha ucuz ve ekonomik olması gerçeği,
dünya ticaretinde deniz taşımacılığının önemli bir paya sahip olmasını sağlamış
ve deniz taşımacılığını, küreselleşen dünyanın artan ticaret hacminin en önemli
öğelerinden biri konumuna getirmiştir. Ancak, deniz taşımacılığındaki artan
ticaret hacmi istikrarsız bölgelerde risk ve tehditleri de beraberinde getirmiş,
özellikle bugün görüştüğümüz tezkerenin konusunu oluşturan Aden Körfezi, Somali
karasuları açıkları, Arap Denizi ve mücavir bölgelerde cereyan eden deniz
haydutluğu ve silahlı soygun olayları, uluslararası ticareti ve dolayısıyla da
bölgesel ve küresel güvenliği tehdit etmeye başlamıştır. 
Deniz haydutluğu ve silahlı soygun
olayları, denizlerin insanlar tarafından ticari ve ulaşım amaçlı kullanılmaya
başlanmasından bu yana var olagelmiştir. Ancak, günümüzde şiddetini artırarak
uluslararası deniz ticaret yollarına ve deniz ticaretine önemli bir tehdit
hâline gelmesiyle her yıl milyarlarca dolar ekonomik zarara neden olmaktadır.
Ayrıca, Somali ile bölgedeki diğer ülkelere yapılan insani yardımların deniz
yoluyla intikalini de güçleştirmesi nedeniyle, konu küresel bir güvenlik
sorununa dönüşmüş bulunmaktadır. Deniz haydutluğu ve silahlı soygun olaylarının
Aden Körfezi ve Somali açıklarında bu derece yoğunlaşması ve artmasının başlıca
nedenleri; Somali’nin egemenliği altında bulunan deniz alanlarını yeterince
kontrol edememesi, siyasi istikrarsızlıklar sonucu oluşan hükûmet ve otorite
boşluğu, modern, teknolojik imkânlara sahip olan deniz haydutlarının ve silahlı
soygun icra eden kişilerin çok geniş bir deniz alanında faaliyet göstermeleri
ve bunların tutuklanıp yargılanmaları konusunda karşılaşılan sorunlar olarak
sıralanabilir.
Değerli milletvekilleri, Süveyş Kanalı,
Kızıldeniz ve Aden Körfezi’nden yıllık ortalama 22 bin ticari gemi geçiş
yapmakta; bu geçişler 1,8 trilyon dolarla dünya ticaretinin yıllık yaklaşık
yüzde 14’üne, 315 milyar dolarla dünya petrol ihracatının yaklaşık yüzde
26’sına karşılık gelmektedir. Avrupa’ya gelen petrolün yüzde 30’unun, ABD ve
Avrupa’ya gelen toplam petrol ve petrol ürünlerininse yüzde 18’inin bu bölgeden
geçtiğini söyleyebiliriz. Türk dış ticareti açısından da bölge hayati önemi
haizdir. Bu bölgeden geçen ticaret gemileri, Türk dış ticaret hacminin, 78
milyar dolarla yüzde 20’sini oluşturmaktadır. Bölgeden geçiş yapan Türk
Bayraklı ve Türkiye bağlantılı ticari gemi sayısı yıllara sari olarak artış
göstermektedir. 2010 yılında geçiş yapan gemi sayısı 280 iken geçen yıl bu sayı
952 olarak gerçekleşmiştir. Görüldüğü üzere, söz konusu eylemlerin vuku bulduğu
deniz alanları, uluslararası deniz ticaretinin başlıca ana güzergâhlarından
biri olup Türk ticaret gemileri ve Türk mürettebatlı yabancı bayraklı gemiler
tarafından da yoğun bir şekilde kullanılmaktadır.
Değerli milletvekilleri, Aden
Körfezi’nde, Somali kara sularında ve açıklarında, Hint Okyanusu’nda seyreden
ticari gemilere yönelik deniz haydutluğu ve silahlı soygun eylemleri, önceki
yıllara oranla sayıca azalsa da bir uluslararası güvenlik meselesi olarak
gündemdeki yerini korumaktadır. Söz konusu bölgede deniz haydutluğuyla mücadele
faaliyetleri, hâlihazırda NATO’nun Okyanus Kalkanı Harekâtı, Avrupa Birliğinin
Atalanta Harekâtı, Amerika Birleşik Devletleri önderliğindeki Birleşik Deniz
Kuvvetleri ve millî kontroldeki gemiler vasıtasıyla olmak üzere dört ayrı
çerçevede yürütülmektedir. 
dört ayrı
çerçevede yürütülmektedir. 
Ülkemiz, yüce Meclisimizin 10 Şubat
2009 tarihli ve 934 sayılı Karar’ıyla, 17 Şubat 2009 tarihinden itibaren
Birleşik Deniz Kuvvetleri bünyesinde oluşturulan Birleşik Görev Kuvveti 151 ve
NATO’nun Okyanus Kalkanı Harekâtı emrinde dönüşümlü olarak görevlendirdiği bir
fırkateynle uluslararası toplumun deniz haydutluğuyla mücadele faaliyetlerine
destek sağlamaktadır. 
Ülkemiz, bu çerçevede 5 Mayıs-13
Ağustos 2009, 1 Eylül-29 Kasım 2010 ve 1 Eylül-11 Aralık 2012 tarihleri
arasında Birleşik Görev Kuvveti 151 Komutanlığı görevini, 7 Aralık 2011 ile 7
Haziran 2012 tarihleri arasındaysa Okyanus Kalkanı Harekâtı Komutanlığı
görevini üstlenmiştir. Birleşik Görev Kuvveti 151’in komutasının Ağustos-Aralık
2015 döneminde de ülkemiz tarafından üstlenilmesi planlanmaktadır. Birleşik
Görev Kuvveti 151’in komutanlığının üstlenilmesiyle, ülkemiz tarafından, NATO
dışında ilk defa denizde çok uluslu bir koalisyon gücünün komutanlığı
yürütülmüştür. 
Ülkemiz, Okyanus Kalkanı Harekâtına ve
Meclisimizin Hükûmete verdiği izin çerçevesinde Birleşik Görev Kuvveti 151’e
bugüne kadar 21 fırkateynle destek vermiştir. Hâlihazırda, Millî Gemi Projesi
(MİLGEM) kapsamında tamamen Türk mühendis ve işçilerinin emeğiyle yapılan
ikinci gemimiz olan Büyükada, millî harekât kapsamında bölgeye intikal etmektedir
ve 5 Şubat Perşembe günü Cibuti Limanı’nda olması planlanmaktadır. 
Fırkateynlere ilaveten, Deniz
Kuvvetleri Komutanlığımızca bölgeden geçiş yapan Türkiye bağlantılı ticaret
gemilerinin faaliyetleri yakından takip edilmekte, geçiş yapan ticaret gemileri
yürürlükteki koruyucu tedbirleri uygulayarak emniyetli seyir yapmaları
konusunda bilinçlendirilmekte, bölgede harekât icra eden yabancı harp
gemileriyle yakın iş birliği içerisinde bulunularak Türk Bayraklı ve Türkiye
bağlantılı ticaret gemilerinin korunması ve desteklenmesi için tavsiyelerde
bulunulmakta ve bölgedeki askerî faaliyetler, deniz haydutluğu tehdit durumu,
alınması gereken tedbirler ile güncel gelişmeler hakkında Ulaştırma, Denizcilik
ve Haberleşme Bakanlığımız aracılığıyla denizcilik sektörümüze bilgilendirmeler
ve uyarılar yapılmaktadır.
Değerli milletvekilleri, bölgedeki
deniz kuvvetleri unsurlarımızca, deniz haydutlarına karşı 2009 Temmuz ayından
bugüne kadar icra edilen 26 operasyonda toplam 179 deniz haydudu etkisiz hâle
getirilmiş, çeşitli ülkelere ait gemilere koruma ve refakat sağlanmış ve
yapılan saldırı girişimleri engellenmiştir. Bölgede görev icra eden
fırkateynlerimiz, Türk Bayraklı ve Türkiye bağlantılı ticaret gemilerinin yanı
sıra Türk Kızılayı adına insani yardım taşıyan gemilerin emniyetli geçişlerinin
sağlanması için de her türlü tedbiri almakta ve gerekli koordinasyonu
sağlamaktadır. Bu çerçevede, 2013 yılında, Somali’deki kuraklık nedeniyle
yaşanan açlık tehlikesine karşı Türk Kızılayı adına Mogadişu Somali’ye insani yardım
taşıyan 5 ticari gemiye bölgede görevlendirilen fırkateynimizle refakat
edilerek emniyetli intikalleri sağlanmıştır. 
Aden Körfezi’nde, Somali kara suları
ile açıklarında ve Hint Okyanusu’nda deniz haydutları ve korsanlar tarafından
bugüne kadar 17 Türk Bayraklı ve Türkiye bağlantılı gemiye saldırı teşebbüsü
gerçekleşmiş, bunlardan 5’i kaçırılmayla sonuçlanmış, müteakiben serbest
bırakılmıştır. Bölgede icra edilen askerî harekât ve ticaret gemilerinin aldığı
koruyucu tedbirler sayesinde 2010 Mart ayından bu yana Türk Bayraklı veya
Türkiye bağlantılı herhangi bir ticari gemi kaçırılmamış, son bir yıl
içerisinde ise herhangi bir ticari gemi Türk deniz gücünün vazife yaptığı
bölgede saldırıya dahi uğramamıştır. 
Yine, geçen yıl, 5 Kasım 2014
tarihinde, Afrika’nın batısındaki Nijerya’nın Gine Körfezi’nde Malta bayraklı
“Basat” isimli Türk sahipli gemi deniz haydutluğuyla mücadele harekâtı icra
edilmeyen bir bölgede deniz haydutları tarafından silahlı saldırıya uğramış, 2
personeli rehin alınmıştır. Bu 2 personel yapılan girişimler neticesinde 14
Kasım 2014 tarihinde serbest bırakılmıştır. Söz konusu saldırı, Aden Körfezi ve
Somali açıklarında alınan güvenlik önlemlerinin bir sonucu olarak deniz
haydutluğu faaliyetlerinin son dönemde Afrika’nın batısına, özellikle de Gine
Körfezi’ne kayma eğilimine girdiği yönünde değerlendirilmektedir. TBMM kararı
çerçevesinde, bölgede görevlendirilen deniz kuvvetleri unsurlarının, deniz
haydutları ve silahlı soygun icra eden kişilere yönelik Somali toprakları
üzerinde herhangi bir kara harekâtında görevlendirilmediklerini de ayrıca ifade
etmek isterim. 
Değerli
milletvekilleri, deniz haydutluğu tehdidinin çözüm anahtarı karadadır. Çözüm,
Somali’nin iç düzeninin sağlanması, refah ve huzura kavuşturulmasıyla mümkün
olabilecektir. Bu minvalde, uluslararası toplumun kapsayıcı bir yaklaşımla
müşterek hareket etmesinin, etkin tedbirler almasının ve uygulamasının önemi
büyüktür.
Ülkemiz, bu
çerçevede, deniz haydutluğuyla mücadelede sürdürdüğü çabalara paralel olarak
Somali’ye yardımlarını hız kesmeden devam ettirmekte, kapsamlı stratejiye
dayanan bir Somali politikası yürütmektedir. Somali’yi uluslararası gündemin
bir parçası hâline getirmek, insani yardım, kalkınma ve altyapı projeleri,
siyasi uzlaşma, güvenlik ve askerî alanlarda destek vermek söz konusu
stratejinin unsurlarıdır. Ülkemiz, tüm bunlara ek olarak Somali’ye insani
yardım ve kalkınma alanında yaklaşık 400 milyon dolar yardım yapmıştır.
Türkiye
uluslararası toplumla iş birliği hâlinde Somali’deki çok boyutlu faaliyetlerini
kararlılıkla sürdürmektedir. Bu çerçevede, Sayın Cumhurbaşkanımızın Ağustos
2011’de Somali’ye Başbakan olarak gerçekleştirdiği ziyaret, Somali’yle
ilişkilerimizde ve Somali’nin yeniden uluslararası gündemin odak noktasına
yerleştirilmesinde dönüm noktası olmuştur. Sayın Cumhurbaşkanımızın üç buçuk
yıl aradan sonra, 25 Ocak 2015 tarihinde Somali’ye gerçekleştirdiği ziyaret,
Somali’ye yönelik taahhüdümüzün ve politikamızın sürekliliğini, ayrıca iş
birliğimizin somut projelerle devam edeceğini ortaya koymuştur. 
Mogadişu
Büyükelçiliğimizin Kasım 2011’de yeniden açılması ve Mart 2012’de Türk Hava
Yollarının Mogadişu seferlerine başlaması da Somali’nin yalnızlığının
kırılmasına ve uluslararası toplumla bütünleşmesine hizmet eden adımlar
olmuştur. Somali’ye uçan tek uluslararası hava yolu olan Türk Hava Yollarının
uçuşlarını gerçekleştirebilmesi için hava ulaştırma altyapısı ilgili
kurumlarımız tarafından inşa edilmiştir. 
Değerli milletvekilleri, 2012 Ağustos
ayından bu yana Somali’de birçok alanda önemli ilerlemeler kaydedilmektedir.
Somali Parlamentosunun teşkili, Cumhurbaşkanının seçimi, Başbakanın atanması ve
hükûmetin oluşturulması, Somali’nin siyasi ve demokratik tarihindeki önemli
adımları teşkil etmiştir. Somali’de yeni bir dönem başlamıştır. Somali’de yeni
dönemin önceliklerini, devlet kurumlarının inşası, temel kamu hizmetlerinin
sağlanması, yeniden imar, kalkınma, güvenlik kurumlarının yapılandırılması,
ulusal uzlaşının sağlanması, mültecilerin evlerine dönüşleri ve yerel
yönetimlerin güçlendirilmesi olarak görüyoruz.
Türkiye olarak, Somali’nin geleceğinin
şekillendiği bu dönemde de Somalili kardeşlerimizin yanında yer almaya, onları
desteklemeye ve yeniden ayağa kaldırmaya yönelik çalışmalarımıza devam
edeceğiz. Somali’de güvenlik güçlerinin yeniden yapılandırılmasının en
öncelikli konu olduğuna inanıyoruz. Somali’nin kalkınmasında ülkemiz öncü bir
iş birliği sergilemekte ve bu iş birliğimiz ortak yatırımlarla artarak devam
etmektedir.
Görüleceği üzere, bir yandan
korsanlıkla mücadeleye katkıda bulunurken diğer yandan korsanlığa yol açan
olumsuzlukların ortadan kaldırılması amacıyla Somali’ye yönelik kapsamlı bir
strateji izlemekteyiz. 
Sayın Başkan, değerli milletvekilleri;
Eritre, Etiyopya, Cibuti, Kenya ve Somali’yi içeren Afrika Boynuzu bölgesi,
uzun yıllardır barış ve istikrardan yoksun, devletler arası ve kabileler arası
çatışmalara sahne olan ve bu gelişmeler nedeniyle uluslararası camianın
gündeminden düşmeyen bir coğrafyadır. Bu coğrafya tarihte de bugün de dünyanın
güçlü ülkelerinin ilgi odağında olmuştur. Sömürgeci ülkelerce çizilen Afrika
Boynuzu’ndaki ülkelerin sınırı bugünkü sorunların da temelini oluşturmaktadır.
Osmanlı
İmparatorluğu, 16’ncı yüzyıldan itibaren bölgede yeni palazlanmaya başlayan
Avrupa sömürgeciliğine karşı bir güç olarak mücadele vermiş, yerel halklara
maddi ve manevi destek sağlamıştır. Atalarımız da bugün bizler de Batı’nın
sömürgeci anlayışını hiçbir zaman benimsemedik ve hep karşısında durduk.
Afrika’yla ikili ve çok taraflı ilişkilerimizde ortak menfaat alanları oluşturulmasına
ve ortaklık bağının güçlendirilmesine her zaman özen gösterdik. Bugün Afrika’ya
ilgi duyan ülkelerin çoğunun Afrika’nın temel sorunlarına kalıcı çözümler
üretmekten ziyade bu ülkelerin zenginliklerinden pay alma peşinde olmaları
Türkiye’mizi bu ülkelerden farklı kılmaktadır. 
Değerli milletvekilleri, 54 ülkenin
bulunduğu ve 1 milyardan fazla insanın yaşadığı Afrika, birçok ülkesinde
kaydedilen hızlı ekonomik büyüme, demokrasiye geçişte yakaladığı ivme, doğal ve
insani kaynaklar açısından sahip olduğu potansiyelle umut vadeden bir kıta
olarak dünya sahnesindeki yerini almaktadır. Son yıllarda dünyanın en hızlı
büyüyen ekonomilerinden bir kısmı Afrika’dadır. 1989’da kıtada sadece 3 ülkede
demokrasi varken bugün bu sayı kıta ülkelerinin üçte 1’ini aşmıştır. 21’inci
yüzyılın ikinci yarısı Afrika yüzyılı olarak görülmekte, küresel sahnede yeni
bir aktör olarak Afrika, tüm dünya devletleri için önem arz etmektedir. Bugün
dünyanın güçlü ülkeleri Afrika’nın kaynakları için yarış hâlindedirler.
Özellikle de Sahra’nın güneyindeki Afrika’ya, kısa adıyla SAGA’ya önümüzdeki
yıllarda ilginin daha da yoğunlaşacağı, bu bölgede rekabetin daha da artacağı
mutlaktır. Bu çerçevede, Sahra Altı Afrika ve genelde Afrika Kıtası, ülkemizin
dış politika öncelikleri arasında yerini korumaktadır. 
Değerli milletvekilleri, SAGA
ülkeleriyle ekonomik, siyasi ve kültürel ilişkiler ağı örülmesi amacıyla
uygulamaya başladığımız Afrika’ya açılım politikası sürecinde ülkemiz, kıta
ülkeleri tarafından örnek ülke ve güvenilir ortak olarak görülmektedir. Kıtayla
olan tarihî geçmişimiz bu noktada çok önemlidir. Afrika’ya açılım politikamız
çerçevesinde 2005 yılından beri etkin olarak yürütülen çalışmaların son halkası
olarak, Sayın Cumhurbaşkanımızın geçtiğimiz günlerde, 21-24 Ocak tarihlerinde
Etiyopya, Cibuti ve Somali’ye gerçekleştirdiği devlet ziyaretleri
Türkiye-Afrika ortaklığının sağlam zemininin pekiştirilmesi ve istikrarlı bir
şekilde yürütülmesi açısından önem arz etmektedir. Türkiye’nin Afrika açılımı,
bu süreçten rahatsızlık duyanların tehditlerine takılmadan, insani temelde ve
artan bir ivmeyle devam edecektir. Bu sürecin yönetiminde aktif rol üstlenen,
başta Cumhurbaşkanımız Sayın Recep Tayyip Erdoğan ve Başbakanımız Sayın Ahmet
Davutoğlu’na, Dışişleri Bakanımız Sayın Mevlüt Çavuşoğlu’na, Dışişleri
Bakanlığımız ve TİKA çalışanları başta olmak üzere, tüm ilgili kamu ve sivil
toplum kuruluşlarımıza ve sağladığı katkı ve desteklerden dolayı aziz
milletimize şükranlarımı sunuyorum. 
Sayın Başkan, değerli milletvekilleri;
bu düşüncelerle Anayasa’nın 92’nci maddesi gereğince, Türk Silahlı Kuvvetleri
deniz unsurlarının, 10 Şubat 2009 tarihli ve 934 sayılı Türkiye Büyük Millet
Meclisi Kararı’yla belirlenen ilke ve esaslar dâhilinde başlatılan ve son
olarak 16 Ocak 2014 tarihli ve 1054 sayılı Türkiye Büyük Millet Meclisi
Kararı’yla 10 Şubat 2014 tarihinden itibaren bir yıl süreyle uzatılan deniz
haydutluğu ve silahlı soygunla mücadele görevinin, Aden Körfezi, Somali kara
suları ve açıkları, Arap Denizi ve mücavir bölgelerinde 10 Şubat 2015 tarihinden
itibaren bir yıl süreyle bir kez daha uzatılması için gerekli yetkinin
verilmesinin uygun olacağını değerlendirdiğimizi ifade ediyor, hepinizi
saygıyla selamlıyorum. (AK PARTİ sıralarından alkışlar)
BAŞKAN – Teşekkür ederiz Sayın Çonkar. 
Şahsı adına, Adana Milletvekili Osman
Faruk Loğoğlu. 
Buyurunuz Sayın Loğoğlu. (CHP
sıralarından alkışlar)
OSMAN FARUK LOĞOĞLU (Adana) – Sayın
Başkan, teşekkür ediyorum. Değerli arkadaşlar, sizlere de saygılar sunuyorum. 
Tezkere konusunda Cumhuriyet Halk
Partisinin olumlu yaklaşımı biraz önce grubumuz adına konuşan Sayın Osman
Korutürk tarafından açıklandı. O konuya tekrar ayrıntılı olarak girmeyeceğim
fakat şunu söylemek isterim: Türkiye’nin Aden Körfezi ve mücavir bölgelerde
korsanlık ve deniz haydutluğuyla mücadele etmesine hiçbir itirazımız yoktur.
Birleşmiş Milletler Güvenlik Konseyi kararları doğrultusunda görev yapan bu
güce katılmamız Türkiye’nin geleneksel dış politikası çerçevesinde uygun bir
davranıştır. Ancak, burada bir hatırlatmada bulunmak isterim; elbette
haydutlukla, korsanlıkla mücadele edilsin fakat Somali halkının, Somalili
denizcilerin, Somalili balıkçıların, onların da haklarının korunması için
Türkiye’nin bir başka cephede de girişimde bulunması herhâlde gerekir diye
düşünüyorum ve bunun yapılmasının doğru olacağını düşünüyorum. 
Biz, Cumhuriyet Halk Partisi olarak
korsanlık, haydutluk ve kanun dışılıkla her yerde mücadele edilmesinden
yanayız. Ancak, uzaklarda korsanlıkla mücadele eden Türkiye’nin iktidardaki
Hükûmeti eğer daha yakın bölgelerde komşularına ve dostlarına karşı korsanlığı
anımsatan politikalar izliyor ise buna da şiddetle itirazımız vardır. Çünkü,
Türkiye’nin bugün bölgesinde izlediği politikalar, maalesef, sorumlulukla
bağdaşmayan, uluslararası hukukla bağdaşmayan, iyi komşuluk ilişkileriyle
bağdaşmayan politikalardır. Bunların da birkaç örneğine, kısaca, bana ayrılan
sürede değinmek istiyorum.
Bir grup sözcüsü, hakikaten, tezkerenin
gerekçesinde yer alan bir iki ifadeye dikkat çekti, ben de o konuya bir iki
cümleyle değinmek istiyorum. Bölgesel ölçekte oynadığımız rol ve görüntümüzü
pekiştirmek amacıyla bu yetki isteniyor. Biz, öteden beri, hakkında 5 tane
gensoru verdiğimiz Dışişleri Bakanı Davutoğlu’nun bu hayal dünyasındaki
gezisinin maalesef sona ermediğini tezkeredeki bu ifadelerden de görüyoruz. Bu
gerçek dışı, hayal ürünü olan değerlendirmeler Türkiye Cumhuriyeti gibi önemli
bir ülkenin, önemli bir gücün dış politikasını yürüten insanlara, beyinlere,
zihinlere yakışmıyor; bu konuda bir uyarıda bulunmak istiyorum.
Değinmek istediğim
iki tane konu var. Bunlardan birincisi Mısır’la ilgili. Bu konuya kısmen
değinen arkadaşlarımız oldu benden önceki konuşmalarda. Fakat, ben, bu konuda
Sayın Başbakana da bir soru önergesi verdim. İstanbul’da Müslüman Kardeşlerin
bağlantılı olduğu ileri sürülen “Rabia”, “Mısır el Aan”, “El Şark” ve
“Mükemmilin” isimli televizyon kanallarında Mısır halkını şiddete yöneltmeyi
amaçlayan ve ülkedeki yabancıları tehdit eden yayınlar yapılıyor. Türkiye’nin
bu yayınları yapan medya kuruluşlarına ev sahipliği yapması Mısır yönetiminin
daha şimdiden ağır tepkisini çekmiş ve Batı medyasında da Türkiye’nin şiddete
destek verdiği, terör örgütlerine destek verdiği yolundaki algıyı daha da
pekiştiren yeni bir halka, yeni bir algı yaratmıştır.
Biz, uzun yıllar
-Sayın Korutürk belirtti- Roj TV konusunda mücadele verdik. Ben de Danimarka’da
Büyükelçiyken, Kopenhag’da Büyükelçiyken bu mücadelenin parçasıydım. Bizim
argümanımız… “Terör örgütü propagandası yapan bir yayın kuruluşuna izin
veremezsiniz, bunun lisanslarının iptal edilmesi gerekir.” diye uzun yıllar
mücadele verdik ve Danimarkalılar veya diğer Avrupa ülkeleri -çünkü Roj TV
sürekli yer değiştiriyordu- bunu yapmadığı için de hep böyle öfkemizi çeken,
suçlamalarımıza hedef olan konuma giriyorlardı. Şimdi aynı işi İstanbul’dan biz
Mısır’a yapıyoruz.
Benim Sayın
Başbakana sorduğum sorular: Mısır halkını şiddete kışkırtan ve ülkedeki
yabancıları tehdit eden yayınların Türkiye’den yapılıyor olması Anayasa’mıza
uygun mudur, yasalarımıza uygun mudur; bunun altyapısı nedir? Bunu bilmemiz
lazım. Yani, Türkiye’de her önüne gelen çıkıp istediği yayını istediği ülkeye
seçilen içerikle yapma özgürlüğüne, hakkına sahip midir, yoksa bu işleri
düzenleyen bir mevzuatımız var mıdır; varsa, bu yayınlar bu mevzuata, bu
yasalara uygun mudur?
İkincisi: AKP Hükûmeti söz konusu
yayınları yapan kuruluşlara yönelik olarak bir girişimde bulunmuş mudur?
Bugün, Mısır örneğinde yaşanmakta olan,
geçmişte Türkiye ve Danimarka arasında Roj TV bağlamında yaşanan gelişmelerle
bir benzerlik taşıyor mu? Bunu da bilmek isteriz. 
Türkiye, bahse konu konulara ev
sahipliği yaptığı için teröre destek vermekle itham edilmektedir. Bu konuda da
Hükûmet ne düşünmektedir? Bunları bilmek istiyoruz. 
Bu, tabii, AKP iktidarlarının komşu
ülkelere yönelik olarak izlediği politikanın bir tekrarından ibarettir. Bu
politika, özünde bu ülkelerin iç işlerine müdahale etmek, bu ülkelerin içindeki
ihtilaflar arasında taraflardan birinin yanında olmak öbürüne karşı çıkmak
şeklinde tezahür eden politikaların bir devamıdır. Suriye’de yaptığımızı sanki
Mısır’da tekrarlamak üzereyiz gibi bir endişe taşıyorum. 
İkinci ve son
konum Suriye konusu. Bu konu gündemden her ne hikmetse düştü fakat bilelim ki
26-29 Ocak tarihlerinde Moskova’da önemli bir toplantı yapıldı. Bu, Birleşmiş
Milletler, ABD ve Batılı ülkeler tarafından desteklenen bir toplantı oldu,
hatta Birleşmiş Milletlerin Suriye Özel Temsilciliği de bu toplantıda hazır
bulundu. Ayrıca, Suriye muhalefetinin önemli bir kısmı ve PYD de bu toplantıda
hazır bulundu. PYD’nin varlığı, Suriye’nin toprak bütünlüğü ve ulusal birliği
bakımından bizce önemli bir katılımdı. Bu toplantıda bazı hususlarda anlaşmaya
da varıldı. Bunlar, insani yardımların Suriye’nin bütün bölgelerine
ulaştırılmasının hızlandırılması, Suriye halkına yönelik uygulanan ekonomik
yaptırımların hafifletilmesi ve kaldırılması için uluslararası topluma çağrı
yapılması, İsrail’in Suriye ve Lübnan’a yönelik saldırgan tutumunun kınanması,
İsrail’in Birleşmiş Milletler Şartı’na ve ilgili uluslararası kararlara uyması
için uluslararası toplumun İsrail’e baskı yapmaya çağrılması. Bunlar güzel,
mütevazı sonuçlar; bir başlangıçtı. Ve bu toplantıyı düzenleyen Rusya’daki
sivil toplum kuruluşu -Hükûmet de değildi- bu Moskova Süreci’nin Cenevre
Süreci’nin bir devamı olduğu şeklinde bir açıklama yaparak daha genel olan
Birleşmiş Milletler çerçevesine Moskova Konferansı’nı oturttu; bu da doğru bir
hareketti. Fakat burada ilginç olan, AKP Hükûmetinin, Hükûmetin tutumu. AKP
Hükûmeti, Moskova Konferansı’nı baltalamak için elinden gelen her şeyi yaptı.
Elbette bunlar medyaya yansımıyor ama ne yaptı? Bu konferansa gitmesi gereken
Suriye muhalefetinin ana unsurlarının yani Müslüman Kardeşlere yakın unsurların
bu konferansa katılmasını engellediler ve gitmelerini istemediler ve bunu da
sağladılar. Dolayısıyla, bir noktada Suriye rejiminin karşısında olan Suriye
muhalefeti Moskova Konferansı’na eksik bir kadroyla gitmiş oldu.
O nedenle, biz, AKP’nin bu Esad
saplantılı Suriye politikasının devam ettiğini ve Suriye halkının acılarının,
ızdırabının devam ettiğini, akan kanın devam ettiğini ve bütün bunlardan da
öncelikli olarak Adalet ve Kalkınma Partisinin sorumlu olmaya devam ettiğini
bir defa daha söylüyoruz. İnsafa gelin diyoruz, aklınızı başınıza toplayın
diyoruz ve Suriye halkının acısının dinmesi için doğru dürüst davranın, doğru
dürüst birtakım adımlar atın diyoruz. Bunu komşu ülke olarak yanımızdaki
insanlara borçluyuz.
Hepinize saygılar sunuyorum. (CHP
sıralarından alkışlar)
BAŞKAN – Teşekkür ederiz Sayın Loğoğlu.
Şahsı adına, Kırıkkale Milletvekili
Ramazan Can. 
Buyurunuz Sayın Can. (AK PARTİ
sıralarından alkışlar)
RAMAZAN CAN (Kırıkkale) - Sayın Başkan,
değerli milletvekilleri; Genel Kurulu saygıyla selamlıyorum.
Aden Körfezi,
Somali kara suları açıkları ve Arap Denizi civarında korsanlık eylemlerinin,
deniz haydutluğu ve silahlı soygunların artması üzerine deniz ticareti ve
güvenliği tehlikeye düşmüştür. Bu nedenle, Birleşmiş Milletler Güvenlik Konseyi
bir karar almıştır. Bu karara istinaden, Türkiye Büyük Millet Meclisi de 2009
yılından itibaren birer yıl arayla süreyi uzatarak Silahlı Kuvvetlerin deniz
unsurlarının o bölgede konuşlandırılmasına karar vermiştir. Yine süre dolmak
üzeredir. 10 Şubattan itibaren Türkiye Büyük Millet Meclisi Genel Kurulunun
takdiriyle görev süresinin bir yıl daha uzatılması öngörülüyor. 
Bu tezkereye Türkiye Büyük Millet
Meclisindeki siyasi partilerin tamamı destek vermektedir çünkü Türk deniz
ticaret gemilerinin o yörede emniyetinin gerekli biçimde sağlanabilmesi için bu
desteğe ihtiyaç vardır.
Genel Kurulun tezkereye desteğini
umuyor, hepinizi tekrar saygıyla selamlıyorum. (AK PARTİ sıralarından alkışlar)

BAŞKAN – Teşekkür ederiz Sayın Can.
Sayın Tanal, sisteme girmişsiniz,
nedir?
MAHMUT TANAL (İstanbul) – Sorum vardı
Sayın Bakana ama Sayın Başkanım…
BAŞKAN – Biliyorsunuz, bu soru-cevaplı
bir yöntem değil, tezkere görüşüyoruz, o yüzden…
MAHMUT TANAL (İstanbul) – Sayın Enerji
Bakanımızı böyle geç bulduğumuz için…
BAŞKAN – Böyle bir usulümüz yok, kusura
bakmayınız.
MAHMUT TANAL (İstanbul) – Peki Sayın
Başkanım.
BAŞKAN – Şimdi, Başkanlık tezkeresi
üzerindeki görüşmeler tamamlanmıştır.
Şimdi tezkereyi tekrar okutup
oylarınıza sunacağım.
Türkiye Büyük
Millet Meclisi Başkanlığına
Aden Körfezi, Somali kara suları ve
açıkları, Arap Denizi ve mücavir bölgelerde vuku bulan korsanlık/deniz
haydutluğu ve silahlı soygun eylemleri hakkında 2008 yılından bu yana kabul
edilen Birleşmiş Milletler Güvenlik Konseyi kararları ve Türkiye Büyük Millet
Meclisinin 10/2/2009 tarihli ve 934 sayılı Kararı’yla bir yıl için verdiği,
bilahare 2/2/2010 tarihli ve 956 sayılı, 7/2/2011 tarihli ve 984 sayılı,
25/1/2012 tarihli ve 1008 sayılı, 5/2/2013 tarihli ve 1031 sayılı ve 16/1/2014
tarihli ve 1054 sayılı Kararlarıyla birer yıl süreyle uzattığı izin
çerçevesinde, Türk Silahlı Kuvvetleri deniz unsurlarının söz konusu bölgelerde
konuşlandırılması suretiyle, bölgede seyreden Türk Bayraklı ve Türkiye
bağlantılı ticari gemilerin emniyetinin etkin şekilde muhafazası ve
uluslararası toplumca yürütülen korsanlık/deniz haydutluğu ve silahlı soygun eylemleriyle
müşterek mücadele harekâtına aktif katılımda bulunulması sağlanmış, bu alanda
Birleşmiş Milletler sistemi içinde ve bölgesel ölçekte oynadığımız rolün ve
görünürlüğümüzün pekiştirilmesi temin edilmiştir.
Anılan bölgelerde meydana gelmeye devam
eden korsanlık/deniz haydutluğu ve silahlı soygun eylemleriyle uluslararası
toplumca mücadele edilebilmesine cevaz veren Birleşmiş Milletler Güvenlik
Konseyinin ilgili kararlarının süresi son olarak 12/11/2014 tarihli ve 2184
sayılı Kararla bir yıl daha uzatılmıştır.
Bu kapsamda, Türk Silahlı Kuvvetleri
deniz unsurlarının Aden Körfezi, Somali karasuları ve açıkları, Arap Denizi ve
mücavir bölgelerde görevlendirilmesi için Hükümete verilen ve son olarak
16/1/2014 tarihli ve 1054 sayılı Karar ile 10/2/2014 tarihinden itibaren bir
yıl uzatılan izin süresinin, 10/2/2009 tarihli ve 934 sayılı Kararda belirlenen
ilke ve esaslar dâhilinde, 10/2/2015 tarihinden itibaren bir yıl daha
uzatılmasını Anayasanın 92 nci maddesi uyarınca arz ederim.
 Ahmet
Davutoğlu
 
Başbakan
BAŞKAN – Kabul edenler… Kabul
etmeyenler… Kabul edilmiştir.
Şimdi de Adalet ve Kalkınma Partisi
Grubunun İç Tüzük’ün 19’uncu maddesine göre verilmiş bir önerisi vardır, okutup
işleme alacağım ve oylarınıza sunacağım.
VII.- ÖNERİLER
A) Siyasi Parti Grubu
Önerileri 
1.- AK PARTİ
Grubunun, Genel Kurulun 3 Şubat 2015 Salı günkü birleşiminde 683 sıra sayılı
Kanun Tasarısı’nın görüşmelerinin tamamlanmasına kadar çalışmalarına devam
etmesine ilişkin önerisi
3/2/2015
Türkiye Büyük
Millet Meclisi Başkanlığına
Danışma Kurulu 3/02/2015 Salı günü
(bugün) toplanamadığından, İç Tüzük’ün 19 uncu maddesi gereğince, grubumuzun
aşağıdaki önerisinin Genel Kurulun onayına sunulmasını arz ederim.
 Mahir
Ünal
 Kahramanmaraş
 AK
PARTİ Grup Başkan Vekili
Öneri:
Genel Kurulun 03 Şubat 2015 Salı günkü
(bugün) birleşiminde 683 sıra sayılı Kanun Tasarısı’nın görüşmelerinin
tamamlanmasına kadar çalışmalarına devam etmesi önerilmiştir.
BAŞKAN – Kabul edenler… Kabul
etmeyenler… Kabul edilmiştir.
Şimdi, İç Tüzük’ün 37’nci maddesine
göre verilmiş bir doğrudan gündeme alınma önergesi vardır, okutup işleme
alacağım ve daha sonra oylarınıza sunacağım.
VI.- BAŞKANLIĞIN
GENEL KURULA SUNUŞLARI (Devam)
E) Önergeler
1.- Kocaeli
Milletvekili Lütfü Türkkan’ın, (2/1668) esas numaralı 298 Sayılı Seçimlerin
Temel Hükümleri ve Seçmen Kütükleri Hakkında Kanunda Değişiklik Yapılmasına
İlişkin Kanun Teklifi’nin doğrudan gündeme alınmasına ilişkin önergesi (4/233)
Türkiye Büyük
Millet Meclisi Başkanlığına
26/4/1961 tarihli 298 sayılı (2/1668)
Seçimlerin Temel Hükümleri ve Seçmen Kütükleri Hakkında Kanun’da değişiklik
yapılması hakkındaki kanun teklifimiz ilgili komisyonda 45 gün içinde
görüşülmediği için İç Tüzük’ün 37. maddesi gereğince kanun teklifimizin
doğrudan Genel Kurula getirilmesi için söz talep ediyorum.
Saygılarımla. 
 Lütfü
Türkkan 
 Kocaeli
BAŞKAN – Teklif sahibi olarak, Kocaeli
Milletvekili Lütfü Türkkan. (MHP sıralarından alkışlar)
Buyurunuz Sayın Türkkan.
LÜTFÜ TÜRKKAN (Kocaeli) – Sayın Başkan,
değerli milletvekilleri; 298 sayılı Seçimlerin Temel Hükümleri ve Seçmen
Kütükleri Hakkında Kanun’un 93’üncü maddesinde bir değişiklik yapılması
amacıyla vermiş olduğum kanun teklifinin doğrudan yüce Meclisin gündemine
alınmasıyla ilgili söz aldım. Hepinizi saygıyla selamlıyorum.
Bu kanun teklifimiz şöyle diyor: “Kurul
başkanı oyunu kullanan seçmene kimlik kartını verirken seçmen listesindeki adı
hizasına imzasını attırdıktan sonra, ayrıca sol elinin işaret parmağını
çıkmayan özel boyayla boyayarak bastırır. İmza atamayanların parmak izinin
alınmasıyla yetinilir. Bu parmağı olmayan seçmenin hangi parmağını bastığını da
yanına yazar.” Yani, seçimlerde daha önce parmaklara sürülen ancak sonra
kaldırılan seçim boyasının tekrar getirilmesini öngörüyor sevgili arkadaşlar.
Heyecanlanmayın! Adres Kayıt Sistemi’nin hayata geçirilmiş olması ve Bilgisayar
Destekli Merkezi Seçmen Kütüğü Sistemi kapsamında her seçmene Türkiye
Cumhuriyeti kimlik numarası verilmek suretiyle “22 Temmuz 2007’de yapılan
milletvekili genel seçiminde ve 21 Ekim 2007 tarihinde gerçekleştirilen
halkoylamasında mükerrer oyla karşılaşılmamış.” gerekçesi öne sürülerek,
çıkmayan özel boyaya artık ihtiyaç kalmadığı değerlendirilmişti. Çıkmayan özel
boyanın fıkra kapsamından çıkarılması suretiyle maddede değişiklik yapılmış ve
özel boyayla oy kullanan seçmenin parmağının işaretlenmesi de kaldırılmıştı. Bu
kanun teklifinin verildiği tarihe baktığınız zaman 24 Haziran 2013 tarihini
göreceksiniz yani 30 Mart 2014’te yapılan mahallî idareler seçimlerinden önce.
Ama, o zaman ne yazık ki Genel Kurul gündemine gelmedi bu kanun teklifi. 30
Mart seçimlerinin ardından birçok yerde seçim sonuçlarıyla ilgili tartışmaların
ardı arkası kesilmedi. İşte biz bu tartışmaların yaşanmaması için naçizane bir
öneride bulunduk ama ne yazık ki dinletemedik. Bunun en yakın örneği Ankara
seçimleri, bunun en yakın örneği Yalova seçimleri. Seçimler kaç defa gitti,
geldi, bir sürü mükerrer oy tespit edildi. Şimdi, önümüzde milletvekili genel
seçimleri var. Dört ay zamanımız var ve bu kanun teklifimiz belki de önümüzde
bir fırsat olarak duruyor.
Sayın Başkan, değerli milletvekilleri;
adrese dayalı seçmen listelerinin her zaman tartışmalı olması ve ayrıca seçmen
listesine yazılan kişilerin yazım işinin Hükûmetin emrindeki memurlar
tarafından gerçekleştirilmesi kuşkuları beraberinde getirmektedir. Bugüne kadar
pek çok kez, sandıkların sayımı ve seçim sonuçlarıyla ilgili tartışmalar
yaşandı. Bu nedenle ülke iradesi tam anlamıyla yansıtılamadı. Çöplerden oy
pusulaları toplandı. Bir kez oy verme hakkı olduğu hâlde, bir kişinin birden çok
oy kullandığıyla ilgili iddialar ve bunların üzerindeki kuşkular hâlâ
giderilebilmiş değil. 1 milyon 177 bin seçmene sahip benim bölgem Kocaeli’nde
de yaklaşık 117 bin, ikametgâhı olmayan ancak oy kullanan kişi tespit
edilmiştir. Yasaya da aykırı olan bu hileli işlem nedeniyle “Kocaeli’nde
yapılan seçimlerin iptal edilmesi gerekmektedir.” desek de sözümüz dinlenmedi.
Sayın Başkan, değerli milletvekilleri;
burada en önemli husus mükerrer oy kullanma hususudur. Daha önceki seçimlerde
parmağa sürülen boyayla bunun önüne geçilmiştir. Ancak, ülkenin içinde
bulunduğu atmosfer ve yaşanan milletvekili genel seçimleri de dikkate
alındığında bunun tekrar yaşama geçirilmesi acil bir ihtiyaç olarak
gözükmektedir.
Bakanlar yoluyla yapılan birtakım
yolsuzlukların normal görüldüğü, Yüce Divanda ve Meclis Genel Kurulunda iktidar
partisinin oylarıyla hırsızlıkların, yolsuzlukların üstünün örtüldüğü bir
ortamda oy hırsızlığına da mı izin vereceksiniz? Onu sormak istiyorum.
Gelinen noktada, önümüzdeki seçimden
sağlıklı sonuç çıkması için, mükerrer oy kullanılabileceği yolundaki şüphelerin
giderilmesi için tekrar parmak boyamaya dönülmesi ve böyle tek maddelik bir
kanun teklifinin Meclis gündemine alınarak bir an önce kanunlaştırılması
gerektiğini ifade etmek istiyorum.
Kanun teklifimizin Meclis gündemine
alınması konusunda desteklerinizi bekliyor, hepinize saygılar sunuyorum. (MHP
sıralarından alkışlar) 
BAŞKAN – Teşekkür ederiz Sayın Türkkan.
Kayseri Milletvekili Yusuf Halaçoğlu.
Buyurunuz Sayın Halaçoğlu. (MHP
sıralarından alkışlar) 
YUSUF HALAÇOĞLU (Kayseri) – Teşekkür
ederim Sayın Başkanım. 
Değerli milletvekili arkadaşlarım,
hepinizi saygıyla selamlıyorum. 
Anayasa’mızın 67’nci maddesinde aynen
“Seçim kanunları, temsilde adalet ve yönetimde istikrar ilkelerini bağdaştıracak
biçimde düzenlenir.” denmektedir. 
Değerli
arkadaşlar, Türkiye’de seçim sistemine baktığımız zaman milletvekilleri
dağılımında çok ciddi adaletsizlikler olduğunu görürsünüz. Gerçekten… Sistem
şöyle: 550 milletvekilinin içerisinde her vilayete 1’er milletvekili
dağıtıldıktan sonra vilayetlerin nüfuslarına kalan milletvekili sayısı bölünüp
elde edilen rakam çerçevesinde milletvekili sayısı belirtilmektedir.
Dolayısıyla böyle bir sistem adaleti getirmemektedir çünkü seçmen sayısı ile
nüfus arasında çok büyük farklılıklar söz konusudur. Söz konusu bu
farklılıkları sizlere belirtmek istiyorum. Buradan hepiniz anlayacaksınız.
Mesela 375.413 seçmeni bulunan Adıyaman 5 milletvekili çıkarırken 387.560
seçmeni olan Çorum 4 milletvekili çıkarmaktadır. Keza, 923.544 seçmeni bulunan
Diyarbakır 11 milletvekili çıkarırken -923 bin diyorum, bakın- 995 bin seçmeni
bulunan Manisa 9 milletvekili çıkarmaktadır, daha fazla seçmeni olmasına rağmen
2 milletvekili daha az çıkarmaktadır. Keza, 906 bin seçmeni bulunan Samsun 9
milletvekili çıkarmaktadır. 934 bin seçmeni bulunan Şanlıurfa 12 milletvekili
çıkarmaktadır. 
Keza, buna
benzer olmak üzere, Hakkâri’de 148 bin seçmen varken 3 milletvekili
çıkarmaktadır ama buna karşılık Kırşehir, 158 bin seçmene ulaşmasına rağmen 2
milletvekili çıkarmaktadır 10 bin seçmen daha fazla olmasına rağmen. Keza,
Niğde 226 bin seçmene sahipken 3 milletvekili çıkarmaktadır. Biri 148 bin, biri
226 bin. 
Siirt 164 bin
seçmenle 3 milletvekili çıkarmaktadır. Uşak 253 bin seçmenine karşılık 3
milletvekili çıkarırken Şırnak, 232 bin seçmene 4 milletvekili çıkarmaktadır.
Aksaray 251 bin seçmene mukabil 3 milletvekili çıkarmaktadır. Yozgat 307 bin
seçmene sahipken 4 milletvekili çıkarmakta, buna karşılık Kütahya 419 bin
seçmene sahipken 4 milletvekili çıkarmakta. 
Dolayısıyla,
aslında, burada gördüğünüz gibi birçok ilimizde daha bunun örneklerini artırmak
mümkündür. Arada 100 binden fazla seçmene sahip olmasına rağmen o, diğer
illerden daha az milletvekili çıkarmaktadır. 
Şimdi, bunları
daha genel anlamda ele alacak olursak daha farklı bir sonuç elde etmemiz söz
konusudur. Yani 2 katına yakın seçmeni olan iller çok daha az seçmene sahip
olanlara göre daha az milletvekili çıkarmakta ve dolayısıyla, Anayasa’nın
67’nci maddesine aykırı bir durum ortaya çıkmaktadır. 
Hani ne diyordu? Seçim kanunları
temsilde adaleti gerektirmekteydi. Peki, siz nasıl temsilde adaleti
getireceksiniz? Yani bir yerde 1 seçmene karşılık başka bir yerde 3 seçmenle
aynı milletvekilini çıkarmaktasınız. Dolayısıyla bu da büyük bir adaletsizliği
meydana getirmektedir. 
Dolayısıyla Sayın Milletvekilimiz Lütfü
Türkkan’ın sunmuş olduğu kanun teklifi çerçevesinde seçim kanununda yeniden
düzenlemeler yapmak ve temsil meselesini de yeniden ele almak gerektiğini ifade
ediyor, hepinize saygılar sunuyorum. (MHP sıralarından alkışlar)
BAŞKAN – Teşekkür ediyoruz Sayın
Halaçoğlu.
Önergeyi oylarınıza sunuyorum: Kabul
edenler… Kabul etmeyenler… Önerge kabul edilmemiştir.
Şimdi, alınan karar gereğince sözlü
soru önergeleri ile diğer denetim konularını görüşmüyor ve gündemin “Kanun
Tasarı ve Teklifleri ile Komisyonlardan Gelen Diğer İşler” kısmına geçiyoruz.
1’inci sırada yer alan, Türkiye Büyük
Millet Meclisi İçtüzüğünde Değişiklik Yapılmasına Dair İçtüzük Teklifi ve
Anayasa Komisyonu Raporu’nun görüşmelerine kaldığımız yerden devam edeceğiz.
VIII.- KANUN TASARI
VE TEKLİFLERİ İLE KOMİSYONLARDAN GELEN DİĞER İŞLER
A) Kanun Tasarı ve
Teklifleri
1.- Adalet ve
Kalkınma Partisi Grup Başkanvekilleri İstanbul Milletvekili Ayşe Nur
Bahçekapılı, Kayseri Milletvekili Mustafa Elitaş, Giresun Milletvekili Nurettin
Canikli, Kahramanmaraş Milletvekili Mahir Ünal ve Adıyaman Milletvekili Ahmet
Aydın’ın; Türkiye Büyük Millet Meclisi İçtüzüğünde Değişiklik Yapılmasına Dair
İçtüzük Teklifi ile Tunceli Milletvekili Kamer Genç’in; Türkiye Büyük Millet
Meclisi İçtüzüğünün Bir Maddesinin Değiştirilmesi Hakkında İçtüzük Teklifi ve
Anayasa Komisyonu Raporu (2/242, 2/80) (S. Sayısı: 156)
BAŞKAN – Komisyon? Yok.
Ertelenmiştir.
2’nci sırada yer alan, Devlet Sırrı
Kanunu Tasarısı ve Avrupa Birliği Uyum Komisyonu ile Adalet Komisyonu
Raporlarının görüşmelerine kaldığımız yerden devam edeceğiz.
2.- Devlet Sırrı Kanunu
Tasarısı ve Avrupa Birliği Uyum Komisyonu ile Adalet Komisyonu Raporları
(1/484) (S. Sayısı: 287)
BAŞKAN – Komisyon? Yok.
Ertelenmiştir.
3’üncü sırada yer alan, Ceza İnfaz
Kurumları Güvenlik Hizmetleri Kanun Tasarısı ve Adalet Komisyonu Raporu’nun
görüşmelerine kaldığımız yerden devam edeceğiz.
3.- Ceza İnfaz Kurumları
Güvenlik Hizmetleri Kanunu Tasarısı ve Adalet Komisyonu Raporu (1/742) (S.
Sayısı: 616)
BAŞKAN – Komisyon? Yok.
Ertelenmiştir.
4’üncü sırada yer alan, Türkiye
Cumhuriyeti ve Ürdün Haşimi Krallığı Arasında Hükümlülerin Nakline Dair
Anlaşmanın Onaylanmasının Uygun Bulunduğu Hakkında Kanun Tasarısı ve Dışişleri
Komisyonu Raporu’nun görüşmelerine kaldığımız yerden devam edeceğiz.
4.- Türkiye Cumhuriyeti ve
Ürdün Haşimi Krallığı Arasında Hükümlülerin Nakline Dair Anlaşmanın
Onaylanmasının Uygun Bulunduğu Hakkında Kanun Tasarısı ve Dışişleri Komisyonu
Raporu (1/740) (S. Sayısı: 425)
BAŞKAN – Komisyon? Yok.
Ertelenmiştir.
5’inci sırada yer alan, Maden Kanunu
ile Bazı Kanunlarda Değişiklik Yapılmasına Dair Kanun Tasarısı ile Kars
Milletvekili Mülkiye Birtane'nin; Ankara Milletvekili Emine Ülker Tarhan'ın; Kocaeli
Milletvekili Mehmet Hilal Kaplan'ın Benzer Mahiyetteki Kanun Teklifleri ve
Sanayi, Ticaret, Enerji, Tabii Kaynaklar, Bilgi ve Teknoloji Komisyonu
Raporu’nun görüşmelerine kaldığımız yerden devam edeceğiz.
5.- Maden Kanunu ile Bazı
Kanunlarda Değişiklik Yapılmasına Dair Kanun Tasarısı ile Kars Milletvekili
Mülkiye Birtane’nin; Ankara Milletvekili Emine Ülker Tarhan’ın; Kocaeli
Milletvekili Mehmet Hilal Kaplan’ın Benzer Mahiyetteki Kanun Teklifleri ve
Sanayi, Ticaret, Enerji, Tabii Kaynaklar, Bilgi ve Teknoloji Komisyonu Raporu
(1/1012, 2/423, 2/2309, 2/2481) (S. Sayısı: 683) (x)
BAŞKAN - Komisyon ve Hükûmet? Yerinde.
İç Tüzük’ün 91’inci maddesine göre
temel kanun olarak görüşülen tasarının, 29/1/2015 tarihli 49’uncu Birleşimde,
ikinci bölümde yer alan madde 23’e bağlı ek madde 11 kabul edilmişti. Şimdi
24’üncü maddeye bağlı geçici 21’inci maddeyi görüşeceğiz.
Madde üzerinde iki önerge vardır,
okutuyorum:
Türkiye Büyük
Millet Meclisi Başkanlığına
Görüşülmekte olan 683 Sıra Sayılı 3213
Sayılı Maden Kanununda Değişiklik Yapılmasına Dair Kanun Tasarısının çerçeve 24
üncü maddesiyle düzenlenen Geçici 21 inci Maddesinde bulunan "teminat
iradı kadar" ibaresinin "ruhsat taban bedeli tutarında" şeklinde
değiştirilmesini arz ederiz.
 Mehmet Ali Susam Namık
Havutça Kemal Değirmendereli
 İzmir Balıkesir Edirne
 Doğan Şafak Sakine
Öz Atilla Kart
 Niğde Manisa Konya
 Engin Altay Vahap
Seçer
 Sinop Mersin
Türkiye Büyük
Millet Meclisi Başkanlığına
Görüşülmekte olan 683 Sıra Sayılı
"Maden Kanunu ile Bazı Kanunlarda Değişiklik Yapılmasına Dair Kanun
Tasarısı”nın 24. Maddesinin Geçici 21. Maddesinin birinci fıkrasının aşağıdaki
şekilde değiştirilmesini arz ve teklif ederiz.
"Mevcut ruhsatların ruhsat bedeli
yatırma yükümlülüğü 01/06/2016 tarihinde başlar. Ruhsat bedelinin süresinde
yatırılmaması halinde 13 üncü madde hükümleri uygulanır. Ruhsat bedelleri
yatırılan ruhsatların, ruhsat teminatları iade edilir."
 Hasan Hüseyin Türkoğlu Alim
Işık Yusuf Halaçoğlu
 Osmaniye Kütahya Kayseri
 Lütfü Türkkan Mehmet
Şandır Faruk Bal
 Kocaeli Mersin Konya
BAŞKAN – Komisyon bu son okuttuğum
önergeye katılıyor mu?
SANAYİ, TİCARET, ENERJİ, TABİİ
KAYNAKLAR, BİLGİ VE TEKNOLOJİ KOMİSYONU SÖZCÜSÜ AHMET ERDAL FERALAN (Nevşehir)
– Katılmıyoruz Sayın Başkan.
BAŞKAN – Hükûmet?
ENERJİ VE TABİİ KAYNAKLAR BAKANI TANER
YILDIZ (Kayseri) – Katılmıyoruz Sayın Başkan.
BAŞKAN – Sayın Bal, buyurunuz efendim.
(MHP sıralarından alkışlar) 
FARUK BAL (Konya) – Teşekkür ederim
Sayın Başkan.
Milliyetçi Hareket Partisi madencilik
sektörünü stratejik bir sektör olarak görmektedir, bu nedenle madencilik
sektöründe verimliliğin ve üretimin artırılması ve iş güvenliğinin sağlanması
konusunda hassasiyeti bulunmaktadır. Bu hassasiyetin gereği olarak da
görüştüğümüz kanunda iyileştirici önergelerden bir tanesinde söz almış
bulunuyorum. Yüce heyeti saygıyla selamlıyorum.
Bu madde gereğince, Adalet ve Kalkınma
Partisinin uygulamış olduğu çarpık ekonomik politikaların neticesinde tüm
sektörler olduğu gibi madencilik sektörü de etkilenmiştir. Etkilenen madencilik
sektöründe yatırım yapmış olan iş adamlarının önemli bir bölümü ruhsat
ücretlerini ödeyememiştir. Bu önergeyle de ruhsat ücretlerinin kanun tasarısına
göre altı ay daha uzatılarak 1/6/2016 tarihine kadar ödenmesini önermekteyiz.
Umarız ki Adalet ve Kalkınma Partisinin çoğunluk grubu bu önerimize olumlu
yaklaşır. 
Bu çerçeve içerisinde, madencilik
sektörüyle ve ona ilişkin olarak da genel ekonomik durumla ilgili düşüncelerimi
sizlerle paylaşmak istiyorum. 
Adalet ve Kalkınma Partisi on iki yılı
aşkın iktidarı sürecinde büyük bir güç birikimi oluşturmuştur. Bu güç birikimi
yasamadan yürütmeye ve yasama ve yürütmenin de AKP kanadının iş birliği ile
yargıya yansımıştır. Değerli milletvekilleri, güç birikimi denetimsiz ve
dengesiz olduğu takdirde 2 tane sonuç çıkar: Bunlardan siyasi sonuç diktatörlüktür,
ekonomik sonuç ise yozlaşmadır. Çünkü gücü elinde bulunduranlar denetimsiz ve
dengesiz bir ortam içerisinde o gücün kendi şahıslarından neşet ettiğini
zannederek şahsi hırslarının, şahsi kinlerinin ve keyfî uygulamalarının sonucu
diktatörlüğe dönüşür. 
Ama değinmek istediğim ikinci konu,
iktidarda bulunan partinin bu dengesiz ve denetimsiz aşırı güç birikiminin
ortaya çıkardığı yolsuzluklarla ilgilidir. Maden ruhsatlarının verilmesi buna
en somut ve en açık örnektir. Maden ruhsatları yasa gereği, kanun gereği Enerji
ve Tabii Kaynaklar Bakanlığının yetkisindedir. Ancak o güç birikiminin
etkisiyle Başbakanlık, bir genelgeyle, 2012 tarihinde 15 sayılı Genelge’yle
Sayın Bakanın elindeki kanuni yetkiyi alarak Başbakanlığa bağlamıştır.
Başbakanlığa bağlanan maden ruhsatlarıyla ilgili bu genelgeye paralel olarak
kamu gayrimenkullerinin satılması, kiralanması veya yap-işlet-devret modeliyle
işletmeye sunulmasına ilişkin yetki de Başbakanlığa alınmıştır. Başbakanlığın
bünyesinde oluşturulan birim, en hafif tabirleriyle keyfî tercihlerle, siyasi
tercihlerle, hakka, hukuka, hakkaniyete ve adalete uymayan taleplerle bunları
olumsuz yönde değerlendirmekte. Rüşvet, bağışa zorlama ve komisyon gibi hukuk
ve ahlak dışı talepler, netice itibarıyla bütün sektörlerde olduğu gibi,
ruhsata bağlanmış, ruhsatı Başbakanlık yetkisine alınmış bu genelge uyarınca
madencileri canlarından bezdirmiştir. Şu anda 1.224 madenci hâlâ ruhsat
işletmesi için beklemektedir. Yani davul Sayın Bakanın sırtında ancak tokmak
güç biriken kişinin elinde. Şimdi, bu güç birikiminin ortaya koymuş olduğu
sonuç madencilik sektöründe madenciliğe yatırım yapmış olan kişilerin perişan
olması, madencilikte işçi olarak çalışan insanların ise Soma’da olduğu gibi,
301’inin hayatını kaybetmesi, Ermenek’te olduğu gibi 18’inin hayatını
kaybetmesi, Elbistan’da, Zonguldak’ta, Balıkesir’de, Konya’da bu gibi cinayet
gibi iş kazalarını birlikte doğurmuştur. Günü kurtarma politikaları çare
değildir. Günü kurtarma politikalarıyla bu ağır sorunun üstesinden gelmek
mümkün değildir. Dolayısıyla, Milliyetçi Hareket Partisinin politikasına dönmek
ve stratejik önemi haiz olan madenciliğin gerektirdiği…
(Mikrofon otomatik cihaz tarafından
kapatıldı)
FARUK BAL (Devamla) – …şekilde üretimi
ve verimliliği artırmak ve iş güvenliğini sağlamak üzere yeni ve ciddi bir
yapılanmayı şart bulmaktadır. 
Bu vesileyle yüce heyeti saygıyla
selamlıyorum. (MHP sıralarından alkışlar) 
BAŞKAN – Teşekkür ediyoruz Sayın Bal.
Önergeyi oylarınıza sunuyorum: Kabul
edenler… Kabul etmeyenler… Önerge kabul edilmemiştir.
Diğer önergeyi okutuyorum:
Türkiye Büyük
Millet Meclisi Başkanlığına
Görüşülmekte olan 683 Sıra Sayılı 3213
Sayılı Maden Kanununda Değişiklik Yapılmasına Dair Kanun Tasarısının çerçeve 24
üncü maddesiyle düzenlenen Geçici 21 inci Maddesinde bulunan "teminat
iradı kadar" ibaresinin "ruhsat taban bedeli tutarında" şeklinde
değiştirilmesini arz ederiz.
Doğan Şafak
(Niğde) ve arkadaşları
BAŞKAN – Komisyon önergeye katılıyor
mu?
SANAYİ, TİCARET, ENERJİ, TABİİ
KAYNAKLAR, BİLGİ VE TEKNOLOJİ KOMİSYONU SÖZCÜSÜ AHMET ERDAL FERALAN (Nevşehir)
– Katılmıyoruz Sayın Başkan.
BAŞKAN – Hükûmet?
ENERJİ VE TABİİ KAYNAKLAR BAKANI TANER
YILDIZ (Kayseri) – Katılmıyoruz Sayın Başkan.
BAŞKAN – Sayın Seçer, buyurunuz.
VAHAP SEÇER (Mersin) – Sayın Başkan,
değerli arkadaşlarım; hepinizi saygıyla selamlıyorum.
Maden Kanunu’nda bazı değişiklikler
yapıyoruz. Önergeye ilişkin söz aldım ancak Sayın Enerji Bakanı buradayken son
günlerin en önemli konusunu, son derece de şikâyet aldığımız bir konuyu gündeme
getirmek istiyorum.
Hepinizin malumu olan, bütün
milletvekili arkadaşlarımın seçim bölgesinde derinden yaşanan bir sorun var:
Elektrik kesintileri. Son günlerde özellikle hava muhalefetinin yaşandığı
yerlerde, kış mevsiminin etkisini yoğun gösterdiği yerlerde hem ticari hayata hem
üretim hayatına hem de insanların yaşantısına son derece olumsuz etkileri olan
bu konuda bazı değerlendirmeler yapacağız.
Şimdi, Sayın Bakan, biliyorsunuz, bu
elektrik meselesi, özellikle dağıtım işi özelleştirildikten sonra son derece
yoğun sorunların yaşandığı ve şikâyetlerin olduğu bir konu. Geçtiğimiz
günlerde, seçim bölgem Mersin’de bir soğuk gecede, Anamur’daki muz üreticileri
elektrik kesintilerinden dolayı milyonlarca lira zarara uğradı ya da yurdun
muhtelif yerlerindeki -yine hava muhalefetinden- elektrik kesintileri, üretim
yapan sanayi tesislerinde çok büyük zararlara sebebiyet verdi. Bunun nedeni
nedir? Yani mevcut elektrik dağıtım şirketleri yeterli bakımı, onarımı yapmıyor
mu? Elektrik dağıtım şirketleri demode olmuş iletim hatlarında yenileme
çalışmaları yapmıyor mu? Ki gerçekten de öyle, elektrik nakil hatlarına
bakıyoruz, son derece eski teknolojiyle yapılmış hatlar, işte trafolar,
elektrik telleri. Sürekli arıza veren bu sistem içerisinde bir türlü sorunları
temelden çözücü çalışmalar yapılmıyor. 
Diğer taraftan, yine bu elektrik
dağıtım şirketlerine ait önemli sorunlardan bir tanesi: Bakınız, otuz günü
kapsaması gereken faturalar elli altmış güne çıkartılarak faturalar
şişirtiliyor. Hatta bu süreler geciktiği için de yeni tarifeler üzerinden,
zamlı tarifeler üzerinden elektrik fiyatları hesaplandığı için tüketicinin
aleyhine bir durum gelişiyor. 
Diğer taraftan, faturalar hatalı
kesiliyor. Bakıyorsunuz, meskene bir fatura gelmiş ama farklı bir statüden ya
da bir sanayi kuruluşuna ticari statüden fatura geliyor, daha yüksek bedeller
ödemek zorunda kalıyorlar. Bunlar sehven mi yapılıyor, bilinçli mi yapılıyor?
Bunları kim denetler, bu yanlışlıklar nasıl giderilir? Yani insanlar, ellerine
geçen faturayı adam akıllı incelemezlerse, en aşağıda yazan rakamı sorgulamadan
gidip bu bedeli öderlerse belki de bir ticari işletme ya da bir sanayi
işletmesi daha yüksek tarifeden faturalandırılmış bir bedeli ödemek durumunda
kalıyor. Bunları kim denetler Sayın Bakan? Bakanlığınızın bu konudaki
çalışmaları nelerdir? Bu konularda bize bilgi vermenizi istiyoruz. 
Şimdi, diğer bir konu da kayıp kaçak
bedeli meselesi. Biliyorsunuz, bunlar faturalara yansıtılıyordu, kayıp kaçak
bedeli olarak yansıtılıyordu. Tabii ki bu konu yargıya intikal etti ve Yargıtay
kararı var bu konuda, tüketicilere bu bedellerin ödenmesiyle ilgili ve davalar
açıldı, 2 milyona yakın abone de buradan iade bedeller aldılar. Ancak daha
sonra farklı isimler altında -yani tabiri caizse katakulli yaparak- faturalara
işte hizmet bedeli ya da ne bileyim bakım bedeli adı altında bunlar yansıtıldı.
Şimdi, son iki yıldır dağıtım şirketleri bu bedelleri tekrar ödemek zorunda
kalıyor. Bunun öncesinde, bu döneme kadar, iki yıl öncesindeki süreci de tabii
ki devlet ödemek zorunda. Şimdi, bakıyoruz, bir yasal düzenleme yapılıyor, bu
sorunu nasıl aşarız... Yarın bir gün, sanıyorum önümüze gelecek. Şimdi Plan ve
Bütçede yine elektrik sorunlarıyla ilgili bir düzenleme var. Biliyorsunuz
-geçtiğimiz günlerde basından takip ettiniz- Diyarbakır’da Dicle Dağıtım Şirketi
ile Diyarbakır Belediyesi arasında yaşanan sorunlar ayyuka çıktı. Şimdi, onun
için Plan ve Bütçe Komisyonunda o Dicle Dağıtım AŞ’yi belki de bu sıkıntıdan
kurtarıcı, aslında maç başlarken kural değiştiren bir düzenleme yapılıyor. Bu
sorunları bu yasa görüşmeleri vesilesiyle sizlerle paylaşmak istedim.
Teşekkür ediyor, saygılar sunuyorum.
(CHP sıralarından alkışlar)
BAŞKAN – Teşekkür ederiz Sayın Seçer.
Önergeyi oylarınıza sunuyorum: Kabul
edenler... Kabul etmeyenler... Önerge kabul edilmemiştir.
Madde 24’e bağlı geçici madde 21’i
oylarınıza sunuyorum: Kabul edenler... Kabul etmeyenler... Kabul edilmiştir.
Madde 24’e bağlı geçici madde 22
üzerinde aynı mahiyette iki önerge vardır. Aynı mahiyette olduğu için bu
önergeleri birlikte işleme alacağım ama talepleri hâlinde önerge sahiplerine
ayrı ayrı söz vereceğim ya da gerekçelerini okutacağım.
Türkiye Büyük
Millet Meclisi Başkanlığına
Görüşülmekte olan 683 Sıra Sayılı
"Maden Kanunu ile Bazı Kanunlarda Değişiklik Yapılmasına Dair Kanun
Tasarısı"nın 24. Maddesinin Geçici 22. Maddesinin aşağıdaki şekilde
değiştirilmesini arz ve teklif ederiz.
"GEÇİCİ MADDE 22- Bu maddenin
yürürlüğe girdiği tarihe kadar, 24 üncü maddenin on birinci fıkrası gereğince 7
nci maddeye göre alınması gerekli olan izinler ile Genel Müdürlüğün kayıtlarına
işlenmiş alanlarla ilgili diğer izinler için müracaat edilmiş olmasına rağmen
süresi içerisinde izinleri alınamamış ruhsatlar ile anılan izinlerin süresi
içerisinde alınarak Genel Müdürlüğe verilemeyen ruhsatlar hakkında ruhsat taban
bedeli tutarında idari para cezası uygulanır. İdari para cezası yatırılan
ruhsatlar iptal edilmez, bu ruhsatlar hakkında 24 üncü maddenin on birinci
fıkrası hükümleri uygulanır."

Alim Işık Hasan
Hüseyin Türkoğlu Mehmet Şandır
Kütahya Osmaniye Mersin
Yusuf Halaçoğlu Lütfü
Türkkan
 Kayseri Kocaeli
Aynı mahiyetteki diğer önergenin imza
sahipleri:

Mehmet Ali Susam Turgut
Dibek Ali Serindağ
 İzmir Kırklareli  Gaziantep
Mahmut Tanal Celal
Dinçer
 İstanbul İstanbul
BAŞKAN –
Komisyon aynı mahiyetteki bu iki önergeye katılıyor mu?
SANAYİ, TİCARET, ENERJİ, TABİİ
KAYNAKLAR, BİLGİ VE TEKNOLOJİ KOMİSYONU SÖZCÜSÜ AHMET ERDAL FERALAN (Nevşehir)
– Katılmıyoruz Sayın Başkan.
BAŞKAN – Hükûmet?
ENERJİ VE TABİİ KAYNAKLAR BAKANI TANER
YILDIZ (Kayseri) – Katılmıyoruz Sayın Başkan.
BAŞKAN – Kim konuşacak?
MEHMET ALİ SUSAM (İzmir) – Mahmut
Tanal…
BAŞKAN – Sayın Tanal, buyurunuz
efendim. 
MAHMUT TANAL (İstanbul) – Değerli
Başkan, değerli milletvekilleri; hepinizi saygıyla selamlıyorum. 
Biraz önce sayın konuşmacı, tabii, Türkiye’nin
7 coğrafyasında kangren hâline gelmiş olan enerjiyle ilgili, elektrik
kesintileriyle ilgili konuyu gündeme getirdi. Hafta sonu, güneydoğuda Mardin,
Şanlıurfa bölgelerindeki seçim çalışması nedeniyle çalışırken… Başta, nadide
şehirlerimizden Şanlıurfa’nın bir türlü çözülemeyen enerji sorununu ben de
gündeme getirmiş durumdayım. 
Şanlıurfa’mız tabii dünyanın en eski
kentlerinden, insanlık tarihinin beşiği olan bir kentimiz. Tabii, gerek
ülkemizde gerek dünyada Şanlıurfa, peygamberler yurdu, peygamberler diyarı ve
peygamberler şehri diye geçer. Ancak, Şanlıurfa kendi elektrik ihtiyacını,
bizzat sorunu çözemediği için bu sorunu çözecek olan, merkezî idare olan
iktidardır. 
Sayın Bakanım,
yanı başımızda, Suriye’de savaş var, inanın, Suriye’de günde yedi sekiz saat
elektrik kesilmiyor, Şanlıurfa’da günde yedi sekiz saat elektrik kesiliyor.
Tabii, bunu sadece benim söylemem yetmiyor, yine sizin bilginizin dâhilinde
midir ben bilemem ama sizin adınıza atfen atılan imza nedeniyle bunun sizin
bilginiz dâhilinde olduğunu gösteriyor. Size vermiş olduğumuz yazılı soru
önergesinde diyoruz ki: “Şanlıurfa’da akşam saat 22.00 ile sabah 07.00 arası
elektrikler kesiliyor. Niçin bunu yapıyorsunuz? Bununla ilgili bir mücadeleniz
var mı, bir eylem planınız var mı?” Bana verdiğiniz cevapta, evet, bunu teyit
ediyorsunuz ancak buradaki elektriklerin kesilmesinin nedenini “Efendim, kış
olması nedeniyle, insanların elektriği kullanması sebebiyle, mevcut olan iletim
hatları bunu kaldırmadığından dolayı elektrikler kesiliyor…” Peki, Allah rızası
için, o özelleştirme sözleşmesinde, mevcut olan elektrikler kesildiği zaman…
Şanlıurfa ile Viranşehir arasında 9 tane arıza ekibi olduğu hâlde,
özelleştirmeden sonra bu 9 tane arıza ekibini tasarruf nedeniyle tek ekibe
indirdiniz. Yani, özelleştirilmeden önce devlet oraya elektrik verirken 9 ekip
varken niçin teke indirildi? 
İki, bölgede
vatandaş şunu söylüyor: “Toplu olarak hepimize hırsız muamelesi görülüyor ve
Bakanlığın da yaptığı bu.” Benim sizden istirhamım: Geçmişte ağzınızdan sehven
çıkmış olabilir, istemeyerek yanlış bir anlam ifade etmiş olabilir; bölge halkı
bundan çok rahatsız, halktan özür dilemenizi talep ediyoruz. Çünkü şunu
söylüyor: “Kardeşim, kutu kutu paralarla, uçaklarla, evlerde bulunan kasalarla
hırsızlık yapanlar aklandı, bölge olarak onlara ‘hırsız’ demiyorlar. Burada
bizi bu duruma düşürenler utansın. Bize hırsızlık muamelesi görüyorlar.” Bunu
vatandaş kabul edemiyor. 
Bakın, Değerli
Bakanım, benim elimde Hukuk Genel Kurulunun kararı. Hani Anayasa’mız diyor ya:
“Efendim, mahkeme kararları yasama, yürütme, yargıyı bağlar.” Yargıtay Hukuk
Genel Kurulunun kararı diyor ki: “Efendim, kaçağı, kaybı vesaireyi idarenin
kendisinin denetleyip, kendisinin kontrol edip kim kaçak elektrik kullanıyorsa
onun yakasına yapışması lazım.” Bir köyde bir kişi elektriği kaçak kullanıyorsa
siz toplu olarak tüm köyün elektriğini kesiyorsunuz. Lombroso’nun bir görüşü
vardır ceza hukukunda “İnsanlar doğuştan suçlu doğar.” İnsanlara topluca böyle
bir suçlu muamelesi yapıyorsunuz. Bu davranışlarınızı, bu eylemlerinizi, bu
tutumunuzu kınıyorum doğrusu. Yani, lütfen, bu tavrınızdan vazgeçin. 
Gelelim, yine,
bölgede… Bakanlar Kurulu kararını çıkardınız. Bakanlar Kurulu kararında
diyordunuz ki: “Çiftçiye verilecek destekleme primini elektrik borcu ödenmeden
ödemeyeceğiz.” Bu sizin Bakanlar Kurulu kararınız. Cumhuriyet Halk Partisi
olarak vermiş olduğumuz destek sonucunda, bu kararı, yürütmeyi durdurma
kararını aldık Danıştaydan. Vatandaşın primlerini, vatandaşa destekleme sonucu
vereceğiniz paraları lütfen bu Danıştayın kararı uyarınca ödeyiniz. Eğer
ödemezseniz bu mağduriyet gerçekten katbekat artmış oluyor. 
Bilemiyorum, eğer siz gerçekten bu
elektrik paralarını ihale yapılırken sözleşmeye koymuş olsaydınız daha yüksek
bir bedelle bu elektrik idaresi özelleştirilebilirdi. 
Bu şekliyle, siz âdeta, mevcut olan
elektrik idaresini özelleştirmeyle alan firmayı kayırmış oldunuz. Aksi
takdirde, ihaleye fesat karıştırmaktaki o şaibeyi üzerinizden kaldıramamış
olacaksınız çünkü o dönemde siz dememiştiniz, “Kim burayı satın alırsanız, biz
vatandaşa ödenecek olan destekleme primlerini de ödemeyeceğiz, bu kaynaktan
keseceğiz.” diye sözleşmeye hüküm koymamıştınız.
(Mikrofon otomatik cihaz tarafından
kapatıldı) 
MAHMUT TANAL (Devamla) – Bu
açıklamalarımız doğrultusunda halka bilgi vermenizi sizden istirham ediyoruz.
Hepinize teşekkür ediyorum, saygılarımı
sunuyorum. (CHP sıralarından alkışlar)
BAŞKAN – Teşekkür ederiz Sayın Tanal.
Milliyetçi Hareket Partisinden, Sayın
Halaman, buyurunuz. (MHP sıralarından alkışlar)
ALİ HALAMAN (Adana) – Başkanım,
teşekkür ederim.
Değerli milletvekilleri, 683 sıra
sayılı Kanun Tasarısı’nın 24’üncü maddesi için Milliyetçi Hareket Partisi
olarak vermiş olduğumuz önergeyle ilgili söz aldım. Hepinizi saygıyla, sevgiyle
selamlarım.
Tabii, bu kanun enerji, dolayısıyla
maden… Ama, on iki senelik mevcut iktidar döneminde enerjiye veya madene
baktığımızda, ben çok iyimser, olumlu baktığım bir konu görmedim. Yani kendi
bölgemde... Burada madde madde olarak belki “Şu an devlet elini çekecek bu işlerden,
biz bunu özel sektöre devredeceğiz veya yabancı sermayeye devredeceğiz, bunun
için özel bürolar kurduracağız -müşavirlik büroları- bunlar kanalıyla da
denetlettireceğiz.” diyebilirsiniz. 
Dolayısıyla, burada ruhsatlarla ilgili
olsun… Benim kendi bölgemde -yani krom da olsa, bakır da olsa- bu maden işiyle
uğraşan birtakım arkadaşlarım vardı. Bu on iki yıllık dönemde bir dönem para
kazandıklarını söylediler. Nakliyecisi dâhil hepsi iflas etti hemen hemen yani
madenle uğraşanların birçoğu iflas etti. Dolayısıyla, yer altındaki madenlerle
ilgilenen zaten birkaç tane yabancı firma var. İşte, bunlara genelde
“Yahudiler” deniyor. Bunların taşeronları olanların -işte ruhsat karşılığı
nasıl yapıyorlarsa- hiçbir tanesi doğru dürüst bir netice alamadılar yani.
Dolayısıyla, bu kanun da bu madenle
uğraşan insanların yani ekonomilerine, yaptıkları işlere cevaz verecek
bir kanun değil. 
Diğer biri de
bizim yine Adana’da Tufanbeyli var. Bu Tufanbeyli’de bir termik santral… Bu
Sabancılar yabancı ortak bulmuşlar, dolayısıyla hazine arazisi demişler. Devlet
ne yapmış? Hazine garantisi vermiş. İşte, sermaye getiriyoruz denmiş. Bunu
yaparken de yap-sat gibi kırk dokuz yıllığına vermişler. Dolayısıyla,
çevresindeki köylerin daha yapma, alma niyeti hasıl olduğu için 3-5 tane köyün
tarlasını, takımını da işte çevreye zarar vesaire düşünmeden düşük fiyatlara
bunların tarlasını, takımını almışlar, dolayısıyla siz buradan göçün diyor.
Bunun bir sürü de çevre zararı var. Ama gaye olarak şöyle deniyor: Yani,
Türkiye’nin enerjiye ihtiyacı var. Su akıyor, işte bizim Adanalılar bakıyor der
gibi buraları işgal etmişler. Şimdi, termik santral başlamış -ben geçmiş
dönemini de bilirim yani bizim de uğraştığımız dönem- kavga hiç bitmiyor,
dolayısıyla her gün kavga var. Yine, bizim Adana’nın bu ırmakları var; işte,
HES dediler, yine, bu Sabancılar, yabancı firmalar geldiler, patlıyor,
çatlıyor, insanlar ölüyor. Alıcısı devlet olması dolayısıyla, bu işlenen yerli
kömürden kaynaklanan çok da tatlı bir iş aslında yani çok da para kazanıyorlar.
Yani, Türkiye’de alıcısı bulunan, enerjiden başka bir sektör mü var? Adam
üretecek, işte, pahalı pahalı satacak; dolayısıyla, istediği kadar adamın
ektiği mercimekti, arpaydı, buğdaydı, bunlar göz önüne alınmayacak, “Hadi,
enerji daha kârlı, sen başka yere git.” diyecekler. Dolayısıyla, bunların
tahsilatını yapan da özel firma şimdi. Geçenlerde sanayi sitesine gidiyordum
ben; traktör, işte, tamir, köten möten, sürekli elektrik kesiliyor.
Elektriğin kesilmesiyle beraber kime bunu söyleyeceğini, telefonla arıyorsun,
bulamıyorsun. “İşte, bunun tahsilatını –yani belki isim vermek doğru bir şey
olmaz da ben veriyorum- Sabancılar…” diyorlar. Ya, bu Sabancılar elli sene önce
Adana’nın parasını pulunu kazana, kazana, kazana pamuğundan buğdayından,
çektiler İstanbul’a gittiler. Vergisini bile Adana’da vermediler. Yani, ne oldu
da bu beş senenin içinde tekrar Adana’ya döndüler de suyunu aldılar, suyunu
işgal ettiler, yer altındaki madeni aldılar. Yani “Parasız pulsuz bunu işleyip
biz daha çok enerji üreteceğiz.” diyerek böyle bir faaliyet yapıyorlar.
Bu kanunun
hiçbir tanesinin bizim madenle ilgili, enerjiyle ilgili iyileşme noktasında
cevap verecek bir kanun olmadığını söyler, hepinize saygı, sevgiler sunarım.
Sağ olun. (MHP ve CHP sıralarından alkışlar)
BAŞKAN – Teşekkür ederiz Sayın Halaman.

Aynı mahiyetteki bu iki önergeyi
oylarınıza sunuyorum: Kabul edenler… Kabul etmeyenler… Kabul edilmemiştir. 
Şimdi, madde 24’e bağlı geçici madde
22’yi oylarınıza sunuyorum: Kabul edenler… Kabul etmeyenler… Kabul edilmiştir. 
Madde 24’e bağlı geçici madde 23
üzerinde iki önerge vardır. Okutuyorum: 
Türkiye Büyük Millet Meclisi Başkanlığına
Görüşülmekte olan 683 Sıra Sayılı 3213
Sayılı Maden Kanununda Değişiklik Yapılmasına Dair Kanun Tasarısının çerçeve 24
üncü maddesiyle düzenlenen Geçici 23 üncü Maddesinin ikinci fıkrasında bulunan
"hariç" ibaresinin "dahil" olarak değiştirilmesini arz ve
teklif ederiz.
Mehmet Ali Susam Turgut
Dibek Ali Serindağ
 İzmir  Kırklareli
 Gaziantep
Mahmut Tanal  Ramazan
Kerim Özkan  Osman Aydın
 İstanbul Burdur
 Aydın
Celal Dinçer 
 İstanbul 
Türkiye Büyük Millet Meclisi Başkanlığına
Görüşülmekte olan 683 Sıra Sayılı
"Maden Kanunu ile Bazı Kanunlarda Değişiklik Yapılmasına Dair Kanun
Tasarısı”nın 24. Maddesinin Geçici 23. Maddesinin Tasarı metninden
çıkartılmasını arz ve teklif ederiz.
Hasan Hüseyin Türkoğlu  Yusuf
Halaçoğlu  Alim Işık
 Osmaniye Kayseri Kütahya
Lütfü Türkkan  Mehmet
Şandır
 Kocaeli Manisa

BAŞKAN – Komisyon bu okuttuğum önergeye
katılıyor mu?
SANAYİ, TİCARET, ENERJİ, TABİİ
KAYNAKLAR, BİLGİ VE TEKNOLOJİ KOMİSYONU SÖZCÜSÜ AHMET ERDAL FERALAN (Nevşehir)
– Katılmıyoruz. 
BAŞKAN – Hükûmet?
ENERJİ VE TABİİ KAYNAKLAR BAKANI TANER
YILDIZ (Kayseri) – Katılmıyoruz Sayın Başkan.
BAŞKAN – Sayın Işık, buyurunuz. (MHP
sıralarından alkışlar) 
ALİM IŞIK (Kütahya) – Sayın Başkan,
değerli milletvekilleri; görüşülmekte olan 683 sıra sayılı Kanun Tasarısı’nın
24’üncü maddesinin 23’üncü alt maddesinde vermiş olduğumuz önerge hakkında söz
aldım. Bu vesileyle hepinizi saygıyla selamlıyorum. 
Önergemiz bu geçici madde 23’ün tasarı
metninden çıkartılmasını öngörmektedir çünkü bu madde mevcut redevans
sözleşmeleriyle ilgili bir maddedir ve aynen tasarıdaki hâlini sizlerle
paylaşıyorum: “Mevcut rödövans sözleşmelerinin, bu maddenin yürürlüğe girdiği tarihten
itibaren üç ay içinde Genel Müdürlüğe verilmesi zorunludur.” Yani, vermişsiniz
kişilere, diyorsunuz ki: “Kanunu çıkardık biz, geri bana ver.” “Aksi takdirde
rödövans sözleşmesi ile yapılan madencilik faaliyetleri durdurulur.” “Vermem.”
derse faaliyetini durdurdun, güzel. “Kamu kurum ve kuruluşları ile iştirakleri
hariç olmak üzere, yeraltı kömür madenciliğine dair rödövans sözleşmeleri sona
erdirilmeyen ruhsat sahalarının süre uzatım talepleri kabul edilmez.” Yani,
TKİ’nin ve Türkiye Taşkömürü İşletmelerinin elindeki sahalar ve onların
iştirakleri bu sınırlamalara girmez, onu biz istediğimiz gibi
taşeronlaştırırız, özelleştiririz; devlet olarak bu sahadan biz çekiliriz,
diğerlerinin elindeki her türlü ruhsata el koyar, redevans sözleşmelerini iptal
ederiz. 
Değerli
milletvekilleri, eğer devlet kendi sahasındaki kömürü ben çıkarmak istemiyorum,
çıkaramıyorum diye bir itirafta bulunuyorsa bunu burada açıkça konuşmamız
lazım. Bu, bunun itirafıdır ama bu, yeniden taşeronlaşmanın önünü açan ve
birçok maden işçisinin yine Soma’da, Ermenek’te olduğu gibi canını vereceği
yeni uygulamaların gündeme geleceği bir alan oluşturmaktadır, bunun madde
metninden çıkartılması lazım. Devlet kendi malına sahip çıkamayacaksa o zaman
devlet olmasının bir anlamı kalmayacaktır. Hem kamu sahalarını bu
düzenlemelerin dışında tutacaksınız… Yani “Biz devlet olarak, redevans hakkını
verdiğimiz kişileri diğerlerinden ayrı tutarız çünkü bunlar bizim
yakınlarımızdır, bunlar devletin tanıdıklarıdır, bunlar AKP hükûmetlerinin çok
imtiyazlı adamlarıdır, bunlara bu kurallar geçmez, onun dışındakileri bu
kapsamda değerlendiririm.” diyorsunuz. Bu, eşitlik ilkesine de aykırıdır.
Biraz önce
Geçici 22’nci maddede önergeler oylandı, kabul edilmedi. Değerli
milletvekilleri, burada olup biten şu: Bugüne kadar müracaatını yapmış, kendi
elinde olmayan herhangi bir nedenle yani Sayın Recep Tayyip Erdoğan’ın
Başbakanlığı döneminde çıkarttığı genelgeye takılarak Başbakanlığın ofisinde
bekleyen zamanı geçmiş kişilere 30 bin TL ceza getiriyorsunuz. İnsaf, insaf! 50
idi bu, 30’a indi. Bunu hiç olmazsa -kendinden kaynaklanan bir neden olmadığı
için- ruhsat taban bedeli yani 10 bin TL’ye çekin, insanlar ödeyebilecek duruma
gelsin. Siz, iki buçuk üç yıldır adama kan kusturmuşsunuz, parasını ödememiş,
ödettirmemişsiniz, izin vermemişsiniz, şimdi bir süre tanıyorsunuz “Bu sürede
bu parayı yatırmazsan senin işin bitti.” diyorsunuz, insaf! Yani, bu şekliyle
bu düzenlemeler yeni sorunları ortaya çıkaracaktır.
Biraz önce Sayın
Faruk Bal ifade etti, Sayın Bakan geçen hafta açıkladı: 1.224 adet izin
Başbakanlıkta maden sahası için bekliyor. Niye bekliyor kardeşim? Cevabı yok.
Niye? Cevabı yok. Burada da “Bunları biz iki yıldır beklettik şimdi de sen
parayı verirsen düdüğü çalarsın; parayı veremezsen düdük de elinden gider, ben
senin elinden alırım, yandaşıma da bu sahayı veririm…” Bunun anlamı bu.
AHMET DURAN
BULUT (Balıkesir) – Pazarlık var, pazarlık.
ALİM IŞIK (Devamla) – Böyle bir kanun
yapamayız, yapmamalıyız. Bu sektöre bu kadar haksızlık çok fazladır diyorum.
Dolayısıyla, bir önceki madde de şimdi üzerinde görüştüğümüz madde de bu
sektörde ciddi sorunların yeniden yaşanmasına yol açacak iki önemli maddedir.
Dolayısıyla, kamuda taşeronlaşmanın ve özelleştirmenin önünü açan bu maddenin
tasarı metninden çıkarılması yerinde olacaktır. 
Saygılar sunuyorum. (MHP sıralarından
alkışlar) 
BAŞKAN – Teşekkür ederiz Sayın Işık. 
Önergeyi oylarınıza sunuyorum: Kabul
edenler… Kabul etmeyenler… Önerge kabul edilmemiştir. 
Diğer önergeyi okutuyorum: 
Türkiye Büyük
Millet Meclisi Başkanlığına
Görüşülmekte olan 683 Sıra Sayılı 3213
Sayılı Maden Kanununda Değişiklik Yapılmasına Dair Kanun Tasarısının çerçeve 24
üncü maddesiyle düzenlenen Geçici 23 üncü Maddesinin ikinci fıkrasında bulunan
"hariç" ibaresinin "dahil" olarak değiştirilmesini arz ve
teklif ederiz.
Osman Aydın
(Aydın) ve arkadaşları 
BAŞKAN – Komisyon önergeye katılıyor
mu? 
SANAYİ, TİCARET, ENERJİ, TABİÎ
KAYNAKLAR, BİLGİ VE TEKNOLOJİ KOMİSYONU SÖZCÜSÜ AHMET ERDAL FERALAN (Nevşehir)
– Katılmıyoruz Sayın Başkan. 
BAŞKAN – Hükûmet? 
ENERJİ VE TABİÎ KAYNAKLAR BAKANI TANER
YILDIZ (Kayseri) – Katılmıyoruz Sayın Başkan. 
BAŞKAN – Sayın Aydın, buyurunuz. (CHP
sıralarından alkışlar)
OSMAN AYDIN (Aydın) - Sayın Başkan,
değerli milletvekilleri; 683 sıra sayılı Kanun Tasarısı’nın 24’üncü maddesinin
geçici 23’üncü maddesi üzerine grubum adına söz aldım. Hepinizi saygıyla
selamlıyorum. 
Bu önergemizle kastettiğimiz olay,
geçtiğimiz yıl Soma ve Ermenek’te yaşamış olduğumuz kazaların neticesinde
birçok vatandaşımızı kaybettik, tabii, bu kazaların netice olarak belli
tedbirleri öne çekmesi zorunludur. Bu nedenle, kamu işletmelerinin de, yer altı
çalışan kömür işletmelerinin de özellikle taşeron ve redevans yoluyla
işletilmesinin sıkıntıları devam ettireceği kanısında olduğumuz için bu önergeyi
verdik. Bu önergenin göz önüne alınması, hakikaten önümüzdeki süreç içinde uzun
vadeli, devletin yapacak olduğu, kömür işletmesinin yapacak olduğu yatırımlar
neticesinde daha sağlıklı yer altı işletmeleri oluşturulabileceği kanısında
olduğumuz içindir. Hükûmet tarafından bu önergenin dikkate alınmasını özellikle
istiyoruz. Bunun, önümüzdeki süreçte de yer altı kömür işletmeciliğine katkı
sağlayacağına inanıyoruz.
Evet, arkadaşlar, madencilik hakikaten
ekonomimiz açısından çok önemli. 2013’te 107 milyar dolarlık bir ithalatımız
gerçekleşmiş, bunun 60 milyar dolarlık kısmını petrol ve doğal gaz ürünleri
olarak saydığımızda, 57 milyar dolarlık kısmının bu kanunla yürütülen,
yönetilen kısımdan olduğu açık ve net bir şekilde ortaya çıkmaktadır.
Maden Kanunu bu açıdan, ekonomimizin en
büyük sorunu olan dış ticaret açığının kapatılması açısından çok önemlidir, çok
büyük önem arz etmektedir. Bu kanunla yer altı kaynaklarımızı devreye sokar ve
sektörün önündeki engelleri azaltabilirsek bu 57 milyar dolarlık dış ticaret
açığının büyük kısmını kendi öz kaynaklarımızdan sağlayıp hem ekonomimizin ağır
sorunu olan dış ticaret açığını kapatma yönünde çok büyük olumlu bir katkı
sağlarız hem de bugün hakikaten yüzde 10’ların üzerine çıkan, genç işsizlerde
yüzde 20’lerin üzerine çıkan işsizlik rakamlarının aşağı çekilmesi, istihdamın
sağlanması açısından madencilik sektörünün önünün açılmasının hakikaten
ekonomimize çok büyük katkı sağlayacağı düşüncesindeyiz.
Madenciliğin özellikle istihdam
açısından kırsal kesime büyük katkı sağlaması, ekonomimiz ve ülkemizin gelişimi
açısından ayrı bir önem taşımaktadır. Hakikaten, 1 tane madenci istihdam
ettiğimiz takdirde bunun dolaylı olarak 8 kişiye olanak sağladığı, imkân
sağladığı açık ve net bir şekilde görülmektedir. Çünkü madencilik, sanayisiyle,
küçük esnafıyla birçok sektörü direkt olarak hizmet grubu içine almakta ve bu
nedenle ekonomik olarak çevresine çok büyük bir etki alanı oluşturmaktadır. Bu
açıdan da Maden Kanunu vasıtasıyla, yapmakta olduğumuz bu kanun vasıtasıyla
sektörün önünü açmamız çok büyük önem arz etmektedir.
Sektörün önündeki en büyük engel 2014
yılında çıkartılan Başbakanlık Genelgesi’dir arkadaşlar. Bugün hakikaten, bu
genelgeyle ilgili hâlâ daha sektörün tereddütleri devam etmekte, bu genelge
nedeniyle yaşamış olduğu 2013’teki büyük ekonomik çöküntüyü tekrar yaşamamak
için bu genelgenin kaldırılmasını özellikle istemektedir. Kanundaki ağır para
cezalarının makul seviyeye indirilmesi hakikaten, sektör açısından çok
önemlidir çünkü bu ağır para cezalarıyla büyük maddi zorluklar içine sektör
itilmektedir.
Bunun dışında, sektörün en büyük
sorunlarından bir tanesi de orman arazilerindeki kira bedellerinden
oluşmaktadır. Hakikaten, son genelgeyle, Orman Bakanlığının yayınlamış olduğu
en son genelgeyle yüzde 600’lere varan yıllık kira bedelleri, Gediz
Ovası’ndaki, Menderes Ovası’ndaki mülkiyet fiyatlarını geçmiştir. O nedenle,
ivedi olarak, Orman Kanunu çerçevesinde düzenlenen bu yönetmeliğin makul
seviyelere indirilmesi zorunludur.
Hepinize saygılar sunuyorum. Kanunun
sektöre hayırlı olmasını diliyorum. (CHP sıralarından alkışlar)
BAŞKAN – Teşekkür ederiz Sayın Aydın.
Önergeyi oylarınıza sunuyorum: Kabul
edenler... Kabul etmeyenler... Önerge kabul edilmemiştir.
Madde 24’e bağlı geçici madde 23’ü
oylarınıza sunuyorum: Kabul edenler... Kabul etmeyenler... Kabul edilmiştir.
Madde 24’e bağlı geçici madde 24
üzerinde iki önerge vardır, okutuyorum: 
Türkiye Büyük
Millet Meclisi Başkanlığına
Görüşülmekte olan 683 Sıra Sayılı 3213
Sayılı Maden Kanununda Değişiklik Yapılmasına Dair Kanun Tasarısının çerçeve 24
üncü maddesiyle düzenlenen Geçici 24 üncü maddesinde bulunan “üç ay” ibaresinin
“altı ay” olarak değiştirilmesini arz ve teklif ederiz.
 Mehmet Ali Susam Turgut
Dibek Ali Serindağ
 İzmir Kırklareli Gaziantep
 Mahmut Tanal Ramazan
Kerim Özkan Mehmet Hilal Kaplan
 İstanbul Burdur Kocaeli
 Celal Dinçer 
 İstanbul
Türkiye Büyük
Millet Meclisi Başkanlığına
Görüşülmekte olan 683 Sıra
Sayılı Maden Kanunu ile Bazı Kanunlarda Değişiklik Yapılmasına Dair Kanun
Tasarısının 24. Maddesinin Geçici 24. Maddesinin aşağıdaki şekilde
değiştirilmesini arz ve teklif ederiz.
"GEÇİCİ MADDE 24- Bu maddenin
yürürlüğe girdiği tarihten önce müracaatı yapılmış ancak işlemleri
tamamlanmamış, harç ve ruhsat teminatları yatırılmamış ruhsat müracaatları, bu
maddenin yürürlüğe girdiği tarihten itibaren altı ay içerisinde ruhsat
bedelinin ödenmesi halinde, ruhsat işlemleri müracaat tarihindeki mevzuat
hükümlerine göre tamamlanır."
 Hasan Hüseyin Türkoğlu Alim
Işık Ali Halaman
 Osmaniye Kütahya Adana
 Lütfü Türkkan Yusuf
Halaçoğlu Mehmet Şandır
 Kocaeli Kayseri Mersin
BAŞKAN – Komisyon bu son okuttuğum
önergeye katılıyor mu?
SANAYİ, TİCARET, ENERJİ, TABİİ
KAYNAKLAR, BİLGİ VE TEKNOLOJİ KOMİSYONU SÖZCÜSÜ AHMET ERDAL FERALAN (Nevşehir)
– Katılmıyoruz Sayın Başkan.
BAŞKAN – Hükûmet?
ENERJİ VE TABİİ KAYNAKLAR BAKANI TANER
YILDIZ (Kayseri) – Katılmıyoruz Sayın Başkan.
BAŞKAN – Kim konuşacak?
YUSUF HALAÇOĞLU (Kayseri) – Sayın
Türkkan konuşacak efendim.
BAŞKAN – Sayın Türkkan, buyurunuz. (MHP
sıralarından alkışlar)
LÜTFÜ TÜRKKAN (Kocaeli) – Sayın Başkan,
değerli milletvekilleri; Maden Kanunu ve Bazı Kanunlarda Değişiklik Yapılmasına
Dair Kanun Tasarısı’nın 24’üncü maddesi hakkında söz aldım. Hepinizi saygıyla
selamlıyorum.
Bu maden yasasıyla ilgili uzun bir
süredir burada konuşuluyor, ediliyor. Bu maden yasası bana bir tek Soma’da bir
manzarayı hatırlatıyor Sayın Bakan: Yerde yatan madenci yakınını tekmeleyen bir
adam var… Eğer o adam orada danışman olarak devam ediyorsa sizin burada
durmamanız lazım, eğer siz burada duruyorsanız o adamın orada durmaması lazım.
Bu millete tekme atan bir adam hâlâ orada duruyorsa sizin burada oturmanız
biraz abes, çok özür diliyorum, bağışlayın beni.
Sayın Bakanım, ben, son fırtınadan
dolayı çok ciddi anlamda hasar gören bir ilin milletvekiliyim. Kocaeli’nde
limanda gemiler battı, orada bulunan iş yerleri fırtınadan ve dalgalardan çok
ciddi şekilde hasar aldı. Bununla ilgili devletimizin getirdiği DASK diye bir
sigorta yaptık. Bu sigorta paraları bir yerde toplandı, şu ana kadar bu sigorta
paralarının akıbetiyle ilgili hiç kimse herhangi bir bilgi vermedi. Bu paralar
ne oldu? Herhangi bir afette herhangi bir vatandaşa bu paralardan bir ödeme
yapıldı mı? Yoksa, bu paralar, İşsizlik Fonu gibi, bu kaçak saraya mı harcandı?
Bu konuda size bir sorum var, bu konuda Maliye Bakanına da bir soru önergesi
tevdi ettik, bu konuda cevap bekliyoruz. Bu vatandaşlarımızın bu mağduriyeti
giderilecek mi gerçekten, yoksa daha önce “Deprem vergilerini biz aldık yol
yaptık, bununla da saray yaptık.” diye ortadan kaybolacak mısınız, onu öğrenmek
istiyorum.
Sayın Bakan, değerli milletvekilleri;
sanal âlemde bir adam var, fenomen. Bilmiyorum fenomen mi, değil mi ama böyle
diyorlar. Hepimiz tanıyoruz, “Fuat Avni” denilen bir adam. Bu adam geçtiğimiz
günlerde birçok şey yazdı ve her yazdığı ertesi sabah da cereyan etti. “Şu
isimler tutuklanacak.” dedi, bu isimler alındı; “Bu olay olacak.” dedi, bunlar
alındı. Geçtiğimiz günlerde paylaştığı biraz daha ciddi bir hadiseydi;
Cizre’yle ilgili birtakım şeyler paylaştı, “Efkan Ala özel harekâtçılara
‘Vurun.’ emri verdi.” dedi, öyle bir iddiada bulundu. Özel harekâtçılar da bu
emir doğrultusunda ilgili ilgisiz, insanları vurmaya başlamış Cizre’de. Bu
emrin amacı milliyetçi oyları yeniden kazanabilmek ve yükselen milliyetçi
akımdan kendine pay çıkarabilmek imiş. Emri İçişleri Bakanı Efkan Ala vermiş
ama esas emir büyük ağabeyden. Burada büyük ağabeye milliyetçiliği anlatmak
istiyorum. Gerçi, milliyetçiliği ayaklar altına alan bir adama milliyetçiliği
anlatmak çok doğru bir iş değil ama ben yine bir kere daha anlatacağım, anlamak
isteyenler de anlar, anlamak istemeyenler de devam eder. 
Milliyetçilik olur olmaz adam öldürmek
değildir bir kere. Milliyetçilik vatan uğruna, bayrak uğruna, ezan uğruna
gözünü kırpmadan canını feda etmektir. Milliyetçilik bir hilal uğruna toprağa
düşmek demektir. Milliyetçilik birilerinin zannettiği gibi sadece demir dövme,
poşu bağlama değildir. Milliyetçilik milletine kara sevdayla bağlanmaktır.
Milliyetçilik Osman Bey’dir, Milliyetçilik Mustafa Kemal Atatürk’tür,
Milliyetçilik Alparslan Türkeş’tir. Milliyetçilik Hakkâri’de başka konuşup
Balıkesir’de kıvırmak hiç değildir. (MHP sıralarından alkışlar) Milliyetçilik,
Genel Başkanımız Sayın Doktor Devlet Bahçeli gibi, teröristin memleketinde
teröriste “terörist” diyebilmektir. Diyarbakır’dan veya Batman’dan Kobani’ye
selam göndermek de milliyetçilik hiç değildir. Diyarbakır’da Kobani’deki
teröristleri selamlayıp da Aydın’da zeybek oynamaya kalkanlar, İzmir’de
Başbakanlık ofisi açmaya kalkanlar milliyetçiliği isteseler de anlayamazlar,
milliyetçiliğin kapısından bile geçemezler. Buna ne birikimleri yeter ne
kalibreleri ne de kapasiteleri.
Şunu unutmayın ki hiçbir milliyetçi,
ırkı, mezhebi, dili, dini ne olursa olsun bir masum öldüğünde sevinmez. Bu emri
verenler, milliyetçilerden bu şekilde ekmek yiyemez. İmralı’nın önüne 2,80
uzanarak da milliyetçilik olmaz. Kandil istedi diye onların istediği kanunlar
Meclisten çıkarılarak da milliyetçilik yapılmaz, yapılamaz. 
Seçim tarihi yaklaştı, şurada dört ay
gibi kısa bir süre kaldı. Seçimlere bu kadar kısa süre kala milliyetçi oylara
göz dikenlere son bir hatırlatmada bulunmak istiyorum. Ne yaparsanız yapın,
kendinizi parçalayın, yüreği vatan aşkıyla yanan tek bir milliyetçi
vatandaşımızın oyunu alamayacaksınız. İpliğiniz pazara çıktı. Milliyetçiler
hırsızlara oy vermez.
Hepinizi saygıyla selamlıyorum. (MHP
sıralarından alkışlar)
BAŞKAN – Teşekkür ederiz Sayın Türkkan.
Önergeyi oylarınıza sunuyorum: Kabul
edenler… Kabul etmeyenler… Önerge kabul edilmemiştir.
Diğer önergeyi okutuyorum: 
Türkiye Büyük
Millet Meclisi Başkanlığına
Görüşülmekte olan 683 sıra sayılı 3213
sayılı Maden Kanununda Değişiklik Yapılmasına Dair Kanun Tasarısının çerçeve 24
üncü maddesiyle düzenlenen geçici 24 üncü maddesinde bulunan "üç ay"
ibaresinin "altı ay" olarak değiştirilmesini arz ve teklif ederiz.
Mehmet Hilal
Kaplan (Kocaeli) ve arkadaşları
BAŞKAN – Komisyon önergeye katılıyor
mu?
SANAYİ, TİCARET, ENERJİ, TABİİ
KAYNAKLAR, BİLGİ VE TEKNOLOJİ KOMİSYONU SÖZCÜSÜ AHMET ERDAL FERALAN (Nevşehir)
– Katılmıyoruz Sayın Başkanım.
BAŞKAN – Hükûmet?
ENERJİ VE TABİİ KAYNAKLAR BAKANI TANER
YILDIZ (Kayseri) – Katılmıyoruz Sayın Başkan.
BAŞKAN – Sayın Kaplan, buyurunuz. (CHP
sıralarından alkışlar)
MEHMET HİLAL KAPLAN (Kocaeli) – Sayın
Başkan, değerli milletvekilleri; yüce heyetinizi saygıyla selamlıyorum.
Maden Kanunu, yer altı
zenginliklerinden yararlanmak, toplumun gereksinimi olan enerjiye ham madde
üretmek, yaşadığımız çevrede ormanları, su havzalarını, eko sistemi
ilgilendirmesi açısından üzerinde bütünsel olarak bakılması gereken bir
konudur. Sadece maden çıkarmak açısıyla bakmak yeterli değil. 
Kanun Komisyonda görüşüldüğü süreç
içerisinde bazı toplantılarına, Sayın Bakanım, ben de iştirak ettim. Maden
Kanunu ele alınırken doğanın korunması, çevrenin kirletilmemesi, ormanlarımızın
yok edilmemesi, yer üstü zenginliğimizin korunmasının göz önünde
bulundurulmadığını üzülerek gözlemledim. Bakış açısı -ne yazık ki- ne olursa
olsun enerji üretmek anlayışıyla hareket edildiğini gördüm. 
Değerli milletvekilleri, elbette ki yer
altı zenginliğimizden yararlanmak son derece önemlidir ancak yer altı
zenginliğinden, yani madenlerden yararlanalım derken ondan daha verimli olan
yer üstü zenginliğimizi, doğal güzelliğimizi, ormanlarımızı, tarım
alanlarımızı, yer altı sularımızı kaybetmemeliyiz, yani yaşam alanlarımızı
ortadan kaldırmamalıyız. Türkiye, bu konuda, son yıllarda yaptığı kanun
düzenlemeleriyle çevre sağlığı açısından sınıfta kalmıştır. 
Sayın Bakanım, anımsatmak istiyorum,
size Plan Bütçede… Beni dinler misiniz Sayın Bakanım? Plan Bütçede size bir
soru yöneltmiştim. Elektrik Piyasası Kanunu’nu düzenlerken bazı maddelerde,
özellikle bu termik santrallerin ÇED raporlarının 2018’e kadar muaf tutulduğunu
söylemiştim. Siz “Hayır, öyle bir şey yok.” dediniz. Bakın, madde burada,
geçici madde 8…
ALİ HAYDAR ÖNER (Isparta)- Dinlemiyor
Bakan, dinlemiyor!
MEHMET HİLAL
KAPLAN (Devamla) – Geçici madde 8. Aynısını okumama gerek yok, sizde de vardır.
“31/12/2018’e kadar süre tanınır.” diyor ÇED’den muafiyetin olup olmamasına.
Hatta bu konuda “Kanun kapsamında oluşturulacak kamu şirketleri ve bunların
özelleştirmeleri dâhilinde elektrik üretim faaliyetleri durdurulamaz, idari
para cezası dahi kesilemez.” Şimdi, bakış açınız bu. Yani doğayı kirlettiniz,
çevreyi yok ettiniz, termik santraller uğruna, enerji uğruna, yok ettiniz.
Bakın, size örnek vermek istiyorum. Türkiye’nin, belki de dünyanın en önemli,
en güzel yerlerinden biri Körfez, Kaz Dağları, oksijeni bol olan alanlardan bir
tanesi. Kaz Dağları yöresinde sizin dönemlerinizde siyanürle altın aranmasına
izin verildi. Yer yer artık köstebek yuvası hâline geldi. Şimdi, bu kanun
düzenlemesinde 300-350 ton yaklaşık bir altın rezervi var. Yani bugünkü rakamla
bedeli 5 6 milyar dolar. 
Peki, ben, Sayın
Bakanım size soruyorum: Körfez’in tarımdan, tarım alanlarından ve turizmden
yıllık geliri Edremit Körfezi’nin, Ayvalık’ın, Akçay’ın, Altınoluk’un,
Balıkesir’in yıllık geliri ne kadar biliyor musunuz? Yaklaşık 6 milyar dolar
civarında. Yani yer üstü zenginliğimiz, yer altı zenginliğimizden şu anda daha
önde, daha rantabl. 
Böyle alanlarda
yer altı zenginliğini çıkaralım diye ormanları yok etmek, bölgedeki tarım
arazisinin, bölgedeki meyve ağaçlarının ölümüne sebep olmak, yer altı sularını
siyanürle kirletmenin mantıkla bir ilgisi var mı?
Yine benzer bir
örnek daha vereyim ben size: “Manisa’da Çal Dağı’nda nikel çıkaracağız dediniz.
Çal Dağı’nda çıkaracağınız nikel, Gediz Ovası’ndaki dünyaca ünlü Sultaniye
üzümlerinin yok olmasına, o bölgedeki tarım alanlarının yok olmasına neden
olacak. Nikel çıkaralım derken bölgede sülfürik asit fabrikası kuracağız,
kurulan sülfürik asit fabrikasıyla buharlaşan asidin Gediz Ovası’nda tarım
alanlarına asit yağmurları olarak döküleceğini bilmiyor muyuz? 
Şimdi soruyorum
size: Yer altı madenlerinden evet yararlanalım, buna itirazım yok ama yer üstü
zenginliklerimiz, yer altı madenlerindeki zenginliğimizden fazlaysa, lütfen,
tekrar gözden geçirelim. 
Kaldı ki bu
maden kanunu Çevre Bakanlığını, Tarım Bakanlığını, ekonomiyi, enerjiyi
ilgilendiriyor ama ne hikmetse, bu kanun düzenlemesi yapılırken bu kanun
düzenlemesiyle ilgili diğer bakanlıklar pas geçiliyor sadece enerji göz önüne
alınıyor.
Beni
dinlediğiniz için teşekkür ediyorum.
Hepinize
saygılar sunuyorum. (CHP sıralarından alkışlar)
BAŞKAN –
Teşekkür ederiz Sayın Kaplan.
III.- YOKLAMA
(CHP
sıralarından bir grup milletvekili ayağa kalktı)
ENGİN ALTAY
(Sinop) – Yoklama istiyoruz.
BAŞKAN – Yoklama
talebiniz var, yerine getireceğim.
Sayın Altay, Sayın Susam, Sayın Dibek,
Sayın Eyidoğan, Sayın Özkan, Sayın Yalçınkaya, Sayın Aygün, Sayın Kaplan, Sayın
Tayan, Sayın Bayraktutan, Sayın Öner, Sayın Aydın, Sayın Özkes, Sayın Özgümüş,
Sayın Moroğlu, Sayın Çıray, Sayın Özgündüz, Sayın Balbay, Sayın Korutürk, Sayın
Develi.
Yoklama için üç dakika süre veriyorum.
(Elektronik cihazla yoklama yapıldı) 
BAŞKAN - Toplantı yetersayısı yoktur.
On dakika ara veriyorum.
Kapanma Saati:
19.12
DÖRDÜNCÜ OTURUM
Açılma Saati: 19.20
BAŞKAN: Başkan Vekili Şükran Güldal MUMCU
KÂTİP ÜYELER: Dilek YÜKSEL (Tokat), Mine LÖK
BEYAZ(Diyarbakır)
-----0-----
BAŞKAN – Sayın milletvekilleri, Türkiye Büyük Millet Meclisinin 50’nci
Birleşiminin Dördüncü Oturumunu açıyorum.
683 sıra sayılı Kanun Tasarısı’nın 24’üncü maddesine bağlı geçici
24’üncü madde üzerinde Kocaeli Milletvekili Mehmet Hilal Kaplan ve arkadaşlarının
verdiği önergenin oylamasından önce yapılan yoklamada toplantı yeter sayısı
bulunamamıştı. 
Şimdi yoklama işlemini yineleyeceğim. 
Yoklama için üç dakika süre veriyorum. 
(Elektronik cihazla yoklama yapıldı)
BAŞKAN – Yapılan ikinci yoklamada da toplantı yeter sayısı
bulunamadığından, alınan karar gereğince, kanun tasarı ve teklifleriyle
komisyonlardan gelen diğer işleri sırasıyla görüşmek için 4 Şubat 2015 Çarşamba
günü saat 14.00’te toplanmak üzere birleşimi kapatıyorum. 
Kapanma Saati: 19.24




(x) (11/43) esas numaralı Gensoru
Önergesi’nin tam metni tutanağa eklidir.


(x) 683 S.
Sayılı Basmayazı 28/1/2015 tarihli 48’inci Birleşim Tutanağı’na eklidir.




