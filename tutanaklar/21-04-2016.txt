



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 77’nci
Birleşim
 21
Nisan 2016 Perşembe

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)

 İÇİNDEKİLER



I.- GEÇEN TUTANAK ÖZETİ
II.- GELEN KÂĞITLAR
III.- YOKLAMALAR
IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Antalya Milletvekili Ahmet Selim Yurdakul’un,
Antalya’nın sosyal ve ekonomik sorunlarına ilişkin gündem dışı konuşması
2.- Tekirdağ Milletvekili Emre Köprülü’nün, Tekirdağ’ın
yeni kurulan ilçelerinin sorunlarına ilişkin gündem dışı konuşması
3.- Çorum Milletvekili Lütfiye İlksen Ceritoğlu
Kurt’un, Hitit medeniyetinin başkenti Hattuşaş’ın UNESCO tarafından Dünya Kültür
Miras Listesi’ne alınışının 30’uncu yıl dönümüne ilişkin gündem dışı konuşması

V.- AÇIKLAMALAR
1.- Bursa Milletvekili Erkan Aydın’ın, Millî Eğitim
Bakanlığı ve Aile ve Sosyal Politikalar Bakanlığının çocuklara yönelik cinsel
istismarla ilgili iddialar hakkında köklü bir soruşturma yapmadığına ilişkin
açıklaması
2.- Denizli Milletvekili Cahit Özkan’ın, başkanlık
sistemine dayanan yeni anayasayı, düşük enflasyon, kıymetli Türk lirası, hızlı
kalkınma ve daha güçlü bir demokrasi için desteklediğine ilişkin açıklaması
3.- Niğde Milletvekili Ömer Fethi Gürer’in, Niğde
Engelliler Basketbol Takımı, Niğde İşitme Engelliler Futbol Takımı ve Niğde’deki
amatör spor kulüplerine destek verilmesini istediğine ilişkin açıklaması
4.- Sivas Milletvekili Ali Akyıldız’ın, Ankara-Sivas
Yüksek Hızlı Tren Projesi’nin durumuyla ilgili Ulaştırma, Denizcilik ve Haberleşme
Bakanından açıklama beklediklerine ilişkin açıklaması
5.- Balıkesir Milletvekili Ahmet Akın’ın, Balıkesir
Büyükşehir Belediyesinin su faturalarında yaptığı zamlara ilişkin açıklaması
6.- Eskişehir Milletvekili Utku Çakırözer’in, Atatürk
ve cumhuriyetin izini silmeye ve ulusal bayramları değersizleştirmeye yönelik
her türlü girişimi kınadığına ve Cumhuriyet Halk Partisi milletvekilleri olarak
Meclis çatısı altında çocuklarla birlikte 23 Nisanı kutlayacaklarına ilişkin
açıklaması
7.- İstanbul Milletvekili Gamze Akkuş İlgezdi’nin, özel
istihdam büroları aracılığıyla geçici iş ilişkileri düzenlemesinin işsizler ordusunu
azaltmayacağına ve iş güvenliğini ortadan kaldıracağına ilişkin açıklaması
8.- Artvin Milletvekili Uğur Bayraktutan’ın, Hükûmet
yetkililerinin Ardanuç’taki HES projesine karşı yöre halkının duyarlılığını
dikkat almalarını rica ettiğine ilişkin açıklaması
9.- İstanbul Milletvekili Sibel Özdemir’in, son on
yıldır Millî Mücadele ruhunu unutturmaya uğraşan iktidarın bütün çabalarına
rağmen Cumhuriyet Halk Partisi olarak çocuklarla birlikte ve coşkuyla 23 Nisanı
kutlayacaklarına ilişkin açıklaması
10.- Adana Milletvekili İbrahim Özdiş’in, öğrencilere,
öğretmenlere veya yöneticilere şiddet olaylarıyla ilgili bir istatistik olup olmadığını
ve 4/B’li memurlar için bir düzenleme yapılıp yapılmayacağını öğrenmek
istediğine ilişkin açıklaması
11.- Manisa Milletvekili Tur Yıldız Biçer’in, Karaman
Adliyesinde görülen Ensar davasında en üst sınırdan ceza verilmiş olmasının
Aile ve Sosyal Politikalar Bakanını, Millî Eğitim Bakanını, Karaman İl Millî
Eğitim Müdürünü ve Ensar Vakfı’nı aklamadığına ilişkin açıklaması
12.- Bitlis Milletvekili Mahmut Celadet Gaydalı’nın,
Bitlis’in Ahlat ilçesi Ovakışla beldesindeki patates üreticilerinin mağduriyetlerinin
giderilmesini ve kullanılamayacak durumda olan köy yollarının yapılmasını
beklediğine ilişkin açıklaması
13.- Manisa Milletvekili Mazlum Nurlu’nun, 25/4/2016
tarihinde düzenlenecek olan “Manisalı Gençlerin 57’nci Alay Çanakkale Vefa
Yürüyüşü” davetiyesinde Diyanet İşleri Başkanlığı ile Ensar Vakfı’nın adının
birlikte yer almasının büyük bir skandal olduğuna ilişkin açıklaması
14.- Denizli Milletvekili Kazım Arslan’ın, Denizli’deki
yükseköğrenim öğrencilerinin barınma sorunu konusunda ne gibi çalışmalar
yapıldığını öğrenmek istediğine ilişkin açıklaması 
15.- Tekirdağ Milletvekili Emre Köprülü’nün,
Tekirdağ’ın Çorlu ilçesini Tekirdağ il merkezine bağlayacak olan ve inşaatı
yıllardır devam eden duble yolun kara yolları il ağından çıkartılması kararına
ilişkin açıklaması


16.- Balıkesir Milletvekili Namık Havutça’nın, Balıkesir’in
Bandırma ilçesinin Misakça köyünde Devlet Su İşleri projesinin bitirilmemesi
durumunda köylülerin tarlalarını ekemeyeceklerine ve zor durumda kalacaklarına
ilişkin açıklaması
17.- Manisa Milletvekili Erkan Akçay’ın, 24 Nisan Erol
Güngör’ün ölümünün 33’üncü ve 21 Nisan Kemal Tahir’in ölümünün 30’uncu yıl
dönümlerine ilişkin açıklaması
18.- Diyarbakır Milletvekili İdris Baluken’in, 22 Nisan
Kürt Gazetecilik Günü’ne ve dokuz yıl önce başlayan Ergenekon davaları
sürecinin Yargıtayca dosyanın bozulmasıyla nihayete erdiğine ilişkin açıklaması
19.- Manisa Milletvekili Özgür Özel’in, Yargıtayın
Ergenekon davasıyla ilgili yerel mahkemenin kararını tüm hükümlüler açısından
ve tüm yönleriyle bozma kararı vermesine ilişkin açıklaması
20.- Manisa Milletvekili Erkan Akçay’ın, İstanbul
Milletvekili Garo Paylan’ın sataşma nedeniyle yaptığı konuşmasındaki bazı ifadelerine
ilişkin açıklaması
21.- Diyarbakır Milletvekili Çağlar Demirel’in, Manisa
Milletvekili Erkan Akçay’ın yaptığı açıklamasındaki bazı ifadelerine ilişkin
açıklaması
22.- Manisa Milletvekili Erkan Akçay’ın, Manisa
Milletvekili Özgür Özel’in HDP grup önerisi üzerinde yaptığı konuşmasındaki
bazı ifadelerine ilişkin açıklaması
23.- Manisa Milletvekili Özgür Özel’in, Manisa
Milletvekili Erkan Akçay’ın yaptığı açıklamasındaki bazı ifadelerine ilişkin
açıklaması

VI.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Ayşe Nur
Bahçekapılı’nın, Erol Güngör ile Kemal Tahir’e Allah’tan rahmet dilediğine
ilişkin konuşması

VII.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- Antalya Milletvekili Ahmet Selim Yurdakul ve 20
milletvekilinin, sağlık sistemindeki sosyal ve mali sorunların araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/169)
2.- Manisa Milletvekili Erkan Akçay ve 21
milletvekilinin, Turgutlu Çal Dağı'nda nikel madeni çıkartılmasının ülkemize
sağlayacağı katkı ile insan ve çevre sağlığına vereceği zararların
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/170)
3.- Manisa Milletvekili Erkan Akçay ve 20
milletvekilinin, Gediz Nehri’nin kirlenmesinin sebeplerinin araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/171)




B) Çeşitli İşler
1.- Başkanlıkça, Fas ile Türkiye arasındaki diplomatik
ilişkilerin kuruluşunun 60’ıncı yılı münasebetiyle Türkiye-Fas Dostluk Grubunun
davetlisi olarak Genel Kurulu ziyaret eden Türkiye'de öğrenim gören Faslı
öğrencilere “Hoş geldiniz.” denilmesi

VIII.- ÖNERİLER 
A) Siyasi Parti Grubu Önerileri
1.- HDP Grubunun, İstanbul Milletvekili Garo Paylan ve
arkadaşları tarafından, 1908-1915 yılları arasında Osmanlı Meclis-i Mebusanında
mebusluk yapmış Ermeni mebusların öldürülmelerinin nasıl ve kimler tarafından
gerçekleştiğinin araştırılması ve bu çerçevede bu Meclis çatısı altında
çalışmış mebusların iadeiitibarlarının sağlanması amacıyla 21/4/2016 tarihinde
Türkiye Büyük Millet Meclisi Başkanlığına verilmiş olan Meclis araştırması
önergesinin, Genel Kurulun 21 Nisan 2016 Perşembe günkü birleşiminde sunuşlarda
okunmasına ve ön görüşmelerinin aynı tarihli birleşiminde yapılmasına ilişkin
önerisi 

B) Danışma Kurulu Önerileri
1.- Danışma Kurulunun, Türkiye Büyük Millet Meclisinin
kuruluşunun 96'ncı yıl dönümünün ve Ulusal Egemenlik ve Çocuk Bayramı’nın
kutlanması, günün anlam ve öneminin belirtilmesi amacıyla Genel Kurulda özel
bir görüşme yapılması için Türkiye Büyük Millet Meclisinin 23 Nisan 2016
Cumartesi günü saat 14:00'te toplanmasına, bu toplantıda yapılacak görüşmelerde
siyasi parti grubu başkanlarına onar dakika süreyle söz verilmesine ve bu
birleşimde başka konuların görüşülmemesine ilişkin önerisi 

IX.- SATAŞMALARA İLİŞKİN KONUŞMALAR
1.- İstanbul Milletvekili Garo Paylan’ın, Erzurum
Milletvekili Kamil Aydın’ın HDP grup önerisi üzerinde yaptığı konuşması sırasına
şahsına sataşması nedeniyle konuşması
2.- Erzurum Milletvekili Kamil Aydın’ın, İstanbul
Milletvekili Garo Paylan’ın sataşma nedeniyle yaptığı konuşması sırasında şahsına
sataşması nedeniyle konuşması
3.- Diyarbakır Milletvekili Çağlar Demirel’in, Kocaeli
Milletvekili Mehmet Akif Yılmaz’ın HDP grup önerisi üzerinde yaptığı konuşması
sırasında Halkların Demokratik Partisine sataşması nedeniyle konuşması
4.- Eskişehir Milletvekili Gaye Usluer’in, Sakarya
Milletvekili Mustafa İsen’in (11/8) esas numaralı Gensoru Önergesi üzerinde AK
PARTİ Grubu adına yaptığı konuşması sırasında CHP Grubuna sataşması nedeniyle
konuşması
5.- Bursa Milletvekili Lale Karabıyık’ın, Millî Eğitim
Bakanı Nabi Avcı’nın (11/8) esas numaralı Gensoru Önergesi üzerinde Hükûmet
adına yaptığı konuşması sırasında şahsına sataşması nedeniyle konuşması
6.- Eskişehir Milletvekili Gaye Usluer’in, Millî Eğitim
Bakanı Nabi Avcı’nın (11/8) esas numaralı Gensoru Önergesi üzerinde Hükûmet
adına yaptığı konuşması sırasında CHP Grubuna sataşması nedeniyle konuşması
7.- Millî Eğitim Bakanı Nabi Avcı’nın, Eskişehir
Milletvekili Gaye Usluer’in sataşma nedeniyle yaptığı konuşması sırasında şahsına
sataşması nedeniyle konuşması
8.- Manisa Milletvekili Özgür Özel’in, Siirt
Milletvekili Kadri Yıldırım’ın 278 sıra sayılı Kanun Tasarısı’nın 16’ncı
maddesiyle ilgili önerge üzerinde yaptığı konuşması sırasında Cumhuriyet Halk
Partisine sataşması nedeniyle konuşması

X.- GENSORU
A) Ön Görüşmeler
1.- CHP Grubu adına Grup Başkan Vekilleri İstanbul
Milletvekili Engin Altay, Ankara Milletvekili Levent Gök ve Manisa Milletvekili
Özgür Özel'in, eğitim ve öğretim faaliyetlerinin niteliğini düşürdüğü ve
çocuklara yönelik istismar vakalarının artmasına neden olduğu iddiasıyla Millî
Eğitim Bakanı Nabi Avcı hakkında gensoru açılmasına ilişkin önergesi (11/8) 

XI.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER
A) Kanun Tasarı ve Teklifleri
1.- Cezaî Konularda Uluslararası Adlî İşbirliği Kanunu
Tasarısı (1/695) ve Adalet Komisyonu Raporu (S. Sayısı: 278)








21 Nisan 2016 Perşembe
BİRİNCİ OTURUM
Açılma Saati: 14.02
BAŞKAN: Başkan Vekili Ayşe Nur BAHÇEKAPILI
KÂTİP
ÜYELER: Mustafa AÇIKGÖZ (Nevşehir), Ali Haydar HAKVERDİ (Ankara)
----- 0 -----
BAŞKAN – Türkiye
Büyük Millet Meclisinin 77’nci Birleşimini açıyorum.
Görüşmelere
başlıyoruz.
Gündeme geçmeden
önce üç sayın milletvekiline gündem dışı söz vereceğim.
Gündem
dışı ilk söz, Antalya’nın sosyal ve ekonomik sorunları hakkında söz isteyen
Antalya Milletvekili Ahmet Selim Yurdakul’a aittir.
Buyurun
Sayın Yurdakul. 
Sayın
milletvekilleri, lütfen sessizliğimizi koruyabilir miyiz. 
IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Antalya Milletvekili Ahmet Selim Yurdakul’un,
Antalya’nın sosyal ve ekonomik sorunlarına ilişkin gündem dışı konuşması
AHMET
SELİM YURDAKUL (Antalya) – Sayın Başkan, değerli milletvekilleri, saygıdeğer
vatandaşlarım; dünyada insanlara Türkiye’yi sorduğumuzda aldığımız ilk 3
cevaptan birisi, bu denizi ve karı birlikte değerlendiren Antalya olmaktadır. 
Antalya’da
3 t’den bahsedilir yani tarım, turizm ve ticaret. Ne yazık ki AKP iktidarından
önce kendi kendine yeten ülkemiz, bugün artık kendi kendine maalesef yetemiyor.
BAŞKAN
– Sayın milletvekilleri, konuşmacı kürsüde, lütfen.
AHMET
SELİM YURDAKUL (Devamla) – Ziraat bitti, hayvancılık da bitti. AKP Hükûmeti,
arka arkaya, cumhuriyet dönemi boyunca inşa edilen tüm varlıklarımızı
özelleştirerek birilerine sattı. Bu satış işlemlerinden gelen paraları ülkemizi
kalkındıracak şekilde kullanacaklarını umut ettik ama AKP’nin tek yaptığı,
vatan toprağının üstüne beton dökmek oldu. Bu yüzden, arazi fiyatları arttı,
plazalar ve AVM’ler dört bir yanımızı sardı. Köydeki toprağını terk eden,
hayvanlarımızı satıp o AVM’lerde asgari ücretle çalışmaya başlayan
vatandaşlarımız artık üretmiyor, Uzak Doğu’dan gelen ürünleri satıyor. Toprağı
işleyen yok, ağıllar atıl kaldı. AKP iktidara geldikten sonra yaklaşık 2 milyon
vatandaş tarımı bıraktı. 
Bugün,
Antalyalı üreticilerimiz 10 kuruşa domatesi satamıyor. Rusya’ya ihraç ettiğimiz
yaş sebze ve meyve 2015’te yaklaşık yüzde 20 oranında azaldı. Ülkemizde tüm yaş
sebze ihracatının yüzde 42’sinin Rusya’ya yapıldığı düşünülürse, 2016’da
yaşanacak sıkıntıları şimdiden tahmin edebiliriz. Zaten ilk veriler de gelmeye
başladı. 2016’nın ilk iki ayında Batı Akdeniz Bölgesi’nden Rusya’ya yapılan
ihracatın miktarı, 2015’in aynı dönemine göre tam yüzde 77 oranında azaldı.
Geçen yılın ilk iki ayında Rusya’ya ihraç edilen domatesin değeri 23 milyon
dolar ama bu yıl Rusya’ya ihraç edilen domates ise maalesef sıfır.
“Durmak yok,
yola devam.” diyen AKP hakikaten bir yere gidiyor ama milletimizi bindirdiği
tren hiç de iyi bir yere gitmiyor. Milliyetçi Hareket Partisi olarak, tarım
için çözüm önerilerimiz şu şekildedir: 
1) Bu süreçte gelir
kaybına uğrayan ilgili tüm sektörlerin ve çiftçilerimizin finansman sorunları
bir an önce çözülmeli ve ihracatçı firmalara ve çiftçilerimize gerekli tüm
destekler verilmeli.
2) Alternatif pazar
ve alternatif ürün yapılandırması konusunda Hükûmet, çiftçi ve ihracatçı bir an
önce bir araya gelmeli ve etkili bir iletişim kurulmalıdır. 
3) Çiftçilerimizin korunması için
tarım sektöründeki vergiler gözden geçirilmelidir. 
4) Avrupa Birliği müzakerelerinde
tarım sektörümüz için tavizler talep edilmelidir.
5) Rusya'nın uluslararası serbest
ticaret anlaşmasına göre aykırı davranışları tespit edilerek Dünya Ticaret
Örgütü nezdinde tazminata yönelik girişimlerde bulunulmalıdır. 
Gelelim turizme.
Az da olsa kendi ürettiğimizi satarak ya da ağırladığımız turistlerden gelen
dövizlerle ülkemizin dış ticaret dengesini kendi lehimize çevirmeye çalıştık
ancak şimdi işler maalesef, tersine döndü. Türkiye'de yabancıların her 100
gecelemesinden 64’ü Antalya’da gerçekleşiyor ancak 2013’te sektör yüzde 6,1
oranında daraldı. Bu ne anlama geliyor biliyor musunuz? Bu yüzden 2016 yılında
maalesef, otellerini açmayan birçok iş adamı var. Antalya’daki 100 milyonlarca
dolar değerindeki turistik tesislerimiz atıl bir hâlde iken Hükûmet
Erbil-Diyarbakır direkt uçuşlarını hayata geçirdi. Bakın, geride bıraktığımız
Mart ayında Antalya’ya hava yoluyla gelen yolcu sayısı bir önceki yılın Mart
ayına göre maalesef, yüzde 18 oranında azalmış durumda. Yani, işler kötü
gidiyor.
Biz, turizm
alanında ise şu önerilerimizi yapmaktayız:
1) Hedef
pazarların geliştirilmesi için Bakanlık boyutunda destekler bir an önce devreye
alınmalı, verilecek teşviklerle alternatif pazarlar güçlendirilmelidir.
2) Yetişmiş iş
gücünün ve işletme sahiplerinin bu dalgalı dönemi atlatabilmesi için mali ve
sosyal destekler bir an önce verilmelidir.
3)
Turizm çerçeve kanunu bir an önce çıkarılmalıdır.
4)
Turizmi çeşitlendirecek tanıtım faaliyetleri ve altyapı çalışmaları, uzun
vadeli perspektifler esas alınarak hayata geçirilmelidir.
5)
Sektöre yönelik vergi mevzuatı etraflıca değerlendirilmeli ve özellikle ÖTV ve
KDV değerleri tekrar gözden geçirilmelidir.
(Mikrofon
otomatik cihaz tarafından kapatıldı) 
AHMET
SELİM YURDAKUL (Devamla) – Biz, AKP Hükûmetinden sadece bir tek bir şey
istiyoruz, o da bizleri dinlemeleri ve istişare etmeleridir.
Hepinizi
sevgi ve saygılarımla selamlıyorum. (MHP sıralarından alkışlar)
BAŞKAN
– Teşekkür ederim Sayın Yurdakul.
Gündem
dışı ikinci söz, Tekirdağ’ın yeni kurulan ilçelerinin sorunları hakkında söz
isteyen Tekirdağ Milletvekili Emre Köprülü’ye aittir.
Buyurun
Sayın Köprülü. (CHP sıralarından alkışlar)
2.- Tekirdağ Milletvekili Emre Köprülü’nün, Tekirdağ’ın
yeni kurulan ilçelerinin sorunlarına ilişkin gündem dışı konuşması
EMRE
KÖPRÜLÜ (Tekirdağ) – Teşekkür ediyorum.
Sayın
Başkan, değerli milletvekilleri; konuşmama geçmeden önce, bugün oluşan bir
durumla ilgili birkaç tespitte bulunmak isterim. 
Bugün,
Ergenekon davasına bakan Yargıtay 16. Ceza Dairesi, Silivri’nin, yerel
mahkemenin verdiği kararı hem usulden hem de Ergenekon terör örgütünün
varlığına ilişkin somut delil ortaya konulmaması gibi çok önemli bir gerekçeyle
esastan bozdu.
Şimdi,
bu kararla, yıllarca ağır bedeller ödeyen vatanseverlere, cumhuriyet sevdalılarına,
tüm aydınlara ve tabii ki bugün Cumhuriyet Halk Partisi Grubunda beraber
milletvekilliği yapmaktan gurur duyduğum İzmir Milletvekilimiz Tuncay Özkan’a,
İzmir Milletvekilimiz Mustafa Balbay’a ve İstanbul Milletvekilimiz Dursun
Çiçek’e selam gönderiyorum.
Ayrıca,
275 sanıktan, yıpratılan tüm kurumlar adına bu kurumların sahibi olan halktan,
geçmişte, hukukçu bile olmadan “Ben bu davanın savcısıyım.” diyerek bu ödetilen
bedellere ortak olanların, bu suça, bu sorumluluğa ortak olanların her birinin
de tek tek, tüm mağdurlardan ve bu kurumların sahibi halktan bir özür
dilemelerini bekliyorum.
Sayın
milletvekilleri, gündem dışı konuşmama gelince: Biliyorsunuz, 12 Kasım 2012
tarihinde Mecliste kabul edilen 6360 sayılı Yasa’yla 13 ilde büyükşehir
belediyesi kurulmuştu ve kurulan 13 ildeki büyükşehir belediyesiyle beraber 26
tane de yeni ilçe kurulması karara bağlanmıştı. İşte, bu 26 yeni ilçenin 2
tanesi de Tekirdağ ilinde kuruldu; biri Kapaklı ilçesi, biri Ergene ilçesi.
Kapaklı ilçesi, eski Kapaklı beldesi merkezi, 2 belde ve 5 köyün birleşmesi
sonucu kurulmuş, nüfusu 100 binin üzerinde olan ve her yıl 5 bin yeni göç alan
bir ilçemiz. Ergene ilçesi de 10 köy, 4 belde ve Çorlu ilçesinin 2 mahallesinin
birleşmesiyle kurulmuş, 70 bin civarında nüfusu olan bir ilçe.
Şimdi,
sayın milletvekilleri, kanunun yürürlüğe girmesinden yani Mecliste kabul
edilmesi ve Resmî Gazete’de yayımlanmasının üzerinden üç buçuk yıl geçti.
Üzülerek söylüyorum ki kuruluşundan bu yana bu ilçelere tek bir kamu yatırımı
dahi yapılmadı. Buna kamu yatırımı diyebilir miyiz ama AKP ve Hükûmet
tarafından yapılan tek yatırım yeni kurulan bu ilçelere kaymakam atamak oldu.
Kaymakamlar atandı ama kaymakamların hizmet vereceği, oturacağı bir hükûmet
binası dahi bu ilçelerde yoktu ve bugün hâlen daha yok. Açıkça söyleyelim, bu
ilçelerde bir emniyet müdürlüğü binası yok. Biri 100 bin, biri 70 bin nüfuslu 2
ilçe. Bu ilçelerde hastane yok, adliye yok, vergi dairesi yok, hiçbir kamu
binası yok, sadece atanmış kaymakam var, başka hiçbir devlet yatırımı yok. Bu
ilçeler -yanlış anlamayın- devlete 8’inci sırada vergi ödeyen Tekirdağ ilinin
ilçeleri ve AKP tarafından hiçbir yatırım alamayan ilçeler. Sadece ve sadece
devlet yatırımı olarak Saray ilçesi ile Kapaklı ilçesi arasında yedi senedir
bitirilememiş bir yol var, başka da hiçbir çalışma yok, o yol da bugüne kadar
tamamlanmadı. 
Şimdi, tabii, bu konuları yerelde çok fazla gündeme
getirdik. Yerelde bu konuları gündeme getirmemize rağmen, AKP’nin bölgedeki
temsilcileri, yerel temsilcileri veya seçilmişleri bu konuda herhangi bir
sorumluluk duymaları gerekirken ya da bunlarla ilgili yatırım yapacaklarına
dair sözler söylemeleri gerekirken varsa yoksa bölgedeki Cumhuriyet Halk
Partili belediyelere sataşmaktan başka, bu belediyelere laf söylemekten başka
hiçbir şey bugüne kadar yapmadılar.
Şimdi ben birkaç hususu belirtmek istiyorum. Bakın, az
önce dedim, kaymakamın oturacağı bir hükûmet binası yok, hizmet vereceği bir
hükûmet binası yok. Bilmiyorum kendi adınıza bir sorumluluk hisseder misiniz
ama kaymakam Cumhuriyet Halk Partisinin belediye binasında belediyenin ona
tahsis ettiği binada hizmet veriyor. Veyahut da okul yapmıyorsunuz, okulları
bizim Cumhuriyet Halk Partili büyükşehir belediyeleri yapıyor. Tekirdağ ilinden
8’inci sırada vergi alıyorsunuz değerli milletvekilleri. Bu verginin bedelini
ödemek zorundasınız. Devlet yatırımlarını, hizmetlerini -kazanamasanız dahi- bu
ilçelere, bu ile vermek zorundasınız diyorum.
Tüm Genel Kurulu saygılarımla selamlıyorum. (CHP
sıralarından alkışlar)
BAŞKAN – Teşekkür ederiz Sayın Köprülü.
Gündem dışı üçüncü söz, Hitit medeniyetinin başkenti
Hattuşaş’ın UNESCO tarafından Dünya Kültür Miras Listesi’ne alınışının 30’uncu
yılı olması münasebetiyle Çorum Milletvekili Lütfiye İlksen Ceritoğlu Kurt’a
aittir. 
Buyurun Sayın Ceritoğlu Kurt. (AK PARTİ sıralarından
alkışlar)
3.- Çorum Milletvekili Lütfiye İlksen Ceritoğlu
Kurt’un, Hitit medeniyetinin başkenti Hattuşaş’ın UNESCO tarafından Dünya
Kültür Miras Listesi’ne alınışının 30’uncu yıl dönümüne ilişkin gündem dışı
konuşması
LÜTFİYE İLKSEN CERİTOĞLU KURT (Çorum) – Sayın Başkanım,
değerli milletvekilleri; Hitit medeniyetinin başkenti Hattuşaş’ın UNESCO
tarafından Dünya Kültür Miras Listesi’ne alınışının 30’uncu yılı olması
vesilesiyle söz almış bulunuyorum. Yüce heyetinizi saygıyla selamlıyorum.
Sayın Başkan, değerli milletvekilleri; Çorum ili
sınırları içinde yer alan Hattuşaş Antik Kenti 1986 yılında UNESCO Dünya Miras
Listesi’ne alınmış önemli bir kültür varlığımızdır. Aynı zamanda, yine
Hattuşaş’ta yapılan kazılar neticesinde ortaya çıkarılan Hitit çivi yazısı
tabletleri de UNESCO Dünya Belleği Listesi’ne kaydedilmiştir. Hattuşaş için
2016 yılı hem UNESCO Dünya Kültür Miras Listesi’ne alınışının 30’uncu hem de
tabletlerin Dünya Belleği Listesi’ne kaydedilişinin 15’inci yılı olması nedeniyle
önemli bir tarihtir. O yüzden, biz 2016 yılını Çorum kültürü ve tarihi
açısından önemsiyoruz.
Türkiye’de
görev yapan büyükelçilerimizi Çorum’da ağırlamak üzere geçen hafta bir program
yaptık. Zamana direnen Hitit devletinin Başkenti Hattuşaş Anadolu’ya dört yüz
elli yıl başkentlik yapmıştır. Zamanın en büyük askerî ve politik gücü Mısır’ın
güçlü firavunlarının en zorlu rakibi, Yakın Doğu’nun çehresini daimi olarak
değiştirmiş üç bin beş yüz yıllık bir uygarlıktır Hitit uygarlığı.
Hattuşaş’ta
büyük bir tarih yatıyor. O dönemde hiç de azımsanmayacak bir devletler arası
yazışma geleneği vardı, bu uluslararası yazışmalar çivi yazılı tabletlerle
sağlanırdı. Bu yazışmalardan en önemlisi Mısır ve Hitit devletleri arasında
yapılan ünlü Kadeş Anlaşması’dır. Tarihteki ilk barışın sembolü olan bu Kadeş
Anlaşması’nın bir özelliği de anlaşmaya bir kadının, bir erkeğin eşit olarak
imza atması ve barışa atılan temelde birlikte yol yürümeleriydi.
Böylesine
önemli bir mirasa sahip Çorum'un tanıtımının hakkıyla yapılması gerektiğine
inanıyoruz. Ülkemizin güzellikleri saymakla bitmez. Çorum da turizm alanında
önemli bir potansiyeldir. Dolayısıyla, Hattuşaş’ın da daha fazla tanıtıma
ihtiyacı vardır. Biz Çorum milletvekilleri ve Çorum halkı olarak başta
ülkemizdeki yerli turistler ve sizler olmak üzere tüm herkesi ve dünyayı
Çorum'a davet etmek istiyoruz.
Valiliğimizin
hazırlamış olduğu program çerçevesinde büyükelçilerimiz için bir dizi
etkinlikler gerçekleştirdik. Hattuşaş ören yeri, Hitit Surları, Yeraltı Geçidi,
Aslanlı Yol, bunlar tarihî olarak… Gerçekten Hattuşaş Hitit uygarlığı tarihe
direniyor. Bunlar kendilerini korumaya çalışıyorlar bulundukları ortamda,
görmeye değer olduğunu düşünüyorum ve kazılarımız ören yerlerinde yüz yıldan
beri devam etmektedir, hepinizi bekliyoruz arkadaşlar. 12 ayın sembolü olan
tanrılarımızın, müzelerimizin ve ören yerlerimizin hizmeti ve temizliğiyle
gurur duyuyoruz, hepinizi bekliyoruz.
Alacahöyük
ören yeri ve kültürel zenginliğe sahip müzelerimizi Hitit kıyafetleriyle bir
defileyle büyükelçilerimize tanıttık. Çorum'da oldukça güzel vakit geçiren
büyükelçiler “Sadece turizm alanında değil, biz aynı zamanda Çorum'un
sanayisini de tanımak istiyoruz.” dediler, OSB’mizi, sanayi alanlarımızı da
onlarla gezdik. Amacımız, Çorum'un bir turizm destinasyonu olması ve
sürdürülebilir turizm çalışmalarıyla yerel halkın ekonomik kalkınmasını
artırmaktır.
Ayrıca,
yine Hititlerden günümüze kadar ulaşmış çok önemli yemeklerimiz var. Bu yıl,
Avrupalı Seçkin Destinasyonlar Yarışması Projesi’nde gastronomi alanında Çorum
ilk 3’e girmiş; EDEN Projesi olarak geçen projede, keşkek, yine, UNESCO Somut
Olmayan Kültürel Miras Listesi’ne alınmıştır. 
Kısacası,
Çorum tam bir UNESCO kültür kenti; arkeoloji, kültür, yemek, doğa yürüyüşü,
önemli ziyaret alanları, başta İskilipli Atıf Hoca olmak üzere, tüm kültür
sevenlere, tüm turistlere ev sahipliği yapabilecek düzeyde. Çorum ev sahipliği,
Çorum misafirperverliği diyorum, sizlerin hepinizi davet ediyorum. El sanatları
açısından da taş ve ahşap oymacılığında önemli bir merkezdir. 
Sizlerin
de bildiği gibi, bu hafta Turizm Haftası’dır. Sayın Başbakanımızın açıkladığı
Turizm Eylem Planı’mız hepinizce malumdur. Turizm sezonunu açtığımız bu
zamanda, ülkemiz için turizm önemli bir kaynaktır. Özellikle “Türkiye'de terör
var, gidilemez.” psikolojik baskısının işlendiği bu dönemde, ülkemizin
güvenlikle ilgili bir sorununun olmadığını, büyükelçilerle birlikte bu
programda teyit ettik. En önemlisi de büyükelçilerle birlikte dünyadaki
savaşların son bulması için, birlikte Büyük Mabet’te, Hattuşaş’ta dilek taşına
ellerimizi koyarak barış diledik, barış ve huzurun ne kadar önemli olduğunu hep
birlikte vurguladık. Oysaki, ülkemiz en az Londra kadar, en az Brüksel kadar,
en az Paris kadar güvenilir, bunun dışındaki haberler tamamen spekülatiftir.
Ülkemizin turizmine sekte vurmak isteyen, algı operasyonlarıyla bir süreç
yürütmek istiyorlar, bir nevi algı mühendisliği yapıyorlar.
(Mikrofon
otomatik cihaz tarafından kapatıldı) 
BAŞKAN
– Teşekkür ederim Sayın Ceritoğlu Kurt.
LÜTFİYE
İLKSEN CERİTOĞLU KURT (Devamla) – Sözlerimi burada tamamlarken, yaklaşmakta
olan 23 Nisan Ulusal Egemenlik ve Çocuk Bayramı’nın 96’ncı yılını şimdiden
kutluyor, yüce heyetinizi saygıyla selamlıyorum. Gençlerimizi, çocuklarımızı
önemsiyorum.
Saygılarımla.
(AK PARTİ sıralarından alkışlar)
BAŞKAN
– Teşekkür ederim.
Sayın
milletvekilleri, sisteme giren ilk 15 milletvekiline yerinden bir dakikalık söz
vereceğim.
Sayın
Aydın…
V.- AÇIKLAMALAR
1.- Bursa Milletvekili Erkan Aydın’ın, Millî Eğitim
Bakanlığı ve Aile ve Sosyal Politikalar Bakanlığının çocuklara yönelik cinsel
istismarla ilgili iddialar hakkında köklü bir soruşturma yapmadığına ilişkin
açıklaması
ERKAN
AYDIN (Bursa) – Sayın Başkan, teşekkür ederim.
Dün,
Karaman’da çocuklara yönelik cinsel istismar davası görülürken, maalesef, seçim
bölgem Bursa’dan benzer bir başka haber kamuoyuna yansıdı. Bursa’nın Balabanbey
Dörtçelik İlkokulunda din kültürü ve ahlak bilgisi öğretmeninin kız ve erkek
öğrencilere cinsel istismarda bulunduğu iddia edildi, hakkında soruşturma
başlatıldı. Öğretmen henüz görevinden uzaklaştırılmadı. Maalesef, bu yöndeki
haberlerin ardı arkası kesilmiyor. Buna rağmen, ne Millî Eğitim Bakanlığı ne de
Aile ve Sosyal Politikalar Bakanlığı köklü bir soruşturma yapmıyor. Hükûmet bu
konuda derin bir soruşturma yapmak için neyi bekliyor? Bu konuda ciddi bir
önlem planı var mıdır?
BAŞKAN
– Sayın Özkan…
2.- Denizli Milletvekili Cahit Özkan’ın, başkanlık
sistemine dayanan yeni anayasayı, düşük enflasyon, kıymetli Türk lirası, hızlı
kalkınma ve daha güçlü bir demokrasi için desteklediğine ilişkin açıklaması
CAHİT
ÖZKAN (Denizli) – Teşekkürler Sayın Başkan. 
Siyasi
tarihimiz, ne kadar koalisyon o kadar enflasyon olduğunu acı tecrübelerle
bizlere göstermiştir. Dahası, dolar kurunun devalüe edildiği yılların da
koalisyon hükûmetleri döneminde olması dikkat çekicidir. Öyle ki koalisyon
dönemleri olan 1970’li, 1990’lı, AK PARTİ öncesi dönemlerde devalüasyonlarla
Türk lirası değer kaybetmiş ve bol sıfırlı ancak yoksulluk yılları yaşanmıştır.
Bunun tek sebebi siyasi istikrarsızlıktır. Bütün bunlar gösteriyor ki kalıcı
istikrar sağlayan başkanlık sistemi 2023 hedeflerimize ulaşmamızda yegâne
yoldur. 
Bu
nedenlerle, başkanlık sistemine dayanan yeni anayasayı, düşük enflasyon,
kıymetli Türk lirası, hızlı kalkınma ve daha güçlü demokrasi için destekliyor,
yüce Meclisi saygıyla selamlıyorum. 
BAŞKAN
– Teşekkür ederim.
Sayın
Gürer…
3.- Niğde Milletvekili Ömer Fethi Gürer’in, Niğde
Engelliler Basketbol Takımı, Niğde İşitme Engelliler Futbol Takımı ve
Niğde’deki amatör spor kulüplerine destek verilmesini istediğine ilişkin
açıklaması
ÖMER
FETHİ GÜRER (Niğde) – Teşekkür ederim Sayın Başkan.
Niğde
Engelliler Basketbol Bölgesel Ligi’nde yer alan Niğde Bedensel Engelliler
Basketbol Takımı’mız 13 maçta 22 puan toplayarak play-off oynamaya hak kazandı.
Başkan Mahmut Er kendi olanaklarıyla lige hazırlanıp deplasmana gittiklerini,
amaçlarının herkesin bir şekilde spor yapabileceğini göstermek olduğunu,
Bedensel Engelliler Spor Kulübü olarak her zaman başarıyı hedeflediklerini
belirtip “Başarmak için engel yoktur.” diyor. Niğde Engelliler Basketbol
Takımı’mızı kutluyorum.
Ayrıca,
Niğde İşitme Engelliler Spor Kulübü de başarıyla ligde mücadelesini sürdürüyor.

Gençlik
ve Spor Bakanı yazılı bir soru önergeme verdiği cevapta amatör spor kulüplerine
destekte bulunduklarını belirtmişti. Bu desteğin Niğde Engelliler Basketbol
Takımı’mıza ve İşitme Engelliler Futbol Takımı’mıza sağlanması yanında,
Niğde’deki amatör spor kulüplerine de verilmesini istiyoruz. Zor koşullarda
spor yapan amatör kulüplerimizin desteklenmesini bekliyoruz. 
BAŞKAN
– Teşekkür ederim.
Sayın
Akyıldız…
4.- Sivas Milletvekili Ali Akyıldız’ın, Ankara-Sivas
Yüksek Hızlı Tren Projesi’nin durumuyla ilgili Ulaştırma, Denizcilik ve
Haberleşme Bakanından açıklama beklediklerine ilişkin açıklaması
ALİ
AKYILDIZ (Sivas) – Teşekkür ediyorum Sayın Başkanım. 
Daha
önce 3 kez ertelenen ve son olarak da 2018 yılında tamamlanacağı belirtilen
Ankara-Sivas arasındaki Yüksek Hızlı Tren Projesi’yle ilgili olarak uzun
zamandır Sivas kamuoyunda tartışmalar devam etmektedir. Son olarak Ulaştırma,
Denizcilik ve Haberleşme Bakanımızın on gün önceki Sivas ziyaretinde yapmış
olduğu açıklamayı bugün basından öğrenmiş bulunmaktayım. Sayın Bakan yaptığı
açıklamasında, bugünkü mevcut yerine tren güzergâhının ve garın yapılacağını,
bir değişikliğin söz konusu olmayacağını belirtmektedir. Sayın Bakanın hızlı
tren garıyla ilgili yapmış olduğu bu yer tespitiyle ilgili açıklama Sivas
halkını da STK’ları da Rektörlüğü de 4’üncü Bölge Müdürlüğünü de memnun
etmiştir. Fakat, bu konuda, Sayın Bakanın açıklamalarının aksine, başka
açıklamalar da yapılmaktadır. 
Sayın
Ulaştırma, Denizcilik ve Haberleşme Bakanından bu verdiği sözde durmasını, bu
konuya netlik kazandıran açıklamalarla kafa karışıklığını gidermesini ve
buradan, tekrar, bu verdiği sözü teyit eder açıklama yapmasını bekliyor,
saygılarımı sunuyorum.
BAŞKAN
- Teşekkür ederim. 
Sayın
Akın…
5.- Balıkesir Milletvekili Ahmet Akın’ın, Balıkesir
Büyükşehir Belediyesinin su faturalarında yaptığı zamlara ilişkin açıklaması
AHMET
AKIN (Balıkesir) - Sayın Başkan, buradan, elektrik faturaları üzerinde yapılan
oyunlarla halkın nasıl soyulduğunu sürekli anlatıyoruz. AKP’li Balıkesir
Büyükşehir Belediyesi de su faturalarında benzer bir yol izliyor. BASKİ,
geçtiğimiz günlerde suya insafsızca zamlar yaptı; tüketilen su bedeline ayrı,
atık su bedeline ayrı, katı atık bedeline ayrı zam yaptı. Üstelik, bunların
üzerine “bakım ücreti” adı altında bir kalem daha ekleyerek, çevre temizlik
vergisini de dâhil edip yüzde 18 KDV’yi de ilave ederek nisan ayında aboneleri
şaşırtan faturalar düzenlemiştir. Bu şekilde, önceki döneme göre Balıkesir’de
su faturalarının yüzde 55 ila 60 oranında arttığını söyleyebiliriz. 
Belediyeler,
kâr amacı gütmeyen kuruluşlardır; halka güvenilir, kaliteli, ulaşılabilir hizmetler
üretmekle görevlidirler. Bir özel şirket mantığıyla hareket ederek su
faturaları üzerinden vatandaşımızın cebine el uzatmalarını kabul etmiyoruz. Bu
zamlar bir an önce geri çekilmeli ve Balıkesir halkının hakkı olan ucuz su
sağlanmalıdır. 
BAŞKAN
- Sayın Çakırözer…
6.- Eskişehir Milletvekili Utku Çakırözer’in, Atatürk
ve cumhuriyetin izini silmeye ve ulusal bayramları değersizleştirmeye yönelik
her türlü girişimi kınadığına ve Cumhuriyet Halk Partisi milletvekilleri olarak
Meclis çatısı altında çocuklarla birlikte 23 Nisanı kutlayacaklarına ilişkin
açıklaması
UTKU
ÇAKIRÖZER (Eskişehir) - Teşekkür ederim Sayın Başkan.
İki
gün sonra, egemenliğin ulusumuz tarafından kullanılmaya başlandığı ve
tarihimizin dönüm noktalarından biri olan, kurucu ve Gazi Meclisimizin, Türkiye
Büyük Millet Meclisinin 96’ncı yıl dönümünü kutlayacağız. 23 Nisan ülkemizin
bağımsızlığının ve sevincinin yaşandığı, Ulusal Kurtuluş Savaşı’nda verilen
tarihî mücadelenin bugün demokratik, laik ve çağdaş cumhuriyet için yeniden
verildiği günün adıdır. Bu yıl 23 Nisanı Türkiye'nin her köşesinde tüm
yurttaşlarımız bu duygularla kutlayacaktır. Bizler de cumhuriyetin kurucusu
Cumhuriyet Halk Partisinin milletvekilleri olarak, Meclisimizin çatısı altında,
ülkemizin dört bir yanından gelen çocuklarla bayramımızı kutlayacağız. 
Atatürk
ve cumhuriyetin izini silmeye ve ulusal bayramlarımızı değersizleştirmeye
yönelik her türlü girişimi kınadığımızı belirtiyor, bugünleri borçlu olduğumuz
başta Mustafa Kemal Atatürk ve silah arkadaşları olmak üzere, bugüne kadar
ülkemiz için canını ortaya koymuş tüm şehitlerimizi rahmetle anıyorum. 
Çocuklarımız
için daha adil, daha özgür ve daha çağdaş bir ülkeyi inşa etmek yolunda
bugünden tüm milletvekili arkadaşlarımın ve yurttaşlarımızın 23 Nisan…
(Mikrofon
otomatik cihaz tarafından kapatıldı) 
BAŞKAN
– Sayın İlgezdi…
7.- İstanbul Milletvekili Gamze Akkuş İlgezdi’nin, özel
istihdam büroları aracılığıyla geçici iş ilişkileri düzenlemesinin işsizler
ordusunu azaltmayacağına ve iş güvenliğini ortadan kaldıracağına ilişkin
açıklaması
GAMZE
AKKUŞ İLGEZDİ (İstanbul) – Sayın Başkan, 2015 yılı işsizlik rakamları açıklandı
ve Türkiye genelinde 3 milyon 57 bin kişinin işsiz olduğu ortaya çıktı. Bir
önceki yıla göre 204 bin kişi artan işsizler ordusu son altı yılın rekorunu da
kırmış oldu. Buna karşın, işsizliğe çare olarak gösterilen esnek çalışma modeli
de emekçi hakları bakımından sayısız tuzaklarla doludur. Özel istihdam büroları
aracılığıyla geçici iş ilişkisi düzenlemesine gidilmesi sosyal taraflar
arasındaki güven duygusunu zedeleyecektir. Bir taraftan taşeronlara kadro sözü
verilirken, diğer taraftan uygulamaya sokacağınız bu modelle kiralık işçi
dönemi başlatarak yeni taşeronlar yaratacaksınız. Kısacası, işçinin kiralanması
emeğinin sömürülmesi anlamına gelmektedir. Özel istihdam büroları aracılığıyla
geçici iş ilişkileri düzenlemesi işsizler ordusunu azaltmayacağı gibi, iş
güvenliğini de ortadan kaldırmaya yönelik bir adımdır. 
Tüm
işçi, emekçi kardeşlerimi selamlıyorum, teşekkür ediyorum. 
BAŞKAN
– Sayın Bayraktutan…
8.- Artvin Milletvekili Uğur Bayraktutan’ın, Hükûmet
yetkililerinin Ardanuç’taki HES projesine karşı yöre halkının duyarlılığını
dikkat almalarını rica ettiğine ilişkin açıklaması
UĞUR
BAYRAKTUTAN (Artvin) – Teşekkür ediyorum Sayın Başkan. 
Artvin
ili Ardanuç ilçesindeki 5 HES projesi, Ardanuç Bulanık ve Aydın derelerinin
birleşmesi neticesinde öngörülen bir projedir. Bu projeye karşı yöre halkı Rize
İdare Mahkemesinde ÇED olumlu iptal kararının iptali için dava açmış, önce bir
ret kararı verilmiş, arkasından Danıştay 14. Dairesine dosya gitmiş ve bu karar
bozulmuştur. Arkasından, alt mahkeme bu kararda ilginç bir şekilde direnmiş ve
1 Kasım seçimlerinden sonra da hiçbir şey yapılmadan Danıştay 14. Dairesi ne
yazık ki bu ÇED olumlu iptal kararına ilişkin olumsuz bir karar vermiştir. 
Yöre
halkı, bölgesel havza planlaması yapılmadan, flora-fauna etkisi göz önüne
alınmadan, suların ve su debilerinin yöre halkının ihtiyacı olup olmadığına
bakılmadan yapılan bu projeye şiddetle karşı çıkmaktadır. Şu saatte bile yöre
halkı oradaki bu cinayete karşı “dur” demekte ve direnmektedir. Hükûmet
yetkililerinin Ardanuç’ta ileride olumsuz sonuçlar çıkaracak bu HES projesine
karşı yöre halkının duyarlılığını dikkate almasını önemle rica ediyorum.
Teşekkür
ediyorum.
BAŞKAN
– Teşekkür ederim.
Sayın
Özdemir…
9.- İstanbul Milletvekili Sibel Özdemir’in, son on
yıldır Millî Mücadele ruhunu unutturmaya uğraşan iktidarın bütün çabalarına
rağmen Cumhuriyet Halk Partisi olarak çocuklarla birlikte ve coşkuyla 23 Nisanı
kutlayacaklarına ilişkin açıklaması
SİBEL
ÖZDEMİR (İstanbul) – Teşekkür ederim Sayın Başkan.
Son
on yıldır “restorasyon” adı altında yapılan düzenlemeler millî mücadele ve
ulusal egemenlik ruhunu ve coşkusunu zayıflatmaya, ortadan kaldırmaya
yöneliktir. Bu iktidar döneminde türlü bahanelerle ulusal, millî bayram
kutlamalarında her geçen yıl daha fazla kısıtlamaya gidilmekte ve yok
sayılmaktadır. 2007’de 61 ülkenin katıldığı 23 Nisan Çocuk Şenliği’ne 2008’de
39, 2014’te 42, 2015’te ise 34 ülkeden katılım olurken bu yılki şenliğe sadece
30 ülkenin katılması beklenmektedir. Ulusal Kurtuluş Savaşı’nı gerçekleştiren
ve millî iradeyi bir araya getiren eşsiz kahraman Mustafa Kemal Atatürk ve
arkadaşlarını, 1’inci Dönem Millet Meclisinin üyelerini saygıyla anıyorum ve
son on yıldır geçen her yılda millî mücadele coşkusundan uzaklaştırılarak ve bu
ruhu unutturmaya uğraşan bu iktidarın bütün çabalarına rağmen, biz Cumhuriyet
Halk Partililer, millet olarak, tüm çocuklarımızla birlikte bu ruha sahip
çıkacağız ve coşkuyla kutlamaya devam edeceğiz.
BAŞKAN
– Sayın Özdiş…
10.- Adana Milletvekili İbrahim Özdiş’in, öğrencilere,
öğretmenlere veya yöneticilere şiddet olaylarıyla ilgili bir istatistik olup
olmadığını ve 4/B’li memurlar için bir düzenleme yapılıp yapılmayacağını
öğrenmek istediğine ilişkin açıklaması
İBRAHİM
ÖZDİŞ (Adana) – Teşekkür ediyorum Sayın Başkan.
Sorum
Millî Eğitim Bakanına: Son zamanlarda sıkça duyduğumuz üzere, eğitim
kurumlarında öğrencilere, öğretmenlere veya yöneticilere şiddet olayları
artmıştır. Bu konuda bir istatistik tutulmuş mudur? Örneğin, Adana ilinde son
beş yılda eğitim kurumlarında yaşanan şiddet olayı sayısı nedir? Şiddeti
önlemek için Bakanlığınızın ne gibi çalışmaları vardır? 
Yine,
bir sorum da Sayın Süleyman Soylu’ya: 657 sayılı Devlet Memurları Kanunu’nun
4/B maddesiyle sözleşmeli devlet memuru olarak çalışanlarımızın sorunlarına
değinmek istiyorum. Bu çalışanlarımız kadrolu memurlarla aynı işleri
yapmalarına rağmen çoğu haktan yararlanamamaktadır. Sözleşmeleri idarecilerin
insafına kalmıştır. KPSS’yle atanan, Maliyeye bir yük olmayan bu 4/B’li
memurlar için bir düzenleme yapılacak mıdır?
Teşekkür
ediyorum Sayın Başkan.
BAŞKAN
– Teşekkür ederim.
Sayın
Yıldız Biçer…
11.- Manisa Milletvekili Tur Yıldız Biçer’in, Karaman
Adliyesinde görülen Ensar davasında en üst sınırdan ceza verilmiş olmasının
Aile ve Sosyal Politikalar Bakanını, Millî Eğitim Bakanını, Karaman İl Millî
Eğitim Müdürünü ve Ensar Vakfı’nı aklamadığına ilişkin açıklaması
TUR
YILDIZ BİÇER (Manisa) – Sayın Başkan, dün, Karaman Adliyesinde görülen Ensar
davasını izledim ve bir kere daha gördüm ki bozuk düzende sağlam çark olmaz. Bu
düzen kendi yarattığı çürüme, kokuşma ve yozlaşmayı aklamak için en üst
sınırdan ceza vererek kendi suçunu örtbas etmek istedi. Ama, çok net olarak
ifade etmek istiyorum ki en üst sınırdan ceza verilmiş olması, ne Aile ve
Sosyal Politikalar Bakanını ne Millî Eğitim Bakanını ne Karaman İl Millî Eğitim
Müdürünü ne de Ensarı aklamaz. Cesaretle bu konuyu ortaya çıkardıkları için
Karaman halkını selamlıyorum. İnanıyorum ki toplum temizlenmeye Karaman’dan
başladı. Bu daha bir başlangıç, mücadeleye devam edeceğiz.
Teşekkür
ederim.
BAŞKAN
– Sayın Gaydalı…
12.- Bitlis Milletvekili Mahmut Celadet Gaydalı’nın,
Bitlis’in Ahlat ilçesi Ovakışla beldesindeki patates üreticilerinin mağduriyetlerinin
giderilmesini ve kullanılamayacak durumda olan köy yollarının yapılmasını
beklediğine ilişkin açıklaması
MAHMUT
CELADET GAYDALI (Bitlis) – Teşekkür ederim Sayın Başkan.
Sorum
Gıda, Tarım ve Hayvancılık Bakanına: Bitlis Ahlat Ovakışla beldesinde patates
üreticileri büyük bir mağduriyet yaşıyor. 
1)
Geçen yıl üretilen patates satılamamıştır, dolayısıyla çiftçi gelir elde
edememiş veya çok az kazanmıştır. 
2)
Sulama birliği, elektrik borcundan dolayı çiftçiye su veremiyor, dolayısıyla bu
yıl üretim yapılamaz durumda. 
3)
Ovakışla-Güzelsu-Bahçe-Dilburnu-Mezik-Alakır ana arter yolu ve köylere giden
yollar kullanılamayacak durumdadır, yollar asfalt niteliğini yitirmiştir ve 26
köy yolundan sadece 3 tanesi kullanılabilir durumdadır. 
Bir
an önce bu problemlerin çözülmesini rica ediyorum. 
BAŞKAN
– Teşekkür ederim.
Sayın
Nurlu…
13.- Manisa Milletvekili Mazlum Nurlu’nun, 25/4/2016
tarihinde düzenlenecek olan “Manisalı Gençlerin 57’nci Alay Çanakkale Vefa
Yürüyüşü” davetiyesinde Diyanet İşleri Başkanlığı ile Ensar Vakfı’nın adının
birlikte yer almasının büyük bir skandal olduğuna ilişkin açıklaması
MAZLUM
NURLU (Manisa) – Değerli milletvekilleri, Manisa Gençlik ve Spor İl Müdürlüğü
tarafından 25 Nisan 2016 tarihinde düzenlenecek olan “Manisalı Gençlerin 57’nci
Alay Çanakkale Vefa Yürüyüşü” davetiyesinde Diyanet İşleri Başkanlığı ile Ensar
Vakfının adı ne yazık ki birlikte yer almıştır. Çocuklara tecavüzle gündeme
gelen bir vakfın resmî bir etkinliğe dâhil edilmesi büyük bir skandaldır. 
Ayrıca,
yüce İslam dinimiz konusunda toplumu aydınlatmakla görevli Diyanet İşleri
Başkanlığının bu vakıfla nasıl bir araya geldiğini açıkçası merak ediyorum. Bu
yaklaşım, çocuklara tecavüzü meşru gösterme girişiminden başka bir şey olmadığı
gibi, vatan toprağını, namusunu, ahlaki değerlerini korumak için canını vermiş
olan Çanakkale şehitlerine yapılmış büyük bir saygısızlıktır. 
Bu
skandalı kınıyor, Genel Kurulu saygıyla selamlıyorum.
BAŞKAN
– Teşekkür ederim.
Sayın
Arslan…
14.- Denizli Milletvekili Kazım Arslan’ın, Denizli’deki
yükseköğrenim öğrencilerinin barınma sorunu konusunda ne gibi çalışmalar
yapıldığını öğrenmek istediğine ilişkin açıklaması 
KAZIM
ARSLAN (Denizli) – Sayın Başkan, sorum Gençlik ve Spor Bakanına: Pamukkale
Üniversitemizde öğrenci mevcudu yaklaşık 60 bine ulaşmıştır, kent genelinde 10
bin dolayında öğrencinin barınma olanağı bulunmaktadır. 
1) Denizli’deki yükseköğrenim barınma sorununu aşma
konusunda Bakanlığınız ve Yükseköğrenim Kredi ve Yurtlar Kurumu Genel
Müdürlüğünüz nezdinde bir çalışma yapılıyor mu? TOKİ eliyle yeni öğrenci
yurtları yapmayı düşünüyor musunuz?
2) Şu anda, Denizli’deki Kredi ve Yurtlar Kurumunda
barınan öğrenci sayısı kaçtır?
3) Kredi ve Yurtlar Kurumu aracılığıyla kaç öğrencimize
kredi verilmektedir? Tüm üniversite öğrencilerine istemleri hâlinde kredi
vermeyi düşünüyor musunuz?
Teşekkür ederim.
BAŞKAN – Teşekkür ederim.
Sayın Köprülü…
15.- Tekirdağ Milletvekili Emre Köprülü’nün,
Tekirdağ’ın Çorlu ilçesini Tekirdağ il merkezine bağlayacak olan ve inşaatı
yıllardır devam eden duble yolun kara yolları il ağından çıkartılması kararına
ilişkin açıklaması
EMRE KÖPRÜLÜ (Tekirdağ) – Teşekkür ediyorum Sayın
Başkanım.
Ulaştırma, Denizcilik ve Haberleşme Bakanlığı “Binali
Yıldırım” imzalı yazısıyla çok skandal bir karara imza attı. Tekirdağ ilinin
Çorlu ilçesinde, Çorlu ilçesi ile Tekirdağ il merkezini yani Süleymanpaşa
ilçesini birbirine bağlayacak olan duble yol inşaatı yıllardır devam ediyordu.
Bu inşaatın Karatepe-Çorlu arasındaki 4 kilometrelik bölümü ciddi kamulaştırma
maliyetleri yüzünden uzunca bir süredir yapılamamaktaydı. Bununla ilgili hem
toplumsal hem de bizlerin baskısı belli bir noktada bu yolun bir an önce
tamamlanmasını talep ediyordu. Ama, bu yolu yapamayacağını anlayan Bakanlık, en
son 16 Martta aldığı kararla yolu Karayolları il ağından çıkarttı ve “Artık,
bizim sorumluluğumuzda değildir, kimin sorumluluğundaysa o yapsın.” demeye
getirdi. Ben, bu skandal karara imza atan Sayın Bakanı verdiği kararından
dolayı kutluyorum, tebrik ediyorum ve bundan sonra böyle skandal kararları…
(Mikrofon otomatik cihaz tarafından kapatıldı) 
BAŞKAN – Teşekkür ederim.
Sayın Havutça…
16.- Balıkesir Milletvekili Namık Havutça’nın,
Balıkesir’in Bandırma ilçesinin Misakça köyünde Devlet Su İşleri projesinin
bitirilmemesi durumunda köylülerin tarlalarını ekemeyeceklerine ve zor durumda
kalacaklarına ilişkin açıklaması
NAMIK HAVUTÇA (Balıkesir) – Teşekkür ederim Sayın
Başkan.
Balıkesir ili Bandırma ilçesi Misakça köyünde Devlet Su
İşlerinin bir projesi var. Bu projeye göre, toplulaştırmanın ve sulama altyapısının
en geç nisan ayına kadar bitmesi gerekiyor idi. Şimdi, köylüler daha çok
-sulama olarak- çeltik ekiminden ve domates ekiminden geçimini sağlıyor. Devlet
Su İşleri Genel Müdürlüğüne ve yetkililerine sesleniyorum: Bu altyapının
-oradaki müteahhittin gerekli duyarlılığı göstermeyerek- bitirilmemesi
durumunda, bu köylüler tarlalarını ekemeyecekler ve iflaslar başlayacak,
tarlalarını satmak zorunda kalacaklar. O bakımdan, Tarım Bakanına ve Devlet Su
İşleri Genel Müdürlüğüne buradan sesleniyorum: Oradaki müteahhitleri uyarınız
ve köylülerin ekimi için gerekli şartları sağlayınız. 
BAŞKAN – Teşekkür ederim.
Şimdi, söz talebinde bulunan grup başkan vekilleri eğer
var ise onlara söz vereceğim.
Sayın
Akçay, buyurun.
17.- Manisa Milletvekili Erkan Akçay’ın, 24 Nisan Erol
Güngör’ün ölümünün 33’üncü ve 21 Nisan Kemal Tahir’in ölümünün 30’uncu yıl
dönümlerine ilişkin açıklaması
ERKAN
AKÇAY (Manisa) – Teşekkür ederim Sayın Başkan.
Bu
hafta 2 önemli aydınımızın ölüm yıl dönümüne rastlıyor.
24
Nisan, değerli bilim adamımız, mütefekkirimiz Erol Güngör’ün vefatının 33’üncü
yıl dönümüdür. Merhum Erol Güngör, milliyetçilik, tarih şuuru, millî tarih gibi
meselelere kendisinden öncekileri hem özümseyen hem de onları aşan yorumlarıyla
Türk düşünce tarihinin en nadide isimlerinden birisidir. Merhum Güngör’ün
aramızdan erken ayrılışı önemli bir kayıptır. Onun gibi kendi milletinin
değerlerine yabancılaşmamış aydınlara olan ihtiyacımız gün geçtikçe
artmaktadır. Hocamızı rahmet ve minnetle anıyorum. “Türk Kültürü ve Milliyetçilik”,
“İslâmın Bugünkü Meseleleri”, “Tarihte Türkler”, “Kültür Değişmesi ve
Milliyetçilik” gibi kitapları bizleri besleyen önemli kaynaklar olmuştur. Erol
Güngör, Türk milletinin önündeki en zor meselelere bile kıvrak zekâsıyla
çözümler üretmiştir, sosyal psikoloji alanında önemli akademik çalışmalar da
yapmıştır. Onun bilim dünyasından damlalarla Türk milleti, aydınlar ve gençler
fikir dünyasını zenginleştirmeye devam edecektir. Bu vesileyle merhum Güngör’ü
rahmetle anıyorum.
Ve
büyük edebiyatçımız, çok kıymetli romanlarıyla fikir ve edebiyat dünyamızda
ufuklar açan sanatçı Kemal Tahir’i de ölüm yıl dönümünde rahmet ve şükranla
anıyorum. Onun eserleri hâlâ günümüze ışık tutmakta ve tartışılmaktadır.
“Devlet Ana”, “Yorgun Savaşçı”, “Rahmet Yolları Kesti” vesair, bütün eserleri
hâlâ önemlidir. 
(Mikrofon
otomatik cihaz tarafından kapatıldı) 
BAŞKAN
– Bir dakika daha vereyim, tamamlayın lütfen.
ERKAN
AKÇAY (Manisa) – Çok teşekkür ediyorum Sayın Başkan.
Bu düşüncelerle Kemal Tahir’i de rahmet ve şükranla
anıyorum. 
Teşekkür
ediyorum Sayın Başkanım. 
VI.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Ayşe Nur
Bahçekapılı’nın, Erol Güngör ile Kemal Tahir’e Allah’tan rahmet dilediğine
ilişkin konuşması
BAŞKAN
– Biz de her iki değerimize Allah’tan rahmet diliyoruz.
Sayın
Baluken, buyurun.
V.- AÇIKLAMALAR (Devam)
18.- Diyarbakır Milletvekili İdris Baluken’in, 22 Nisan
Kürt Gazetecilik Günü’ne ve dokuz yıl önce başlayan Ergenekon davaları
sürecinin Yargıtayca dosyanın bozulmasıyla nihayete erdiğine ilişkin açıklaması
İDRİS
BALUKEN (Diyarbakır) – Teşekkür ediyorum Sayın Başkan.
Sayın
Başkan, tarihteki ilk Kürtçe gazete 22 Nisan 1898’de Mısır’ın başkenti
Kahire’de yayın hayatına başladı. “Kürdistan” ismiyle yayın hayatına başlayan
bu gazetenin yayına geçiş tarihi 22 Nisan olduğu için de o günden bugüne 22
Nisan günü Kürt Gazetecilik Günü olarak da kutlanıyor. Biz bu vesileyle, bütün
basın emekçilerinin bu önemli, anlamlı gününü kutluyoruz. 
Tabii,
22 Nisan 1898 tarihinden itibaren tohumları ekilen özgür basın geleneği
üzerindeki baskıların hâlâ artarak devam ettiğini ifade etmek istiyoruz. Şu
anda, bu özgür basın geleneğine mensup 31 gazeteci hâlâ Türkiye’de cezaevinde
tutuluyor. Bunu büyük bir ayıp olarak değerlendiriyor, basın özgürlüğü
açısından da bir kez daha kabul edilemez bulduğumuzu ifade etmek istiyorum. 
Diğer
taraftan, dokuz yıl önce başlayan Ergenekon davaları bugün, tarihe geçecek
şekilde etkin olmayan soruşturma süreçleri ve bir sonuçla nihayete varmıştır.
Biz bu soruşturmaların başladığı ilk günden itibaren -Ergenekon yapısının-
Fırat’ın doğusunda köy yakmalardan faili belli cinayetlere kadar, asit
çukurlarında gençlerin katledilmesinden insanlığa karşı birçok suça kadar etkin
soruşturma süreçlerinin yürütülmesi gerektiğini ifade ettik ama maalesef, AKP
Hükûmetinin emrindeki yargı Fırat’ın doğusunda insanlığa karşı bu suçları
hiçbir şekilde…
(Mikrofon
otomatik cihaz tarafından kapatıldı) 
BAŞKAN
– Tamamlayın lütfen.
İDRİS
BALUKEN (Diyarbakır) - …soruşturma konusu yapmadığı gibi, Fırat’ın batısında da
âdeta bir cadı avı başlatarak, ilgili ilgisiz herkesi bu kapsama alarak bu
soruşturmayı tamamen sulandırmıştır. Bugün de ortaya çıkan AKP-Ergenekon
ittifakının neticesinde de bu soruşturma süreci, dosyanın bozulması şeklinde
nihayete ermiştir. Biz özellikle dönemin Başbakanı olan Sayın Erdoğan’ın “Ben
bu davanın savcısıyım.” sözünü ve AKP yetkililerinin birçok terör örgütü
atıflarını AKP’ye hatırlatmak istiyoruz. Yani, ya o dönem toplumu kandırmak
için bu çıkışları yapmışlardı ya da bugün ortaya çıkan ittifakın siyasi
saikleriyle yargıyı yönlendiriyorlar.
(Mikrofon
otomatik cihaz tarafından kapatıldı)
İDRİS
BALUKEN (Diyarbakır) – Bunu bütün Türkiye kamuoyunun takdirine sunuyorum.
Teşekkür
ederim.
BAŞKAN
– Teşekkür ederim.
Sayın
Özel…
19.- Manisa Milletvekili Özgür Özel’in, Yargıtayın
Ergenekon davasıyla ilgili yerel mahkemenin kararını tüm hükümlüler açısından
ve tüm yönleriyle bozma kararı vermesine ilişkin açıklaması
ÖZGÜR
ÖZEL (Manisa) – Teşekkür ederim Sayın Başkan.
Bugün,
Yargıtay 16. Dairesi, yerel mahkemenin kararını tüm hükümlüler açısından ve tüm
yönleriyle bozmuş ve dokuz yıllık bir sürecin sonunda tarihî bir karar
vermiştir. 
24’üncü Dönemde ilk milletvekili olduğumuzda
partimizden milletvekili seçilmiş olan Sayın Mehmet Haberal ve Sayın Mustafa
Balbay bu terör örgütünün üyesi olmakla suçlanmışlar ve Silivri Cezaevinde
oldukları ve milletvekili seçildikleri hâlde salıverilmemiş, iktidar partisi
ortaya çıkan yemin krizini aşmak için çeşitli taahhütlerde bulunmuş,
taahhütlerini yerine getirmemiş, dönemin Başbakanı ise bugün “vatan haini”
olarak nitelendirdiği, “paralel çetenin savcısı” olarak nitelendirdiği savcının
altına zırhlı Mercedesler çekip o davanın savcılığını üstlenmiştir. O gün yine
o davada ağırlaştırılmış müebbet hapse çarptırılan Sayın Tuncay Özkan, Sayın
Dursun Çiçek ve yine Mustafa Balbay bugün Cumhuriyet Halk Partisi
sıralarındadır ve o günlerde Cumhuriyet Halk Partisinin her bir
milletvekilinin, Genel Başkanının bu davayla ilgili ifade ettikleri her türlü
hukuka aykırılık, delillerin toplanmasındaki hukuka aykırılık, bir torbanın
içine, bir çuvalın içine, bir iftira çuvalının içine aydınların, gazetecilerin
atılması ve birtakım karanlık şahsiyetlerle birlikte karalanarak
itibarsızlaştırılmaları ve yürütülen algı operasyonu ve iktidar partisinin buna
eşlik ettirdiği siyasi operasyon Türkiye’ye çok acılar yaşatmış ve çok şeyler
kaybettirmiştir. Bugün gelinen noktada, başta o günün Başbakanı, bugünkü
Cumhurbaşkanı Recep Tayyip Erdoğan olmak üzere, o günkü siyasi iktidarın, bugünkü
iktidarın... 
(Mikrofon otomatik cihaz tarafından kapatıldı) 
BAŞKAN – Tamamlayın lütfen Sayın Özel.
ÖZGÜR ÖZEL (Manisa) – ...Ergenekon davasındakilerin
sorunlarını ifade ettiğimizde doğrudan onları “darbeciler” olarak, doğrudan
“terör örgütü” olarak itham ettikleri ve davanın savcılığı noktasına
kendilerini konumlandırdıkları noktadan, o günden bugüne söylenen, CHP’nin
söylediği her şeyin yargı tarafından bugün doğrulandığı, işin ilginci, o gün
bunları yapanların şimdi saf değiştirdikleri gerçeğiyle Türkiye’ye ve bu
acıları çektirdikleri ailelere kocaman bir özür borcu olduklarını ve o özrü
başta Sayın Cumhurbaşkanından beklediğimizi ifade etmek isterim.
BAŞKAN – Sayın milletvekilleri, gündeme geçiyoruz. 
Kolaylıklar diliyorum hepimize.
Başkanlığın Genel Kurula sunuşları vardır.
Meclis araştırması açılmasına ilişkin üç önerge
bulunmaktadır, ayrı ayrı okutuyorum: 
VII.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- Antalya Milletvekili Ahmet Selim Yurdakul ve 20
milletvekilinin, sağlık sistemindeki sosyal ve mali sorunların araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/169)
Türkiye Büyük Millet Meclisi
Başkanlığına
Türk vatandaşlarının sağlıkla
ilgili cepten yaptıkları harcamaların artışını ve bu artışın meydana getirdiği
sosyal ve ekonomik sorunların belirlenerek çözüm üretilmesiyle ilgili
tedbirlerin alınması ve yasal düzenlemelerin oluşturulması amacıyla Anayasa’nın
98’inci, Türkiye Büyük Millet Meclisi İçtüzüğü’nün 104 ve 105’inci maddeleri
gereğince bir Meclis araştırması açılması hususunda gereğini saygılarımızla arz
ederiz.
1)
Ahmet Selim Yurdakul (Antalya)

2)
Oktay Öztürk (Mersin)
3)
Edip Semih Yalçın (İstanbul)
4)
Oktay Vural (İzmir)

5)
Mustafa Mit (Ankara)

6)
Arzu Erdem (İstanbul)
7)
Zühal Topcu (Ankara)
8)
Atila Kaya (İstanbul)
9)
Nuri Okutan (Isparta)
10)
Muharrem Varlı (Adana)
11)
Yusuf Halaçoğlu (Kayseri)
12)
Mehmet Necmettin Ahrazoğlu (Hatay)
13)
Kadir Koçdemir (Bursa)
14)
Ümit Özdağ (Gaziantep)
15)
Mehmet Erdoğan (Muğla)
16)
Şefkat Çetin (Ankara)
17)
Ruhi Ersoy (Osmaniye)
18)
Baki Şimşek  (Mersin)
19)
Erkan Haberal (Ankara)
20)
İsmail Ok (Balıkesir)
21)
Mehmet Parsak (Afyonkarahisar)
Gerekçe:
TÜİK'in
açıkladığı verilere göre, 2014 yılında vatandaşlarımızın kendi ceplerinden
yaptıkları sağlık harcaması bir önceki yıla göre yüzde 18,8 artarak 16 milyar
819 milyon liraya ulaşmış bulunmaktadır.
2009
yılında cepten yapılan sağlık harcamalarının tutarı 8,1 milyar lirayken bugün
16,8 milyara ulaşan cepten sağlık harcamaları son altı yılda 2 kat artış göstermiştir.
Cepten yapılan sağlık harcamalarının bu denli artışının temelindeki esas neden
AKP hükûmetlerinin sağlık meselesine bakış biçimidir. AKP'nin sağlığı
özelleştirme çabaları ve sağlığı piyasacı felsefeyle yönetiyor olması nedeniyle
cepten yapılan harcamaların bu hızla artmaya devam edeceği öngörülmektedir.
Ülkemiz,
henüz gelişmekte olan ve millî gelirin oldukça adaletsiz paylaşıldığı bir
ülkedir. Yoksulluk sınırının altında yaşayan ve hatta açlık sınırının altında
yaşayan milyonlarca vatandaşımız sağlıklarına ancak katılım payı ve benzeri
ücretler ödeyerek ulaşabilmektedir. Türk sağlık sisteminin bugünkü hâliyle
Türkiye, sosyal bir bataklığa doğru hızla ilerlemektedir.
Yakın
gelecekte yeterli parası olmadığı için evlerinde ölen, geç teşhis nedeniyle
erken yaşta hayatını kaybeden ve mutsuz bireylerden oluşan bir ülkeye dönüşme
ihtimaliyle karşı karşıyayız.
2015
yılı bütçesi sunum kitapçığında, sosyal yardım ve destek hizmetlerinden
yararlanan 8 milyon hane ve 30,5 milyon kişinin kayıtlarına atıfta bulunularak
yoksulluk envanterinin oluşturulduğu bilinmektedir. Buna göre, 2014 yılında
yapılan sosyal yardım harcamasının miktarı 20 milyar 393 milyon liradır. Yine,
2014 yılında Türkiye'nin yurt dışına yaptığı yardım miktarı 2014 itibarıyla 19
milyar liraya ulaşmış durumdadır. Sosyal yardım alan vatandaşlarımızın varlığı
ve yurt dışına dahi yardım yapabilecek imkânlara sahip olan devlet bütçesinin
sağlıktan gelecek katılım paylarına olan ihtiyacı sorgulanmalıdır. Sosyal
devlet ilkesi ve asırlara dayanan Türk devlet anlayışının bir gereği olarak
sağlık gibi temel bir insani ihtiyacın devletimize bir gelir kapısı olarak
görülmesi, dahası bu alanda taşeronlaşma ve özelleştirme gibi uygulamaların
vicdanları yaraladığı bir gerçektir.
Sağlık
sistemini bir ticaret sahası gibi gören AKP hükûmetlerinin bu alanda sebep
olduğu sosyal ve mali sorunların araştırılması, Türk vatandaşlarının sağlık
hizmetlerine ancak parası kadar ulaşabilmesini önlemek ve tüm vatandaşlar için
sağlık hizmetlerinin en uygun koşullarda sunulabilmesi için gerekli önlemlerin
alınması konusunda Anayasa'nın 98’inci ve TBMM İçtüzüğü'nün 104 ve 105'inci
maddeleri uyarınca Meclis araştırması komisyonu kurulması uygun olacaktır.
2.- Manisa Milletvekili Erkan Akçay ve 21
milletvekilinin, Turgutlu Çal Dağı'nda nikel madeni çıkartılmasının ülkemize
sağlayacağı katkı ile insan ve çevre sağlığına vereceği zararların
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/170)
Türkiye Büyük Millet Meclisi Başkanlığına
Turgutlu
Çal Dağı’nda nikel madeni çıkartılmasının ülkemize sağlayacağı katma değer ve
istihdama katkısının tespiti, buna karşılık nikelin ayrıştırılmasında açık liç
yöntemiyle kullanılan sülfürik asidin insan sağlığı, yer altı ve yer üstü
kaynakları, çevre ve tarım arazileri üzerindeki etkilerinin araştırılması ve
işletme kapandığında oluşacak sorunların tespiti ve yasal düzenlemeler de dâhil
olmak üzere çözüm yollarının bulunması için Anayasa'nın 98’inci, Türkiye Büyük
Millet Meclisi İçtüzüğü'nün 104 ve 105’inci maddeleri gereği Meclis araştırması
açılmasını arz ederiz.
1) Erkan Akçay  (Manisa)
2) Ekmeleddin
Mehmet İhsanoğlu  (İstanbul)
3) Ahmet Kenan
Tanrıkulu  (İzmir)
4) Emin Haluk
Ayhan  (Denizli)
5) İsmail Ok  (Balıkesir)
6) Mevlüt
Karakaya  (Adana)
7) Mehmet
Erdoğan  (Muğla)
8) Deniz
Depboylu  (Aydın)
9) Ümit Özdağ  (Gaziantep)
10) Kadir
Koçdemir  (Bursa)
11) Muharrem
Varlı  (Adana)
12) Ahmet Selim
Yurdakul  (Antalya)
13) Şefkat Çetin
 (Ankara)
14) Zihni Açba  (Sakarya)
15) Edip Semih
Yalçın  (İstanbul)
16) Mehmet
Parsak  (Afyonkarahisar)
17) Arzu Erdem  (İstanbul)
18) Ruhi Ersoy  (Osmaniye)
19) Mustafa
Kalaycı  (Konya)
20) İsmail Faruk
Aksu  (İstanbul)
21) Atila Kaya  (İstanbul)
22) Yusuf
Halaçoğlu  (Kayseri)
Gerekçe:

Manisa
ili Turgutlu ilçesinin 15 kilometre kuzeyinde yer alan ormanlık Çal Dağı
bölgesinde düşük tenörlü nikel madeni bulunmaktadır. Bosphorus şirketine
Türkiye'nin en verimli ovalarının ortasında yer alan Çal Dağı’nda açık liç
yöntemiyle nikel madeni çıkarma izni verilmiştir. Daha sonra Sardes ismini alan
şirket, 2011 yılında Çal Dağı'ndaki işletme hakkını Çal Dağ Nikel AŞ adıyla
kurulan şirkete devretmiştir.
Dünyada
nikel madeni çıkartılmasında daha az sülfürik asit kullanıldığı ve çevreye etki
minimuma indiği için yüksek basınçta kapalı liç yöntemi kullanılmaktadır. Çal
Dağı’nda ise dünyada başka hiçbir yerde kullanılmayan açık liç yöntemi
kullanılmaktadır.
Çal
Dağı'nın güneyinde dünyanın ve Türkiye'nin en önemli tarım alanlarından birisi
olan Gediz Nehri ve havzası yer almaktadır. Gediz havzasında Türkiye'deki
tarımsal üretimin yüzde 10'u üretilmektedir.
Gediz
Deltası Türkiye'nin taraf olduğu Uluslararası Sulak Alanlar Sözleşmesi’yle
koruma altına alınmıştır. Uluslararası koruma altında olan Gediz deltası içinde
yer alan Çal Dağı’nda sülfürik asitle açık liç yöntemiyle nikel çıkartılmasına
izin verilmiştir.
Gediz
Nehri Ege Bölgesi için hayati öneme sahiptir. Yüzyıllardır geçtiği topraklara
can veren Gediz Nehri'nde kirlilik had safhaya ulaşmıştır. Kirlilik düzeyinin
had safhaya ulaştığı Gediz Nehri, Çal Dağı’nın ve maden sahasının çok
yakınından geçmektedir.
Madenin
tam kapasite çalışmasıyla birlikte 32 adet açık liç havuzu oluşacaktır.
Bunlardan nasıl kurtulacağı büyük soru işaretidir. Çaldağ Nikel AŞ'nin
faaliyetleri sonucunda 800 bin tanker yükü, yaklaşık 15-18 milyon ton sülfürik
asit kullanılacaktır. Sülfürik asit havuzundan sülfürik asit sızmasından ve
oluşacak asit yağmurlarından dolayı Akhisar, Alaşehir, Salihli, Turgutlu ve
Manisa'dan İzmir'e kadar uzanan coğrafya büyük bir tehdit altındadır.
Maden
günde 12 bin ton su tüketecektir. Bu su, Gediz Nehri’nden ve sondaj
çalışmalarıyla yer altından çekilecek ve bunun sonucu olarak Çal Dağı'nın kuzey
eteklerinde yer altı suyu düzeyi düşecektir. Yer altı sularının havuzun
ihtiyacı için kullanılması ovayı ve çevre il ve ilçeleri besleyen su
kaynaklarının kurumasına neden olacaktır.
Açık
liç yönteminde kullanılacak açık havuza alan açabilmek için dağ üzerindeki
ormanlık alandan 300 bin ile 2 milyon arası ağaç kesilecektir. Bu durum
bölgedeki ormanlık alanların tamamen yok olmasına neden olacaktır. Maden
yerleşkesi için kesilen ağaçlar ve oyulan araziler, erozyonu hızlandırmanın
yanında, heyelan riskine yol açacak ve deprem riskini artıracaktır.
Günde
153 ton kükürt, sis ve buhar olarak havaya karışacak suyla, nemle karşılaştığı
her yerde aside dönüşecektir. Proje sonunda 2 milyon 500 bin kamyonluk proses
atığı kalacaktır. Bu proseslerin bölgeden uzaklaştırılmasının maliyeti tahminen
1,2 milyar TL'yi geçecektir.
23’üncü Dönem İkinci Yasama Yılında 29/2/2008 tarihinde
Manisa-Turgutlu-Çal Dağı nikel yatağının işletilmesi konusunun araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin verilen (10/141) esas no.lu bu önergemiz kabul edilmiş ancak 23’üncü
Yasama Dönemi sonuna gelindiği için komisyon çalışmalarına başlayamamıştır. Çal
Dağı nikel madenin yarattığı insan ve çevre sorunlarıyla ilgili olarak 24’üncü
dönemde vermiş olduğumuz Meclis araştırması komisyonu önergesi maalesef AKP
tarafından reddedilmiştir.
3.- Manisa Milletvekili Erkan Akçay ve 20
milletvekilinin, Gediz Nehri’nin kirlenmesinin sebeplerinin araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/171)
Türkiye Büyük Millet Meclisi
Başkanlığına
Gediz
Nehri’nin kirlenmesinin sebeplerinin araştırılarak Gediz Nehri’nin kirlilikten
kurtarılması ve Gediz Nehri’nin kirliliğinin havzaya yaptığı etkilerinin
araştırılarak çözüm yollarının tespiti amacıyla Anayasa'nın 98’inci, Türkiye
Büyük Millet Meclisi İçtüzüğü’nün 104’üncü ve 105’inci maddeleri gereğince
Meclis araştırması açılmasını arz ederiz.
1) Erkan Akçay  (Manisa)
2) Ekmeleddin
Mehmet İhsanoğlu  (İstanbul)
3) Ahmet Kenan
Tanrıkulu  (İzmir)
4) Emin Haluk
Ayhan  (Denizli)
5) Mevlüt
Karakaya (Adana)
6) İsmail Ok (Balıkesir)
7) Mehmet
Erdoğan  (Muğla)
8) Ümit Özdağ (Gaziantep)
9) Deniz
Depboylu (Aydın)
10) Kadir
Koçdemir  (Bursa)
11) Muharrem
Varlı  (Adana)
12) Ahmet Selim
Yurdakul  (Antalya)
13) Şefkat Çetin
 (Ankara)
14) Zihni Açba  (Sakarya)
15) Mehmet
Parsak  (Afyonkarahisar)
16) Arzu Erdem  (İstanbul)
17) Ruhi Ersoy  (Osmaniye)
18) Mustafa
Kalaycı  (Konya)
19) İsmail Faruk
Aksu  (İstanbul)
20) Atila Kaya  (İstanbul)
21) Yusuf Halaçoğlu
 (Kayseri)
Gerekçe:
Çevreyi
oluşturan ögeler üzerinde yapısal zararlar meydana getiren ve niteliklerini
bozan yabancı maddelerin hava, su ve toprağa karışarak ve zaman içinde yüksek
oranda birikmesi sonucu çevre kirliliği meydana gelmektedir. 
Yapılan
araştırmalar dünyadaki çevre kirliliğinin yüzde 50'sinin son otuz beş yılda
meydana geldiğini ortaya koymaktadır. 1970'li yıllardan itibaren hızla artan
dünya nüfusu, plansız sanayileşme ve sağlıksız kentleşme, verimi artırmak
amacıyla kullanılan tarım ilaçları, yapay gübreler ve kimyasal maddelerin
kullanımının giderek yaygınlaşması çevre kirliliğine, dolayısıyla çevre
sorunlarına neden olmaktadır. Çevre kirliliği ekosistemde doğal dengeyi
bozmakta ve bütün canlıların sağlığı üzerinde olumsuz etkiler yapmaktadır. Bu
nedenle çevre kirliliğiyle ilgili uluslararası çeşitli toplantı ve sözleşmeler
yapılmıştır. Çevrenin canlılar tarafından taşıdığı önem nedeniyle Birleşmiş
Milletler tarafından 5 Haziran, Dünya Çevre Günü olarak kabul edilmiştir.
Kentsel
ve endüstriyel kaynaklı atıkların arıtılmadan su ortamlarına bırakılması,
sanayi kaynaklı arıtılmayan suyun önemli kısmının tarımda kullanılması, kimyevi
gübre kullanımı, tarımsal mücadeleyle yapılan ilaçlamalarda havadaki ilaç
zerrelerinin rüzgârla sulara taşınması veya pestisit üretimi yapan fabrika
atıklarının durgun veya akarsulara boşaltılması sonucunda da su kaynaklarımız
kirlenmektedir.
Kütahya ili Murat Dağı eteklerinden doğup Uşak, Manisa
ve İzmir illerinden geçerek İzmir'in Menemen ve Foça ilçeleri arasında denize
dökülen 401 kilometre uzunluğundaki Gediz Nehri, Ege Bölgesi için hayati önem
taşımaktadır. Gediz Nehri’nin hayat verdiği 521 bin hektarlık tarıma elverişli
alana sahip olan Gediz havzası ülkemiz tarımsal ürün potansiyeli, verimli,
geniş, sulanabilir ovaları ve doğal zenginlikleri bakımından Türkiye'nin önde
gelen havzalarından biri olup Türkiye'deki toplam tarımsal üretimin yüzde
10'unu üretmektedir.
Bugün
için Gediz havzasının en önemli sorunu ekolojik kirliliktir. Gediz Nehri,
geçmekte olduğu yerleşim birimlerinde bulunan organize sanayi bölgelerinin ve
sanayi tesislerinin endüstriyel zehirli atıkları ve akarsu boyunda bulunan
yerleşim birimlerinin kanalizasyon atıklarının arıtılmadan nehre deşarj
edilmesi, bilinçsiz tarım ilaçları ve kimyevi gübre kullanımıyla âdeta yok
edilmektedir.
Gediz
Nehri memba kısmında 1’inci kalite su değerlerine sahip iken Su Kirliliği
Kontrolü Yönetmeliği su kalite kriterlerine göre Aşağı Gediz havzası için Gediz
Nehri evsel artık, sanayi atıkları ve tarımsal faaliyetlerden kaynaklanan azot,
organik madde ve ağır metaller yönleriyle 4’üncü sınıf su (çok kirli)
kalitesine sahiptir. Uluslararası su indeksi kriterlerine göre ise, Gediz Nehri
suyu tarım alanı sulama suyu kriterlerinin çok altındadır. Kirlilik derecesi
gıda sağlığı açısından da tehlike arz etmektedir. Ayrıca ötrofikasyon nedeniyle
nehir tabanında organik maddelerin birikerek metal derişimlerini arttırdığı
görülmüştür.
Tarihin
en önemli yerleşim havzalarından olan Gediz Nehri bugün için kilometrelerce uzunlukta
bir açık kanalizasyon isale hattına dönüşmektedir. Kirliliğin en önemli
göstergesi özellikle nehrin faunasında meydana gelen daralmadır. Nehir flora ve
faunasıyla can çekişmekte ve kendisiyle birlikte içinden geçtiği ovayı da ölüme
götürmektedir. Kirlenme dolayısıyla Gediz Nehri’nden sulanan binlerce dekar
arazi çoraklaşma tehlikesiyle karşı karşıyadır.
Gediz
havzasını kirlilikten kurtarmak için 2000 yılında kurulan “Gediz Havzası Çevre
İlleri Hizmet Koruma Birliği" ve Gediz havzasında yaşanan çevre kirliliği
problemine karşı çözüm önerileri getirmek ve etkin bir mücadele yürütmek üzere
Çevre ve Orman Bakanlığı koordinasyonunda hazırlanan ve Mayıs 2008'de yürürlüğe
giren Gediz Havzası Koruma Eylem Planı ödenek yetersizliği yüzünden maalesef,
bugüne kadar gerekli çalışmayı yapamamıştır. Açıklanan bu nedenlerle konunun
aydınlığa kavuşturularak gereken önlemlerin alınması amacıyla bir Meclis
araştırması açılması gerekmektedir. 
BAŞKAN
– Birleşime on dakika ara veriyorum. 
Kapanma Saati: 14.57
İKİNCİ OTURUM
Açılma Saati: 15.18
BAŞKAN: Başkan Vekili Ayşe Nur BAHÇEKAPILI
KÂTİP
ÜYELER: Mustafa AÇIKGÖZ (Nevşehir), Ali Haydar HAKVERDİ (Ankara)
----- 0 -----
BAŞKAN
– Sayın milletvekilleri, Türkiye Büyük Millet Meclisinin 77’nci Birleşiminin
İkinci Oturumunu açıyorum.
(HDP
sıraları üzerine fotoğraflar konulması)
BAŞKAN
– Halkların Demokratik Partisi Grubunun İç Tüzük’ün 19’uncu maddesine göre
verilmiş bir önerisi vardır, okutup işleme alacağım ve oylarınıza sunacağım. 
VIII.- ÖNERİLER 
A) Siyasi Parti Grubu Önerileri
1.- HDP Grubunun, İstanbul Milletvekili Garo Paylan ve
arkadaşları tarafından, 1908-1915 yılları arasında Osmanlı Meclis-i Mebusanında
mebusluk yapmış Ermeni mebusların öldürülmelerinin nasıl ve kimler tarafından
gerçekleştiğinin araştırılması ve bu çerçevede bu Meclis çatısı altında
çalışmış mebusların iadeiitibarlarının sağlanması amacıyla 21/4/2016 tarihinde
Türkiye Büyük Millet Meclisi Başkanlığına verilmiş olan Meclis araştırması
önergesinin, Genel Kurulun 21 Nisan 2016 Perşembe günkü birleşiminde sunuşlarda
okunmasına ve ön görüşmelerinin aynı tarihli birleşiminde yapılmasına ilişkin
önerisi 
21/04/2016
Türkiye Büyük Millet Meclisi
Başkanlığına
Danışma
Kurulu 21/04/2016 Perşembe günü (bugün) toplanamadığından grubumuzun aşağıdaki
önerisinin İç Tüzük’ün 19’uncu maddesi gereğince Genel Kurulun onayına
sunulmasını saygılarımla arz ederim.
 İdris Baluken 
 Diyarbakır

 Grup
Başkan Vekili
Öneri:
21
Nisan 2016 tarihinde İstanbul Milletvekili Sayın Garo Paylan ve arkadaşları
tarafından (1801 sıra numaralı) 1908-1915 yılları arasında Osmanlı Meclis-i
Mebusanında mebusluk yapmış Ermeni mebusların öldürülmelerinin nasıl ve kimler
tarafından gerçekleştirilğinin araştırılması ve bu çerçevede, bu Meclis çatısı
altında çalışmış mebusların iadeiitibarlarının sağlanması amacıyla Türkiye
Büyük Millet Meclisine verilmiş olan Meclis araştırması önergesinin Genel
Kurulun bilgisine sunulmak üzere bekleyen diğer önergelerin önüne alınarak
21/04/2016 Perşembe günlü birleşiminde sunuşlarda okunması ve görüşmelerin aynı
tarihli birleşiminde yapılması önerilmiştir.
BAŞKAN – Halkların Demokratik Partisi grup önerisinin
lehinde ilk konuşmacı İstanbul Milletvekili Sayın Garo Paylan olacak. 
Buyurun
Sayın Paylan.
GARO
PAYLAN (İstanbul) – Sayın Başkan, değerli milletvekilleri; hepinizi saygıyla
selamlıyorum. “…” (x)
Sizleri
1908-1915 yıllarına götüreceğim. Hani o az bildiğimiz yıllar, yalnızca inkılap
tarihi derslerinde bildikleriniz var ama ondan ötesini maalesef bilmiyoruz.
Çünkü, cumhuriyetle bütün olayı başlatıp cumhuriyetle devam ettiriyoruz, oysa
cumhuriyet öncesi var ve cumhuriyet öncesi parlamenter bir rejim var.
1908
öncesi, biliyorsunuz, Abdülhamit’in istibdat rejimi vardı ve buna karşı
itirazlar vardı. 1908’de tekrar Meclis ve anayasa devreye geçti, İkinci
Meşrutiyet’le Meclis ve anayasaya kavuştuk. Bununla birlikte Osmanlı’nın
halkları büyük bir bayram yaşadılar, demokrasi ve özgürlük rüyasını 1908-1912
yıllarında yaşadılar ve bu umutla Meclise kendi kimlikleriyle onurla kendi
taleplerini ve topyekûn Osmanlı taleplerini taşıyabildiler. 1908’de Osmanlı
nüfusunun her 5 kişisinden 1’i Ermeni’ydi ve yine, Osmanlı nüfusunun her 5
kişisinden 2’si Ermeni, Rum, Süryani veya Yahudi idi. Seçimler oldu
-biliyorsunuz, o yıllarda da seçimler yapılabildi, 1908 sonrası- ve Meclis-i
Mebusan oluştu; Ermeniler ve bütün halklar mebuslarını seçtiler ve Meclis-i
Mebusan oluştu. Demokratik siyasetle ortak vatanda eşitçe yaşama mücadelesi
verildi Meclis-i Mebusanda. Ermeni kimlikli, Rum kimlikli, Türk kimlikli, Kürt
kimlikli olan vekiller birlikte ortak vatanda bir arada yaşama hukukunu
oluşturma mücadelesi verdiler. 
Osmanlı’da
milletler sistemi vardı, bugünkü gibi “tek millet” söylemi yoktu. Osmanlı’nın
milletler sisteminde kültürel özerkliğe sahipti milletler; Ermeni milleti, Rum
milleti, Süryani milleti, Yahudi milleti gibi kültürel özerkliklere sahiplerdi.
Patrikhanelerinde dinî örgütlenmelerini yaparlardı. Aynı şekilde cismani
örgütlenmeleri de vardı. Kendi ana dili temelli çok dilli eğitimlerini
yürütürlerdi. Bununla ilgili haklar Mecliste görüşüldü ve Ermeni vekillerin bu
kültürel özerkliğin yanında ademimerkeziyetçi bir sistem önerisi vardı yani
yerel demokrasi. Bu yalnızca Ermenilerin talepleri değildi, Prens Sebahattin
gibi Türk kimlikli ve diğer kimliklerdeki siyasetçilerin de talebiydi,
ademimerkeziyetçi bir model öneriyorlardı. Bugün Batı demokrasilerinde olan
modeli, onların o zaman erişemediği bir modeli o zaman Osmanlı’ya önermişlerdi:
ademimerkeziyetçi modeli. Ancak, bunu istemeyenler de vardı. İttihat ve Terakki
-kısadan söyleyeyim- 23 Ocak 1913 günü Babıali Baskını’yla bir darbe
gerçekleştirdi ve parlamentoyu ve anayasayı devre dışı bıraktı neredeyse. 1914
seçimleri sonrası tamamen parlamento devre dışıydı ve artık bir cuntanın
elindeydi ülke; Talat, Enver ve Cemal Paşa cuntalarının elindeydi. İlk
darbeciler anayasayı ve Meclisi devre dışı bıraktılar, kararnamelerle ülkeyi
yönetmeye başladılar.
Ve
Birinci Dünya Savaşı’nın devreye geçmesiyle 24 Nisan 1915’te, maalesef, ilk
olarak Ermeni aydınlar, kanaat önderleri ve milletvekilleri tutuklandılar.
Vekiller Ankara’ya, Ayaş’a getirildiler, güya yargılanacaklardı aydınlarla
beraber; bazıları Diyarbakır’a ve Urfa’ya sürüldüler, güya yargılanacaklardı.
Dokunulmazlıkları olduğu hâlde onları alıp tutuklayıp Ankara’ya, Ayaş’a,
Urfa’ya, Diyarbakır’a sürdüler ve oradan oraya sürerken yolda çeteciler
tarafından vekiller katledildiler. Tabii, toplumun kanaat önderleri ve
milletvekilleri devre dışı bırakıldıktan, demokratik siyaset iddiası ve
demokrasiyle meselelerimizin çözülme iddiası devre dışı bırakıldıktan sonra,
kararnamelerle, Ermeni halkı ve aynı olaylarda Süryani halkı büyük bir
katliamla binlerce yıldır yaşadıkları kadim topraklardan sürüldüler. Benim
hayatta kalmam Malatya’da yaşayan komşularımızın sayesindedir. Dedelerimin
babaları dedelerimi komşularına emanet etmişlerdir, vicdanlı Anadolu insanına
emanet etmişlerdir; o sayede hayatta kaldım, “kılıç artığı” denir bizlere. Aynı
şekilde, vicdanlı kamu yöneticileri de vardı Lice kaymakamı gibi, katliama yol
vermeyen pek çok vicdanlı kamu yöneticisi vardı ancak onlar da katledildiler bu
çeteler tarafından. Birinci Dünya Savaşı sonrası Divan-ı Harb-i Örfide bu
cuntacılar yargılandılar ve bazıları cezalar da aldılar; Malta sürgünleri
oluştu. Ancak, bu yargılanmalar tamamlanamadan cumhuriyet devreye geçti,
Ankara’da bir Meclis oluştu ve Ankara’daki Meclis bu büyük suçla yüzleşmedi.
Boğazlıyan kaymakamı Divan-ı Harb-i Örfide yargılanmıştı ve mahkûm olmuştu
ancak Türkiye Büyük Millet Meclisinin yaptığı ilk şey Boğazlıyan Kaymakamı
Kemal Bey’e ve diğerlerine, bu büyük suçun faili olanlara iadeiitibar yapmaktı.

ERKAN
AKÇAY (Manisa) – Tüm milleti katletmeleri lazımdı değil mi?
KAMİL
AYDIN (Erzurum) – Selam olsun o Boğazlıyan kaymakamına!
BAŞKAN
– Sayın milletvekilleri…
GARO
PAYLAN (Devamla) – Talat Paşa, Cemal Paşa, Enver Paşa isimleri, bakın…
ERKAN
AKÇAY (Manisa) – Allah rahmet eylesin. 
GARO
PAYLAN (Devamla) - Ondan sonra memleketin 2.500 yerinde sokaklara isimleri
verildi. 
ZİHNİ
AÇBA (Sakarya) – Konuştuğun kürsü Türkiye Büyük Millet Meclisinin kürsüsü
beyefendi! 
GARO
PAYLAN (Devamla) – Bugün Talat Paşa sokaklarında yürüyoruz maalesef. 
ZİHNİ
AÇBA (Sakarya) – Densizlik yapma!
GARO
PAYLAN (Devamla) – Düşünebiliyor musunuz, bugün Almanya’ya Berlin’e gitseniz ve
Hitler caddelerinde yürüseniz, Goebbels caddelerinde yürüseniz; böyle bir şey
kabul edilebilir mi? Ancak, memleketimizde 2.500 yerde Talat Paşa caddeleri ve
bulvarlarında yürüyoruz. 
“Efendim,
isyanlar vardı.”, “Savaş şartları.” diyeceksiniz birazdan çıkıp, biliyorum. 
ERKAN
AKÇAY (Manisa) – Daha neler diyeceğiz, dinleyeceksin.
GARO
PAYLAN (Devamla) - Demokratik siyaset yok sayılıp darbeyle siyasetçiler devre
dışı bırakıldıktan sonra ve o dönemde, evet, isyan edenler de vardı. Kimse
durduk yere isyan etmez. Demokratik siyaset devre dışı bırakılmıştı. 
GÖKCEN
ÖZDOĞAN ENÇ (Antalya) – Yürü git ya! Yürü git!
NECDET
ÜNÜVAR (Adana) - Çok ırkçı bir konuşma yapıyor Sayın Başkan.
KAMİL
AYDIN (Erzurum) – Mavi Kitap’a göre isyan eder!
GARO
PAYLAN (Devamla) – Ve “savaş hattı” diyeceksiniz biraz da, “savaş şartları”
diyeceksiniz. 
NECDET
ÜNÜVAR (Adana) – Hem ırkçı hem ayrımcı bir konuşma yapıyorsunuz.
KAMİL
AYDIN (Erzurum) – Bilgisiz, belgesiz konuşma! Birazdan göreceksin!
GARO
PAYLAN (Devamla) - Savaş Rusya sınırındaydı, Van’daydı ancak Bursa’daki,
Tekirdağ’daki, Malatya’daki Ermeniler sürüldüler. 
GÖKCEN
ÖZDOĞAN ENÇ (Antalya) – Şu an suç işliyorsunuz! Ayrımcılık suçu işliyorsunuz!
GARO
PAYLAN (Devamla) - Ve suç kişiseldir. Bakın, suç kişiseldir bir suç varsa da
oysa topyekûn Ermeni ve Süryani halkları katledildi ve hepimiz kaybettik.
ERKAN
AKÇAY (Manisa) – Sen de aynısını yapıyorsun.
MAHMUT
TOĞRUL (Gaziantep) – Sayın Başkan, müdahale edin lütfen.
GARO
PAYLAN (Devamla) - Ermeni halkı kaybetti; Türkler de Kürtler de hep birlikte
kaybettik. Ve bununla birlikte, Ermeni ve Türk kimliği hastalandı, kötülük
sıradanlaştı ve yüz yıldır karanlık bir tünelde yürümeye devam ediyoruz. 
Bugünlerde
tekrar dokunulmazlıkların kaldırılıp demokratik siyasetin devre dışı bırakılma
iddiası gündeme getiriliyor. Oysa, bu yollardan defalarca geçildi, sonu
yalnızca katliam ve gözyaşıydı. 
Yüzleşmek
“iyileşmek” demek. Ermeni halkının da iyileşmeye ihtiyacı var, Türklerin de,
bütün Türkiye halklarının da iyileşmeye ihtiyacı var. Hepimiz bir yerlerde
hastalandık ve adil bir hafızaya ihtiyacımız var. Bu mesele de görüşülecekse
yalnızca Türkiye Büyük Millet Meclisinde görüşülmelidir. Benim acım başka
meclislerin mezesi olamaz. O açıdan, adil bir hafızayla bu acıya, bu karanlığa
ve bu cuntacı ve darbeci geleneğe bakmamız gerekiyor.
ERKAN
AKÇAY (Manisa) – Bu acı değil, kin, yüz yıllık bitmeyen kin! Kan davası
güdüyorsunuz.
GARO
PAYLAN (Devamla) – Sizlere ortak vatanda bir arada yaşama hukukunu oluşturmaya
çalışan vekillerimizi tanıtmaya çalışacağım:
Bakın,
Krikor Zohrab, İstanbul Mebusu; Bedros Halaçyan, İstanbul Mebusu…
ERKAN
AKÇAY (Manisa) – Hepsini tanıyoruz onların. 33 milletvekili vardı Osmanlı
Meclis-i Mebusanında.
GARO
PAYLAN (Devamla) – Nazaret Dağavaryan, Sivas Mebusu; Garabet Paşayan, Sivas
Mebusu; Ohannes Serengülyan, Erzurum Mebusu…
ERKAN
AKÇAY (Manisa) – Patrik Ohannes’i kim öldürdü?
GARO
PAYLAN (Devamla) – Onnik Tertsakyan, Van Mebusu; Hampartsum Boyacıyan, Hozan
Mebusu.
NURETTİN
ARAS (Iğdır) – ASALA’dan konuş biraz da, ASALA’dan!
NECDET
ÜNÜVAR (Adana) – Sayın Başkan, ırkçı bir konuşma yapılıyor Mecliste.
GARO
PAYLAN (Devamla) – Vahan Papazyan, Van Mebusu; Hagop Babikyan, Tekirdağ Mebusu;
Karekin Pastırmacıyan, Erzurum Mebusu…
ERKAN
AKÇAY (Manisa) – 50 bin kişiyle Rusya’da ihanet etti. Bir hain, alçağın tekidir
o Pastırmacıyan!
GARO PAYLAN (Devamla) - Keğam Der Garabedyan, Muş
Mebusu; Hagop Boyacıyan, Tekirdağ Mebusu; Artin Boşgezenyan Halep Mebusu.
ERKAN
AKÇAY (Manisa) – Yüz binlerce Müslüman Türk’ün katilidir Pastırmacıyan!
GARO
PAYLAN (Devamla) – Bunlar demokratik siyasetle bir arada yaşama irademizi
savunuyorlardı ve onların Osmanlılık rüyalarına ihanet edildi, demokratik
siyasete ihanet edildi. 
ERKAN
AKÇAY (Manisa) – Onlar Osmanlı’ya ihanet etti, ihanetlerinin de bedellerini
ödedi!
GARO
PAYLAN (Devamla) – Şimdi, Türkiye Büyük Millet Meclisi, bu mebuslarımızın
hatırasına saygı gereği onların akıbetleriyle ilgili bir araştırma komisyonu
oluşturmalıdır. 
Hepsinin
anısının önünde saygıyla eğiliyorum. “…”(x) (HDP sıralarından
alkışlar) 
ERKAN
AKÇAY (Manisa) – Arşivler açık.
KAMİL
AYDIN (Erzurum) – Boğazlıyan Kaymakamının biz önünde eğiliyoruz saygıyla. 
BAŞKAN
– Sayın milletvekilleri, bu kürsüde elbette ki düşüncelerimizi özgürce ifade
etmek gibi bir sorumluluğumuz var ama dikkat etmemiz gerekli olan bir gerçek
daha var, o da şudur ki: Tarih, tarihçilerindir. Tarihî gerçekleri lütfen,
siyasetimize alet etmeyelim, lütfen.
Halkların
Demokratik Partisi grup önerisinin aleyhinde…
GARO
PAYLAN (İstanbul) – Sayın Başkan, bana sataştınız. “Alet etmek”le neyi
kastettiğinizi merak ediyorum. 
BAŞKAN
– Ben sizi kastetmedim, genel olarak düşüncemi söyledim.
Halkların
Demokratik Partisi Grubu önerisi…
GARO
PAYLAN (İstanbul) – Sayın Başkan, “alet etmek” diye bir yorum yaptınız, “alet
etmek” ne demek? 
BAŞKAN
– Bakın, sizden sonra konuşacak olanlar var. 
GARO
PAYLAN (İstanbul) – Ama, siz bir yorum yaptınız.
BAŞKAN
– Sadece sizin konuşmanız üzerine söylenmiş bir şey değil bu, sizden sonra
konuşacak olanlar da var.
MAHMUT
TOĞRUL (Gaziantep) – Ama bakın, aynı şeyler eğer bugün de etkili oluyorsa
bunların araştırılması gerekir Sayın Başkan. 
BAŞKAN
– Divan olarak ben bu konudaki görevimi yerine getirmek zorundayım, lütfen.
Halkların
Demokratik Partisi grup önerisinin aleyhinde Erzurum Milletvekili Sayın Kamil
Aydın konuşacak.
Buyurun
Sayın Aydın. (MHP sıralarından alkışlar) 
KAMİL
AYDIN (Erzurum) – Sayın Başkan, değerli milletvekilleri; bu tür tacizleri hep
bekliyoruz, hazırlıklıyız ama gönül isterdi ki şu salonda, biraz önce, Hınçak
ve Taşnak çeteleri üyesi olan, bir sürü “mebus” diye geçinenlerin isimleri
burada verilirken biz de bu yüce Meclisin, atalarımızın kanlarıyla,
kararlılığıyla oluşturulan bu yüce Meclisin üyeleri, hep birlikte buna birazcık
bir şeyler söyleyebilseydik.
Efendim,
defalarca söylüyoruz, elbette ki herkesin bir ideolojisi vardır ama Allah rızası
için, yeter artık, bir şeyi söylerken bir sebep-sonuç ilişkisi kurun, tarihî
belgelere dayanın. Şimdi, efendim, “Osmanlı döneminde Osmanlı milletler
devletiydi.” Evet. Niye kendinizle çelişkiye düşüyorsunuz? İmparatorluklar
dönemi uluslarüstü yapılardır. Milletleri ihtiva eder, çok geniş inanç
sistemlerini ihtiva eder. Bu, Roma İmparatorluğu’nda da böyledir, bu, Bizans’ta
da böyledir, Britanya İmparatorluğu’nda da böyledir, Osmanlı Devleti’nde de
böyledir. Elbette ki uluslarüstüdür, içinde bir sürü ulusal kimliği ihtiva
eder, bir sürü inanç sistemini ihtiva eder.
Ne
oldu? Klasik olarak hep ezberimizde. Niye sebep-sonuç ilişkisi kuramıyorsunuz?
Çünkü niyetiniz iyi değil. Niyetiniz iyi olsa, bilimsel düşünebilme
yeteneğinizi bir devreye sokabilseniz… Ki, bilimsel backgroundunuzdan da emin
değilim bu konuda, tarihçi olmak lazım, o bölgede yaşayıp, o tarihi canlı,
yaşayan arşivlerden almak lazım. Bunların da en önemlileri Rus ve Osmanlı
arşivleridir. Şimdi, ben Osmanlı, Rus arşivlerine göre konuşacağım.
Osmanlı
öyle bir devletti ve maalesef, başta Hınçak ve Taşnak çeteleri olmak üzere
Anadolu, Rumeli ve Arap Yarımadası’ndaki birçok unsurların isyanları sonucu,
bugün, işte 20 küsur tane devlet çıktı. Artık, dönem Osmanlı’da dağıldı ve o
küllerinden, Allah’a şükür, millî bir iradeyle millî bir devlet kuruldu:
Türkiye Cumhuriyeti devleti. Artık, Ermeni de ayrıldı, kendi devletini kurdu;
Arnavut da ayrıldı, kendi devletini kurdu; Arap da ayrıldı, onlarca devlet
kurdu. Daha niye o tarafa doğru götürüyorsunuz? Yani, Türkiye'yi Mavi Kitap’a
göre…
Şimdi,
günlerdir burada Sykes-Picot refere ediliyor. Maalesef, bazıları olumlu refere
ediyor, biliyor musunuz değerli milletvekilleri? Sykes-Picot Osmanlı
Devleti’nin bölünme, parçalanma projesidir. Bunu, bu yüce Mecliste olumlayarak
ifade edenleri buradan kınıyorum. Aynen Arnold Toynbee’ye yazdırılan o Mavi
Kitap da öyledir. Dinleyeceksiniz, öğreneceksiniz tarihi, Rus belgelerinden
öğreneceksiniz. Yazanın kendisi itiraf ediyor, “Biz, İngiltere Hükûmetinin
istihbaratının öngörüsüyle bu kitabı yazıp bunu eyleme dönüştürmek
zorundaydık.” diyor. 
Şimdi,
1908-1915 yılları -Allah aşkına- hepiniz biliyorsunuz, yedi düvele karşı
mücadele ettiğimiz yıllar. Ortada devlet ismen var ama cismen yok, otorite
olarak yok; arka bahçede yangın var, ön bahçede yangın var, komşuda yangın var,
sağda var, solda var, coğrafya yangın hâlinde; doğuya asker gidiyor, batıda
isyan var; batıya gidiyor, kuzeyde isyan var; kuzeye gidiyor, güneyde isyan
var. Bu hâliyle, o yüce Devlet-i Ali Osmaniye yine içinde barındırdığı o
tebaasını, unsurlarını, vatandaşlarını olabildiğince muhafaza etmeye çalışıyor.
Ne yapmaya çalışıyor? Emniyetlerini sağlamaya çalışıyor.
Şimdi,
ben birkaç tane örnek vereceğim. Efendim, Krikor Zohrab, Ohannes Varteks,
Erzurum; bunlar, bugün de kullanıyoruz ya PKK için zaman zaman... Değerli
milletvekilleri, buna dikkat edin, bu, yüz yıl önceki proje bugün de aynı
şekilde, ittifak hâlinde devam ediyor. Buna gözü açık olalım lütfen. Bakın,
“Gündüz külahlı, gece silahlı.” deriz, değil mi? İşte bu şahıslar, bu mebus
geçinenler, gündüz Mecliste kravatlı, fesli ama gece Hınçak’la, Taşnak’la dağda
Osmanlı’nın askerine hançer saplıyor, kurşun atıyor. Bunu kim öldürüyor biliyor
musunuz? Efendim, Çerkez Ahmet ve çetesi. 
Bakın,
çeteleşme var, çete öldürüyor bunları, yakalıyor. Bugün lanetlemeye
çalıştığınız “İttihat Terakki falan” yaftası yapıştırarak onlar özbeöz Türkiye
Cumhuriyeti’ni kuran iradenin temsilcileridir, Mustafa Kemal neyse onlar da
odur, kimse onlara çamur atmaya çalışmasın. İşte, o beğenmediğimiz bu çeteyi
Cemal Paşa, 4’üncü Ordu Komutanı Cemal Paşa yakalattırıyor, diyor ki: “Sen
benim idaremde olan hiçbir unsuru çetecilikle öldürme hakkına sahip değilsin.”
ve yargılayıp astırıyor. Allahtan korkun ya! Bu Cemal Paşa ne hâle getiriliyor.

Peki,
1921’de Berlin’de katledilen Talat Paşa ne olacak, Sait Halim Paşa ne olacak? 
ERKAN
AKÇAY (Manisa) – Bahattin Şakir ne olacak?
KAMİL
AYDIN (Devamla) – Ermeni Hınçak çetecisini, deli raporu verdiler, dışarı
saldılar. Mazhar Osman dedi ki: “Bu deli değil.” Gücü yetmedi, gücümüz yetmedi,
muktedir değiliz, iktidarız ama muktedir değiliz. Tebaaya sahip çıkamıyorsunuz.
Kim çete, kim hain, kim değil; belli olmadığı bir dönem, 1908-1915. Tehcir
olayıyla, benim ecdadım, hiç kimsenin burnu kanamasın diye, hiç kimseye zeval
gelmesin diye, emniyetli bir şekilde, daha özgürlükçü, daha rahat
yaşayabilecekleri yerlere götürüyorlar. 
Şimdi,
efendim, başka bir örnek daha vereceğim: “Karekin Pastırmacıyan” dediler.
Bakın, bu, Rus kaynaklarında var. İdeolojilerimiz aklımızın önüne geçmesin;
bilgisiz, belgesiz kimse konuşmasın. Yeter artık bu millete attığınız iftiralar
ya! Vallahi mezarlarından hortlayıp kalkacaklar! Hepimiz sorumluluk taşıyoruz.
Kimdir bu Pastırmacıyan? 1914 sonunda Doğubeyazıt’ta çok sayıda Kürt vatandaşımızı
katletmiş; Rus arşivlerinde var, Osmanlı arşivlerinde var. Bunlar, Tarih
Kurumunda Ermeni masasında çalışan arkadaşlarımızın, her dilde bunun
incelemesini yapan arkadaşlarımızın bize verdiği bilgiler, belgeler, ben
uydurmuyorum bunları. Burası yüce Meclis, Türk milletinin en üst seviyede
temsil edildiği yüce bir makamda konuşuyoruz.
ERKAN
HABERAL (Ankara) – Kimi katletmişler?
KAMİL
AYDIN (Devamla) – Doğubeyazıt’taki Kürt vatandaşlarımızı. 
Şimdi,
bakın, Azerbaycanlı Behbut Han Cevanşir diye bir kardeşimiz; Adliye Nazırı.
İstanbul’da bir gecede, gündüz külahlı, gece silahlı olan o Mebusan üyeleri var
ya, onlar ve azmettiricileriyle birlikte Osmanlıları katlediyorlar. Öldürülüyor
ve buna da akıl hastası… Katil yakalanıyor ama İngiliz işgalinde bir Osmanlı’dan
bahsediyoruz. Hadi erkeksen al içeri, tutukla bakayım. Niye? Çünkü, büyük bir
projenin parçası zaten. Şimdi, Allah’tan korkacağız. Bu millete artık bu kadar
ihanet, bu kadar suçlama yeter. Bu ülkeden bir ülke daha çıkaramayacaksınız, bu
devletten iki devlet, üç devlet daha çıkaramayacaksınız bu irade burada olduğu
sürece. (MHP ve AK PARTİ sıralarından alkışlar) 
ERKAN
AKÇAY (Manisa) – Helal! Asla ve kata izin vermeyeceğiz.
KAMİL
AYDIN (Devamla) – Bu partilerüstü bir davadır. Daha nice 24 Nisanlarda bu
hayalleri kuracaksınız, Allah’ın izniyle bu azim ve kararlılığımız, bu
kardeşlik hukukumuz sürdüğü sürece.
Şimdi,
geliyorum günümüze. Azerbaycan’da Dağlık Karabağ, Gence, Füzuli işgal altında;
vicdanınız varsa gelin bir kelime söyleyin şurada. Zori Balayan diye bir
hekiminiz var, bir girin YouTube’dan bakın. Ne yapmış? Yaptıklarıyla övünüyor;
13 yaşında bir Azeri çocuğu diri diri soyma zevkini tatmış, deneysel bir
çalışma! Bu Mecliste bunları konuşmuyoruz. Niye konuşmuyoruz Sayın Vekilim,
niye konuşmuyoruz? Partilerimiz farklı olabilir ama bu devlet, bu gök kubbe
hepimizin. Buna hep beraber sahip çıkacağız. Bundan sonra, gerçekten, elbette
ki eksikleri, hataları konuşacağız ama İngiliz işgali altında… Ya artık
günümüzdeki diziler bile o dönemle ilgili yapılıyor, görmüyor musunuz?
İktidarsınız, muktedir değilsiniz, yoksunuz. İngiliz bayrakları… Pera Palas’ta
katledilen bir sürü Türk subayı var, Anadolu’nun her tarafında katliam var. 
MUHARREM
VARLI (Adana) – Hamidiye Alayları nerelerde kuruldu Hocam?
KAMİL
AYDIN (Devamla) - Hınçak ve Taşnak çetelerinin yaptığı katliamları unutamadık.
Ama, biz buradan hareketle, Türkiye Cumhuriyeti vatandaşı… 
Elbette
ki Osmanlı dağılmış, bu dünya konjonktürü böyleydi, tarih böyle okunur.
İmparatorluklar dönemi bitmiştir, artık ulus devlet dönemlerine geçilmiştir.
Her imparatorluk bakiyesinden birçok devlet çıkmıştır. Bizimkinden de çıkmıştır
ama şu kürsüden bu Türkiye Cumhuriyeti devleti sınırları içerisinde birbirine
vatandaşlık bağıyla bağlı olarak Türk olduğumuzu söylüyoruz. Ya arkadaş, etnik
kimliklerimizi baş tacı ettik ama artık dünya buraya gitti. Almanya halkları
yok, İngiliz halkları yok, Fransız halkları yok. Fransız var, Alman var,
İngiliz var. Ama bunun açılımı içerisinde etnik kimlik o kadar çok ki. Niye
bize bunu yapmaya çalışıyorsunuz? “Zorlamayacaksınız.” dedik. Buradan bir
devlet, bir millet daha çıkaramayacaksınız! (MHP ve AK PARTİ sıralarından
alkışlar)
Hepinizi
saygıyla selamlıyorum. 
BAŞKAN
– Teşekkür ederim Sayın Aydın. 
GARO
PAYLAN (İstanbul) – Sayın Başkan…
BAŞKAN
– Sayın Paylan, nedir talebiniz?
GARO
PAYLAN (İstanbul) – “İhanet” diyerek, “Bu kadar ihanet yeter.” diyerek benim
konuşmam üzerine…
KAMİL
AYDIN (Erzurum) – Sen mi yaptın ihaneti?
ERKAN
AKÇAY (Manisa) – Nerede var? Sataşma yok canım, sataşma yok. 
KAMİL
AYDIN (Erzurum) – Sen mi ihanet ettin? İsmini zikretmedim. 
BAŞKAN
– Kime “İhanet.” dedi?
ERKAN
AKÇAY (Manisa) – İhaneti üzerine alınırsa…
BAŞKAN
– Sayın Akçay, lütfen…
GARO
PAYLAN (İstanbul) – Sözlerimi tevil ederek Sayın Başkan…
KAMİL
AYDIN (Erzurum) – Ettiysen konuşacaksın.
BAŞKAN
– Efendim, duymuyorum.
GARO
PAYLAN (İstanbul) – Sözlerimi pek çok yerde çarpıttı efendim kendisi, düzeltmek
istiyorum. 
GÖKCEN
ÖZDOĞAN ENÇ (Antalya) – Dosdoğru söyledi, neyini çarpıttı?
BAŞKAN
– Şimdi, bakın, eğer sataşmadan dolayı söz istiyorsanız, neden sataşma olduğu…
KAMİL
AYDIN (Erzurum) – Hiç isim bile zikretmedim, muhatap bile almadım!
GARO
PAYLAN (İstanbul) – “Bilimsel backgroundundan emin değilim.” diyerek sataştı,
bu bir. İkincisi, “Bu kadar ihanet yeter.” diyerek sataştı ve sözlerimi pek çok
yerde tevil etti. 
BAŞKAN
– Buyurun, iki dakika. 
KAMİL
AYDIN (Erzurum) – Sırtından vuranlar ihanet içindedir, sen vurduysan çıkar,
konuşursun. 
ERKAN
AKÇAY (Manisa) – Pastırmacıyan’ı bir anlat bakalım da dinleyelim. Pastırmacıyan’ı
bir anlat. 
BAŞKAN
– Buyurun.
IX.- SATAŞMALARA İLİŞKİN KONUŞMALAR
1.- İstanbul Milletvekili Garo Paylan’ın, Erzurum
Milletvekili Kamil Aydın’ın HDP grup önerisi üzerinde yaptığı konuşması
sırasına şahsına sataşması nedeniyle konuşması
GARO
PAYLAN (İstanbul) – Size tam da o Pastırmacıyan’ı anlatacağım. 
Karekin
Pastırmacıyan, 1908-1912 döneminde Meclis-i Mebusandaydı ve demokratik siyaset
idealine inanıyordu. 
KAMİL
AYDIN (Erzurum) – Ne demokrasisi?
GARO
PAYLAN (Devamla) – Ancak, cunta sonrası demokratik siyaset inancını kaybetti.
ERKAN
AKÇAY (Manisa) – İşte, ihanet dediğim de bu. 
GARO
PAYLAN (Devamla) – Ve evet, diğer safa geçti, Rus saflarına geçti ama bir de
kardeşi vardı, Vahan Pastırmacıyan; bunu bilir misiniz?
KAMİL
AYDIN (Erzurum) – Hainin bir de kardeşi vardı.
GARO
PAYLAN (Devamla) – Vahan Pastırmacıyan Osmanlı subayıydı ve Sarıkamış
cephesindeydi. Düşünebiliyor musunuz, iki kardeş aynı cephede, karşılıklı
birbirlerine silah attılar. 
Seferberlik
ilanından sonra, benim de akrabalarım olan pek çok kişi Birinci Dünya
Savaşı’nda Çanakkale’de savaştılar, Sarıkamış’ta savaştılar; “Osmanlıyız”
diyenler. Ama, Osmanlılık rüyalarına artık inanmayan bazı Ermeniler de vardı,
evet, karşı cepheye geçtiler.
KAMİL
AYDIN (Erzurum) – Kimdi onlar?
VEYSİ
KAYNAK (Kahramanmaraş) – İhanet ettiler yani. 
GARO
PAYLAN (Devamla) – Maalesef, Sarıkamış’ta savaşan Vahan Pastırmacıyan…
BAŞKAN
– Sayın milletvekilleri…
KAMİL
AYDIN (Erzurum) – “Hınçak” de, “Hınçak.” “Taşnak” de! Sen Hınçak mısın?
BAŞKAN
– Sayın milletvekilleri…
GARO
PAYLAN (Devamla) – Sarıkamış’da savaşan… Bakın, Osmanlı subayı olarak savaşan
Vahan Pastırmacıyan’ın ailesi katledildi. Tıpkı, Çanakkale cephesinde benim
akrabalarım -orada- savaşırken Malatya’da kendi ailelerinin katledildiği gibi. 
MUHARREM
VARLI (Adana) – Bu ne kindir ya?
GARO
PAYLAN (Devamla) – İhanet edilen bir şey varsa Ermenilerin Osmanlılık
rüyalarıdır…
MUHARREM
VARLI (Adana) – Yıllarca beslemişiz sizi be!
BAŞKAN
– Sayın Varlı… Lütfen…
GARO
PAYLAN (Devamla) – …demokratik siyaset iddialarıdır, bir arada yaşama
idealidir, Osmanlı Meclis-i Mebusanının Ermeni halklarına sahip çıkmayıp o
cuntaya yol vermesi ve ortaya çıkan büyük suçla yüzleşmemesidir. Bu suçla
yüzleşmediğimiz sürece kötülük sıradanlaşmaya devam edecektir. 
Bugün,
HDP Grubuna dokunmayı düşünüyorsunuz, aynı şekilde demokratik siyaseti devre
dışı bırakmaya çalışıyorsunuz.
HİLMİ
BİLGİN (Sivas) – Niye alınıyorsunuz? Herkese dokunuluyor. Fezlekesi olan
herkese dokunuyoruz. Korkunuz ne?
GARO
PAYLAN (Devamla) – Oysa, adil bir hafızayla hem geçmişimizle hem bugünümüzle
yüzleşebiliriz. 
HARUN
KARACA (İstanbul) – Suç işlememeyi öğreneceksiniz, suç işlemeyeceksiniz. 
GARO
PAYLAN (Devamla) – Hepinize saygılar sunuyorum. (HDP sıralarından alkışlar)
BAŞKAN
– Teşekkür ederim. 
ERKAN
HABERAL (Ankara) – Siz Kürtler ile Ermenileri bir mi tutuyorsunuz? Kürtler ile
Ermeniler aynı mı sizin görüşünüzde?
BAŞKAN
– Halkların Demokratik Partisi…
ERKAN
AKÇAY (Manisa) – Sayın Başkan, istirham ederim. Kamil Aydın Bey sataşmadan
dolayı söz istiyor, çarpıtma var. 
KAMİL
AYDIN (Erzurum) – Efendim, ben Garo Paylan’ın ismini anarak ihanet içinde
olduğunu söylemedim. Bu, şahsıma yapılmış bir sataşmadır. 
BAŞKAN
– Buyurun, iki dakika da size verelim söz. 
GARO
PAYLAN (İstanbul) – Vahan Pastırmacıyan’dan bahsediyorsunuz. 
KAMİL
AYDIN (Erzurum) – Deden mi senin Vahan Pastırmacıyan?
MUHARREM
VARLI (Adana) – Hocam, Hamidiye Alayları kimden oluşuyordu, onu da belirtirsen…
BAŞKAN
– Sükûnetimizi koruyalım lütfen.
2.- Erzurum Milletvekili Kamil Aydın’ın, İstanbul
Milletvekili Garo Paylan’ın sataşma nedeniyle yaptığı konuşması sırasında
şahsına sataşması nedeniyle konuşması
KAMİL
AYDIN (Erzurum) – Saygıdeğer milletvekilleri, Değerli Başkan; gerçekten
üzülüyoruz. Bakın, bugün biz bir kardeşlik hukuku içerisinde, bir vatandaşlık
bilinciyle, gerçekten bu yüce Mecliste bilgiye ve belgeye dayanmak kaydıyla her
türlü şeyi konuşmaya muktediriz. Her şeyi paylaşalım ama ne olur bilimden,
akıldan uzak, iftiraya matuf şeylerden uzak duralım. İftira, her anlamda,
insani bir değer açısından da sakıncalıdır, dinen de sakıncalıdır yani hiçbir
inanç sistemine girmez. İftira atmayacağız, belgeli konuşacağız. Ben dedim ki
Tarih Kurumu Ermeni masasında çalışan, birçok dilde kitapları çevirip
araştırmalarını yapan, ta New York’taki enstitüde dahi bu tür belgeleri
toplayan bir kardeşiniz olarak özetledim, koydum ortaya. Şimdi siz de
bilginizi, belgenizi koyarsınız. Ama, önemli bir şeye değindi sayın konuşmacı,
dedi ki: “Onun bir kardeşi daha vardı.” Eyvallah, hâlâ daha var, onların birer
kardeşleri daha var Allah’a şükür, bizimle aynı iradeyi taşıyorlar; bu bayrak
altında, bu vatanda, bu milletle beraber yaşama azim ve kararlılığını
gösterenler var.
GARO
PAYLAN (İstanbul) – Aileleri katledildi, aileleri katledildi!
KAMİL
AYDIN (Devamla) – Gösterenler var ama o dönemde Hınçak ve Taşnak çeteleriyle
gece iş birliği yapıp masum insanları katledenleri burada savunacak hiçbir
sözümüz olamaz, buna müsaade de etmeyiz, etmeyiz. (AK PARTİ sıralarından
alkışlar)
BÜLENT
TURAN (Çanakkale) – Aynen öyle!
KAMİL
AYDIN (Devamla) – Dün onlardı savunanlar Meclis-i Mebusanda, bugün onların
torunu olarak indallah onların karşısına çıkıp yüzlerine bakabilmemiz için biz
savunacağız Allah’ın izniyle. 
Saygıyla
selamlıyorum. (MHP ve AK PARTİ sıralarından alkışlar)
BAŞKAN
– Teşekkür ederim.
Halkların
Demokratik Partisi Grubu önerisi…
ERKAN
AKÇAY (Manisa) – Sayın Başkan… Efendim, yerimden 60’ıncı maddeye göre söz
istiyorum.
BAŞKAN
– Buyurun, peki.
V.- AÇIKLAMALAR (Devam)
20.- Manisa Milletvekili Erkan Akçay’ın, İstanbul
Milletvekili Garo Paylan’ın sataşma nedeniyle yaptığı konuşmasındaki bazı
ifadelerine ilişkin açıklaması
ERKAN
AKÇAY (Manisa) – Teşekkür ederim Sayın Başkan.
Bu vesileyle birkaç hususu da hatırlatmayı faydalı
görüyorum. Osmanlı Meclis-i Mebusanında 33 Ermeni milletvekili vardı ve tarih
boyunca da Osmanlı’ya, ülkemize çok değerli hizmetler vermiş Ermeni aydını,
devlet adamı, sanatçılar yetişmiştir, onların hepsi bizim zenginliğimizdir.
Onları da rahmetle, şükranla yâd ederiz öncelikle fakat bu kısa süre içerisinde
konuşma güçlüğü nedeniyle… “Ermeni çeteciler tarafından” denir yani
Hınçak-Taşnak tarafından suikasta uğrayan yüzlerce, binlerce Ermeni var, Ermeni
vatandaşımız var. Patrik Ohannes Hınçak-Taşnak çeteleri tarafından katledilen
bir insandır, Patrik, Ermeni Patriği. Pastırmacıyan Rusya’ya gidip… 
(Mikrofon otomatik cihaz tarafından kapatıldı) 
BAŞKAN – Tamamlayın lütfen.
ERKAN AKÇAY (Manisa) – Toparlayayım.
…Ruslarla iş birliği yapıp, 50 bin kişilik çetesiyle
Anadolu’ya gelip yüz binlerce Müslüman Türk’ü katleden alçak bir katildir ve
Ruslarla bize karşı savaşmıştır. Van Konsolosu Temren’in bizzat Rusya’ya
gönderdiği raporlarda bazı kiliselerde paraların toplanıp nasıl suikast
planlarının yapıldığı belgeleriyle doludur ve tarihî gerçekler ve arşivler bu
konuda ziyadesiyle açıktır fakat bunlardan yararlanmak istemeyenler, asıl bu
belgelerle, gerçeklerle yüzleşmek istemeyenler, başta Ermenistan olmak üzere
yüz yıldır kin davası, kan davası güdenlerdir. Ezcümle, Türk milleti 1915
yılında vatanını savunmuştur, Osmanlı vatanını savunmuştur. 
Bundan yaklaşık yedi sekiz ay evvel…
(Mikrofon otomatik cihaz tarafından kapatıldı) 
ERKAN AKÇAY (Manisa) – …Berlin’de Talat Paşa’nın şehit
edildiği sokağın başında onu ben rahmetle andım. İnşallah, ilk vesilede tekrar
gideceğiz. Cemal Paşa’yı da, Sait Halim Paşa’yı da, Bahattin Şakir’i de…
GARO PAYLAN (İstanbul) – Bütün katilleri anıyor.
KAMİL AYDIN (Erzurum) – Bütün katillerin hakkını
verenleri.
ERKAN AKÇAY (Manisa) – …Yozgat Boğazlıyan Kaymakamını
da büyükelçilerimizi, konsoloslarımızı katledenleri de askerimizi, bütün
insanları suikasta tabi tutanlar ile bunların katilini savunanları da kınıyorum
ve ayrıca da rahmetle anıyorum şehitlerimizi. 
BAŞKAN – Teşekkür ederim.
ÇAĞLAR DEMİREL (Diyarbakır) – Sayın Başkan…
BAŞKAN – Sayın Demirel…
ÇAĞLAR DEMİREL (Diyarbakır) – Yerimden söz istiyorum.
BAŞKAN – Yerinizden söz istiyorsunuz.
Sisteme girdiniz mi Sayın Demirel?
ÇAĞLAR DEMİREL (Diyarbakır) – Evet.
BAŞKAN - Tamam, buyurun.
21.- Diyarbakır Milletvekili Çağlar Demirel’in, Manisa
Milletvekili Erkan Akçay’ın yaptığı açıklamasındaki bazı ifadelerine ilişkin
açıklaması
ÇAĞLAR DEMİREL (Diyarbakır) – Teşekkürler Sayın Başkan.
Sayın Başkan, tarihî süreçleri, doğru, tarihçiler yazar
ama siyasetçiler de bu tarihî süreçlerinden birçok sonuç çıkartır ve bu sonuç
doğrultusunda da geleceği biraz daha idame eder ve geleceğe bir ayna tutar.
Şimdi, biz, burada, geçmiş dönemde tarihimizde neler
yaşandı ya da geçmiş tarihlerde neler yaşandı, idam kararı verilen bu Mecliste
hep birlikte kınadık. Buradan idam kararının çıkışını hep birlikte
kınadık. O dönemlerde yapılan yanlışlıklar, eksiklikler her zaman için burada
değerlendirildi, her parti ya da her birey kendi görüşünü burada ifade etti.
Bugün de yine, Ermenilere o dönemde yapılanlara karşı, Mebusan Meclisindeki
Ermenilerin, özelde de 1908-1915 yıllarında kimlerin yer aldığını ve bunların
nelerle karşılaştığını, tarihî bir süreç içerisinde, ifade etmek buradaki
Ermeni milletvekilimizin hakkıdır yani.
(Mikrofon otomatik cihaz tarafından kapatıldı)
BAŞKAN – Toparlayın lütfen.
ÇAĞLAR DEMİREL (Diyarbakır) – Tamam Başkanım.
BAŞKAN – Buyurun.
ÇAĞLAR DEMİREL (Diyarbakır) – Burada bunları ifade
etmek, tarihle bir kez daha yüzleşmesini gerçekleştirmek hepimizin
sorumluluğundadır. Burada, 1994’te DEP milletvekilleri apar topar cezaevlerine
gönderilirken şimdi, tarihte Meclisin bu konuda yanlış bir karar aldığına dair
hemfikirlik vardır ve yüzleşilmesi gerekiyor. Biz, bu araştırma önergesiyle
özellikle, bir komisyon kurulsun… Farklı tarih kitaplarında farklı tarihçiler
farklı şekilde olay ve olguları yorumlayabilir. Madem öyle, Mecliste bir
komisyon kurulsun, Mecliste kurulacak bu komisyon tarihî süreçleri araştırarak
bu Meclise ve tüm Türkiye haklarına bu konuda bilgi versin ve bu açıklamaları
gerçekleştirsin. O yüzden, birbirimize tahammüllü olmak ve tarihle yüzleşmek
zorundayız diyorum.
Teşekkür ediyorum.
BAŞKAN – Teşekkür ederim.
KAMİL AYDIN (Erzurum) – Sayın Başkan, bunlar
çalışılmış, yazılmış şeyler, yazılmış. Neyi araştıracaksınız, çalışılmış,
yazılmış.
TAHİR ÖZTÜRK (Elâzığ) – Hadi canım, tek taraflı kabul
var mı, tek taraflı?
VIII.- ÖNERİLER (Devam)
A) Siyasi Parti Grubu Önerileri (Devam)
1.- HDP Grubunun, İstanbul Milletvekili Garo Paylan ve
arkadaşları tarafından, 1908-1915 yılları arasında Osmanlı Meclis-i Mebusanında
mebusluk yapmış Ermeni mebusların öldürülmelerinin nasıl ve kimler tarafından
gerçekleştiğinin araştırılması ve bu çerçevede bu Meclis çatısı altında
çalışmış mebusların iadeiitibarlarının sağlanması amacıyla 21/4/2016 tarihinde
Türkiye Büyük Millet Meclisi Başkanlığına verilmiş olan Meclis araştırması
önergesinin, Genel Kurulun 21 Nisan 2016 Perşembe günkü birleşiminde sunuşlarda
okunmasına ve ön görüşmelerinin aynı tarihli birleşiminde yapılmasına ilişkin
önerisi (Devam)
BAŞKAN – Halkların Demokratik Partisi grup önerisinin
lehinde son konuşmacı Manisa Milletvekili Sayın Özgür Özel olacak.
BÜLENT TURAN (Çanakkale) – Son değil Sayın Başkan, AK
PARTİ Grubu var.
BAŞKAN - Buyurun Sayın Özel. (CHP sıralarından
alkışlar)
ERKAN AKÇAY (Manisa) – Sayın Başkan, Sayın Özel son
konuşmacı mı?
NECDET ÜNÜVAR (Adana) – Lehinde mi? Bu ayıp sana yeter
Özgür!
ÖZGÜR ÖZEL (Manisa) – Sayın Başkan, değerli
milletvekilleri; çok teşekkür ederim.
Sayın Başkan, herhâlde son konuşmacı bilgisinde
eksiklik var, Adalet ve Kalkınma Partisi Grubu…
VEYSİ KAYNAK (Kahramanmaraş) – Lehinde son konuşmacı.
BAŞKAN – Lehinde son konuşmacı.
ÖZGÜR ÖZEL (Devamla) – Lehinde son konuşmacı, evet.
NECDET ÜNÜVAR (Adana) – “Lehinde” dedi ama bunu
düzeltmeniz lazım Özgür Bey.
BÜLENT TURAN (Çanakkale) – Özgür Bey lehinde mi
konuşuyor?
BAŞKAN – Sonra, aleyhte olana geçeceğim.
Sürenizi yeniden başlatıyorum. 
ÖZGÜR ÖZEL (Devamla) – Tabii, tabii, teşekkür ederim.
NECDET ÜNÜVAR (Adana) – “Lehinde” ifadesini düzeltmeniz
lazım.
ÖZGÜR
ÖZEL (Devamla) – Sayın Başkan, değerli milletvekilleri; hepinizi saygıyla
selamlıyorum. 
Öncelikle,
İstanbul Milletvekilimiz Selina Doğan’ın selamlarını ve grubumuzun bir sitemini
iletmek isteriz. Selina, grubumuzdan seçilmiş, çok sevdiğimiz bir arkadaşımız. 
Aslında,
gruplar arasında bir centilmenlik anlaşması yapmıştık, grup önerilerini mümkün
olduğunca erken birbirimize iletecektik ancak HDP’nin grup önerisi ikiye yirmi
kala elimize ulaştığı için, ben telefona sarıldım, Selina’yı aradım. Selina,
aslında dünden izin almıştı, kapalı gruptan çıkmış, havaalanına varmak üzereydi
İstanbul’daki bir programı için. Burada Selina’nın konuşması uygun olurdu diye
konuştuk. Sonra, Selina şöyle dedi: “Belki de benim konuşmamam daha uygun.” 
HDP’de
Garo Paylan, CHP’de Selina Doğan, AKP’de Markar Eseyan; hepsinin bu Mecliste
yer almaları… Hatırlayın, aday gösterildiklerinde altyazıda geçti. Ne zaman
Türkiye’de “Ermeni asıllı milletvekili adayları: Selina Doğan CHP’den aday,
Garo Paylan HDP’den aday, Markar Eseyan AKP’den aday.” diye bir altyazı geçmeyecek,
ne zaman, gelecekler, varlıklarıyla bu gruplarda siyasetin içinde, eşitlik
içinde mücadele edecekler ve kimse onların varlığından bir son dakika haberi
çıkarmayacak, belki o zaman, Türkiye, bu topraklar olması gerektiği gibi bu
meseleyi özümsemiş, sindirmiş ve normalleşmiş olacak. Maalesef, bugün çok
farklı bir noktadayız. 
Aslında, Türkiye'nin gerçeklerinde, bu toprakların
gerçeklerinde bu yok. En iyi komşumuz Ermeniler bizim Manisa’da, Ege’de,
İstanbul’da, Türkiye'nin dört bir yanındaki şehirlerde. Bazen en güvenilir
esnaf, hata yapmaktan korkan, 1 gram yanlış tartmaktan korkan en güvenilir
esnaf. Eczacı, İstanbul’daki gayrimüslim eczacıların neredeyse yüzde 80’i
Ermeni, benim de mensubu olduğum mesleğe katkı sağlamış, hem bilimsel hem halk
ilaçlarını çok iyi bilen, çok iyi birer tababet erbabı. Terzi, sanatçı -biraz
önce değerli grup başkan vekili ifade etti- komşumuz bazen, hatta sütannesi
sütü olmayan bir Türk ailenin çocuğunun. Böyle bir kaynaşmışlık, böyle bir
birliktelik, böyle bir kardeşlik hukukundan çok başka bir yere savruldu
Türkiye. Bu topraklar, yapısı gereği, tarih boyunca yaşananlar gereği -sadece
bu meseleye özel de değil- büyük zaferlerin, büyük mutlulukların, büyük
birlikteliklerin ama önemli de acıların yaşandığı topraklar. “Anadolu bir
mozaik.” diyoruz. Aslında o ayrı ayrı varlıklarını sürdüren ama bir bütün
hâlinde çok güzel bir görüntüyü veren bir mozaik, evet. Ama, kendi içinde iç
içe geçmişlikler, kültürden etkilenmişlikler, örflerin, âdetlerin, yemeklerin,
kokuların birbirine karıştığı bambaşka bir yer Anadolu. Ama, acıların da
yaşandığı, hepimizin ortak acılarının olduğu ve kategorik yaklaştıkça o acıları
çoğaltacağımız, kabuk tutmaya başladıysa kaşıyarak kanatacağımız ve
çözemeyeceğimiz bir meseleye dönüştürme sorunsalıyla karşı karşıyayız. 
Dünyadaki
hiçbir parlamentonun haddine değildir Türkiye'de, bu topraklarda yaşanmış,
yaşandığı iddia edilen karşılıklı acılarla ilgili bildiriler kaleme almak. Ama,
bu Parlamentonun da bu meselenin doğru zeminde, doğru şekilde tartışılmasıyla
ilgili bir irade ortaya koyması lazım. Aslında, bu iradeyle ilgili önemli
adımlar da atıldı. 13 Nisan 2005 tarihinde Adalet ve Kalkınma Partisi, CHP,
Doğru Yol, ANAP, SHP, bağımsız milletvekillerinin iradesiyle 22’nci Dönem
Üçüncü Yasama Yılında bu mesele burada konuşuldu. İnanın, bugün konuşulduğu
tondan çok farklı bir tonda konuşuldu. Bu Parlamento zaman zaman ortak
deklarasyonlar imzaladı ama kendi deklarasyonlarında ortaya koyduğu yaklaşıma,
kendi deklarasyonunda ortaya koyduğu yol haritasına da uymamak gibi bir
keyfiyet, bir sorumluluk ve sorumluluğun yerine getirilmeme hâliyle de karşı
karşıyayız. 
Aslında,
bugün bu önerge verildiğinde, Cumhuriyet Halk Partisi Grubu olarak, bu
meselenin burada konuşulmasının, zaman zaman bugün yaşanan terör sorununa ilişkin
ortaya koyduğumuz üç önemli komisyon önerisinden bir tanesi olan hakikatleri
araştırma komisyonu benzeri işlevlerin ne kadar gecikmiş olduğunun ve 13 Nisan
2005’teki ortak Parlamento iradesinde söylenen “Bu mesele, siyasetçilerin değil
tarihçilerin ele alması gereken bir meseledir.” iradesinin ne kadar önemli
olduğunu görüyoruz. Maalesef, gündelik siyasette bunu konuşmayı becerebilme
yetkinliğinde olmadığımız şu anda tekrar anlaşılıyor. 
Başlarken,
bu meselede Mecliste bir komisyon kurulma talebi, her partiden vekilin, elbette
konuyu gündeme getiren Garo Paylan’ın, Selina’nın, Markar Eseyan’ın içinde
olduğu, tarihçilerin içinde olduğu, komisyona dışarıdan desteklerin alınacağı,
önemli bir adımın atılacağı önemli bir önerge olarak gördük ama bugün, şu anda
görüyorum ki bu komisyonu bu şekilde kuramayacağız. Kuramamayı bırakın, kursak
dahi, bir emrivakiyle kurulsa dahi siyasetin bu yaklaşımı, bu ton, gerçekten
meseleyi -kabuk bağlamış bile kabul edilmese de- bir acıyı kaşıya kaşıya
kanatmaya hizmet edecek. Biz siyasetteki bu dilden kurtulmak zorundayız.
Devletin en tepesinden bu Parlamentoya, sahaya kadar bir küfür noktasına
gelebilecek ayrımcı söylemler veya tutarsızlıklar… Toplumun hepsi dönüyor, bize
bakıyor. 
Yahu,
hep birlikte şunu hatırlayalım: Bu ülkenin Cumhurbaşkanı Abdullah Gül bir gün
dedi ki: “Ermenistan’la ilgili ileride çok güzel şeyler olacak.” Bir işaret
verdi. Arkadan öğrendik; Ermenistan-Türkiye maçını iki lider, iki ülkenin
Cumhurbaşkanı birlikte izleyecek. 
Sonra
Bursa stadına Azeri bayraklarının sokulmaması gibi bir garabetle de karşı
karşıya kaldık. Provokasyon algısı yaptı o gün Adalet ve Kalkınma Partisi,
İçişleri Bakanlığı bürokrasisi ve Bursa’da stadın girişinde, hatırlayın o
görüntüyü, çuvallarla Azeri bayrakları ellerden toplanıp oraya kondu… 
NECDET
ÜNÜVAR (Adana) – Hep provokasyondu onlar.
ÖZGÜR
ÖZEL (Devamla) – …ve provokasyon gözüyle bakıldı. O gün o maç izlenecek,
ardından önemli adımlar atılacaktı. Hareket noktamız da: “Tarihi tarihçilere
bırakalım, Ermenistan ile Türkiye kadim dostlardır ve bundan sonra önemli
adımlar atılsın.” Sonra ne oldu? Sonra şu oldu: Bir sanatçının yaptığı Ermeni
kız ile Türk erkeğin heykeli vardı ya, böyle bir heykel, birden birtakım
kamuoyu araştırmalarında atılan o adımlarda kamuoyu desteği olmadığı, güncel
siyaset kaygıları, “Tükürürüm o heykele.”, “Yıkacağım o heykeli.” sonra bugün
paralel olduğu iddia edilen, söylenen… O günün Turizm Bakanı İran’dan dönerken
dedi ki: “Ya, Başbakanımız öyle hakaret etmek istemedi, sanat eseridir.” Döndü
bir ayar da ona verdi ve bambaşka bir şey oldu. Ermeni açılımını, Ermenistan’la
iyi ilişkileri, bu meseleyi, öve öve anlattığınız o işi buzdolabına kaldırdı,
hâlâ buzdolabında, fişini de çektiyse çürümüş gitmiştir. Bugün, bizim üzerinde
çok dikkatle durmamız gereken bir mesele var. Ermenistan’la sorunlarımız var,
hatta bu Dağlık Karabağ meselesi üzerinden onlara ciddi kızgınlıklarımız var,
kınıyoruz, yanlışlar yapıyor. Türkiye’de yaşayan Ermeni vatandaşlarımız
Ermenistan’ın Türkiye’deki temsilcileri falan değil, o hükûmetle
bağdaşmıyorlar, o hükûmetin yaptığı hataları en çok onlar dile getiriyor ama
mesela burada konuşan bir Ermeni asıllı milletvekiline sanki Ermenistan’ın
buradaki şubesi muamelesini yapmak da doğru değil, bu Garo’ya yapıldığı için
değil, kim çıkarsa çıksın, kim konuşursa konuşsun.
ERKAN
HABERAL (Ankara) – O da yapmasaydı.
HARUN
KARACA (İstanbul) – Özgür, tamam da kardeşim, Ermenistan’la aleyhimize bir
protokole imza attıranlar da onlar ama ya! Bu kadar suçluluk psikolojisiyle
konuşmayın ya! Biz suçlu falan değiliz. 
ÖZGÜR
ÖZEL (Devamla) – Ve hepimiz şunu yapmak durumundayız… 
İki
taraflı bir şey söylüyorum.
KAMİL
AYDIN (Erzurum) – Mustafa Kemal’in iradesini anlat bize ya!
HARUN
KARACA (İstanbul) – Yapmayın Allah aşkına ya! Türkiye Cumhuriyeti’nin Parlamentosunda
konuşuyorsunuz ya!
ÖZGÜR
ÖZEL (Devamla) – Cumhuriyet Halk Partisinin iradesi şudur: Cumhuriyet Halk
Partisi tarihin tarihçilere bırakılması gerektiğini…
HARUN
KARACA (İstanbul) – Ayıp bir şey ya!
KAMİL
AYDIN (Erzurum) – “Kurucu Liderimiz” diyorsunuz ya, Kurucu Liderinizi
sızlatmayın ya!
ÖZGÜR
ÖZEL (Devamla) – …et ve tırnak gibi yetiştiğimiz Ermeni kardeşlerimizle
aramızdaki meseleyi başka ülkelerin Türkiye'nin dış politika zafiyeti olarak kaşımalarına
izin verilmeden, bu ülkede bu meselenin konuşulması gerektiğini düşünür. 
NECDET
ÜNÜVAR (Adana) – Taşnak, Hınçak; onlara da iki laf et ya Sayın Başkan!
Başkanlığın iki laf etsin. 
HARUN
KARACA (İstanbul) – Taşnaklarla ilgili bir şey söyle ya, bir şey söyle ya!
ÖZGÜR ÖZEL (Devamla) – CHP’nin kurumsal tavrı, tarihî
tavrı budur. Neyle ilgili istiyorsunuz?
HARUN
KARACA (İstanbul) – Karabağ…
ÖZGÜR
ÖZEL (Devamla) – Karabağ meselesinde…
NECDET ÜNÜVAR (Adana) – Çetecilere iki laf et, hainlere
iki laf et!
HARUN
KARACA (İstanbul) – Suçluluk psikolojisiyle konuşmayın, yapmayın ya!
ÖZGÜR
ÖZEL (Devamla) – Kim konuşamıyor?
BAŞKAN
– Sayın milletvekilleri, lütfen, konuşmacıya müdahale etmeyelim. 
ÖZGÜR
ÖZEL (Devamla) – Değerli arkadaşlar, anlatmaya çalıştığımız mesele şu…
(Mikrofon
otomatik cihaz tarafından kapatıldı)
ÖZGÜR
ÖZEL (Devamla) – Cumhuriyet Halk Partisi olarak net ve açıkça söylüyoruz: Bu
konu, tarihçilerin konusu.
VEYSİ
KAYNAK (Kahramanmaraş) – Tamam.
HARUN
KARACA (İstanbul) – O zaman niye konuşuyorsun?
ÖZGÜR
ÖZEL (Devamla) – Uluslararası siyasetin konusu olursa ne olduğu ortada.
VEYSİ
KAYNAK (Kahramanmaraş) – Eyvallah.
ÖZGÜR
ÖZEL (Devamla) – O parlamentoların hiçbirinin haddi değil. Bu Parlamento bu
meseleleri…
NECDET
ÜNÜVAR (Adana) – Sayın Başkanım, Taşnak, Hınçaklara laf edecekse iki dakika
daha uzatın bence.
ÖZGÜR
ÖZEL (Devamla) – Baştan da ettim, kafa sallıyordunuz. Hiç orada bir sorunumuz
yok.
NECDET
ÜNÜVAR (Adana) – Ya, etmediniz, hayır. Dikkatle dinliyorum.
ÖZGÜR
ÖZEL (Devamla) – Süre bitti herhâlde. Müsaade eder misiniz?
BAŞKAN
– Bir dakika daha vereyim, evet, laf atmalar oldu çünkü.
KAMİL
AYDIN (Erzurum) – Sayın Özel, tarihçiler çalışmış. Bugüne kadarki tarihçilerin
yaptığına hakaret etmeyin.
HARUN
KARACA (İstanbul) – Taşnaklarla ilgili olsun.
NECDET
ÜNÜVAR (Adana) – Çetecilere iki laf et.
ÖZGÜR
ÖZEL (Devamla) – Cumhuriyet Halk Partisi olarak çok net ve sürekli ifade
ettiğimiz tavrımızı yineliyoruz: Bu mesele, tarihçilerin ele alması gereken
konudur. Türkiye’nin ifade ettiği geleneksel tezinin Cumhuriyet Halk Partisi
hiçbir zaman yalanlayıcısı olmamıştır. Ama, Cumhuriyet Halk Partisi hepimizin
savunması gereken, ortak mutabakata vardığımız, herkesin içinin rahat ettiği,
aklında bir şüphenin kalmadığı bir konunun konuşulmasından hiçbir zaman
rahatsız olmadı.
HARUN
KARACA (İstanbul) – Cumhuriyet Halk Partisinin kurucularının kemikleri sızlıyor
bakın bu konuşmadan.
ÖZGÜR
ÖZEL (Devamla) – Sakın ama sakın, bunu gündelik siyasete alet ederseniz bu
incitici olmaktan, bu ötekileştirici olmaktan ileri gitmez. AKP’nin yaşadığı bu
zikzakları da kamuoyunun takdirine bırakıyoruz. 
Teşekkür
ederim. (CHP sıralarından alkışlar)
BÜLENT
TURAN (Çanakkale) – İki dakika daha verin Sayın Başkan.
NECDET
ÜNÜVAR (Adana) – Milleti katledenlere iki laf et, devlete ihanet edenlere!
ERKAN
AKÇAY (Manisa) – Sayın Başkan…
BAŞKAN
– Sayın milletvekilleri, Halkların Demokratik Partisi grup önerisinin aleyhinde
son konuşmacı…
ERKAN
AKÇAY (Manisa) – Sayın Başkan…
BAŞKAN
- …Kocaeli Milletvekili Mehmet Akif Yılmaz olacak. (AK PARTİ sıralarından
alkışlar)
ERKAN
AKÇAY (Manisa) – Kısa bir açıklama…
BAŞKAN
– Konuştuktan sonra versem olur mu?
ERKAN
AKÇAY (Manisa) – Şimdi, programım vardı Sayın Başkanım ama yani…
BAŞKAN
– Efendim?
KAMİL
AYDIN (Erzurum) – Bir şey söyleyecekti.
ERKAN
AKÇAY (Manisa) – Genel Kuruldan ayrılmak durumundaydım, çok özür diliyorum.
BAŞKAN
– Öyle mi?
ERKAN
AKÇAY (Manisa) – Evet. Yani, eğer izin verirseniz…
BAŞKAN
– Sayın konuşmacı, bir müsaade ederseniz…
MEHMET
AKİF YILMAZ (Kocaeli) – Tabii.
ERKAN
AKÇAY (Manisa) – O konuşmacıdan da özür dileyerek…
BAŞKAN
– Buyurun, oturun, tamam. Sayın Akçay’ın üzerinde de bir baskı oluşmasın.
Sizi
dinliyoruz Sayın Akçay.
V.- AÇIKLAMALAR (Devam)
22.- Manisa Milletvekili Erkan Akçay’ın, Manisa
Milletvekili Özgür Özel’in HDP grup önerisi üzerinde yaptığı konuşmasındaki
bazı ifadelerine ilişkin açıklaması
ERKAN
AKÇAY (Manisa) – Çok teşekkür ediyorum.
Sayın
konuşmacı arkadaşımıza da çok teşekkür ediyorum, kusura bakmasın. 
Sayın
Başkan, öncelikle Sayın Özel’e hatırlatmak istediğim bir husus var. Ne Sayın
Kamil Aydın ne de ben konuşmalarımızda hiçbir zaman, hiçbir kimseyi
Ermenistan’ın temsilcisi veya konuşmacısı gibi görmedik yani böyle bir şey de
zaten söylemedik, ima da etmedik, böyle bir şey de düşünmüyoruz. Türkiye
Cumhuriyeti vatandaşı bütün Ermeniler, biz neysek onlar da odur yani onları
farklı görmeyiz.
BAŞKAN
- Elbette.
ERKAN
AKÇAY (Manisa) - Bu vesileyle, Ermeni tarihi ve kültürüyle ilgili yıllarca
kitaplarını da okuduğumuz çok önemli kaynakların sahibi Levon Dabağyan’ı da
buradan selamlarımla ve şükranlarımla anıyorum. Kendisi hâlen sağ fakat 90’lı
yaşlarına yaklaştı.
(Mikrofon
otomatik cihaz tarafından kapatıldı) 
BAŞKAN
- Tamamlayın lütfen.
ERKAN
AKÇAY (Manisa) - Kitapları fevkalade önemlidir, aydınlatıcıdır. Ayrıca
kaynaklar, bilgiler, belgeler bu konuda yeterince açıktır. Konuşmacımız Sayın
Kamil Aydın da zaten bu belge ve kaynaklar üzerine çalışan bir arkadaşımızdır.
Belgesiz ve kaynaksız da konuşmayız.
Bir
küçük husus da şu: HDP grup önerisi 13.40-13.45 civarında bizim elimize geçti.
Oysa, yaptığımız mutabakat sözleşmesinde -Sayın Özel’in de ifade ettiği gibi-
bunu ortalama iki saat evvel gruplara ulaştırma konusunda anlaşmıştık; bu
hususu da hatırlatıyorum. Bu konuda gereken hassasiyetin gösterilmesini temenni
ediyorum.
Teşekkür
ediyorum.
BAŞKAN
- Teşekkür ederim.
ÖZGÜR
ÖZEL (Manisa) - Sayın Başkan, kısa bir açıklama yapma ihtiyacı var.
BAŞKAN
- Kısa olsun lütfen Sayın Özel.
ÖZGÜR
ÖZEL (Manisa) - Çok kısa, belki sürenin tamamını dahi kullanmayacağım.
BAŞKAN
- Buyurun.
23.- Manisa Milletvekili Özgür Özel’in, Manisa
Milletvekili Erkan Akçay’ın yaptığı açıklamasındaki bazı ifadelerine ilişkin
açıklaması
ÖZGÜR
ÖZEL (Manisa) - Ben kürsüde, Türkiye’deki Ermeni vatandaşların Ermenistan’ın
temsilcisi olmasını kesinlikle yapmış oldukları bir açıklamaya dayanarak değil,
Garo Paylan konuşurken AKP sıralarından Dağlık Karabağ sorununu hatırlatan laf
atmalardan dolayı ifade ettim, yoksa sayın grup başkan vekilinin söylediği
herhangi bir ifadeyi ona yorduğum için ifade etmedim. Onu düzeltmek istedim.
BAŞKAN
- Somut bir hedefiniz yoktu, evet.
VIII.- ÖNERİLER (Devam)
A) Siyasi Parti Grubu Önerileri (Devam)
1.- HDP Grubunun, İstanbul Milletvekili Garo Paylan ve
arkadaşları tarafından, 1908-1915 yılları arasında Osmanlı Meclis-i Mebusanında
mebusluk yapmış Ermeni mebusların öldürülmelerinin nasıl ve kimler tarafından
gerçekleştiğinin araştırılması ve bu çerçevede bu Meclis çatısı altında
çalışmış mebusların iadeiitibarlarının sağlanması amacıyla 21/4/2016 tarihinde
Türkiye Büyük Millet Meclisi Başkanlığına verilmiş olan Meclis araştırması
önergesinin, Genel Kurulun 21 Nisan 2016 Perşembe günkü birleşiminde sunuşlarda
okunmasına ve ön görüşmelerinin aynı tarihli birleşiminde yapılmasına ilişkin
önerisi (Devam)
BAŞKAN
- Kocaeli Milletvekilimiz Mehmet Akif Yılmaz’ı tekrar kürsüye davet ediyorum.
(AK PARTİ sıralarından alkışlar)
Çok
teşekkür ederiz anlayışınızdan dolayı. 
MEHMET
AKİF YILMAZ (Kocaeli) - Sayın Başkan, değerli milletvekilleri; HDP grup önerisi
üzerine söz almış bulunuyorum. Bu vesileyle, yüce Meclisimizi ve aziz
milletimizi saygıyla selamlıyorum. 
Sözlerime
başlarken, yüzyıllarca birlikte yaşadığımız bu kadim coğrafyada dâhilî ve
haricî düşmanlarımızın yaktığı fitne ateşini söndürmek, birlik ve
beraberliğimizi temin etmek için en değerli varlıklarını yani canlarını Allah,
vatan ve millet uğrunda feda eden aziz şehitlerimizi rahmetle ve minnetle
anıyorum. 
Söz
konusu öneride bahsi geçen olaylar, altı yüz yıl üç kıtada hüküm sürmüş,
tarihin ve bugünün dünyasının ulaşamadığı bir seviyede farklı din ve mezheplere
mensup milletleri bir arada yaşatma tecrübesini ve becerisini gösterebilmiş
Osmanlı cihan devletimizin dönemin sömürge güçleri tarafından yıkılışı
esnasında yaşanan tarihî olayları bir kez daha bizlere hatırlatmaktadır.
Tarihin konusu olmuş, bugünün siyasileri olarak da bizlerin çok önemli dersler
alması gereken bu dönem, özellikle Osmanlı cihan devletini en zor döneminde
otuz üç yıl ayakta tutmayı başarabilmiş, Cennetmekân Sultan Abdülhamit’in
İttihat ve Terakki darbesiyle biri Yahudi Emanuel Karasu, biri Arnavut Esat
Toptani, biri Ermeni Aram Efendi ve biri de padişahın uzun seneler yaverliğini
yapmış olan Arif Hikmet Paşa tarafından haledilmesiyle başlayan ve koca bir
imparatorluğun çöküşüyle sonuçlanan 1908-1915 yılları, ihanetin, devletine,
milletine, birlik ve beraberliğine yapılan ihanetin, ırkçılığın, düşmanlıkları
körükleyerek birlik ve beraberliği bozmanın bir ülke için ne büyük felaketler
doğuracağını gösteren çok önemli, tarihî ve acı bir tecrübe olarak
hafızalarımızdadır. 
Bu
grup önerisine konu olan olaylarda sorumlu arayanlar, bu fotoğrafa yani
yıllarca, az önce ifade ettiğim gibi, otuz üç yıl bu ülkede birlik ve
beraberliği tesis etmiş, yedi düvelin yıkılması için çalıştığı bir ortamda bu
milleti ayakta tutmayı başarmış ve Osmanlının en önemli ekonomik kalkınma
hamlelerini gerçekleştirmiş bir padişahı, bizzat Ermeni çeteleri tarafından
defalarca suikasta maruz bırakılan ve içimizdeki ihanet şebekeleri ve çeteleri
tarafından iktidardan devrilmeye çalışılan bir sultanın, az önce ifade ettiğim
sadece bir unsur değil, birçok ırkçı unsurun bir araya gelinip haledilmesinden
sonra başlayan dönemdeki süreçte bugün burada fotoğraflarını gösterdiğiniz
milletvekilleri öldürüldüler. 
Az
önce grup önerisi adına konuşan vekil, sorumlu ararken Abdülhamit’in,
cennetmekân Sultan Abdülhamit’in dönemini istibdat ve baskıcı bir dönem olarak
nitelendirdi ama sorumlu ve suçlu aradığı o dönem bizzat bu ihanetin
gerçekleştiği dönemden sonra vuku buldu. Osmanlı topraklarında gözü olan ve
Osmanlının bu büyük coğrafyadaki hâkimiyetine ve nüfuzuna son vermek isteyen dönemin
sömürge güçleri yüzyıllarca bizi bir tutan, diri tutan, tüm saldırılara karşı
ayakta kalmamızı sağlayan en büyük gücümüzü hedef aldılar. Çağımızın en büyük
hastalığı olan, son iki yüz yıldır ve hâlen milyonlarca insanın ölümüne sebep
olan, savaşları tetikleyen ırkçılık ve etnik milliyetçilik virüsünü Osmanlı
cihan devleti altında yaşayan milletlerin bünyesine zerk ederek büyük bir
yıkımın gerçekleşmesine sebebiyet verdiler. Yıllarca bir ve beraber yaşamış,
Osmanlı bürokrasisinde en büyük mevkilere getirilmiş “milletisadıka” dediğimiz
Ermeniler, Araplar, Arnavutlar, Kürtler, Türkler, kısaca bu milleti oluşturan
tüm unsurlar maalesef bu ırkçılık virüsünden nasibini alarak büyük bir ateşin
yakılmasına ve hâlen bu yangının koca bir İslam dünyasını yakmaya devam
etmesine sebebiyet verdiler.
“İttihat”
yani “birlik” diyerek ihtilafı ve ayrılıkları körükleyen, “terakki” yani
“ilerleme, kalkınma” diyerek koca bir imparatorluğu çökerten İttihat ve Terakki
zihniyeti, İslam coğrafyasına son yüzyıllarda saplanan en büyük hançer olmuş,
izmihlalimizin ve çöküşümüzün en büyük müsebbipleri arasında olmuştur. 
Bu
zihniyet, baskıcı, dayatmacı, milletin iradesine saygı duymayan, amaçlarına
ulaşmak için her türlü şiddeti meşru gören, ırkçı bir yaklaşımı benimseyen ve
bu anlayışla koca cihan devletini yıkan, coğrafyamızın cetvellerle çizilerek
bölünmesine ve yüzyıllarca sürecek suni düşmanlıkların oluşmasına zemin
hazırlayan bu zihniyet o dönem İttihat ve Terakki adıyla ete kemiğe bürünmüştü.
Ondan sonraki süreçlerde de aynı şekilde insanların kafataslarını ölçmeye
varacak kadar baskıcı bir anlayış, milletin iradesine saygı duymayan, hakir
gören bir anlayış maalesef iktidar mekanizmalarını bu ülkede elinde tuttu. 
Bugün aynı zihniyet farklı bir versiyonuyla Kürtçülük
ateşini körükleyerek doğu ve güneydoğumuzda bir ayrıştırma politikası gütmeye
devam ediyor, âdeta bir illüzyon yaşıyoruz arkadaşlar. Görüntüde biraz Ermeni
savunuculuğu, biraz İslamcı hassasiyeti, biraz aşırı sol duyarlılık, biraz eş
cinselseverlik, biraz barış, biraz da Türkiye dili ama esasta teröre,
teröristin çukuruna sahip çıkan, terörü kutsallaştıran, mayın tuzaklarını,
bombacıları, yol keserek eşkıyalık yapanları meşru gören, hepsinden önemlisi de
terörü sözde direniş hakkı kabul ederek bir hak arama vasıtası olarak
meşrulaştıran, siyaseti terörize etme çabasında olan bir zihniyetin bugün
burada sahte ve ikiyüzlü bir yüzüyle karşı karşıyayız. (AK PARTİ sıralarından
alkışlar) 
Şimdi, burada, bu zihniyetin böyle bir öneriyle tarihin
meselesi olmuş bu olayları kaşımasını, ayrılıkları kışkırtmasını kışkırtmaya
yönelik beyhude bir çaba olarak gördüğümü özellikle ifade etmek istiyorum. Bu
ayrıştırıcı ve teröre sahip çıkan kışkırtıcı dili ısrarla kullananlar,
milletimiz önünde de tarihî bir vebalin altındadırlar ve er ya da geç, tarih ve
millet önünde, ortak oldukları şiddet ve kanın hesabını muhakkak vereceklerdir.
(AK PARTİ sıralarından alkışlar) Milletimizden “barış” diyerek, “kardeşlik”
diyerek, “Biz Türkiye partisiyiz.” diyerek oy isteyenler, milletimizin barış iradesine
âdeta ihanet eden bir tavırla Kürt kardeşlerimizin ve bütün ülkemizin
geleceğini karartacak bir projenin, “demokratik hak” diyerek allanıp pullanan,
terörle beslenen sözde “özerklik” söylemiyle ama aslında bir ayrıştırma
projesinin figüranı olmaktan çekinmemektedirler. 
Buradan, bu beyhude çabanın aleti olanlara tekrar
seslenmek istiyorum: Milletimizin talebi olmayan, toplumda özellikle Kürt
kardeşlerimiz nezdinde karşılığı bulunmayan, ayrıştırma anlamına gelen özerklik
hayalleri kuranların son yüzyılda Orta Doğu’da nasıl kanlı kâbuslarla
uyandıklarını görün, hatırlayın ve ders alın. Bu ayrılıkçı, kardeşi kardeşe
düşman eden yaklaşımlarınızdan vazgeçin. Biz Kürtler...
(Mikrofon otomatik cihaz tarafından kapatıldı) 
BAŞKAN – Teşekkür ederim. 
MEHMET AKİF YILMAZ (Devamla) – Bir dakika istiyorum
Sayın Başkan.
NECDET ÜNÜVAR (Adana) – Bir dakika uzatın Sayın Başkan.
BAŞKAN – Teşekkür ederim.
Lütfen bağlayın sözlerinizi. 
NECDET ÜNÜVAR (Adana) – Yaptığı jeste karşılık bir
dakika uzatın. 
BAŞKAN – Peki, size de bir dakika söz veriyorum ve
bundan sonra kesinlikle uzatma yapmayacağım. 
Buyurun. 
ÇAĞLAR DEMİREL (Diyarbakır) – Olmaz ki Başkan. Bari
“kesinlikle” demeyin. 
BAŞKAN – Dün HDP’ye bir dakika söz vermiştim, bugün bir
tek CHP’ye verdim, bir tek sizde yok. 
MEHMET AKİF YILMAZ (Devamla) – Biz Kürtler, biz Türkler
et ve tırnak gibiyiz; akrabayız, komşuyuz, kardeşiz, bir bedenin azaları
gibiyiz. Aynı acıları yaşıyoruz, aynı sevinçleri paylaşıyoruz; aynı geleceğe
aynı coğrafyada birlikte bir ve beraber olarak yürüyoruz. Çanakkale ruhuyla
birlikte yol aldığımız bu vatan gemisini delmekten lütfen vazgeçiniz diyor,
hepinizi saygıyla selamlıyorum. (AK PARTİ sıralarından “Bravo” sesleri,
alkışlar)
BAŞKAN – Teşekkür ederim. 
Sayın Aydın, size bir şey soracağım: Size artı bir
dakika vermiş miydim ben?
KAMİL AYDIN (Erzurum) – Vermediniz efendim. 
BAŞKAN – O zaman, bir tek MHP’ye artı bir dakika
borçluyum, şimdi değil daha sonra çünkü bütün partilere artı bir dakika söz
verdim.
GARO PAYLAN (İstanbul) - Bana da vermediniz Sayın
Başkan. 
ÇAĞLAR DEMİREL (Diyarbakır) – Garo’ya da vermediniz
Başkan. 
BAŞKAN – Hayır, HDP’ye dün söz vermiştim, eşitliği
bozmayalım. Bugün CHP ve AK PARTİ’ye verdik. 
ÇAĞLAR DEMİREL (Diyarbakır) – Ama, dün kadına yönelik
pozitif ayrımcılıktan söz verdiniz...
BAŞKAN – Evet, Sayın Demirel, sizi dinliyorum. 
ÇAĞLAR DEMİREL (Diyarbakır) – Dün kadına yönelik
pozitif ayrımcılıktan verdiniz yoksa HDP’ye grubuyla ilgili değil. 
BAŞKAN – Ama, sonuçta HDP’ye söz vermiş olduk. 
ÇAĞLAR DEMİREL (Diyarbakır) – Orada kadın arkadaşımız
olduğu için böyle bir pozitif ayrımcılık yapılıyordu, böyle yapıldı.
BAŞKAN – Tamam, peki, tartışmayalım. 
Peki, sizi dinliyorum Sayın Demirel. 
ÇAĞLAR DEMİREL (Diyarbakır) – Sayın Başkan, hatip
konuşmasında başından sonuna kadar grubumuza sataşmada bulunmuştur. 
Bu sataşmadan dolayı söz hakkımı istiyorum. 
BAŞKAN – Buyurun iki dakika...
AYHAN GİDER (Çanakkale) – Tespit yaptı ne sataşması ya!
IX.- SATAŞMALARA İLİŞKİN KONUŞMALAR (Devam)
3.- Diyarbakır Milletvekili Çağlar Demirel’in, Kocaeli
Milletvekili Mehmet Akif Yılmaz’ın HDP grup önerisi üzerinde yaptığı konuşması
sırasında Halkların Demokratik Partisine sataşması nedeniyle konuşması
ÇAĞLAR DEMİREL (Diyarbakır) – Teşekkürler.
Sayın Başkan, değerli milletvekilleri; evet, teklik
anlayışıyla geldiğiniz bu nokta... Aslında, biraz önce konuşan hatip kendisini
çok net ifade etti. Onun söylediklerinin hepsi aslında kendisini tanımlayan bir
ifadeydi ve AKP Grubunu tanımlayan bir ifadeydi çünkü her şeyi teklik üzerinden
gelişen bir mantıkla ifade etti. 
Şimdi,
bu kadar HDP, HDP, HDP... Çok kimlikli, çok inançlı, çok kültürlü bir partiyken
siz kalkıp dün Ezidilerin Çarşema Sor’unu kutlayan…
HARUN
KARACA (İstanbul) – Ezidileri Türkiye’ye kim aldı?
ÇAĞLAR
DEMİREL (Devamla) - …bugün yine aynı şekilde Ermeni milletvekillerimiz
Ermenilerin yaşadığı sorunları burada ifade ederken neden rahatsız oluyorsunuz?

HARUN
KARACA (İstanbul) – Siz rahatsızsınız da onun için.
ÇAĞLAR
DEMİREL (Devamla) - Evet, fotoğraflarını gördükleriniz, burada milletvekilliği
yapmış, o süreçte milletvekilliği yapmış insanlardır. Siz neden bahsettiğinizi
biliyor musunuz? 
VEYSİ
KAYNAK (Kahramanmaraş) – Hain haindir!
ÇAĞLAR
DEMİREL (Devamla) - Sizin bahsettiğiniz… Aslında, milletin talebinin ne
olduğunu değil, kendi bireysel ihtiyaçlarınız doğrultusunda hareket ettiğinizi
ifade ettiniz ya da kendinizi milletin yerine koyarak ifade etmeye çalıştınız
oysaki HDP başından beri ifade ediyor. Evet, bu ülkedeki gerçeklerle yüzleşmek
zorundayız, hakikatleri açığa çıkarmak zorundayız. Tıpkı Ermenilerin yaşadığı
gibi, Kürt sorunundaki hakikati de açığa çıkartmak zorundayız. Siz, hakikatler
komisyonundan kaçarsanız, “Çözüm ve müzakereyi buzdolabına bıraktık.” derseniz,
Ermenilerin sorunlarını bugün burada dile getirmekten bir öteye giderseniz
ya da biz dile getirdiğimiz için bizi hainlikle suçlarsanız, işte AKP’nin
gerçek yüzü budur. AKP gerçek yüzünü bir kez daha burada Türkiye halklarına
göstermiştir. Evet, çok kimliklilikten, çok dillilikten, çok inançlılıktan asla
vazgeçmeyeceğiz ve bunu savunmaya devam edeceğiz diyorum. 
Teşekkür
ederim. (HDP sıralarından alkışlar)
HARUN
KARACA (İstanbul) – Gerçek yüzümüzü milletimiz biliyor. 
VIII.- ÖNERİLER (Devam)
A) Siyasi Parti Grubu Önerileri (Devam)
1.- HDP Grubunun, İstanbul Milletvekili Garo Paylan ve
arkadaşları tarafından, 1908-1915 yılları arasında Osmanlı Meclis-i Mebusanında
mebusluk yapmış Ermeni mebusların öldürülmelerinin nasıl ve kimler tarafından
gerçekleştiğinin araştırılması ve bu çerçevede bu Meclis çatısı altında
çalışmış mebusların iadeiitibarlarının sağlanması amacıyla 21/4/2016 tarihinde
Türkiye Büyük Millet Meclisi Başkanlığına verilmiş olan Meclis araştırması
önergesinin, Genel Kurulun 21 Nisan 2016 Perşembe günkü birleşiminde sunuşlarda
okunmasına ve ön görüşmelerinin aynı tarihli birleşiminde yapılmasına ilişkin
önerisi (Devam)
BAŞKAN
– Halkların Demokratik Partisi grup önerisini oylarınıza sunuyorum…
ÇAĞLAR
DEMİREL (Diyarbakır) – Karar yeter sayısı istiyoruz. 
BAŞKAN
– Karar yeter sayısı arayacağım. 
Kabul
edenler… Kabul etmeyenler… 
Elektronik
cihazla yapalım. 
İki
dakika süre veriyorum. 
(Elektronik
cihazla oylama yapıldı)
BAŞKAN
– Karar yeter sayısı yoktur. 
Birleşime
on dakika ara veriyorum. 
Kapanma Saati: 16.24
ÜÇÜNCÜ OTURUM
Açılma Saati: 16.37
BAŞKAN: Başkan Vekili Ayşe Nur BAHÇEKAPILI
KÂTİP
ÜYELER: Mustafa AÇIKGÖZ (Nevşehir), Ali Haydar HAKVERDİ (Ankara)
----- 0 -----
BAŞKAN
– Sayın milletvekilleri, Türkiye Büyük Millet Meclisinin 77’nci Birleşiminin
Üçüncü Oturumunu açıyorum.
Halkların
Demokratik Partisi grup önerisinin oylanması sırasında karar yeter sayısı
bulunamamıştı.
Öneriyi
tekrar oylarınıza sunacağım ve karar yeter sayısı arayacağım.
Öneriyi
kabul edenler… Kabul etmeyenler… Öneri kabul edilmemiştir, karar yeter sayısı
vardır.
Sayın
milletvekilleri, Danışma Kurulunun bir önerisi vardır, okutup işleme alacağım
ve oylarınıza sunacağım:
B) Danışma Kurulu Önerileri
1.- Danışma Kurulunun, Türkiye Büyük Millet Meclisinin
kuruluşunun 96'ncı yıl dönümünün ve Ulusal Egemenlik ve Çocuk Bayramı’nın
kutlanması, günün anlam ve öneminin belirtilmesi amacıyla Genel Kurulda özel
bir görüşme yapılması için Türkiye Büyük Millet Meclisinin 23 Nisan 2016
Cumartesi günü saat 14:00'te toplanmasına, bu toplantıda yapılacak görüşmelerde
siyasi parti grubu başkanlarına onar dakika süreyle söz verilmesine ve bu
birleşimde başka konuların görüşülmemesine ilişkin önerisi 
Danışma Kurulu Önerisi
Türkiye
Büyük Millet Meclisinin kuruluşunun 96'ncı yıl dönümünün ve Ulusal Egemenlik ve
Çocuk Bayramı’nın kutlanması, günün anlam ve öneminin belirtilmesi amacıyla
Genel Kurulda özel bir görüşme yapılması için Türkiye Büyük Millet Meclisinin
23 Nisan 2016 Cumartesi günü saat 14.00'te toplanması, bu toplantıda yapılacak
görüşmelerde siyasi parti grubu başkanlarına onar dakika süreyle söz verilmesi
ve bu birleşimde başka konuların görüşülmemesinin Danışma Kurulunun 20/4/2016
Çarşamba günü yaptığı toplantıda Genel Kurulun onayına sunulması uygun
görülmüştür.

 İsmail
Kahraman
 Türkiye
Büyük Millet Meclisi 
 Başkanı
 Bülent Turan Özgür
Özel
 Adalet ve Kalkınma Partisi  Cumhuriyet
Halk Partisi 
 Grubu Başkan Vekili Grubu
Başkan Vekili
 İdris Baluken Erkan
Akçay
 Halkların Demokratik Partisi Milliyetçi
Hareket Partisi
 Grubu Başkan Vekili Grubu
Başkan Vekili
BAŞKAN
– Kabul edenler… Kabul etmeyenler… Kabul edilmiştir.
Sayın milletvekilleri, alınan karar gereğince, gündemin
“Özel Gündemde Yer Alacak İşler” kısmına geçiyoruz.
Bu
kısmın birinci sırasında yer alan Cumhuriyet Halk Partisi Grubu Adına Grup
Başkanvekilleri İstanbul Milletvekili Engin Altay, Ankara Milletvekili Levent
Gök ve Manisa Milletvekili Özgür Özel’in; Eğitim ve Öğretim Faaliyetlerinin
Niteliğini Düşürdüğü ve Çocuklara Yönelik İstismar Vakalarının Artmasına Neden
Olduğu İddiasıyla Milli Eğitim Bakanı Nabi Avcı Hakkında Bir Gensoru Açılmasına
İlişkin (11/8) esas numaralı Önergesi’nin görüşmelerine başlıyoruz.
X.- GENSORU
A) Ön Görüşmeler
1.- CHP Grubu adına Grup Başkan Vekilleri İstanbul
Milletvekili Engin Altay, Ankara Milletvekili Levent Gök ve Manisa Milletvekili
Özgür Özel'in, eğitim ve öğretim faaliyetlerinin niteliğini düşürdüğü ve
çocuklara yönelik istismar vakalarının artmasına neden olduğu iddiasıyla Millî
Eğitim Bakanı Nabi Avcı hakkında gensoru açılmasına ilişkin önergesi (11/8) 
BAŞKAN
– Hükûmet? Burada.
Önerge,
daha önce bastırılıp dağıtıldığı ve Genel Kurulun 13 Nisan 2016 tarihli 72’nci
Birleşiminde okunduğu için tekrar okutmuyorum.
Anayasa'nın
99’uncu maddesine göre, bu görüşmede önerge sahiplerinden 1 üyeye, siyasi parti
grupları adına 1’er milletvekiline ve Bakanlar Kurulu adına Başbakan veya 1
bakana söz verilecektir. Konuşma süreleri, önerge sahibi için on dakika,
gruplar ve Hükûmet için yirmişer dakikadır. 
Şimdi,
söz alan üyelerin isimlerini okuyorum: Önerge sahibi olarak Eskişehir
Milletvekili Gaye Usluer konuşacak; gruplar adına Milliyetçi Hareket Partisi
Grubu adına Ankara Milletvekili Zühal Topcu, Halkların Demokratik Partisi Grubu
adına Gaziantep Milletvekili Mahmut Toğrul, Cumhuriyet Halk Partisi Grubu adına
Bursa Milletvekili Lale Karabıyık, Adalet ve Kalkınma Partisi Grubu adına
Sakarya Milletvekili Mustafa İsen konuşacaktır, Hükûmet adına ise Millî Eğitim
Bakanı Nabi Avcı söz alacaklardır.
İlk
söz, önerge sahibi olarak Sayın Gaye Usluer’de, Eskişehir Milletvekili.
Buyurun
Sayın Usluer. (CHP sıralarından alkışlar) 
GAYE
USLUER (Eskişehir) – Teşekkür ederim Sayın Başkan.
Değerli
milletvekilleri, sayın bakanlar; eğitim ve öğretim faaliyetlerinin niteliğini
düşürdüğü ve çocuklara yönelik istismar vakalarının artmasına neden olduğu
gerekçesiyle Millî Eğitim Bakanı Nabi Avcı hakkında grubumuz tarafından verilen
gensoru açılmasına ilişkin önerge üzerine söz almış bulunmaktayım. Yüce
heyetinizi saygıyla selamlıyorum.
Konuşmama
başlamadan önce, cumartesi günü 23 Nisanı bizler, 25’inci ve 26’ncı dönem
milletvekilleri olarak bu Meclis çatısı altında kutlamak isterdik ancak her yıl
olduğu gibi bu yıl da başka kutlamaları yapıp bir ulusal bayramla ilgili
kutlamayı daha, ne yazık ki yapamayacağız. Yüce heyetinizin önünde Türk
ulusunun, tüm ulusumuzun ve çocuklarımızın Ulusal Egemenlik ve Çocuk Bayramı’nı
kutluyorum. (CHP sıralarından alkışlar) 
Sayın
Bakan, bu konuşmamda sizlere atanamayan öğretmenlerden, sizin “ilgi çekmek
amaçlı” olarak nitelendirdiğiniz başarısız öğrencilerin intiharlarından,
zorlamayla seçtirilen seçmeli derslerden, eğitimdeki nicelik ve nitelik
sorunlarından, liyakatsiz atanan okul yöneticilerinden bahsetmeyeceğim. Ancak
Sayın Bakan, özellikle Bakanlığınız döneminde eğitimin millî niteliği planlı ve
programlı olarak adım adım ne yazık ki yok edildi. Çağdaş olmayan, antilaik,
antidemokratik eğitimi yerleştirmek adına her şey sıra sıra yapılıyor. Eğitimin
neresinden tutsak o kısım elimizde kalıyor.
Sayın
Bakan, okulları mekteplere dönüştürürken mektepten medrese eğitimine geçilmekte
olan bir sistemin hazırlığı içindesiniz. Son zamanlarda basında çıkan
haberlerden öğrendiğimiz kadarıyla, Talim Terbiye Kurulu aracılığıyla
hazırlattığınız yeni müfredat değişikliği programında kendi ajandanıza uygun
yeni bir tarih dersi yaratmaktasınız. Türkiye Cumhuriyeti tarihini değiştirerek
1774-1974 yıllarını içine alan yeni bir tarih oluşturuyorsunuz, siyasi
ideolojinize uygun yeni bir tarih. Türkiye Cumhuriyeti’nin kurucu değerleri
olan Atatürk ilke ve inkılaplarını müfredattan çıkarmaktasınız. Atatürkçü,
çağdaş bir müfredattan, çokça sevdiğiniz, çokça itibar ettiğiniz Neoosmanlıcı
unsurların ağırlıkta olduğu yeni bir müfredata geçmenin hazırlıkları
içindesiniz. Bu müfredatın içine baktığımızda, Türkiye Cumhuriyeti’nin kurucusu
Mustafa Kemal Atatürk ve 2’nci Cumhurbaşkanımız İsmet İnönü olmak üzere silah
arkadaşlarının hiçbirinin adı geçmemekte. Soruyorum Sayın Bakan, Türkiye
Cumhuriyeti’nin kurucusu Mustafa Kemal Atatürk ve 2’nci Cumhurbaşkanımız Sayın
İsmet İnönü’nün isimlerinin müfredattan silinmesi bilerek mi yoksa bilmeden mi
olmuştur? 
Başta
Diyanet İşleri Başkanlığı olmak üzere, çeşitli dinî vakıflarla, derneklerle
protokoller yapmaktasınız ve bu dernek ve cemaatleri, vakıfları millî
eğitimimizin içine sokarak eğitimin “millî” kısmını kaldırmaktasınız. Sayın
Bakan, her fırsatta bu vakıfların arkasında olduğunuzu söylüyorsunuz. Neredeyse
Bakanlığınızı başta TÜRGEV ve Ensar Vakfı olmak üzere, İnsani Yardım Vakfı,
Birlik Vakfı, Hayrat Vakfı ve Hizmet Vakfı gibi din temelli vakıflara teslim
edeceksiniz. Ve Sayın Bakan, korkuyorum ki yakında bakanlık koltuğunuzu da bu
vakıf ve derneklerle paylaşmak zorunda kalacaksınız. (CHP sıralarından
alkışlar) 
Sayın
Bakan, 30 Ekim 1983 tarihli Millî Eğitim Bakanlığına Bağlı Okul Pansiyonları
Yönetmeliği ne diyor, burada her birinize hatırlatmak istiyorum: “İlk ve
ortaokullar için özel yurt, özel pansiyon açılamaz, açılma yetkisi Millî Eğitim
Bakanlığına aittir.” Yine, 3 Aralık 2004 yılında sizin tarafınızdan çıkarılan,
Adalet ve Kalkınma Partisi iktidarları tarafından çıkarılan Özel Öğrenci
Yurtları Yönetmeliği’ni de sizlerle paylaşmak istiyorum, buna göre, diyorsunuz
ki: “Millî Eğitim müdürü ve validen habersiz yurt, pansiyon açılamaz.” Peki,
Sayın Bakan, dün yüce Meclisten 3 partinin milletvekillerinin de katıldığı, 4
Martta açığa çıkan, 12 Martta basınla paylaşılan Karaman’da 45 çocuğumuzun
kaldığı, cinsel istismarın kanıtlandığı, doğrulandığı Ensar ve KAİMDER’e ait
olduğu belirlenen yurtların nesini aklamaya çalışıyorsunuz? Karaman Valisi
“Bilgim yok.” diyor, Karaman İl Millî Eğitim Müdürü “Bilgim yok.” diyor. Kusura
bakmayın ama dün Karaman’da yaşadıklarımızdan sonra, yüce Mecliste “Aslında,
hepiniz oradaydınız.” diye haykırmak geliyor içimden. Doğru mu? (CHP
sıralarından alkışlar) 
Dün,
Karaman’da duruşmayı izlemeye gittik, iyi ki de gittik ama bazen keşke
gitmeseydik diyorum. Bu çocukların yaşadıkları, bu çocukların ve bu çocukların
ailelerinin durumu içler acısı. 
Sayın
Bakan, sadece bizler ağlamadık, bu çocuklar için yer ağladı, gök ağladı. Ve
soruyorum size, bu ilin millî eğitim müdürü, bu çocukların okudukları okulun
müdürü, bu çocukların öğretmenleriyle ilgili Millî Eğitim Bakanı olarak
herhangi bir işlem başlattınız mı? Ne yaptınız Sayın Bakan? Kusura bakmayın ama
“Hepimiz Ensarız ve Ensar Vakfı değerlidir.” demekten başka hiçbir şey
yapmadınız. 
Sayın
Bakan, Ensar Vakfını ve KAİMDER’i bu denli himaye etmenizi ne yazık ki saygıyla
karşılayamıyoruz. Sayın Bakan, bu suçun bir sorumlusu var, bu suçu işleyen bir
sapık var; bunu, dün duruşmada hepimiz gördük. Ancak, bu işin bir de
sorumluları var. Bu suçun işleneceği mekânı illegal yollardan ya da legal
yollardan ortaya çıkaran ve ilkokul çağındaki çocukların bu yurtta barınmasına
yol açan bu sapık zihniyete teslim eden sorumlular var. Yoksul aileleri,
bunların çocuklarını, kasten ve bilerek vakıfların eline bıraktınız.
Sayın
Bakan, hiçbir şey yapmadığınızı biliyorum elbette ki insancıl yüreğinizi çok
iyi, çok yakından biliyorum ancak keşke bu vakıfları, keşke bu dernekleri bu
denli korumasaydınız, bu denli arkanıza almasaydınız. 
Sayın
Bakan, açılan evlerin, açılan yurtların büyük bir kısmı, Kur'an kursu olarak
açılıyor ancak 7 Nisan 2012’de çıkartılan Kur'an Kursları Yönetmeliği nedeniyle
siz bu yurt ve pansiyonları ne yazık ki denetleyemiyorsunuz. Denetim kime ait?
Denetim, Diyanet İşleri Başkanlığına ait. 
Sayın
Bakan, millî eğitimden vazgeçtiniz demiştim, “değerler eğitimi” denilen bir
dizi eğitimle o küçücük beyinlere cenneti özendiriyorlar, o küçücük beyinleri
cehennemle korkutuyorlar ve onları başka bir dünyaya hazırlıyorlar.
Çocuklarımızın sadece bedenlerine değil, çocuklarımızın beyinlerine de hâkim
olarak Türkiye Cumhuriyeti’nde “zombi çocuklar” yaratılmak istendiğinin
farkında mısınız Sayın Bakan? Cumhuriyet kazanımlarımızı bir bir yok etmeye
çalışıyorsunuz. 
Adalet
ve Kalkınma Partili Milletvekili Sayın Burhan Kuzu dedi ki: “Oğlan bizim, kız
bizim, size ne oluyor?” O yoksul aileler “Eti sizin, kemiği bizim.” diyerek
çocuklarını size teslim ediyorlarsa çaresiz oldukları için, size inanmak
zorunda oldukları için teslim ediyorlar yoksa ne oğlan sizin ne de kız sizin. 
Sayın
Bakan, iyi niyetli olmanız yetmiyor, lütfen, bu suçun sorumluluğunu kabul
ediniz ve istifa ediniz ve sayın milletvekilleri, sizleri vicdanlarınızla baş
başa bırakıyorum. Bu gensoru bu Yüce Divanın aklandığı veya bu gensoru bu Yüce
Divanın yüzünün bir kez daha karardığı bir sonuçla gelecektir. 
Hepinizi
saygı ve sevgiyle selamlıyorum. (CHP sıralarından alkışlar) 
BAŞKAN
– Teşekkür ederim Sayın Usluer. 
Milliyetçi
Hareket Partisi Grubu adına Ankara Milletvekili Sayın Zühal Topcu konuşacak. 
Buyurun
Sayın Topcu. (MHP sıralarından alkışlar) 
MHP
GRUBU ADINA ZÜHAL TOPCU (Ankara) – Sayın Başkan, değerli milletvekilleri; Millî
Eğitim Bakanı hakkında Cumhuriyet Halk Partisinin verdiği gensoru üzerinde
Milliyetçi Hareket Partisi adına söz almış bulunuyorum, hepinizi saygıyla
selamlıyorum. 
Evet,
demokrasinin yalnızca parmak sayısına indirgendiği bir ortamda belki bu
gensorular, hani sayısal olarak bakıldığında çok fazla anlam ifade etmiyor ama
yine de biz bizi seçen vatandaşa ve milletimize özellikle eğitim alanında
yavrularımıza yapılanlar konusunda ve eğitim sistemi hakkında doğru bilgileri
ulaştırmada farkındalık düzeyinin artırılmasında belki de katkı olur diye yine
yüreğimizi ortaya koyuyoruz; onu özellikle belirtmek istiyorum. 
Evet,
bu hafta, biliyorsunuz Kutlu Doğum Haftası’ydı. Bu çerçevede özellikle Kutlu
Doğum Haftası’nı kutlarken kutlu Peygamberin bir hadisiyle konuşmama başlamak
istiyorum. Resulullah şöyle buyuruyor: “Çocuklara sevgi ve şefkatle
davranmayanlar ve büyüklere saygı göstermeyenler bizden değildir.” Aslında bu
hadis, gerçekten çok şey ifade ediyor, çok anlam kapsıyor aslında. Şimdi bu
açıdan bir kenara koyuyoruz. 
Ayrıyeten,
cumartesi günü 23 Nisanı kutlayacağız. Özellikle Ulusal Egemenlik ve Çocuk
Bayramı olarak dünyada belki de çocuklara atfedilen ilk bayramı kutlayacağız.
Ama, bakıyoruz ki bu bayramların da içinin boşaltıldığını görebiliyoruz. Şu
anda ülkemizde gerçekleşmekte, yaşanmakta olan olaylara baktığımızda inanın
insanın adının kalmadığını burada vurgulamak istiyoruz. Hele bu çocuksa hiç
adının kalmadığını ve anlam ifade etmediğini de vurgulamak istiyorum. 
Özellikle,
dün mahkemesi yapılan ve yüreklerimizi acıtan olaylarla karşı karşıyayız.
İnanın, her gün basına düşen birkaç tane istismar olayını hep birlikte
okuyoruz, şahitlik ediyoruz. Eğitim sistemi bozuldu mu insan bozuluyor. İnsan
bozuldu mu da ülke bozuluyor, bunu hepimiz biliyoruz. Adalet ve Kalkınma
Partisi özellikle on dört yıldan beri iktidarda, hiçbir hatayı kendileri
yapmadılar, hiçbir yanlışı kendileri yapmadılar, hiçbir günahı, kötülüğü
kendileri yapmadılar, mutlaka bir sorumlu buluyorlar ama vicdanlarda
aklanmayacaklar. Bu sorumluluk, bu yaptıkları hatalar kendilerinin sırtına
yapıştı. Özellikle çocuklarımıza ve gençlerimize karşı yapılanlarla beraber
tarih hiçbir zaman affetmeyecektir, bunu da vurgulamak istiyorum. 
Sürekli
olarak Başbakan veya dönemin başbakanı veya bakanlar konuşmaya çıktıklarında
Dicle’nin kıyısındaki, kenarındaki koyunun sorumluluğundan bahsederken bu
çocukların, bu ülkenin geleceği olan çocukların sorumluluğunu kimse üstlenmiyor
yani onu sormak istiyoruz. Bu kadar mı ilgilendiriyor bu koyunların sorumluluğu
da bu çocuklara yapılanlar üzerinde kimsenin “tık”ı çıkmıyor. İnanın, her gün
çocuklarımız telef oluyor. 
Bahsetmek
istemiyordum ama işte, Karaman’da yaşananlar, yirmi-yirmi beş gün önce, dün
mahkemesi yapıldı. Yine, yeni, birkaç gün önce Yalova’da yaşananlar; 3 genç
kızımıza fiziki ve sözlü tacizde bulunan müdür yardımcısı cezaevine
gönderiliyor. Ankara’da, yine, dün değil evveli gün, imam-hatip lisesinde beden
öğretmeni, bir genç kızımıza tacizde bulunuyor, istismarda bulunuyor ve
tutuklanıyor. Kayseri’de, biliyorsunuz, bir kızımız intihar etti, tekrar, yine
aynı okulda, sınıf arkadaşı intihar etti. Eskişehir’de, Bursa’da… Osmaniye’de
4’üncü sınıf öğrencisi 6 kıza tacizde bulunan sınıf öğretmeni. 
Sayın
Bakan, daha saymak istiyorum ama yani, inanın insanın yüreği yetmiyor artık.
Yani, bunlara bir “Dur” demek lazım. Ama bakıyoruz ki herkes suskun. Bu
çocuklar yalnızca Aile Bakanlığının sorumluluğunda mı, onu sormak istiyorum
ben. Millî Eğitim Bakanlığı nerede? Niye sesi çıkmıyor bu olaylara karşı, bu
olaylar karşılığında? Neden herkes suskun, herkes üç maymunu oynuyor? Ne oldu?
Bunlar bizim çocuklarımız, bunlar benim çocuklarım, bunlar hepimizin çocukları.
Neden herkes suskun, ben onu sormak istiyorum. Herkes bir suçlu arıyor. Suçlu
aramamak lazım. Neyse, “ama”sız, “fakat”sız yani bir yerleri korumadan her
şeyin üstüne gitmek lazım. 1 kerecik olma ile 10 kerecik olma arasında hiçbir
fark yok. Yani, kim suçluysa, “ama”sız, “fakat”sız, sonuna kadar gitmek lazım.
Bu ülkenin geleceği istismar ediliyor, geleceği taciz ediliyor, tecavüze
uğruyor. Yani, yazık... İnanın, yüreğim acıyor artık. Yani insan saymakla
bitiremiyor. Bakın, Antep, Kocaeli, Artvin, İzmir... Bunlar bir ayda olanlar ve
tutuklanmayla sonuçlananlar ve öğretmenler yapıyor bunları, okul çalışanları
yapıyor. Bunlar, bu ahlaksız insanlar bütün camiayı ne yapıyorlar;
etkiliyorlar, lekeliyorlar. Biz bu kadar aciz miyiz? Bunlara bir an önce el
atılması lazım. 
Öğretmen
yetiştirme işini on dört yılda o kadar çok savsakladınız ki, o kadar çok siyasi
meta hâline getirdiniz ki atamaları bile yalnızca seçimlere endeksli hâle
getirdiniz. Yani, bir atama yapılacak özellikle seçim dönemlerinde gündeme
geliyor, o sıcak gündemle onların duygularını istismar ediyorsunuz. 400 binden
fazla gencimiz atama bekliyor. Artık atamaların yapılması lazım. Yani, bunun
uzun soluklu planlar ve programlar çerçevesinde yapılması lazım. 
İşte,
yeni bir vaka daha. “Avataria” diye bir oyun var. Bir annenin İnternet
medyasına yazmasıyla beraber, paylaşmasıyla beraber ortaya çıkan bir durum.
Bilgisayar öğretmenlerini ne yaptınız? “Zaten bütün çocuklar bilgisayar
biliyor” diye dersleri kaldırdınız. Farkındalık düzeyleri yükseliyordu aslında.
Hangi sitelere, nasıl girecekler en azından okulda gerçekten disiplinli bir
şekilde bunu öğrenmeye imkân tanınırken bu dersleri iptal ettiniz, öğretmenleri
bekliyor. Şimdi de “kodlama dersi” diyorsunuz. Kodlamayı da verin, tabii ki
verilmesi lazım ama bilgisayar derslerini niye kaldırıyorsunuz? 
Asrın projesi dediniz, FATİH Projesi. Ne oldu? FATİH
Projesi nasıl yürüyecek? Seçim döneminde okullara gittiğimde o etkileşimli
tahtayı pano yerine kullanıyorlar, kullanmıyorlar, eskidi bile çünkü altyapı
malzemeleri eksik, altyapı kurulmadığı için kaç yıldan beri FATİH Projesi
iptal. Önce 2014 yılında açılıyordu, ondan sonra 2015 dendi, 2016 dendi, şu
anda 2018 yılı deniyor. Birilerinin bunun hesabını vermesi lazım artık bize.
Açık ve net olarak bu bilgilerin aktarılması lazım. işte, şu anda özellikle
İnternet’teki oyunlarla önemli bir istismar alanı açılmış durumda. Bunları
nasıl engelleyeceksiniz? Çocukların bu istismarla karşı karşıya kalmaması için
Millî Eğitime önemli görevler düşüyor. Tekrar, eğer gerçekten bir müfredat
değişikliği geliyorsa, gerektiriyorsa bunların hepsinin ayrı ayrı düşünülmesi
lazım, ona göre yapılanması lazım. Yoksa, geleceğimiz -hep birlikte ne
yapıyoruz- göz göre göre elimizden kayıp gidiyor.
Ve
burada, özellikle, bürokrasiye ve Bakanlığa baktığımızda “Koltuğumu nasıl
koruyabilirim?” çabasının ağır olduğunu görebiliyoruz, baskın olduğunu
görebiliyoruz yani geleceğimize yönelik herhangi bir kaygının değil de koltuğu
koruma kaygısının çok daha baskın olduğunu görebiliyoruz. Sorumlusu kim bunun ben
sormak istiyorum. Bir erdemli sorumlunun çıkıp “Bunun sorumlusu benim, istifa
ediyorum.” demesi gerekiyor artık. 
Bakın,
on dört yıldan beri başımıza gelmedik kalmadı. Çocuklarımızla, bu milletle
“Artık yeter.” diyoruz. Bir kararın verilmesi gerekiyor. Bunu da buradan
belirtelim çünkü kimsenin elini ağırdan alacak vakti kalmadı artık. Bunların
vebali, bu çocukların vebali AKP iktidarının üzerindedir; onu da bildirmek
istiyorum.
24
Mart 2016 tarihinde Genel Kurulda araştırma komisyonu kurulması kabul edildi.
Acaba bu komisyon şimdiye kadar toplandı mı, onu sormak istiyorum. Yirmi altı
gün önce kurulmasına rağmen hâlâ ses yok. Bugün toplanacağı söylendi,
arkadaşımız toplantıya gidecekti. Ne oldu?
YILMAZ
TUNÇ (Bartın) – Toplandı, toplandı.
ZÜHAL
TOPCU (Devamla) – Şu anda toplantıdalar. 
YILMAZ
TUNÇ (Bartın) – Seçim yaptık.
ZÜHAL
TOPCU (Devamla) – Seçim yapıldı. Derdimiz seçim zaten.
YILMAZ
TUNÇ (Bartın) – Tamam, haftaya da… 
ZÜHAL
TOPCU (Devamla) – Yirmi altı gündür ne oldu?
YILMAZ
TUNÇ (Bartın) – Bugün kuruldu, daha yeni.
ZÜHAL
TOPCU (Devamla) – Tamam, yeni oldu da yirmi altı gündür ne yapıldı? 
YILMAZ
TUNÇ (Bartın) – Dün okundu, Mecliste dün okundu.
ZÜHAL
TOPCU (Devamla) – Önce okunsaydı. Yani, bunlar mazeret değil aslında. Bakın,
ardı arkasına patlıyor okullarda. Yarın toplu katliamlar olabilir, Allah
korusun.
Şimdi,
bakıyoruz, özellikle, mart ayında cinsel istismar olaylarının yüzde 58’i
okullarda yaşanmış ve tacizlerin yüzde 41’i öğretmen, yüzde 17’si diğer
görevliler tarafından yapılıyor. 2002’den bu yana çocukların istismarında yüzde
434 artış olmuş -bunlar gerçekten çok önemli rakamlar- yüzde 31’i erkek çocuğu,
yüzde 69’u da kız çocuğu olmak üzere. Bunun için diyoruz ki biz bu kürsüden,
özellikle daha fazla geç kalmadan, her şeyi bir kenara bırakarak, koltuk
kaygısını da bir kenara bırakarak, parmak sayısını bir kenara bırakarak,
lütfen, bir an önce bu işin üzerine ciddiyetle gidilmesi gerekmektedir.
Bir
diğer kanayan yara; özellikle bu kürsüden yıllardır söylememize rağmen, Doğu
Anadolu’daki okulların PKK’ya teslim edildiğine yönelik olarak üzerine basa
basa vurgulamamıza rağmen hâlâ aynı şeylerin geçerli olduğunu görebiliyoruz ve
söylediklerimizin ne kadar doğru olduğunu da bugün yaşadığımız olaylar
gösteriyor. Basına düşen haberlerde yine, öldürülen bir teröristin sınıf
öğretmeni olduğu ve yönetim tarafından müdür olarak atandığı haberleri vardı.
Peki, kanat çırpan bir kelebeğin oluşturduğu rüzgârdan haberi olan bir devlet
nasıl oluyor da teröristi okul müdürü olarak, sınıf öğretmeni olarak sınıflara
sokup o çocukların zehirlenmesine müsaade ediyor? Onun için diyoruz ki
özellikle Millî Eğitim artık bitmiştir, bir an önce tedbirin alınması lazım.
“Biz yapamıyoruz.” deyip kenara çekilmeniz gerekiyor. 
Artık
o kadar çok okul yakıldı ki neredeyse 77 okul hasar gördü. Maliyetlere
bakıldığında, onarım ve donatım için 50 milyon TL gönderildi. Ayrıca, illerin
bütçelerinden de 34 milyon liralık kaynak ayrıldığı belirtilmektedir. 
Ayrıyeten,
yedi ay önce özellikle terör örgütünün “her evden 1 erkek çocuğu” sloganıyla
yola çıktığını basından öğrendik ve yine basından öğrendiğimiz kadarıyla ve
soru önergeleriyle sormamıza rağmen bu konuda hiçbir cevap alamadık. 2 bin
çocuğun dağda rehin olduğu bildiriliyor. Ve yine, dün değil evveli gün çıkan
haberlerde özellikle teröristler arasında telef olan bu çocuklardan
bahsediliyor. Acaba, artık -soruyoruz tekrar- vicdanlarınız gerçekten sızlıyor
mu Sayın Bakan? Dikkat edilmesi gerekiyor bunlara.
Bunları
bir kenara bıraktığımızda, şu anda okullarda acaba Millî Eğitimi kim yönetiyor,
o soru sürekli olarak kafamızı kurcalıyor yani. Ve Millî Eğitim Bakanlığında
neler oluyor? Bunların gerçekten hiçbirini bilmiyoruz, onun için de sormak
istiyoruz. Acaba Millî Eğitim Bakanlığını kim yönetiyor? Ensar Vakfı, TÜRGEV,
İlim Yayma Cemiyeti, EĞİTİM-BİR-SEN, hepsi, hiçbiri. İnanın, artık bu Millî
Eğitim Bakanlığının canlı olarak “Ben buradayım.” demesi lazım.
BARIŞ
YARKADAŞ (İstanbul) – Sayın Vekilim, Bilal Erdoğan’ı unutmayın, Bilal
Erdoğan’ı, esas bakan o!
ZÜHAL
TOPCU (Devamla) - “Ben buradayım, biz hiç kimseye teslim etmedik bu Bakanlığı.”
diye ses vermesi lazım.
BARIŞ
YARKADAŞ (İstanbul) – Bilal Erdoğan’ın Sayın Bakan.
ZÜHAL
TOPCU (Devamla) - Ses verebilmesi için de yürekli bir bakanın olması gerekiyor,
onu da söyleyelim. (MHP sıralarından alkışlar) Çünkü, baktığımızda bu ülkede
hiçbir sorun çözülmüyor, sorunlar yumağı hâline geldi ortalık, inanın.
Tekrar
sormak istiyoruz: Müdürleri aldınız görevden, 4 sefer mahkemeden dönmelerine
rağmen, göreve iade kararları alınmasına rağmen, göreve iade etmediniz. Bunlar
suç teşkil etmiyor mu Sayın Bakan? Ve diğeri, görevden alınan yöneticilerin
yerine sözlü mülakatlar ve görevlendirilen yöneticiler için kriterleri kimler
belirliyor, hangi vakıf belirliyor, onu sormak istiyoruz.
Ve
son günlerde aday öğretmenler hakkında ortaya, basına düşen şaibeler var ve
bize gelen bilgiler var. Aday öğretmenlerin adaylıklarının kalkması için, malum
sendikaya üye olmaları için zorlama ve baskı var mıdır, onu sormak istiyoruz.
Ve
yine, Doğu ve Güneydoğu Anadolu Bölgelerinde eğitim şu anda layıkıyla
yapılamıyor ve ortada kalan çocuklarımızı kimlere emanet ettiniz, bunların
bilgisini de istiyoruz.
Ve
birkaç yıldır sorduğumuz, okullar bazı dernek ve vakıflarla protokol imzalıyor.
Özellikle ortaokullarda ve liselerde, tam ergenlik dönemlerinde, doğru
bilgilerin doğru kişiler tarafından doğru zamanda verilmesi gereken yerlerde,
dernek veya vakıflarla yapılan protokoller çerçevesinde kimler bazı bilgileri
bu çocuklara aktarıyor, onları da öğrenmek istiyoruz. Onun için diyoruz ki -sorularımızı
sorduk ama hiç cevap alamadık- hangi vakıflarla ve derneklerle protokol
imzaladınız? Bunların bilgisini istiyoruz. 
Yine,
Millî Eğitim Bakanlığı bünyesinde okul müdürlerine baktığımızda, belli bir
sendikayla beraber çalıştıklarını ve bu sendikadan olmayınca, buna üye
olmayınca atanmadıklarını da görebiliyoruz. 
Keyfîlik
olduğunu da görüyoruz her tarafta bu uygulamalarda. Ama şunu unutmayın: Keser
döner sap döner, bir gün gelir hesap döner. (MHP sıralarından alkışlar) Bunu
unutmayın. On dört yıl oldu ama bu, on dört yıl daha gideceğiniz anlamına
gelmiyor. Bu, yarın da sonlanabilir, bir ayda da sonlanabilir, bir yılda da sonlanabilir
ama bir vicdani sorumluluğunuz var, bir de hukuki sorumluluğunuz var, ikisi de
sizin yakanızı bırakmayacak özellikle belirtmek istiyoruz. 
Yine,
atamalarla ilgili yapılan söylemler var, basına verilen demeç var. Başbakan
ayrı mülakat veriyor, demeç veriyor, bakan ayrı, Maliye Bakanlığı ayrı veriyor,
müsteşar ayrı veriyor. Bir millî eğitim bakanlığının bir vizyonu olur, bir
politikası olur. Yılda kaç öğretmen alır, kaç öğretmen emekli olur, bunları
lütfen belirleyin. Neredeyse 450 bine yakın atama bekleyen öğretmen var. Bu
gençlerimizin umutlarıyla oynamayın, bu keyfîliği de lütfen bırakın diyoruz. 
Üniversite sınavlarına geldiğimizde ve TEOG sınavlarında
yine hatalı sorular var ama ortalamalarda 1-2 puanlık bir yükselmeye gerçekten
sevinç naraları atmaya başladı Bakanlık açıklamalarında. İşte, Türkçe
ortalamalarına baktığımızda 16’dan 19’a
yükselmiş, matematikte 5’ten 8’e yükselmiş, sosyal bilimlerde 10 olarak kalmış,
fen bilimlerinde de 4’ten 4,6’ya yükselmiş. Bunlar, bu ortalamalar gerçekten
Bakanlığın sevinmesi için yetti. Ama, ben bir rakam daha vermek istiyorum.
Özellikle, sınava giren 2 milyon öğrencimizden barajı geçemeyen 517 bin. Bunu
yüzde olarak söylediğimizde dörtte 1’i yani yüzde 25’i barajı geçemedi. Bu
barajı geçememek ne demek biliyor musunuz? Belli soruları, en cüzi miktardaki
soruları yapamamak demektir. Yani, bunların iyi hesaplanması lazım. Bu çocuklar
kaç yıl okuyor ve ondan sonra sınavda da ne yapıyorsunuz? “Barajı geçemeyenler”
şeklinde istatistiki verilere dönüşüyor bu çocukların umutları. 
Ve
özellikle 4+4+4 geçerken Sayın Nabi Avcı Millî Eğitim Komisyonu Başkanıydı, 20
madde yirmi dakikada geçti. Hatırlıyor musunuz Hocam? 
MİLLÎ
EĞİTİM BAKANI NABİ AVCI (Eskişehir) – Hatırlıyorum.
ZÜHAL
TOPCU (Devamla) – Evet, hatırlıyorsunuz. 
Hiç
kimseyi dinlemeden, önünüzde böyle paravan oluşturuldu ve yirmi dakikada geçti.
Bu yirmi dakikada geçirmenin sonucu olarak bugün sürekli tökezliyorsunuz. Bunun
vebali üzerinizde. Bu millet sizi affetmeyecek, bu çocuklar da hayırla yâd
etmeyecekler.
Teşekkür
ediyorum. (MHP sıralarından alkışlar) 
BAŞKAN
– Teşekkür ederim Sayın Topcu.
Halkların
Demokratik Partisi Grubu adına Gaziantep Milletvekili Sayın Mahmut Toğrul
konuşacak.
Buyurun
Sayın Toğrul. (HDP sıralarından alkışlar) 
Süreniz
yirmi dakika.
HDP
GRUBU ADINA MAHMUT TOĞRUL (Gaziantep) – Teşekkür ederim Sayın Başkan.
Sayın
Millî Eğitim Bakanımız burada, eğitimin sorunlarını konuşuyoruz. Cumhuriyet
Halk Partisinin verdiği gensoru önergesi üzerine söz almış bulunuyorum. 
Değerli
milletvekilleri, eğitim sisteminin, eğitim ve bilim emekçilerinin yıllardır
birikerek artan sorunları her geçen yıl katlanarak artmaktadır. Maalesef, Millî
Eğitim Bakanlığı, eğitimde sorunlara kalıcı çözümler üretmek yerine, yeni
sorunlar yaratan politika ve uygulamaları nedeniyle eğitim emekçilerine,
öğrencilere, velilere sürekli yük olmaktadır. 
2015-2016 eğitim öğretim yılında özellikle bölgede
yaşanan çatışmalar, sokağa çıkma yasakları ve fiilî sıkıyönetim uygulamaları
geçmiş yıllardan farklı sorunları gündeme getirmiştir. Eğitim öğretim yılının
çatışmaların ve silahların gölgesinde açılması, üstelik bu sürecin tüm yıl
boyunca sürdürülmesi gerek ülkemiz gerekse öğrenci, öğretmen ve veliler
açısından benzeri daha önce hiç görülmemiş riskleri ve uygulamaları da
beraberinde getirmiştir. Türkiye tarihinde benzer bir örneğine daha önce hiç rastlanmamış bir şekilde, aylardır
ülkenin bir bölümünde yaşanan çatışmalar nedeniyle öğrenciler ve öğretmenler
can güvenliği endişesiyle karşı karşıya bırakılmıştır. Aylardır bölgede fiilî
sıkıyönetim koşullarının yaşanması eğitim öğretimi durma noktasına getirmiştir.
Başta çocuklar ve öğretmenler olmak üzere sivil halkın can ve mal güvenliği
daha önce hiç olmadığı kadar büyük tehditler ve tehlikelerle karşı karşıyadır.
2015-2016
öğretim yılını geçmiş yıllardan ayıran en önemli farklardan bir tanesi,
cumhuriyet tarihinde -daha önce görülmemiş- ilk kez Millî Eğitim Bakanlığı
tarafından öğretmenlerin, hizmet içi eğitim bahanesiyle, öğrencilerinden ve
okullarından ayrılmak zorunda bırakılmış olmasıdır. Millî Eğitim Bakanlığı
Cizre ve Silopi’de askerî operasyon yapılacağı gerekçesiyle eğitim öğretim
kurumları olan okulları ve yurtları boşaltmış, ardından, bölge illerinde uzun
süreli sokağa çıkma yasağı ilan edilmesi nedeniyle eğitim öğretim fiilen durdurulmuştur.
Yaşanan sokağa çıkma yasaklarının sonucu yüz binlerce öğrencinin eğitim öğretim
hakkının gasbedilmesi, çocukların ve sivil halkın hedef hâline gelerek ölmesi
olmuştur. 
Değerli
milletvekilleri, Çocuk Haklarına Dair Sözleşme’nin 6’ncı maddesi çocuğun yaşama
hakkına sahip olduğunu ve devletin çocuğun yaşamını ve gelişimini güvence
altına almakla yükümlü olduğunu belirtmesine rağmen, 2015-2016 öğretim yılı
çocuk ölümlerinin en yoğun yaşandığı bir dönem olmuştur. 2015-2016
eğitim-öğretim yılında sokağa çıkma yasağının olduğu ilçelerde fiilî olarak yüz
binlerce öğrenci ve öğretmen eğitim hakkından mahrum bırakılmışlardır. Millî
Eğitim Bakanı her ne kadar “Telafi eğitimi yapılacak.” iddiasında bulunsa da
öğrenci ve öğretmenlerin bu süreçte yaşadıkları travma ve endişelerin telafi
edilmesi maalesef mümkün olmayacaktır. Askerî darbe dönemlerinde bile
örneklerine rastlanmayan, 1990’lı yılları bile gölgede bırakan yoğun baskı ve
şiddet ortamında hem okulların çatışmaların hedefi olması hem çok sayıda okul ve
hastanenin tahrip edilmesi ve karakola dönüştürülmesiyle halkın günlük yaşamı,
öğrencilerin ve öğretmenlerin yaşamı altüst olmuştur. 
Değerli
milletvekilleri, bölgede bunlar yaşanırken Türkiye’nin batısında peki eğitim
nasıl gidiyor, eğitimde farklı bir gelişme var mı? Buna baktığımızda, siyasi
iktidar eğitim sistemini kendi siyasal ideolojik hedefleri doğrultusunda
biçimlendirme uygulamalarına hız vermiştir. Eğitimin ticarileştirilmesi ve
özelleştirilmesi denildiğinde akla gelen, devlete ait kurumlarda çeşitli adlar
altında para toplanması, özel eğitim kurumlarının kamu kaynaklarıyla
desteklenmesi, eğitim politikalarının eğitim-piyasa ilişkilerine göre
belirlenmesi ve halkın cebinden yaptığı eğitim harcamalarının belirgin şekilde
artması gibi farklı sonuçlarla devam ediyor. 
Geçtiğimiz
yıllarda devlet okullarının sayısı belirgin bir şekilde azalırken her fırsatta
kamu kaynaklarıyla desteklenen, çeşitli muafiyet ve istisnalarla teşvik edilen
özel okul sayısında artış devam ediyor. Velilerimiz artık devlet okullarına
çocuklarını göndermiyorlar. Özellikle 4+4+4 nedeniyle eğitimin yaşadığı
tahribat velilerin bu tavrında belirleyici olmuştur. 4+4+4 özel okulların
toplam okullar içindeki payını tam 3 kat artırmıştır değerli arkadaşlar.
4+4+4
ile artan zorunlu seçmeli din dersleri, aşırı kalabalık sınıflar, öğretmen
yetersizliği, fiziki koşullar pek çok velinin özel okullara yönelmesini
beraberinde getirmiş, bu durum kaçınılmaz olarak devlet okullarındaki eğitimin
zayıflamasına neden olmuştur.
Değerli
milletvekilleri, eğitim hakkı devredilemez kamusal bir haktır. Bu alanda
yapılan çeşitli araştırmaların da gösterdiği gibi, devlet okullarının paralı
eğitim uygulamaları yaygınlaştıkça en düşük gelir dilimindeki yüzde 20’lik
kesimin eğitim giderleri diğer paylar içerisinde artmaktadır. Peki, bu nasıl
karşılanıyor? Bu, temel gıda ihtiyaçlarının kısılması yöntemiyle karşılanıyor.
Değerli
milletvekilleri, piyasacı eğitim sistemi, yaşamın her düzeyinde rekabeti,
hizmetin bedelini ödemeyi, yurttaşların müşteri hâline getirilmesini
hedefleyerek toplumsal eşitsizliği daha da derinleştirmiştir. Aynı bölgeler
içerisinde farklı okullar birbirleriyle rekabet içerisine sokularak, maalesef,
piyasa kurallarına göre eğitim düzenleniyor. Aynı okulun içinde zenginler ayrı
bir sınıf, fakirler ayrı bir sınıf şeklinde eğitime zorlanıyor.
Diğer
taraftan, giderek artan eğitimi dinselleştirmeye ilişkin yasal ve fiilî
uygulamalar bu dönemde belirgin olarak artmıştır. Millî Eğitim Bakanlığı,
Diyanet İşleri Başkanlığı, cemaatler, vakıf ve derneklerle iş birliği hâlinde
dinî referanslara göre eğitimi biçimlendirmeyi ve dönüştürmeyi sürdürüyor. 
İktidarın
bugüne kadar eğitim sisteminde ve günlük yaşamda ortaya koyduğu temel pratik,
her türden dinci, dinî istismarı ilke edinerek tek din, tek dil, tek mezhep
anlayışıyla eğitimi tek tipleştirmek olmuştur. 
Eğitimde
4+4+4 dayatmasıyla dinci ve kinci nesil yetiştirmeyi hedefleyen siyasi iktidar,
bu vakıflarla özellikle son dönemde 4-6 yaş grubuna yönelmiştir. Bu cemaat ve
tarikatlarla iş birliği hâlinde, özellikle Sünni resmî dinin temsilcisi
durumunda değişik isimlerle kreşler ve okullar açılıyor. 4-6 yaş grubu okul
öncesi çağdaki çocuklara dönem başından itibaren dinî eğitim vermeye
başlıyorlar. Devlete ait okul ve eğitim kurumlarında belli isimler adı altında
para tahsil edilirken, bu vakıf ve derneklerin, tarikatların, cemaatlerin
açtığı kreşler bedava hâle getirilerek çocuklarımız oraya yönlendiriliyorlar. 
Bugün
bunların meyvesini alıyoruz. İşte, daha dün Karaman’da görülen Ensar Vakfı ve
benzeri okullarda çocuklarımıza karşı şiddet, cinsel istismar gün geçtikçe
neredeyse teşvik edilir bir hâle getirilmiştir. 
Okullarımız,
tüm diğer farklılıklarımız devre dışı bırakılarak sadece Sünni Hanefi mezhebin
bir tek tip eğitim yuvası hâline getirilmiş durumdadır.
Değerli
arkadaşlar, eğitim gittikçe artık piyasada satılan bir meta hâline
getirilmiştir. Özellikle “Paralelle mücadele ediyoruz.” adı altında
biliyorsunuz Millî Eğitim Bakanlığının yeni isim verdiği temel liseleri
açıyorlar. Bu temel liseler nerede açılıyor? Bir okulda olması gereken hiçbir
özelliği taşımadan, çeşitli iş hanlarında, apartman dairelerinde açılışa devam
ediyorlar. 
Değerli
arkadaşlar, bu temel liseler reklamlarında “okul artı dershane, artı test
merkezi” şeklinde ilanlar veriyorlar ve bunun karşısında rekabet edemeyen
devlet okulları da özel öğretmenler tutmak, özel kurslar açmak şeklinde bu
yarışa kendilerini kaptırıp eğitimin içinin tamamen boşalmasına neden
oluyorlar. Öğrencilerin özellikle sınava girecekleri yıl, özel ticari işletme statüsünde
olan bu temel liseler tercih edilmek zorunda bırakılıyor. 
İktidarın
asıl niyeti öğrencileri dershanelerden kurtarmak değil, bu bahaneyle kamusal
eğitimi tasfiye edip eğitimi tamamen piyasa ilişkileri içine çekmek ve kamu
kaynaklarını özel okullara aktarmak şeklinde okullarımız büyük ölçüde tasfiye
ediliyor. Bu nedenle, kamusal eğitimin önündeki en büyük engellerden biri olan
bu temel liseler derhâl kapatılmalıdır Sayın Bakan. Kamusal eğitimi güçlendiren
adımlara ihtiyaç var.
Okullarda
ve üniversitelerde eğitim emekçilerine yönelik başlatılan soruşturma, sürgün ve
cezaların en yoğun olduğu dönemlerden birini yaşıyoruz. Başta eğitim hakkı
olmak üzere, temel hak ve özgürlükler konusunda yıllardır ilkeli ve kararlı
duruşlarından taviz vermeyen eğitim emekçileri, kimi zaman tamamen iktidarın
denetimine giren yargı ve hukuk kıskacına alınarak cezalandırılmak isteniyor,
kimi zaman da tamamen siyasi talimatlarla sürgün kararları veriliyor.
Değerli
arkadaşlar, bunun en belirgin örneklerinden bir tanesi: Bölgede yaşanan
sorunlar nedeniyle, üretimden gelen haklarını kullanmak için eğitim emekçileri
DİSK, TMMOB ve KESK olarak 29 Aralıkta bir günlük iş bırakma eylemi yaptılar ve
öğrencilerin, velilerin, yurttaşların yaşam haklarının ellerinden alınmaması
gerektiği yönünde açıklamalarda bulundular. Bunun üzerine Millî Eğitim
Bakanlığı Türkiye genelinde neredeyse on binlere varan eğitim emekçilerini
soruşturma kıskacına almış bulunuyor. Yine, Millî Eğitim Bakanlığında rehberlik
kurumunun başında olan Atif Ala bu soruşturmaları yürüten Millî Eğitim
müfettişlerini Ankara’da topluyor ve tehditler savuruyor. Bu öğretmenlere ceza
verilmesi isteniyor. Bu öğretmenlerin eğitim hakkını engellediği savı üzerinden
tam bir ironi yaşatılıyor. Hem eğitim hakkını engelliyor hem de engelleyenin
sanki öğretmenler olduğunu kamuoyuna ima etmeye çalışmak suretiyle eğitim
emekçilerini kıskaca alıyor. 
Değerli
arkadaşlar, proje okullarında, eğitim yöneticilerinin, yine, danışman
öğretmenlik gibi farklı isimlerle farklı statüler adı altında öğretmenlerin
atamasını tamamen kendi kontrol ve yetkilerine alıyorlar. Bunun tek referansı
yandaş sendika ve yandaş olma kriteridir. Bununla, yıllardır eğitim
yöneticileri, müdürler, şube müdürleri görevinden alındı. Mahkeme kararlarına
rağmen, maalesef, proje okullarında da bu okul yöneticilerinin tekrar
atanmasının yolu kapatıldı, yandaş sendikalardan atama yoluyla bu giderilmeye
çalışılıyor. 
Değerli
arkadaşlar, hepimizin bildiği, atanamayan öğretmenler problemimiz var. Bugün,
300 bini aşan atanamayan öğretmen var. Öğretmen yetiştirme politikamız yok.
Eğitim fakültelerinin ne hâlde olduğunu herkes biliyor. Özellikle, fen
fakültesi-eğitim fakültesi arasındaki tespitin nasıl yapılacağı tam bir
muammayken öğretmenlerimiz atanmıyor. Öğretmenlerimiz atanmazken bir taraftan
ne yapılıyor peki? Bakın, sadece, vekili olduğum Gaziantep’te 10.291 derslik
ihtiyacı var ve bunun için öğretmen ihtiyacı varken ucuz iş gücü olsun diye bin
liraya, maalesef, yedek öğretmenlik veya paralı öğretmenlik yaptırılıyor.
Atanamadığı için, bugüne kadar toplam 41 öğretmen, maalesef, intihar etmiştir
değerli arkadaşlar, 41 öğretmen bu ülkede intihar etmiştir. 
Yine,
okullar, bu tarikatlarla çeşitli anlaşmalar yapıyorlar, projeler uyguluyorlar
değerli arkadaşlarım. Bakın, bu projelerden bir tanesi: “Yazarlarımızı
okullarımızla buluşturuyoruz.” adı altında önerilen yazarlardan birisinin
kitaplarında yazılan, işte, bugünkü yaşadığımız felaketin nedeni olan bir
kitaptan birkaç şey paylaşmak istiyorum değerli arkadaşlar. Bakın, bunlardan bir
tanesi: “Erkek kalbi fethetmeye, kadın ise keşfetmeye çalışır çünkü güç fethe,
sezgi ise keşfe açıktır. Kadınlar paylaşır, erkekler pay eder. Şairlik erkek
mesleğidir; zaman zaman kadınlar heveslenseler de şiir can çekişir ellerinde ve
ancak ‘çocuk’ denen şiir can bulur onların sinelerinde. Yine, evde bilgisayar
çağını yaşıyoruz. Piyasada her türlü bilgisayar var ve bu konuda özellikle
bayanlara tavsiyem -kitapta yazıyor değerli arkadaşlar- şudur: Bilgisayarınız
tabii ki dizüstü olabilir ama mümkünse eteğiniz diz üstü olmasın. Kapris kadını
sorar, erkeği ise yorar.”
SAİT
YÜCE (Isparta) – Doğru söylemiş.
MAHMUT
TOĞRUL (Devamla) – Evet, doğru söylemiş, sizin de anlayışınız bu. 
Dolayısıyla,
cinsel içerikli tüm bu söylemlerin daha da sayısı artıyor ama benim yüzüm
kızarıyor okumaya. Bunlar artarken, gerçekten, işte, bugün şiddetin, cinsel
istismarın, saldırının nedenleri ortaya çıkıyor değerli arkadaşlar.
Şimdi,
değerli arkadaşlar, diğer önemli bir sorunumuz, kamu emekçilerinin, özellikle
eğitim emekçilerinin, 2015-2016 öğretim yılının ilk yarısında yapısal
sorunlarına yönelik somut ve çözüme dayalı politikalar geliştirildiğini
söylemek mümkün değil. Okulların eğitim kurumları olmaktan adım adım
uzaklaştığı, öğrencilerin yarış atı gibi çalışmaya zorlandığı, siyasal
kadrolaşmanın zirve yaptığı, farklı dil ve kimliklerin dışlandığı, eğitimin
zaten sorunlu olan niteliğinin daha da kötüleştiği bir eğitim sisteminin
sağlıklı nesiller yetiştirmesi maalesef mümkün olmayacaktır. 
Değerli arkadaşlar, bugün, bu ülkenin çok dilli, çok
kimlikli olduğunu söylüyoruz. Ana dilinde eğitim dünyada vazgeçilmez bir
haktır. Bunu defaatle belirtmemize rağmen, maalesef, bugün ana dilde eğitim
hâlâ yapılamıyor, önünde büyük engeller var. 
Değerli
arkadaşlar, ana dili temelli çok dilli eğitim modeli ülkeyi bölmez, aksine
toplumsal ve siyasal bütünleşmeyi güçlendirir. Ana dili temelli çok dilli
eğitim, dezavantajlarından dolayı eğitimdeki eşitsizlikleri ortadan kaldırır.
Ana dili temelli çok dilli eğitim, öğrenci başarısını artırır. Dünyada buna
yönelik onlarca, yüzlerce literatür var. Ana dili temelli çok dilli eğitim,
eğitimin başarısını artırır, zihinsel olarak toplumu bütünleşik bir toplum
hâline dönüştürür. Ana dili temelli çok dilli eğitim, ülke barışına da aynı
zamanda büyük bir katkıda bulunur. 
Değerli
arkadaşlar, bugün, özellikle üniversitelerimizde eğitim tamamen durma noktasına
gelmiştir. Özellikle, iki gün sonra “Bu ülkede barış istiyoruz, kan akmasın.”
diyen eğitimcilerin, derdest edilip cezaevine atılan eğitimcilerin mahkemesi
var. Türkiye, bu garabetiyle maalesef, dünyaya gerçekten rezil rüsva olmuş
durumdadır. Kendi eğitmenlerini, belki barışı istedikleri için ödüllendirilmesi
gereken eğitimcilerini, maalesef, cezaevine atan ve iki gün sonra mahkemeye
çıkaran bir ülke olacağız. Biz, eğitim emekçilerinin, üniversitelerin, eğitimin
bu getirildiği durumdan mutlak kurtarılması gerektiğini düşünüyoruz. Bunda
Sayın Millî Eğitim Bakanının çok miktarda sorumluluğu olduğunu belirtiyoruz ve
bu durumuyla, CHP tarafından verilen önergeyi hak ettiğini düşünüyoruz. 
Hepinizi
saygıyla selamlıyorum. Özgür ve eşit bir ülkede yaşamak dileğimizi aktarıyorum.
(HDP ve CHP sıralarından alkışlar)
BAŞKAN
– Teşekkür ederim Sayın Toğrul.
Şimdi,
Cumhuriyet Halk Partisi Grubu adına Bursa Milletvekili Sayın Lale Karabıyık
konuşacak. (CHP sıralarından alkışlar)
Süreniz
sizin de yirmi dakika.
CHP
GRUBU ADINA LALE KARABIYIK (Bursa) – Sayın Başkan, değerli milletvekilleri;
çocuklara yönelik istismar vakalarının artmasına neden olduğu iddiasıyla Millî
Eğitim Bakanı hakkında Cumhuriyet Halk Partisinin verdiği gensoru önergesi
üzerine Cumhuriyet Halk Partisi Grubu adına söz almış bulunmaktayım. 
Öncelikle
sevgili çocuklar, değerli vatandaşlar; 23 Nisan Ulusal Egemenlik ve Çocuk
Bayramı’nızı en içten duygularımla kutluyorum, yıllar boyu coşkuyla kutlamaya
devam edeceğimizi de bir kez daha yineliyorum. (CHP sıralarından alkışlar)
Sayın
Başkan, değerli milletvekilleri; eğitim politikamız çağdaş, bilimsel, laik
eğitim normlarından uzaklaşmış ve evrilmiştir. Aslında, bakarsanız, bir eğitim
politikamız var mıdır, ben çok net bilmiyorum. Bu anlayışla vakıf, dernek ve
cemaatler eğitim sisteminde etkin rol almaya başladılar. Şu anda, Millî Eğitim
Bakanlığının çeşitli kurumlarla -aldığımız bilgiye göre- bilinen 231 protokolü vardır.
Siyasi iktidar tarafından desteklenen vakıflar millî eğitimin yerine geçmeye
çalışıyor, farklı roller üstleniyorlar, hem ortaöğretim ve yükseköğretim
düzeyinde yurtlar açıyorlar hem de yasal olmayan ilkokul düzeyinde yurtlar
açılıyor. 
4+4+4
süreciyle yatılı ilköğretim bölge okulları yani YİBO’lar işlevsiz kaldı. Köyler
boşaltıldı, öğrenciler taşımalı eğitimle il ve ilçelere taşınmaya başlandı.
Bunu fırsat bilen bazı vakıflar ve dernekler de Millî Eğitim Bakanlığının bazı
görevlerini üstlendiler. Bu vakıf ve derneklerin açtıkları yerlerin ne kadarı
yasal ne kadarı yasal olmayan oluşumlardır, incelenmesi gerekir. Ayrıca,
denetimsizlik bu kurumları her türlü istismara da açık hâle getirmektedir.
Millî Eğitim Bakanlığının bunlara göz yumması ve sorumluluğunu yerine
getirmemesi Anayasa'ya aykırılık anlamına gelmektedir. 
Unutmayalım
ki Anayasa'nın 42’nci maddesi “Eğitim ve öğretim, Atatürk ilkeleri ve
inkılâpları doğrultusunda, çağdaş bilim ve eğitim esaslarına göre, Devletin
gözetim ve denetimi altında yapılır.” der. Anayasa'nın 41’inci maddesi ise
devletin çocuklara yönelik her türlü istismar ve şiddete karşı bütün tedbirleri
almasının zorunlu olduğunu ifade eder. İşte bu nedenle, Millî Eğitim
Bakanlığının bunlara göz yumması ve sorumluluğunu yerine getirmemesi Anayasa’ya
aykırılık anlamına gelmektedir. 
Şimdi,
gelelim Millî Eğitim Bakanlığının Anayasa’dan gelen sorumluluklarını ne kadar
yerine getirdiğine. Anayasa ne diyor? “Kimse, eğitim ve öğretim hakkından
yoksun bırakılamaz. Eğitim ve öğretim, Atatürk ilkeleri ve inkılâpları
doğrultusunda… Devletin gözetimi ve denetimi altında yapılır. Bu esaslara
aykırı eğitim ve öğretim yerleri açılamaz.” diyor, bu cümlenin altını
çiziyorum. İşte, şimdi, bahsettiğimiz bu konuda açılan bu yurtlar, sistem
dışılığından ve yasaklığından başka bir de belli bir ideolojiyi desteklediği
için, böyle bir eğitim yaptığı için de aslında önemlidir, bu da Anayasa’nın
174’üncü maddesine aykırıdır. 
Yatılı
ilköğretim bölge okulları yani YİBO’lar artık azalmış durumda, sayıları yok denecek
kadar azalmış durumda. Şimdi, bunların durumunu bir inceleyelim çünkü bunlar
bir ihtiyaçtı. Bakınız, 2002 ve 2015 yılları arasında YİBO’lar ne oldu? Millî
Eğitim Bakanlığı ilköğretim düzeyinde yurt açmıyor, ilk ve ortaokul düzeyinde
yurt faaliyeti sadece YİBO’lar tarafından yapılırken 2006 sonrası ciddi bir
azalma meydana geldi. 4+4+4 olarak bilinen 6287 sayılı Kanun sonrasında yani
2012 sonrasında, yatılı ilköğretim bölge okullarının ilk kademeleri kapatıldı
ve sadece ortaokul düzeyinde eğitim vermeye başladılar ve 6287 sayılı Kanun
sonrası yatılı ilköğretim bölge okullarının adı da “yatılı bölge ortaokulu”
olarak değiştirildi. Rakamlara bakıyorum, 2002 yılında YİBO yani yatılı
ilköğretim bölge okulu 521 adetti, 2015’e geldiğimizde 341’e düştü. 2002’de bu
okullarda 278.448 öğrenci öğrenim görürken şu anda üçte 1’ine yaklaşık yani
94.455’e düşmüştür, bu önemli bir eksilmedir ve önemli bir ihtiyacı ortaya
çıkartmaktadır. İlk ve ortaokuldaki toplam öğrencilerin sadece yüzde 1’inden
azına yani yüzde 0,97’sine yurt imkânı sağlanabiliyor yani 100 öğrenciden 1’isi
yurt imkânına sahip olabiliyor diyebiliriz. 
2002
yılından bu yana YİBO’ların sayısında yüzde 34 küsura varan bir azalış söz
konusu. Evet, taşımalı eğitimin ortaöğretimde uygulanmaya başlanmasıyla da
-rakamı veriyorum- 479.187 öğrenci her gün taşınıyor arkadaşlar.
Sayın
vekiller, taşımalı eğitim konusunda bir noktaya değinmek istiyorum. Bakın,
taşımalı eğitimin çok büyük sakıncaları var. Ben bunları, araştırma yapan
arkadaşlarla bizzat yakından inceledim. Arkadaşlar, o köylerde artık okullar
kapandı, öğretmen yok. O köylerde bayramlar kutlanmıyor, o köylerde sabah
Andımız okunamıyor ve arkadaşlar, o köylerdeki okulların harap hâllerini
gördüğünüzde, Atatürk büstü yerde, yıkılmış yan yatarken orada domates, biber
kurutuluyor artık. Bende fotoğrafları var, merak edenlere gösterebilirim.
Bunlar çok önemli ayrıntılar. Ve oradaki ailelerle görüştüğümüzde, 6 yaşında
küçücük çocuklar bir köyden birine taşınıyorlar, bir tane kumanyayla yanında,
bütün gün onunla kalıyor ve çok affedersiniz, çocuk küçük ve altına kaçırıyor
ve idrar yolları enfeksiyonundan günlerce hasta yatıyor. Yani, bunları düşünmek
lazım. Her yönüyle düşünerek eğitim sistemini tekrar gözden geçirmeye ihtiyaç
var Sayın Bakan. 
Evet, başka bir noktaya geleceğim. On üç yıllık AKP
iktidarı döneminde, eğitim sisteminin altyapı sorunları da çözülemiyor
arkadaşlar. Hâlâ ülke genelinde okulların yüzde 31,41’i birleştirilmiş
sınıflarda eğitim görüyor. Peki, siz sadece doğu ve güneydoğuda mı böyle olduğunu
zannediyorsunuz? Yanılıyorsunuz. İşte, Ankara’da 64, İstanbul’da 25, İzmir’de
115, Balıkesir’de 123, Samsun’da 262, Şanlıurfa’da 558, Mardin’de 270, Van’da
297, Yozgat’ta 103, Ağrı’da 306, Adıyaman’da 276 okulda birleştirilmiş sınıflı
eğitim yapılmaktadır. Bütçeden eğitim için ayrılan payın yükseldiği ifade
ediliyor ama bu gerçekler de var Sayın Bakan.
Peki, Anayasa ne diyordu? “Kimse eğitim ve öğretim
hakkından mahrum bırakılamaz.” Ama bakın, lütfen, şu rakamlara ilginizi çekmek
istiyorum. Gerçi sıralar bomboş, ben boş sıralara anlatıyorum galiba ama bu
olayı bence ciddiyetle dinlemek gerekiyor. Evet, ilkokul düzeyinde 289 bin 874
okullaşamamış, 193 bin 289 sürekli devamsız; ortaokul düzeyinde 309 bin 742
okullaşamamış, 293 bin 813 sürekli devamsız; lise düzeyinde 1 milyon 471 bin
okullaşamamış, 157 bin 346 sürekli devamsız; 6-18 yaş grubunda, toplam çağ
nüfusunun yüzde 14’ü yani 2 milyon 715 bin öğrenci zorunlu eğitim imkânına
erişemiyor. Rakamları ben uydurmadım, merak edenler için MEB istatistik 2016’sına
bakabileceklerini söyleyebilirim. Ayrıca, 1 milyon 536 bin 135 öğrencimiz açık
öğretim lisesine gidiyor. Liselerin 12’nci sınıflarında öğrenci sayısı gittikçe
azalıyor. 450 kontenjanlı olan bir Anadolu lisesinin son sınıfında sadece 64
öğrencisi var arkadaşlar. Şimdi, yaygın eğitim konusunda yani açık öğretim
konusunda bir şey söyleyeyim: Örgün eğitim içerisine dâhil edildi, böylece
dünya eğitim literatürüne de geçmiş olduk.
Bir
başka sancılı noktaya giriyorum: Siyasallaşan okul yöneticileri. Değerli vekiller,
okul yöneticileri siyasallaşmıştır. Millî Eğitim Bakanlığı bünyesinde bulunan
okul yöneticilerinin sendikalara üyelik durumları incelendiğinde, rakamlara
bakalım: Yüzde 75,15’i AKP’nin yandaş sendikası EĞİTİM-BİR-SEN’e, yüzde 14,3’ü
TÜRK EĞİTİM-SEN’e, yüzde 7,22’si EĞİTİM-SEN’e, yüzde 1,63’ü ise EĞİTİM-İŞ’e
üyedirler. Buradan, ben, şunu anlıyorum: Okul müdürü ve yardımcısı olabilmek
için EĞİTİM-BİR-SEN üyesi olmak gerekiyor. 
2002
sonrası yapılan değişiklerin sonucunda Türkiye, eğitim ve öğretim faaliyetlerinde
sınıfta kalmıştır. Biraz da başarımıza bakalım arkadaşlar:
Değerli
vekiller, biz de anneyiz, öğrenci okuttuk, OKS, SBS, TEOG, YGS, üniversite
sınavlarını biliriz. Kaç soru yanlış olduğu için iptal edildi, sonuçlar nasıl
değişti, çok iyi biliriz. 2016 yılında, Yükseköğretime Geçiş Sınavına 2.117.074
öğrenci katıldı. Öğrenciler Türkçe sınavında 40 sorudan sadece 19,1; sosyal
bilgilerde 10,7; temel matematikte 7,8; fen bilimlerinde 4,6 net yaptılar yani
40 sorudan en fazla yapılan 19,1 sorudur. 2010 yılında ise matematik
ortalamasında 11,9 yapılabilmişti. Evet, veriler, yapılan netler yıllar
itibarıyla gerilemiştir. 
Arkadaşlar,
son dönemdeki sınavda çok minimal bir yükseliş olduğunu ifade etti daha önceki
konuşmacı. Evet, burada minimal bir yükseliş vardır ancak soru iptali olmuştur.
Bu yükselişin büyük bir kısmı soru iptalinden gerçekleşmiştir, bir kısmı da
önceki yıla göre daha kolay sorular sorulduğundan gerçekleşmiştir. Bu, gerçek
bir başarı değildir, keşke başarı olsaydı, hepimiz alkışlasaydık. 
Şöyle bir veri vermek istiyorum: 160 sorudan oluşan
YGS’de 150 barajını aşmak için 15 soru yapmanız gerekiyor, 15 soru; 180
barajını aşmak için de 18 soru yapmanız yeterli ama buna rağmen, rakama dikkat
çekmek istiyorum, 517 bin aday 180 barajını aşamadı arkadaşlar, 34 bin aday ise
sıfır çekti. Ayrıca, eğitim sisteminde artık şöyle bir nokta var: Eğitim
sisteminde aslında sınavlar bir araçtır ama sınavlar amaç hâline dönüştü. Bunun
da bir an önce değerlendirmesini yapmaya ihtiyaç var.
2014-2015
üniversite sınav sonuçları 2011 yılıyla kıyaslandığında, başarı oranında yüzde
18,75’lik bir düşüş gerçekleşti. TEOG kapsamında derslerin Türkiye ortalamasına
baktığınızda -bu rakamlara lütfen, dikkatle bakalım- matematik dersinin not
karşılığı 1’dir arkadaşlar, sadece 1’dir Türkiye ortalaması. Fen bilgisi
dersinin 2’dir. Türkçe dersinin 3’tür. Son iki yıldır yapılan TEOG sınavlarının
Türkiye genelindeki not ortalaması 5 üzerinden -tekrar söylüyorum- 5 üzerinden
sadece 2’dir. Ayrıca, bu not oranları uluslararası düzeyde yapılan PISA
sınavlarındaki başarısızlığımızın da nedenini aslında ortaya koymaktadır.
Bakın,
2012 yılında PISA sınavında Türkiye 34 OECD ülkesi içerisinde ancak 32’nci
olabildi arkadaşlar. Peki, değerli vekiller, bizim çocuklarımız aptal mı?
Hayır. O zaman, biz eğitimi beceremiyoruz, eğitimi doğru dürüst veremiyoruz,
buradan bu sonuç çıkıyor.
Sayın
Bakan, yayın sayısında İran bizi nasıl geçebildi? Yayın sayısında İran bile
bizi artık geçtiğine göre eğitim sistemimizin durumunu sizler düşünün.
Başka
bir noktaya giriyorum: Mesleki soykırım. 2015 Ekim ayında Ankara Garı’nda
patlayan bomba sonrasında bazı konfederasyonlar teröre karşı iş bırakma kararı
almışlar. Birleşik Kamu-İş Konfederasyonu bir gün, KESK iki gün iş bırakmış.
Müsteşar öncülüğünde hazırlanan plan devreye sokuluyor, iş bırakan tüm
öğretmenlerin devlet memurluğundan çıkartılması planlanıyor. Müfettişlere nasıl
ceza vereceklerini içeren matbu raporlar dağıtılıyor, karşı çıkan müfettişler
tehdit ediliyor. Müsteşar “Kelle istiyorum.” diyor, “Kelle istiyorum.” şeklinde
bağırarak talimat veriyor ve sonrasında, EĞİTİM-SEN üyesi öğretmenlerin devlet
memurluğundan çıkartılması, EĞİTİM-İŞ üyelerinin ise aylıktan kesmeyle
cezalandırılmasına karar veriliyor. 
Evet,
geliyorum ortaöğretim tarih dersi müfredatına: Hazırlanan taslak programı
incelediğinizde, yeni Osmanlıcı düşünce programda ağırlık kazanmış. Programda
ulus devlet modeli göz ardı edilmiştir. Taslak programın giriş kısmında inkılap
tarihi dersleriyle ilgili net olmayan muğlak bir yaklaşım vardır. 9’uncu ve
10’uncu sınıflarda tarih dersinin zorunlu, 11 ve 12’nci sınıflarda ise seçmeli
olduğu belirtilmiş; 11’inci sınıftaki zorunlu inkılap tarihi ve Atatürkçülük
dersi ise görmezden gelinmiştir arkadaşlar. Açıkça belirtildiği üzere, 11’inci
sınıfta öğrencilerin Atatürk ilkeleri ve inkılap tarihi dersi almaları
sebebiyle, 1974 yılına kadar gelen 10’uncu sınıf konularında Atatürk’ten ve
cumhuriyetten -devletçi ekonomi hariç- söz edilmemiştir arkadaşlar. Oysa,
10’uncu sınıfta -ekonomistler bilir, genel kültürde de vardır aynı zamanda-
Bretton Woods sistemi ve işte, IMF gibi konulara yer verilmiştir. Tamam, yer
verilebilir ama şunu görüyoruz ki 10’uncu sınıfta, bu programda Atatürk’süz bir
cumhuriyet tarihi anlatılmıştır arkadaşlar.
Evet,
çocuklar ve gençlerin durumuna biraz bakıyorum sürem kaldığı sürece: 181.036
çocuk gelinimiz bulunuyor. Bu evlilikler imam nikâhıyla olduğu için rakamlar
aslında daha fazla da olabilir. 2012 yılında, 20 bine yakın aile 16 yaşından
küçük kızlarını evlendirebilmek için dava açmış. Millî Eğitim Bakanlığı
verilerine göre, erken evlilik ve nişanlılık sebebiyle eğitime devam edemeyen
öğrencilerin yüzde 97,4’ü kız öğrenciler ve 18 yaş altında evlenenlerin
yarısının okuma yazma bilmediği, yüzde 31,7’sinin de okuma yazma bilmesine
rağmen, hiç okula gitmediği de bu verilerden görülüyor, eğitimsizliğin etkisini
de gözler önüne seriyor.
Başka
bir konu: Sayın Bakan, Millî Eğitim Bakanlığının ihaleleri denetlenmekte midir?
Sayıştay raporları tüm kurumlar için yapılmış mıdır? Kamuoyunda ve basında yer
alan millî eğitim müdürlüklerinin yaptığı bazı ihalelerde yolsuzluk
suçlamalarıyla ilgili olarak inceleme yaptınız mı? Kamuoyu bunları merak ediyor
Sayın Bakan. 
Elimde
Anadolu Eğitim Sendikasının basına duyurduğu, 679 öğretmene yönelik sorulmuş
sorular var; bu zaman zarfında ifade edeceğim ama öğretmenlerin çoğunluğu
gelecekteki eğitimden memnun olmadıklarını ve gelecekteki eğitimin de
kalitesinin iyileşeceğine inanmadıklarını ifade etmişler. 
Bakın,
öğretmenlerin yüzde 57’si, öğrencilere yönelik istismar vakalarının herhangi
bir nedenle gizlendiğini düşünüyor. Yine, yüzde 70’den fazlası fikirlerini
özgürce açıklayamadıklarını söylüyorlar. Yüzde 72’si sendika seçimi hususunda
baskıya maruz kaldıklarını da ifade ediyorlar Sayın Bakan. Daha da bu veriler
devam ediyor. 
Evet,
Sayın Bakan, işte, millî eğitimin geldiği nokta budur, bunun altını çizmek
lazım ve hizmetleriyle öne çıkmış bir kurum olduğunu söylediğiniz bu vakıflar,
nasıl yasal olmayan ve Anayasa’ya aykırı kurumlar açabiliyor ve siz nasıl
görmezden gelebiliyorsunuz? Dün, biz, bunları üzüntüyle, yine bu mahkemede
izledik. 
Sayın
Bakan, siz de bir babasınız, bilmiyorum belki de dedesiniz, bütün anneler adına
söylüyorum: Lütfen, biz bunların envanterini çıkartalım. Belki bir kamu spotu
hazırlayarak aileleri ve çocukları bilinçlendirelim. Belki bir çağrı merkezinin
kurulması faydalı olacaktır. Bütün yasal olmayan oluşumları ortadan
kaldırdıktan sonra, yasal olan yurtlarda da bir bağımsız dış denetime, başka
bir gözle -bir meslek kuruluşu tarafından olabilir- böyle bir denetim
mekanizmasına ihtiyaç olduğunu düşünüyorum ve lütfen, sizler yurt açınız Sayın
Bakan, denetlenen yurtlar açınız. 
Ve siz, Komisyon üyeleri -bir araştırma komisyonu
kuruldu- elinizi vicdanınıza götürerek siyasi hiçbir etki altında kalmadan,
parti ve vakıf gözetmeden lütfen, görevinizi yerine getiriniz ve…
(Mikrofon
otomatik cihaz tarafından kapatıldı) 
ÖZGÜR
ÖZEL (Manisa) – Sayın Başkan, bir dakika rica edelim, pozitif ayrımcılık
yapıyoruz ya. Hep biz mağdur olduk, bu sefer…
LALE
KARABIYIK (Devamla) – Bir dakika daha verebilir misiniz acaba? Bütün
çocuklarımız için söylenen bir şey bu.
ÖZGÜR
ÖZEL (Manisa) – Hepimiz mağdur olduk.
BAŞKAN
– Peki,. Çocuklar için bir dakika. 
LALE
KARABIYIK (Devamla) – Evet, çocuklar için.
BAŞKAN
– Buyurun. (CHP sıralarından alkışlar)
LALE
KARABIYIK (Devamla) – Evet değerli Komisyon üyeleri, lütfen, görevinizi
yaparken, araştırmalarınızı yaparken elinizi vicdanınıza götürünüz çünkü böyle
bir olay daha yaşanırsa, böyle bir kırılma daha olursa ve böyle travmalar devam
ederse burada hepimizin sorumluluğu vardır. Elinizi vicdanınıza götürünüz ve
hiçbir şeyden etkilenmeden araştırmayı yapınız, gerekenler, gerekli cezaları
alacak olan kişiler ortaya çıksınlar, kimse suçluları korumasın. Ve lütfen,
bütün araştırma sonuçlarında gerçekten, ciddi bir açıklamayla kamu kurumları
hakkında veya bütün vakıf ve dernekler hakkında gerekenin yapılması bizim
vicdan borcumuzdur. Biz bu ülkenin vekilleriyiz, bu sorumluluk bize
düşmektedir. Hepinizden bütün anneler adına bunu rica ediyorum.
Teşekkürler.
(CHP sıralarından alkışlar)
Teşekkürler
Sayın Başkan. 
BAŞKAN
– Teşekkür ederim Sayın Karabıyık.
Adalet
ve Kalkınma Partisi Grubu adına Sakarya Milletvekili Sayın Mustafa İsen
konuşacak.
Buyurun
Sayın İsen. (AK PARTİ sıralarından alkışlar)
AK
PARTİ GRUBU ADINA MUSTAFA İSEN (Sakarya) – Sayın Başkan, değerli
milletvekilleri; Cumhuriyet Halk Partisi adına Millî Eğitim Bakanı Sayın Nabi
Avcı için verilen gensoru önergesi vesilesiyle huzurlarınızdayım. Yüce Meclisi
ve heyetinizi saygıyla selamlıyorum.
Verilen
bu gensoru önergesi, Hükûmetimizi ve Bakanlığı eleştirmek amacıyla yapılmış
olsa da AK PARTİ iktidarının eğitim alanında yaptıklarını açıklama fırsatı
verdiği için bizim açımızdan olumlu bir imkân olarak değerlendirilmektedir. 
Niyetim burada size ayrıntılı bir arka plan sunmak
değil ama şu kadarını ifade etmek istiyorum ki AK PARTİ iktidara gelmeden önce
büyük bir iddia ve ideolojik kararlılıkla uygulamaya konulan sekiz yıllık
zorunlu eğitim bizim önümüze şöyle bir tabloyla çıkmıştı: Kalabalık sınıflarda
eğitimin zorlukla yapıldığı okullar, giderek düşen başarı oranları, üniversite
önünde yığılan umutsuz gençler, liselerin işlevlerini özel dershanelerin
yüklendiği bir ortaöğretim düzeni. Asgari fonksiyonlarını yerine getiremeyen
adaletsiz bir eğitim sistemi altında sadece öğrenciler değil, bütün toplum
eziliyordu. Böylesine geniş kesimleri ilgilendiren eğitimle ilgili sorunlar,
sadece bu alanın değil, bütün bir toplumun ilgilendiği millî meseledir, biz
böyle bakıyoruz. Bu yüzden, AK PARTİ iktidarı, baştan itibaren bu sorunu bir
millî mesele olarak, ülke için bir beka işlemi olarak değerlendirmiş ve öyle
yaklaşmıştır soruna. Yine bu yüzdendir ki bütçedeki en büyük payı Millî Eğitim
için ayırıyoruz. Bu yıl Bakanlık için ayrılan bütçe, 2002 yılı toplam bütçesine
neredeyse denk seviyededir.
Ben
de bazı rakamlar vermek istiyorum. Benden önceki değerli konuşmacı biraz,
bardağın boş tarafıyla ilgili rakamlar verdi, ben daha gerçekçi bir tablo
sunmak istiyorum. 2002 yılında 9 milyar Türk lirası olarak gerçekleşen bütçe
payı, 2016 yılında yaklaşık 100 milyardır. Bakanlığın yatırım bütçesi 2002
yılına göre yüzde 390’lık bir artışla gerçekleşmiştir. 2002-2003 eğitim yılı
itibarıyla sahip olunan toplam resmî ve özel okul sayısı 50.837 iken bu sayı
2015-2016 eğitim yılı itibarıyla 73.397’dir. Yine aynı dönemde 2.251 spor
salonu mevcutken 2015-2016 eğitim yılında spor salonu sayısı 7.400 olmuştur.
İlköğretim ve ortaöğretimde kütüphane sayısı 2002 eğitim yılında 11.945 iken
2016’da bu rakam 23.937’dir. 2002 yılında bilim ve sanat merkezi sayısı 9 iken
2016 tarihi itibarıyla 89 olmuştur. Yine, 2002 yılında 355.234 resmî derslik
mevcutken 2016 eğitim yılında 553.066 resmî derslik sayısına ulaşılmıştır.
Sadece bu dönemde hizmete sunulan derslik sayısı 249.618’dir. 2002 yılında
resmî kurumlarda istihdam edilen öğretmen sayısı 506.104 iken Mart 2016 tarihi
itibarıyla öğretmen sayısı 921.328’e yükselmiştir. Ayrıca, eğitim tarihimizde
ilk defa, yeni atanan öğretmenler doğrudan sınıflara sokulmayarak, altı aylık
bir stajyerlik eğitimi çerçevesi içinde, usta öğreticiler nezaretinde bir
uygulamaya tabi tutulmuşlardır. 
Okullaşma
oranları açısından bakıldığında, ilköğretimde okullaşma oranı 2002 yılında
yüzde 90,8 iken bu rakam 2016 yılında 99,05’e yükselmiştir. Yükseköğretimde
okullaşma oranı 2002 yılında yüzde 14,65 iken 2015 itibarıyla bu rakam yüzde
39,49’dur. Buna bağlı olarak üniversite sayılarında da ciddi artışlar olmuştur.
2002 yılında 53’ü devlet, 23’ü vakıf olmak üzere toplam 76 üniversite mevcutken
bugün 109’u devlet, 76’sı vakıf olmak üzere 185 üniversitemiz bulunmaktadır. 8
vakıf meslek yüksekokulu da bunlara eklendiğinde üniversite sayımız 193’ü
bulmaktadır. Sadece hükûmetlerimiz döneminde 56 devlet, 53 vakıf ve 8 meslek
yüksekokulu olmak üzere 109 yeni kurum açılmıştır. 
Değerli
milletvekilleri, artık dünyamız süratle bilgi ve iletişim ağlarıyla daha
entegre hâle gelmiş durumda. Buna bir bütün olarak bakmak ve böylesine bir
dönüşüme ayak uydurmaktan başka çaremiz yok. 
Türkiye,
doğal kaynaklarımız itibarıyla sınırlı bir ülke. Ekonomimizin büyümesi için
gerekli ham maddenin kaynağının çoğunu dışarıdan ithal ediyoruz. En değerli, en
önemli kaynağımız beşerî sermayemiz. Avrupa’nın en büyük nüfusuna sahip
ülkelerinden biriyiz. Bu büyük nüfusu ne kadar iyi yetiştirebilirsek, ne kadar
iyi ve güncel becerilerle donatabilirsek Türkiye'nin geleceği de o kadar parlak
olacaktır. İşte, bu yüzdendir ki en büyük bütçeyi Millî Eğitime ayırıyoruz.
Nitekim, bunun sonuçlarını belli ölçüler içinde almaya başladık. Başta değerli
halkımız olmak üzere eğitim camiası bu gayreti görüp takdir etmektedir.
Nitekim, evrensel ölçütlere göre bakıldığında da eğitim alanında OECD ülkeleri
seviyesi yakalanmıştır. Bu konuyla ilgili de birkaç rakam vermek istiyorum.
Okullaşma oranı baz alındığında Türkiye'de 5-14 yaş grubunda bu oran 2003
yılında yüzde 82’yken 2013 yılında yüzde 96’ya ulaşmıştır. OECD ortalaması
yüzde 98’dir. Türkiye'de 20-29 yaş grubunda okullaşma oranı 2003 yılında yüzde
6’yken 2013 yılında yüzde 31’e ulaşmıştır. OECD ortalaması yüzde 28’dir. Bütün
bu gayretlere rağmen, şu anda çalışan nüfusun ortalama eğitim süresi ancak
7,6’dır. Onun için zorunlu eğitimi on iki yıla çıkardık. Nitekim, bu sayede 6,1
olan çalışan nüfustaki eğitim oranımız şimdi, az önce verdiğim rakama ulaştı
ama şunu da belirteyim ki kısa bir süre sonra bu rakamı ikiye katlayacağız ve
on dört buçuk yıla yükselteceğiz. 
Burada
bir hususa dikkat çekmek istiyorum. İnsani Gelişme Endeksi’nin de en önemli
parametrelerinden biri eğitimde geçen süredir. Bu noktada da çalışmalarımızın
bir anlamda semeresi alınmış ve 2014 yılında bu alanda 14 sıra birden atlanarak
üst sıralara ulaşılmıştır. Ancak, belirtmek isterim ki hem demokrasimizin
işleyişi hem de geleceğimizin ortak bir biçimde inşası açısından rasyonel
eleştirilerine ihtiyaç duyduğumuz muhalefet partileri bu ilerlemeleri
görmemekte, yapılan her şeye kategorik bir tutumla ve ideolojik bir
tepkisellikle karşı çıkmaktadırlar. Huzurlarınızda bulunmama vesile olan
gensoru önergesi de yıllardır aşina olduğumuz bu tutumun tipik bir örneğini
oluşturuyor. Bu önerge 2002 yılından sonraki eğitim politikamızın çağdaş,
bilimsel, laik eğitim normlarından uzaklaştığını, dogmatik bir yapıya doğru
evrildiğini iddia ediyor. Bakanlığı, Sayın Bakanı, açıklamaları ve çalışmaları
izlenmediği için bu türden ideolojik ön yargılarla dolu bir iddiayı gensoru
gibi çok ciddi bir müessesenin konusu yapabiliyor ve yüce Meclisin gündemi
meşgul ediliyor. 
MUSA
ÇAM (İzmir) – Bir büyükelçi olarak yakışıyor mu şu konuşmayı yapmak, yakışıyor
mu?
BAŞKAN
– Sayın Milletvekili…
MUSTAFA
İSEN (Devamla) – Onun takdiri bana ait.
MİHRİMAH
BELMA SATIR (İstanbul) – Siz önce dinlemeyi öğrenin!
BAŞKAN
– Sayın Çam… 
MUSA
ÇAM (İzmir) – Büyükelçi olarak yakışıyor mu? 
MUSTAFA
İSEN (Devamla) – Onun takdiri bana ait.
BAŞKAN
– Düşüncesini ifade ediyor, lütfen…
Sayın
İsen, devam ediniz siz lütfen.
MUSA
ÇAM (İzmir) – Yıllarca büyükelçilik yap, genel sekreterlik yap, yaptığın
konuşmaya bak!
BAŞKAN
– Sayın Çam…
MUSTAFA
İSEN (Devamla) – Bu bilginiz de yanlış, ben büyükelçilik yapmadım. 
MUSA
ÇAM (İzmir) – Dışişleri uzmanısın sen.
BAŞKAN
– Sayın Çam, lütfen…
MUSTAFA
İSEN (Devamla) – Sayın Başkan, değerli milletvekilleri; biz, eğitimi, insana ve
ülkemizin geleceğine yapılacak en büyük yatırım alanı olarak tanımlıyoruz. Bu
tanımın ifade ettiği soyut ve derin gerçekliği somut ve tafsilatlı bir hakikate
dönüştüren eğitim politikalarıyla ülkemizin eğitim alanındaki başarı indeksini
her geçen gün daha yukarılara taşıyor, önemli gelişmeler kaydediyoruz. 
2002
öncesinin Türkiye gerçekliğiyle kıyaslandığında, bu gensoruda konu edilen
çağdaşlık, bilimsellik ve laiklik bağlamında geçmişle mukayese bile
edilemeyecek bir ilerleme sürecini yaşadık, yaşıyoruz. Bunu az önce rakamlarla
ifade ettim. Ancak, 2002 öncesinin Türkiyesi’ne özgü sivil askerî vesayetin
eğitim alanındaki yansımasını oluşturan yasakçı zihniyeti ve onun dogmatik
anlayışını çağdaşlık, bilimsellik ve laiklik olarak tanımlayanlar için durumun
böyle görülmediği ve görülmeyeceği aşikârdır. Biz, 2002 öncesinin bu anlayışını
her alanda olduğu gibi eğitim alanında da tasfiye ederek yolumuza devam ediyor
ve başta laiklik olmak üzere tüm demokratik ve hukuki ilkeleri kendi gerçek
doğalarına uygun olarak konumlandırıyoruz. 
Eğitim
ortamlarımızı bilimsel ve pedagojik gelişmelerle paralel olarak sürekli şekilde
yeniliyor, öğretmenlik, öğrencilik ve okul kavramlarını çağdaş yaklaşımlarla ve
kendi medeniyet değerlerimizle uyumlu olacak biçimde yeniden tanımlıyor,
okullardaki fiziksel ve teknolojik altyapıları iyileştirerek Avrupa Birliği
standartlarına kavuşturuyoruz. Çünkü, biz hep bir adım sonrasına talip olan ve
muhatap olduğu gerçekliği bu yönde değiştirmeye çalışan bir anlayışı temsil
ediyoruz. Zaten çağdaşlık ve bilimsellik olarak ifade ettiğimiz evrensel
ölçütler de bunu, bu anlayışı içselleştirmeyi gerektiriyor. 
Gensoru önergesinin gerekçesinde öne sürülen ikinci
iddia ise Bakanlığımızla imzalanan çeşitli protokoller yoluyla vakıf, dernek,
cemaatlerin eğitim sistemi içerisinde etkin bir rol almaya başladıkları ve
başta Sayın Bakan olmak üzere Bakanlığın üst düzey yöneticilerinin yetkilerini
bu yapılara devrederek yönetim gücünü kaybettikleri şeklindedir. Evet, vakıf,
dernek ve benzeri sivil toplum kuruluşlarını demokratik yaşamın vazgeçilmez
unsurları olarak görüyor ve bunları ilgi ve uzmanlık alanlarına göre eğitim
alanındaki paydaşlar olarak kabul ediyoruz. Bunlardan hiçbirisine ideolojik bir
ön yargıyla yaklaşmıyoruz. Eğitim alanının daha demokratik, sivil ve çoğulcu
bir hâle gelmesini sağlamak amacıyla bu türden kurumlarla Bakanlığın
politikalarına ve müfredata uygun olarak ve yine Bakanlığın denetim ve
gözetiminde olmak kaydıyla çeşitli alanlarda iş birliği yapılmasına sıcak
bakıyoruz. Ancak, bu yöndeki çalışmalar gensoru sahiplerinin iddia ettikleri
gibi yalnızca vakıf ve derneklerden oluşan birkaç kurumla sınırlı tutulmamakta,
üniversitelerden büyükelçiliklere, içlerinde muhalefet partilerine mensup
belediyelerin de olduğu yerel yönetimlerden özel sektör kurumlarına,
sendikalardan muhtelif meslek örgütlenmelerine kadar uzanan oldukça geniş ve
zengin bir alana yayılmakta, ilgili tüm aktörlerle paydaşlık ilişkisi
geliştirilmektedir. TÜRGEV ve Birlik Vakfıyla çalışıldığı gibi, AÇEV, ÖRAV ve
Otizm Vakfıyla da çalışılmaktadır. Ankara Üniversitesiyle çalışıldığı gibi,
Alman Goethe Enstitüsüyle de birlikte hareket edilmektedir. Konya Büyükşehir
Belediyesiyle çalışıldığı gibi Edirne Belediyesiyle de ortak faaliyetler
yürütülmektedir. Buna UNICEF gibi uluslararası kuruluşlar da dâhildir. Ancak,
görülüyor ki çağdaş yönetim anlayışına uygun olarak ve eğitim alanının daha
demokratik ve çoğulcu bir yapıya kavuşmasını sağlamak amacıyla ilgili
paydaşlarla geliştirilen bu ilişki birilerini rahatsız ediyor. Bakanlığı ve
Sayın Bakanı çağdaş eğitim normlarından uzaklaşmakla itham edenlerin bizatihi
kendileri bu tutumu savunmakla çağdaşlığa karşı çıkmış olmuyorlar mı? Tekrar
altını çizeyim, evet, biz eğitim meselesine katkı sağlamak isteyen, taşın
altına elini koymak isteyen, uygun şartları taşıyan bütün paydaşlarla iş
birliği yapmaya açığız, bugüne değin bunu yaptık, bundan sonra da yapmaya devam
edeceğiz.
Değerli milletvekilleri, şimdi bu iddianın en yanlış
olarak nitelendirilecek kısmına yani başta Sayın Bakan olmak üzere, Bakanlığın
üst düzey yöneticilerinin yetkilerini bu yapılara devrederek yönetim gücünü
kaybettikleri yönündeki kısmına değinmek istiyorum. Her türlü vesayet
anlayışıyla mücadele ederek ve bu türden yaklaşımları tasfiye ederek bugünlere
gelmiş ve her defasında halkın teveccühünü kazanmış bir hareketin mensubu
olarak, bu iddianın ispatı mümkün olmayan bir karalamadan ibaret olduğunu
belirtelim. Kaldı ki bahse konu sivil toplum örgütleriyle ve diğer paydaş
kuruluşlarla yapılan protokollerin hiçbirinde yetki devri anlamına gelebilecek
en küçük bir husus bulunmamaktadır. Bu protokoller Bakanlığın uhdesinde, talep
eden herkese sunulmaktadır değerli milletvekilleri. Muhtelif içeriklere sahip
olan bu protokoller, eğitim alanındaki ihtiyaç ve taleplerin daha nitelikli
şekilde karşılanması bakımından işlevsel olmakta, sivil toplumun deneyim ve
katkısının eğitim alanına yansımasına imkân sunmaktadır. Bu durumu yetki devri
ve yönetim gücünün kaybı olarak eleştirmek yerine, diyalog ve iş birliğine açık
rasyonel bir yönetim anlayışı olarak takdir edilmelidir. Tersine, muhalefet
partilerinden, sivil siyasetten ve siyasal kurumlardan “Bakanlık sivil
örgütlerle istişare etmiyor, onların görüşlerini dikkate almıyor.” eleştirileri
gelseydi buna üzülmemiz gerekirdi. 
Değerli milletvekilleri, gensoruda öne sürülen bir
diğer iddia ise bazı vakıf ve dernekler tarafından kaçak ev ve okulların
açıldığı, Millî Eğitim Bakanlığının da bunlara göz yumduğu ve bunları
denetlemediği iddiasıdır. Ülkemizde Millî Eğitim Bakanlığından izin almak
kaydıyla öğrenci barınma hizmetleri özel kurumlarca sadece “yurt” adı altında
yürütülmektedir. Bu özel kurumlar gerçek kişiler ve tüzel kişilerce
kurulmaktadır. Ülkemizde bu şekilde işletilen 2.580 ortaöğretim yurdunda
yaklaşık 82.715 öğrenci kalmaktadır.
Ayrıca, aynı prosedüre tabi olarak kurulan ve yine
Bakanlığın izin ve denetimine tabi olan 2.153 adet özel yükseköğretim yurdu
bulunduğunu da hatırlatmak isterim. 
Bunlar
dışında, özel öğrencievi, stüdyo öğrenci daireleri, öğrenci apartları, öğrenci
konukevleri gibi farklı isimlerle belediyeler, yerel otoriteler, kültür ve turizm
müdürlükleri gibi birimlerden alınan izinle açılan işletmelerin açılmasına ve
denetlenmesine ilişkin bir mevzuat ise bulunmamaktadır. Buna rağmen, Bakanlık,
5661 sayılı Yasa’nın kendisine verdiği yetkiyle, bu türden, içinde yalnızca
öğrenci barındıran işletmelerin tespiti hâlinde illerde oluşturulan izleme ve
koordinasyon komisyonları aracılığıyla bunların takibini yapmakta ve usulsüz
hizmet verenlerin valiliklerce kapatılması yoluna gidilmektedir. Ayrıca, Millî
Eğitim Bakanlığı, kendi izniyle açılan özel öğrenci yurtlarında yılda 2 defa
olağan, şikâyet hâlinde de hemen Özel Öğrenci Yurtları Yönetmeliği hükümleri
doğrultusunda denetlediği gibi, illerde de maarif müfettişleri vasıtasıyla bu
işlemi yerine getirmektedir. 
Okullarla
ilgili de sıkı bir gözetim ve denetim mekanizması bulunmaktadır. Resmî ve özel
okul kurum çalışanları ile bunların uygulamaları hakkında Bakanlığa ulaşan
ihbar ve şikâyetler titizlikle değerlendirilmekte ve ceza hukuku açısından adli
yargı görev alanına giren hususların tespiti durumunda ise görevli yetkili yer
olan cumhuriyet başsavcılıklarına suç duyurusunda bulunulmaktadır. 
Dershane
ve test sistemi üzerinden öğrencilerimizin, gençlerimizin okuma, düşünme ve
kendilerini geliştirmesinin önüne set vuran bir mekanizma olan paralel yapıyla
her kademede ciddi şekilde, aynı şekilde mücadele edilmektedir. 
Sayın
Başkan, değerli milletvekilleri; bu vesileyle Karaman’da yaşanan son derece
üzücü, kamuoyunu derinden etkileyen olayla ilgili görüşlerimi de sunmak
isterim. 
Maalesef, hepimizi derinden üzen bir olay yaşandı. Bu
ve buna benzer olaylarda teftiş kurulları çok hassas davranmakta, ivedilikle
soruşturma süreci yürütülmektedir. Nitekim, Karaman’daki olayda da aynı
hassasiyet gösterilmiş, hiçbir şekilde kabul edilemeyecek bu meseleyle ilgili
şikâyet İl Müdürlüğüne ulaşır ulaşmaz gerekli soruşturma süreci başlatılmış ve
ilgilinin öğretmenlik mesleğiyle derhâl ilişiği kesilmiştir. Bakanlık bugüne
değin bu tür olaylara sendika, vakıf, dernek ya da benzeri sivil toplum örgütü
üyelikleri açısından ayrımcı bir bakış açısıyla bakmamıştır. Burada önemli
olan, bizatihi bu kabul edilemez eylemin kendisidir. Partimiz ve Hükûmetimizin
bu ve benzeri konulardaki duruşu ve tavrı çok nettir. Bizim kültürümüzde
çocuğun en önemli vasfı masum oluşudur. Bu ve benzeri masumiyetlerin istismarı
asla kabul edilemez. Nitekim, dün yargı da bu hassasiyete uygun bir karar
vermiştir. 
Değerli
milletvekilleri, bütün bu söylenenlerden sonra nihai bir değerlendirme yapacak
olursak, başta da söylediğimiz gibi, eğitim alanında AK PARTİ iktidarları
döneminde cumhuriyet tarihinin en büyük atılımları gerçekleştirilmiştir. Fiziki
iyileştirmeler, teknolojik donanımlar, müfredat çalışmaları, “Haydi Kızlar
Okula!” kampanyası gibi uluslararası muhatap kuruluşların ilgisini çeken faaliyetler
bunların sadece birkaçıdır. 
Sözlerimi
burada tamamlarken haksız isnatlardan ve temelsiz iddialardan oluşan bu gensoru
önergesine ret oyu vereceğimizi bildirir, yüce Meclisi saygıyla selamlarım. (AK
PARTİ sıralarından alkışlar)
BAŞKAN
– Teşekkür ederim Sayın İsen. 
ÖZGÜR
ÖZEL (Manisa) – Sayın Başkan…
BAŞKAN
– Sayın Özel, sizi dinliyorum. 
ÖZGÜR
ÖZEL (Manisa) – Sayın hatip konuşmasının büyük bir kısmında, birkaç kez aynı
şeyi yaptı ama somut örnekleri sıralayacakken zaten kapanış cümlesinde de gensorumuzu
haksız isnatlar ve temelsiz iddialarla dolu metin olarak nitelendirdi. Grubumuz
adına cevap hakkını kullanacağız. 
Uygun
görürseniz Eskişehir Milletvekili Sayın Gaye Usluer konuşacak. (CHP
sıralarından alkışlar)
BÜLENT
TURAN (Çanakkale) – Sayın Başkan, haklı bulsak oy verirdik zaten. 
BAŞKAN
– Buyurun Sayın Usluer.
IX.- SATAŞMALARA İLİŞKİN KONUŞMALAR (Devam)
4.- Eskişehir Milletvekili Gaye Usluer’in, Sakarya
Milletvekili Mustafa İsen’in (11/8) esas numaralı Gensoru Önergesi üzerinde AK
PARTİ Grubu adına yaptığı konuşması sırasında CHP Grubuna sataşması nedeniyle
konuşması
GAYE
USLUER (Eskişehir) – Sayın Başkan, teşekkür ederim. 
Değerli
milletvekilleri, Karaman’daki olayla ilgili hepinizin çok üzgün olduğunu
biliyorum, bir kişinin bile üzgün olmaması mümkün değil elbette ki.
Söylediklerim Karaman’da bu suçu işleyen öğretmene ilişkin değil elbette ki
öğretmen hemen görevden alındı. Zaten insan ömrüyle bağdaşmayacak, beş yüz
sekiz yıl gibi bir ceza verilerek kamuoyu vicdanı rahatlatılmaya çalışıldı ama bir
ilki yaşadık, burada adı geçen Ensar Vakfının Başkanı avukat olarak,
mağdurların avukatı olarak yer aldı. Hâlbuki, Ensar Vakfı da Karaman’da
sanıklardan, suçlulardan birisi olmalıyken tam tersi işlem gördü. (CHP
sıralarından alkışlar) Sanıyorum ki bu bir hukuk garabeti. Kimsenin aklına
gelmezdi ama zaten dün Karaman’da izlediğimiz dava bir ceza davasından ziyade
bir siyasi olayın kapatılma davasıydı.
Hepinize
teşekkür ediyorum. (CHP sıralarından alkışlar)
BAŞKAN
– Teşekkür ederim.
X.- GENSORU (Devam)
A) Ön Görüşmeler (Devam)
1.- CHP Grubu adına Grup Başkan Vekilleri İstanbul
Milletvekili Engin Altay, Ankara Milletvekili Levent Gök ve Manisa Milletvekili
Özgür Özel'in, eğitim ve öğretim faaliyetlerinin niteliğini düşürdüğü ve
çocuklara yönelik istismar vakalarının artmasına neden olduğu iddiasıyla Millî
Eğitim Bakanı Nabi Avcı hakkında gensoru açılmasına ilişkin önergesi (11/8)
(Devam)
BAŞKAN
– Şimdi Millî Eğitim Bakanı Sayın Nabi Avcı’yı dinleyeceğiz.
Buyurun
Sayın Bakanım. (AK PARTİ sıralarından alkışlar)
Süreniz
yirmi dakika. 
MİLLÎ
EĞİTİM BAKANI NABİ AVCI (Eskişehir) – Sayın Başkan, değerli milletvekilleri;
Cumhuriyet Halk Partisi Grubu tarafından verilen gensoru önergesi vesilesiyle
söz aldım. Yüce Meclisi ve heyetinizi saygıyla selamlıyorum. 
Hakkımda
verilen gensoru önergesinin içerdiği iddialara tek tek yanıt vermeden önce,
önergenin bütününe yönelik bir tespitte bulunarak sözlerime başlamak istiyorum.
Bu gensoru önergesi -biraz önce nedense Başkanlık tarafından da sataşma olarak
değerlendirilen bir sıfatı bir kere daha kullanacağım- haksız isnat ve temelsiz
iddialardan oluşuyor. (AK PARTİ sıralarından alkışlar) Şimdi, hakkında gensoru
verilen birisinin “Hakkımda verilen bu gensoru haklı isnat ve iddialardan
oluşuyor.” demesi ne kadar akıl dışı bir tavır olursa bunu bir sataşma olarak
algılamak da aynı şekilde bence yanlış olur. Onun için, grup başkan vekilimizi
şimdiden uyarıyorum.
ÖZGÜR
ÖZEL (Manisa) – Sayın Başkana hakaret etmekten men ederiz sizi Sayın Bakan.
BAŞKAN
– Sayın Özel, lütfen…
ÖZGÜR
ÖZEL (Manisa) – “Bu ifadeyi sataşma olarak kabul etmek akıl dışıdır.” dedi.
Sayın Başkanın takdiri.
BAŞKAN
– Sayın Özel, Sayın Bakan konuşuyor, lütfen…
MİLLÎ
EĞİTİM BAKANI NABİ AVCI (Devamla) – Yanlış olur.
ÖZGÜR
ÖZEL (Manisa) – Size hakaret ediyor efendim Sayın Bakan.
BAŞKAN
– Tamam, benim takdirime bırak.
ÖZGÜR
ÖZEL (Manisa) – Kabul etti ki söz verdiniz.
BAŞKAN
– Benim takdirime bırak Sayın Özel.
MİLLÎ
EĞİTİM BAKANI NABİ AVCI (Devamla) – Başkan takdir edecek, muhtemelen yine
sataşma olarak değerlendirecek, iki dakika da konuşacaksınız. 
ÖZGÜR
ÖZEL (Manisa) – Yani çok eminsiniz.
MİLLÎ
EĞİTİM BAKANI NABİ AVCI (Devamla) – Ama, dayanamadım yani bunu söylemem lazım.
ÖZGÜR
ÖZEL (Manisa) – Biz size dayanıyoruz Sayın Bakan kaç yıldır.
MİLLÎ
EĞİTİM BAKANI NABİ AVCI (Devamla) – Birazdan ayrıntılı cevap vereceğim
iddialara. Bunların büyük bir kısmı eksik, yanlış bilgilerden oluşuyor veya
kişisel ve ideolojik ön yargılardan, bazı ön kabullerden oluşuyor. Bütün eğitim
sistemimizi ve Bakanlık bürokrasimizi töhmet altında bırakacak nitelikteki
genellemelerden oluşan bu önergenin, gensoru gibi ciddi bir müessesenin
kullanılması suretiyle verilmiş olmasını yadırgadığımı belirtmek istiyorum.
Değerli
milletvekilleri, verilen önergenin temel iddiası, 2002 yılından sonraki eğitim
politikamızın çağdaş, bilimsel, laik eğitim normlarından uzaklaştığı, dogmatik
bir yapıya doğru evrildiği. Hangi gerekçelere ya da ne türden argümanlara
dayalı olarak öne sürüldüğü anlaşılamayan bu iddianın Türkiye'nin eğitim
alanındaki gerçekliği bakımından hiçbir geçerliliği yok. Ülkemiz diğer bütün
alanlarda olduğu gibi eğitim alanında da 2002 öncesine kıyasla çok büyük
gelişmeler kaydetti. Eğitim alanındaki bütün göstergeler açısından bu
gelişmelerin somut tezahürlerini görmek mümkün. Biraz önce Sayın İsen bunlardan
bazılarını çok özet olarak heyetinize sundu, ben de birazdan başka örnekler
vereceğim. Dolayısıyla, Hükûmetlerimiz döneminde çağdaş, bilimsel, laik eğitim
normlarından uzaklaşmak bir yana evrensel düzeyde kabul gören ilke ve değerler
ve uygulamalar sistemimize entegre edilmiş, daha bilimsel, daha özgürlükçü,
daha çoğulcu, daha demokratik bir eğitim evreni oluşturulmuştur. Bu yöndeki
çabalarımız hâlen devam ediyor ve edecek. 
Zaten
yakın bir zaman önce yaptığım bütçe konuşmasında da ayrıntılı olarak dile
getirdiğim üzere, biz eğitimi her alanda hayat boyu devam eden bir süreç olarak
tanımlıyoruz ve eğitim planlamalarımızı da bu çerçevede yapıyoruz. Bilimsel ve
pedagojik gelişmelere karşı duyarlı, evrensel kabul ve ilkelerle uyumlu, kendi
medeniyet değerlerimizle, kültürel yapımızla barışık dinamik bir eğitim
felsefesi yürürlükte. Okul öncesinden başlayarak eğitim ve öğretimin her
kademesinde bütün bireylerin nitelikli eğitime eriştiği bir eğitim sistemi
oluşturmaya gayret ediyoruz. Çağımızın gerektirdiği bilgi, beceri, donanımları
haiz olarak yetişmiş, sahip olduğu geleneğin referans değerleriyle evrensel
insan haklarını ve demokrasi bilincini benimsemiş bireyler yetiştirmeyi
amaçlıyoruz. Bu amaç doğrultusunda geliştirdiğimiz politikalarla son on dört
yıl içinde büyük bir yol aldık ve almaya da devam ediyoruz. 
Görüşmekte
olduğumuz gensoru önergesinde iddia edilenin aksine Türkiye eğitim öğretim
faaliyetlerinde sınıfta kalmamış, birkaç sınıfı birden geçerek gelişmiş
ülkelerdeki standartları yakalamaya, bu alandaki rekabetçi gücünü her alanda
daha da artırmaya başlamıştır. (AK PARTİ sıralarından alkışlar) 
Şimdi,
ülkemizin ulaştığı bu seviyenin en somut tezahürleri olarak sizlerle bazı
verileri de kısaca paylaşmak istiyorum. Öncelikle, eğitime verdiğimiz önemin
temel bir göstergesi olarak bütün kademelerdeki okullaşma oranlarına 2002
öncesine kıyasla bir bakalım. Okul öncesi eğitimde 2002 yılında 4-5 yaş
grubunda okullaşma oranı yüzde 11, bu yıl, 2015-2016 eğitim öğretim yılında,
yaş bazında, bu yaş bazında okullaşma oranı 4-5 yaşta yüzde 50, 5 yaşta da
yüzde 67; yüzde 11, yüzde 50, yüzde 67. İlköğretimde okullaşma oranı 2002
yılında yüzde 91, 2015-2016’da 6-9 yaşta yüzde 99, 10-13 yaşta yüzde 99,5.
Ortaöğretimde 2002 yılında okullaşma oranı yüzde 50, 2015-2016 eğitim öğretim
yılında 14-15 yaşta yüzde 85; yüzde 50, yüzde 85. (AK PARTİ sıralarından
alkışlar) Yükseköğretimde okullaşma oranı 2002 yılında yüzde 14,65; 2014-2015
eğitim öğretim yılında yüzde 40.
Cinsiyet
oranları açısından baktığımızda da çok önemli gelişmeler söz konusu. Kız
çocuklarımızın brüt okullaşma oranının erkek çocuklarımızın brüt okullaşma
oranına olan göreceli büyüklüğü, ilköğretimde 2002-2003’te yüzde 91 yani her
100 erkek çocuğumuza karşılık 91 kız çocuğumuzu okullaştırabilmişiz 2002’de,
2015-2016 eğitim öğretim yılında yüzde 101,86. (AK PARTİ sıralarından alkışlar)
Bu ne demek? Her 100 erkek çocuğumuza karşılık 101 kız çocuğumuzu
okullaştırmışız; 101,86. Ortaöğretimde, 2002-2003 eğitim öğretim yılında kız
çocuklarımızın okullaşma oranı yüzde 72, bu yıl yüzde 95. (AK PARTİ
sıralarından alkışlar) Yükseköğretimde 2002-2003’te yüzde 74, 2014-2015’te
yüzde 90. (AK PARTİ sıralarından alkışlar) 
Derslik
başına düşen öğrenci sayıları bakımından da -şimdi rakamları uzun uzun
okumayayım, kıyaslamaları vermeyeyim- hakikaten çok çarpıcı rakamlar var ama
zaten ben bunların büyük bir kısmını Plan ve Bütçe konuşmasında huzurunuzda da
zikrettim, Komisyonda sizlere dağıtılan kitapçıkta da var, onun için tek tek
rakamları tekrar okumayacağım. Bütçe payını yine bütçede konuştuk 2002 yılında
neydi, şimdi nereye geldik. 2002 yılındaki bütçede bütün Millî Eğitim Bakanlığı
bütçesi kadarını biz şimdi mesleki ve teknik eğitime ayırıyoruz, 2002 bütçesine
göre. 
Öğretmen
sayısını zaten müteaddit defalar söyledik. Şu anda görev yapan her 2
öğretmenden 1’i bizim zamanımızda atandı, daha doğrusu her 10 öğretmenden 6’sı;
2’de 1’den de fazlayız. 
Derslik
sayımız 355 bindi, 553 bin yaptık. 250 bin yeni derslik inşa ettik. 
Okul
sayısına bakın: 2002-2003 öğretim yılında 50.837 resmî ve özel okul sayısı, bu
yıl 73.397. 
Üniversite
sayılarını Sayın İsen zikrettiği için tekrar vurgulamıyorum. Orada da gerek
devlet üniversitelerinde gerek vakıf üniversitelerinde çok büyük ilerlemeler
kaydettik. 
Evvelki
gün Gençlik ve Spor Bakanlığımızla bir protokol imzaladık ve çocuklarımızın
olabildiğince erken yaşta hangi spor branşına daha eğilimli olduklarını erken
bir yaşta teşhis edip ona göre yönlendirilmeleri ve özel eğitime
yönlendirilmeleri için bir protokol imzaladık. 2002-2003 öğretim yılında 2.251
spor salonu vardı. Bu protokolü şimdi nasıl imzalayabiliyoruz? Çocuklarımıza 5
yaştan itibaren, 4+4+4’ün vadettiği, her çocuğun kendi özel yeteneğine göre
okullar açmak için işte bu altyapının olması gerekiyordu. 2002’de 2.251 spor salonu
vardı okullarımızın, bu yıl itibarıyla 7.400 spor salonumuz var. (AK PARTİ
sıralarından alkışlar) 
Kütüphane,
11.945’ti okullarımızdaki kütüphane sayısı 2002’de, şimdi 24 bin. 12 binden 24
bine, tam 2 katı. 
Bilim
sanat merkezleri: Türkiye genelinde 9 tane bilim sanat merkezi vardı, şimdi 89
tane var. (AK PARTİ sıralarından alkışlar) 
Şimdi,
değerli milletvekilleri, daha birçok açıdan biz bu rakamları çoğaltabiliriz,
vaktinizi almamak için onlara girmiyorum ama yüce heyetinize sormak istiyorum:
Bütün bu gerçeklere rağmen, nasıl oluyor da Türkiye'nin 2002 yılı öncesine
kıyasla eğitim öğretim faaliyetleri alanında sınıfta kaldığı iddia ediliyor?
Şimdi
burada sık sık gündeme getirilen, önerge sahiplerinin de vurguladığı
Türkiye'nin PISA gibi uluslararası sınavlarda başarısız olduğu iddiası var. 
SİBEL
ÖZDEMİR (İstanbul) – İddia mı?
MUSTAFA
AKAYDIN (Antalya) – İddia değil, gerçek.
MİLLÎ
EĞİTİM BAKANI NABİ AVCI (Devamla) – Şimdi, gerçekleri konuşalım: Türkiye PISA
uygulamalarına ilk katıldığı günden itibaren sürekli olarak aşama kaydeden
birkaç ülkeden biri. Türkiye'nin sıralamadaki yeri evet düşük, bunu biliyoruz,
bunu biz de söylüyoruz zaten ama performans değerlendirmesine bakmalı.
Türkiye'nin matematik ortalaması 2003 yılından 2012 yılına kadar 25 puan arttı,
25 puan. Bu, OECD ülkelerinde 6 puan düştü yani 2003 yılından 2012 yılına kadar
matematik alanında OECD ortalaması -diğer ülkelerin- 6 puan düşerken
Türkiye'nin matematikteki performansı 25 puan arttı. (AK PARTİ sıralarından
alkışlar) 2003-2012 yılları arasında Türkiye'nin, matematik düzey 1 ve
altındaki öğrenci oranı yüzde 27’den yüzde 15’e düşmüştür. Bu ne demek? Şimdi,
böyle rakamlar soyut olarak söylenildiği zaman tam ne ifade ettiği
anlaşılmayabilir. En dezavantajlı kesimlerdeki çocuklarımızın performansı: PISA
ölçütlerine göre, en dezavantajlı çocukların performansını artıran ülkeler
arasında Türkiye ilk sırada. Fen ortalaması Türkiye’nin PISA’da 2003 yılından
2012 yılına kadar 29 puan arttı. Peki, OECD ülkelerinde ne kadar arttı? 1 puan
arttı. 2003 yılından 2012’ye kadar Türkiye’nin fen ortalaması 29 puan arttı,
OECD’nin ortalaması 1 puan arttı. 
Okumada
ne oldu? 2003 yılından 2012 yılına kadar Türkiye’nin okuma ortalaması 34 puan
arttı. OECD ülkeleri sadece 2 puan artış gösterdiler. 
Dolayısıyla
Türkiye, özellikle fen ve okuma becerileri -okuryazarlık- alanında en iyi
gelişme gösteren ülkeler arasında. 2006 ile 2012 yılları arasında Türkiye’nin
yıllık fen performansındaki artış, birçok OECD ülkesinin üzerinde, tekil olarak
da üzerinde. 2006 ile 2012 yılları arasında Türkiye yıllık okuma
performansındaki artış oranıyla OECD ülkeleri arasında 1’inci sırada. 
Türkiye’nin
2003’ten bugüne kadar bu alanda gösterdiği gelişmeleri, OECD ve PISA’nın resmî
raporunda… Ben Türkçesini söyleyeyim, raporun Türkçesini söylüyorum:
“Öğrenciler Ne Biliyor ve Ne Yapabilir: Matematik, Okuma ve Fende Öğrenci
Performansı, Cilt 1.” kaynak da burası. Burada özel bir bölüm var, Türkiye’ye
ayrılmış özel bir bölüm var, bu söylediklerimi orada, özel bölümde görürsünüz.
Sözünü ettiğim raporun bu bölümünde, özellikle alt düzeyde yer alan -biraz önce
zikrettiğim- öğrenci oranındaki azalmanın Türkiye adına önemli bir sonuç olduğu
belirtiliyor ve yapılan diğer reformlardan da bahsedildikten sonra, 2015 PISA
raporunda inşallah bunların daha da iyi neticelerini göreceğimizi vurguluyoruz.

Değerli
milletvekilleri, görüşmekte olduğumuz gensoru önergesinde, Bakanlığımızla
imzalanan protokoller yoluyla çeşitli vakıf, dernek, cemaatlerin eğitim sistemi
içerisinde etkin bir rol almaya başladıkları ve Bakanlık politikalarını
yönlendirdikleri iddia ediliyor. Etkin bir biçimde rol aldıkları doğru; sivil
toplumla çok etkin bir iş birliği içerisindeyiz, pek çok protokol imzalıyoruz.
Biraz önce bir rakam verildi 250 gibi bir rakam verildi muhalefet sözcüsü
tarafından. Hayır, 540 tane protokolümüz şu anda yürürlükte. Şu gördüğünüz
dosyada… Ki, ben, Bütçe Plan Komisyonunda değerli milletvekillerimizin sorduğu
sorulara -bu bağlamda da sorular sorulmuştu- bunların hepsine orada tek tek
yazılı olarak daha sonra cevap da verdim. Bunların cevabını verdim. Yine de
buna rağmen,, bu dosyada yer alan hangi vakıflarla, hangi kurumlarla, hangi
konuda, nasıl bir protokol imzalanmış merak eden arkadaşlarımız varsa bunları
biz kendilerine göndeririz. 540 tane… 
Yani
rastgele söyleyeyim, şöyle bir tanesini açayım mesela: TÜRKSAT’la yaptığımız
kablolu… Borsa İstanbulla yaptığımız Eğitime Fiziksel Katkı Protokolü, İstanbul
Teknik Üniversitesiyle… Değişik vakıflarla, derneklerle, burada zikredilen
vakıflarla, derneklerle, sadece zikredilenlerle değil daha fazlasıyla da
protokollerimiz var. Bu protokollerimiz şeffaf, herkes görebilir; neleri
içeriyor, hangi sürede içeriyor, karşılıklı yükümlülüklerimiz nedir, vaktimiz
olmadığı için onların ayrıntılarına girmeden, isteyenlere bu 540 protokolün
tamamıyla ilgili bilgi veririz.
Şimdi,
Millî Eğitim Bakanlığı bu müessif olayla ilgili niye konuşmuyor? Millî Eğitim
Bakanlığı uluorta konuşacak bir bakanlık değil. Hele böyle konular çok özensiz
bir şekilde konuşulduğu takdirde toplumsal psikolojide, özellikle 18 milyon
öğrencinin hedef olduğu bir kitlede, hedef kitlede ne tür sonuçlar doğuracağını
ölçemezsiniz. Onun için, Millî Eğitim Bakanlığı konuşmaz, üzerine düşen
sorumlulukların gereğini yapar.
Millî
Eğitim Bakanlığı sorumluluklarının gereğini yerine getirmiş de ne yapmış bu
olayla, bu müessif olayla ilgili olarak? Olayla ilgili ilk şikâyet bize, 7 Mart
tarihinde il müdürlüğümüze gelmiş, 7 Martta, aynı gün hem soruşturma açmışız
hem de savcılığa suç duyurusunda bulunmuşuz Bakanlık olarak, 7 Mart. 15 Mart
günü soruşturmayı tamamlamışız, bir hafta içerisinde, Bakanlığımızın Yüksek
Disiplin Kuruluna sevk etmişiz ve elden takip ederek bütün süreci, savunmayı da
elden takip ederek almışız, hapishaneye avukatı göndererek savunmayı aldırmışız
ve 24 Mart günü yapılan toplantıda da ihraç kararını vermişiz. Dolayısıyla, on
yedi gün içinde biz bu konuyla ilgili, Bakanlık olarak sorumluluğumuzun
gereğini, hem idari hem adli bakımdan yapmışız.
Şimdi,
benzer konularla ilgili, 2001-2016 yılları arasında disiplin kurullarımızda
işlem gören konularla ilgili size kısaca bilgi vereyim: 2001 Ocak-Mart 2016
tarihi arasında devlet memurluğundan çıkarma, meslekten çıkarma talebiyle
Bakanlığımıza 2.494 dosya gelmiş; bunların da 1.498’i kabul edilmiş ve meslekten
çıkarılmış. 2001 yılında 451 olan dosya sayısı 2015 yılında 188’e düşmüş. On
beş yılda gündeme gelen dosyaların yüzde 40’ında iddia edilen suçlar sübuta
ermediği için ihraç taleplerine olumsuz cevap verilmiş. 
Şimdi,
hangi alanlarda, ihraç kararı verilen dosyalar suçlara göre nasıl dağılıyor? Bu
1.498 ihraç kararının yüzde 7’si hırsızlık, yüzde 13’ü devamsızlık yani
vazifeye gelmeme, yüzde 41’i cinsel suçlar, yüzde 2’si darp…
(Mikrofon
otomatik cihaz tarafından kapatıldı)
BAŞKAN
– Sayın Bakan, bir dakika daha vereyim size de.
MİLLÎ
EĞİTİM BAKANI NABİ AVCI (Devamla) – İki dakika daha lütfen, şunları okuyayım.
BAŞKAN
– Bozmayayım eşitliği, lütfen, rica edeyim sizden.
MİLLÎ
EĞİTİM BAKANI NABİ AVCI (Devamla) – …yüzde 22’si zimmet, yüzde 6’sı siyasi
suçlar, yüzde 4’ü sahtecilik.
2015 yılında -yani geçen yılı kastediyorum- toplam 127
ihraç kararı verilmiş, bunun 70’i yani yüzde 55’i cinsel suçlarla ilgili.
Ortalama olarak 1.498 ihraç kararında 621’i, yüzde 41’i cinsel suçlar
kapsamında. Son dönemde cinsel suçların medyada çok sık yer alması sebebiyle bu
suça yönelimin arttığı anlamına gelmiyor.
Son
on beş yıl içerisinde cinsel suç sebebiyle en fazla ihraç kararı verilen yıl
2011, 80 kişiyi o dönemde ihraç etmişiz. 2013’te 43, 2014’te 50, 2015‘te 70
personel bu gerekçeyle ihraç edilmiş.
(Mikrofon
otomatik cihaz tarafından kapatıldı) 
MİLLÎ
EĞİTİM BAKANI NABİ AVCI (Devamla) – Son on beş yılda ihraç istemli bütün
dosyalarda ihracın kabulü yüzde 60. Yani, ortalama ihraç taleplerinin yüzde
60’ı kabul edilirken cinsel suçlarla ilgili taleplerde yüzde 80’i kabul
edilmiş.
BAŞKAN
– Sayın Bakan, son bir kez daha bir dakika vereyim size.
MİLLÎ
EĞİTİM BAKANI NABİ AVCI (Devamla) – Çok teşekkür ediyorum.
BAŞKAN
– Toparlayın lütfen.
MİLLÎ
EĞİTİM BAKANI NABİ AVCI (Devamla) – FATİH Projesi’yle ilgili, aslında iyi bir
tanıtım fırsatı yakalamıştık ama süre yetmediği için onu bir başka vesileyle
ben yine size uzun uzun anlatırım, FATİH Projesi’ni de. Ama, şu kadarını
söyleyeyim: EBA Projesi, bugün itibarıyla, eğitim teknolojileri alanında
dünyada en çok girilen sitelerin arasına girdi. Şu anda kayıtlı üye sayımız 12
milyonu buldu. 12 milyon öğrencimiz, öğretmenimiz EBA’dan yararlanıyor.
Sayın
Başkan, değerli milletvekilleri; hepinize çok teşekkür ediyorum, saygılar
sunuyorum. (AK PARTİ sıralarından alkışlar) 
BAŞKAN
– Teşekkür ederiz Sayın Bakan.
Sayın
Özel, buyurun.
ÖZGÜR
ÖZEL (Manisa) – Sayın Başkanım, Sayın Bakan kendisi de bilerek, isteyerek,
kasten gensoru önergesinin “haksız isnat, temelsiz iddia” kısmının altını çizip
sonra da üstüne ekledi; eksik, yanlış bilgiler, ideolojik ön yargılar. Bunu
grubumuza yapılan sataşma olarak değerlendiriyoruz. 
Ayrıca, Milletvekilimiz, Sayın Genel Başkan Yardımcımız
Lale Karabıyık’ın ortaya sunmuş olduğu görüşü ve rakamları kendi ifadesinin
dışında ve ona atfen farklı şekilde ifade edip vakıflarla yapılan protokol
sayısını, işte, örneğin İMKB’yle yapılan, borsalarla yapılan protokolleri de
katarak eksik bilgi, hatalı bilgi gibi göstererek onun sözünü ona atfen yanlış
bir şekle dönüştürdü. Lale Hanım’a da şahsı adına, sataşmadan ikişer dakika
hatiplerime söz talep ediyorum efendim. 
BÜLENT
TURAN (Çanakkale) – “Eksik bilgi” bir sataşma ifadesi değildir Sayın Başkan. 
MİLLÎ
EĞİTİM BAKANI NABİ AVCI (Eskişehir) – Eksik bilgi dedim, sataşma değil. 
BAŞKAN
– Şimdi, Sayın Özel…
ÖZGÜR
ÖZEL (Manisa) – Buyurun. 
BAŞKAN
– Sayın Bakan “’Eksik bilgi’ dedim.” diyor. 
MİLLÎ
EĞİTİM BAKANI NABİ AVCI (Eskişehir) – Fazlasını söyledim, sataşmadım. 
ÖZGÜR
ÖZEL (Manisa) – Ama şöyle efendim… Tamam, Sayın Bakanın zaten hakaret ettiğini
söylemiyoruz ama Sayın Bakanı…
BAŞKAN
– Yani, yanlış demediğini ifade etti Sayın Bakan.
MİLLÎ
EĞİTİM BAKANI NABİ AVCI (Eskişehir) – Sizdeki bilgi farklı. 
ÖZGÜR
ÖZEL (Manisa) – Hayır, hayır, şöyle: Hakaret ettiğini söylemiyoruz o konuda.
Hakareti gruba yaptı, ona cevap vereceğiz. 
Şöyle:
Sayın Bakanı televizyondan izleyen vatandaş, Lale Hanım’ın, konusuna hâkim
olmadığı, 200 dediği rakamın 500 çıktığı falan gibi bir algıya kapılıyor. Ne
oluyor? 
BAŞKAN
– Şimdi, o zaman, bu bir hakarete girmiyor. 
ÖZGÜR
ÖZEL (Manisa) – Hakaret değil, şuna giriyor: 69, birinci paragrafta “…veya…”dan
sonra “…sürmüş olduğu fikir kendisine atfen başka bir…”
BAŞKAN
– Sayın Özel, bu talebi -daha önce de söylemiştim- tam şu bahsettiğiniz bu
somut talebi, kişilerin kendisi talepte bulunması gerekiyor. 
ÖZGÜR
ÖZEL (Manisa) – Tabii, tabii, orada haklısınız da…
BAŞKAN
– Bu, özel bir şeydir, eğer şahsa ait bir sataşma var ise bu özeldir ve
kişilerin kendisinin buna talepte bulunması lazım gerekir.
ÖZGÜR
ÖZEL (Manisa) – Tabii, ben, belki… Hani, siz, hanımefendilere, kadınlara
pozitif ayrımcılık yapıyorsunuz haklı olarak, ben de bu gür sesimden Sayın
Genel Başkan Yardımcım istifade etsin diye bir pozitif…
BAŞKAN
– Yardımcı oluyorsunuz. 
ÖZGÜR
ÖZEL (Manisa) – Evet efendim, müsaadenizle. 
BAŞKAN
– Peki.
Sayın
Karabıyık, buyurun, iki dakika. (CHP sıralarından alkışlar) 
IX.- SATAŞMALARA İLİŞKİN KONUŞMALAR (Devam)
5.- Bursa Milletvekili Lale Karabıyık’ın, Millî Eğitim
Bakanı Nabi Avcı’nın (11/8) esas numaralı Gensoru Önergesi üzerinde Hükûmet
adına yaptığı konuşması sırasında şahsına sataşması nedeniyle konuşması
LALE
KARABIYIK (Bursa) – Sayın Başkan, değerli milletvekilleri; az önce, ben burada
ifade ederken sizler zaten yoktunuz, rakamları filan bilmiyorsunuz, onun için
itiraz etmenize de gerek yok. 
Evet,
Sayın Bakan, siz 500 küsur olarak söylediniz ancak ben vakıflarla yapılan
protokollerinizi söyledim. 
MİLLÎ
EĞİTİM BAKANI NABİ AVCI (Eskişehir) – Ben de düzelttim, fazlasını söyledim. 
LALE
KARABIYIK (Devamla) – TÜRKSAT’la olan, borsayla olan protokollerden zaten
bahsetmedim. Bu, vakıfların illegal açtığı yurtlar konusuna girdiğimiz zaman
“Millî Eğitimin yerini almaya çalışıyorlar.” dediğim için buna değindim. 
Bir
başka nokta, yatırım bütçesinden bahsettiniz ama bu, personel giderlerinin
arttığı bütçedir. Yatırım bütçesi olarak Millî Eğitimin bütçesinin
artırıldığını söylediğiniz. Bence, bu, yanlış ifade. Bütçeden ayrılan pay
artmıştır ama yatırım bütçesine gitmemiştir. Artan minimal bir başarı, devlet
okullarından değil, özel okullardan dolayı meydana gelmiştir, bunun da altını
çizmek istiyorum. 
MİLLÎ
EĞİTİM BAKANI NABİ AVCI (Eskişehir) – Bizim verdiğimiz teşviklerle oldu o. 
LALE
KARABIYIK (Devamla) – Ayrıca, biz Karaman’daki olayı izledik, komisyon üyeleri
de izlediler ve burada ailelerin ve çocukların şahıslarına zarar gelmemesine
son derece dikkat ettik. Buradaki olaylar herkesin gözü önüne serilmiştir.
Burada sanık da çocuklar da ifadelerinde nerede kaldıklarını ve kimlerin
sorumlu olduğunu açıkça belirtmiştir. Onun için, ben bütün vekillere
söylüyorum, bunun çok net araştırılması lazım. Bizim burada haksız olarak ileri
sürdüğümüz hiçbir şey yok. Haklılığımız zaten dünkü mahkemede ortaya çıkmıştır.
Sanığın, ağzından, nerede kaldığını, orada çocuklarla tek başına kaldığını,
başka kimsenin olmadığını ve erzakların nereden geldiğini de çok net ifade
ettiğini bir kez daha söylüyorum.
En
üzüldüğüm şey de sanık suçunu reddetmiştir, bu 10 çocuğun kendi arasında böyle
bir şey yaptığını ifade etmiştir; en üzücü olan yönü de buydu. 
Ben
denetimsizliği ve illegalliği bir kez daha gözler önüne sermek için bu konuya
değindim. 
Teşekkürler.
(CHP sıralarından alkışlar)
BAŞKAN
– Teşekkür ederim.
ÖZGÜR
ÖZEL (Manisa) – Grup adına…
BAŞKAN
– Sayın Özel, yalnız, Sayın Usluer bu konuyla ilgili cevap verdi zaten.
ÖZGÜR
ÖZEL (Manisa) – Sayın Başkan, şöyle: Grup adına ve üstüne koyarak… Dedim ya
“Eksik, yanlış bilgi, ideolojik önyargı.” dedi, sadece “haksız isnat, temelsiz
iddia”yla bırakmadı. Hatta şöyle de dedi, dedi ki…
BAŞKAN
– “İdeolojik” olabilir, ne var bunda? Hakaret değil ki bu.
ÖZGÜR
ÖZEL (Manisa) – Efendim, dedi ki şöyle: “Hatta, şimdi söyleyeceklerimi de
Başkan öyle değerlendirir, size de iki dakika verir, merak etmeyin.” 
MİLLÎ
EĞİTİM BAKANI NABİ AVCI (Eskişehir) – İroni yaptım ya! İroni de mi yapmayalım?
ÖZGÜR
ÖZEL (Manisa) – Yani, bu kadar ne yaptığını bilerek sataşıyor.
BAŞKAN
– Ama yani o bir espriydi.
ÖZGÜR
ÖZEL (Manisa) – Ama, ne yaptığını bilerek sataşıyor efendim.
BAŞKAN
– O gerçekten espriydi.
ÖZGÜR
ÖZEL (Manisa) – Sayın Bakan, size ilave süre verilsin diye gayret ettim, siz
benim süreme engel olmaya çalışıyorsunuz.
MİLLÎ
EĞİTİM BAKANI NABİ AVCI (Eskişehir) – Özgür Bey, ironi yapmayalım mı?
BAŞKAN
– O bir espriydi ama.
ÖZGÜR
ÖZEL (Manisa) – Ama, yok efendim, hakikaten…
MİLLÎ
EĞİTİM BAKANI NABİ AVCI (Eskişehir) – Peki, bir daha size ironi yapmam.
BAŞKAN
– Ve bu, aynı anlamdaki eleştiri olarak gördüğünüz konuya…
ÖZGÜR
ÖZEL (Manisa) – Gerçekten, samimiyetle şunu söylüyorum…
BAŞKAN
– …Sayın Usluer cevap verdi ama madem bugün…
ÖZGÜR
ÖZEL (Manisa) – Samimiyetle söylüyorum, bakın…
BAŞKAN
– Bir dakika, müsaade et.
ÖZGÜR
ÖZEL (Manisa) – Buyurun.
BAŞKAN
– Madem Sayın Usluer’e veriyorsunuz söz hakkınızı, o zaman biz de onu davet
edelim, iki dakika süre verelim.
ÖZGÜR
ÖZEL (Manisa) – Teşekkür ederim.
BAŞKAN
– Buyurun. (CHP sıralarından alkışlar) 
6.- Eskişehir Milletvekili Gaye Usluer’in, Millî Eğitim
Bakanı Nabi Avcı’nın (11/8) esas numaralı Gensoru Önergesi üzerinde Hükûmet
adına yaptığı konuşması sırasında CHP Grubuna sataşması nedeniyle konuşması
GAYE
USLUER (Eskişehir) – Teşekkür ederim Sayın Başkan.
Ben
Sayın Bakanımızın son sözlerinden alıntı yaparak başlayacağım. Israrla,
öğretmene verilen ceza ve görevden alınması üzerinde durdu Sayın Bakan. Ben tek
bir soru sormak istiyorum bununla ilgili: Ensar Vakfı ve KAİMDER’le ilgili suç
duyurusunda bulundunuz mu, bundan sonra nasıl bir süreç işletmeyi
düşünüyorsunuz Sayın Bakan? (CHP sıralarından alkışlar)
Sayın
Bakan, “Eksik bilgiler.” dediniz, bunun için teşekkür ediyorum, gerçekten
bilgiler eksik. Aslında, ben burada yüce heyetimize bir konferans verebilecek
kadar millî eğitim konusunda doluyum, isterseniz ve uygun görürseniz bu
bilgileri sizlere de aktarmaya, sizlerle de paylaşmaya hazırım. (CHP
sıralarından alkışlar)
Okullaşma
oranlarının ne kadar yükseldiğini söylediniz, kız çocuklarının ne kadar yüksek
oranda okullaştığını söylediniz. Verdiğiniz rakamlar doğru, bunlara
katılıyorum. Ancak, OECD ülkeleri arasında yapılan çalışmalarda okula
devamsızlık oranının en yüksek olduğu ülkenin, 1’inci sırada olan ülkenin yüzde
54’lük oranının da bize ait olduğunu bilmiyor olamayacağınızı düşünüyorum.
PISA
sonuçlarıyla ilgili, 2002-2016 yılları arasında başarı grafiğinin arttığını
söylediniz. Evet, 2002-2016 arasında yüzde 3 oranında başarımız arttı;
matematikte 2016 yılında hâlâ 45’inci sıradayız, kutluyorum.
Teşekkür
ederim. (CHP sıralarından alkışlar)
MİLLÎ
EĞİTİM BAKANI NABİ AVCI (Eskişehir) – 2016 daha açıklanmadı.
BAŞKAN
– Sayın milletvekilleri, Millî Eğitim Bakanı Nabi Avcı hakkında…
MİLLÎ
EĞİTİM BAKANI NABİ AVCI (Eskişehir) – Sayın Başkan…
BAŞKAN
– Söz mü istemiştiniz?
MİLLÎ
EĞİTİM BAKANI NABİ AVCI (Eskişehir) – Ben de şimdi cevap vermek zorunda değil
miyim?
BAŞKAN
– İstiyorsanız tabii ki. 
MİLLÎ
EĞİTİM BAKANI NABİ AVCI (Eskişehir) – Ben cevap vereyim. 
BAŞKAN
– Buyurun, size de iki dakika verelim Sayın Bakanım. (AK PARTİ sıralarından
alkışlar)
MEHMET
NACİ BOSTANCI (Amasya) – Genel Kurul takdir edecek Sayın Bakanım.
BAŞKAN
– Buyurun. 
7.- Millî Eğitim Bakanı Nabi Avcı’nın, Eskişehir
Milletvekili Gaye Usluer’in sataşma nedeniyle yaptığı konuşması sırasında
şahsına sataşması nedeniyle konuşması
MİLLÎ
EĞİTİM BAKANI NABİ AVCI (Eskişehir) – Sayın Başkan, değerli milletvekili
arkadaşlarım; grubumun bütün psikolojik baskısına rağmen iki cümle söyleyeyim. 
Şimdi,
tabii, burada her şeyi sonuna kadar konuşabilecek durumda değiliz, zaten süre
sınırlı. Dolayısıyla, benim herhangi bir konuşmacının eksik bilgi verdiğini
söylemem hakaret değil. Ben de eksik bilgi veriyorum. Şu anda, vermek istediğim
bilgilerin pek çoğu elimde kaldı, söyleyemedim. Süre yetersizliği nedeniyle ben
de birçok bilgiyi sizlerle paylaşamadım. Onun için zaten dedim ki elimizde
dosya var, bu dosyadaki vakıflarla ilgili, diğer kamu kuruluşlarıyla ilgili
kimlerle ne yapıldı, hangi amaçla yapıldı, kapsamında ne var, bunların
protokollerinin hepsini sizlere okumaya kalksam 540 protokolü günlerce okumam
lazım. Dolayısıyla, süre yetersizliği nedeniyle eksik bilgi veriyoruz. Yanlış
bilgi ya bilmemekten olabilir, yanlış biliyor olmaktan olabilir ya da kasıtlı
olabilir. Ben kasıt olduğunu düşünmüyorum. 
MİLLÎ
SAVUNMA BAKANI İSMET YILMAZ (Sivas) – Eksik bilgiden kaynaklanıyor.
MİLLÎ
EĞİTİM BAKANI NABİ AVCI (Devamla) – Yanlış bilginin kasıtsız olduğu
düşüncesiyle düzeltmeye çalışıyorum. 
Hepinize
saygılar sunuyorum. İyi çalışmalar diliyorum. (AK PARTİ sıralarından alkışlar)
BAŞKAN
– Teşekkür ederim Sayın Avcı.
X.- GENSORU (Devam)
A) Ön Görüşmeler (Devam)
1.- CHP Grubu adına Grup Başkan Vekilleri İstanbul
Milletvekili Engin Altay, Ankara Milletvekili Levent Gök ve Manisa Milletvekili
Özgür Özel'in, eğitim ve öğretim faaliyetlerinin niteliğini düşürdüğü ve
çocuklara yönelik istismar vakalarının artmasına neden olduğu iddiasıyla Millî
Eğitim Bakanı Nabi Avcı hakkında gensoru açılmasına ilişkin önergesi (11/8)
(Devam)
BAŞKAN
– Millî Eğitim Bakanı Nabi Avcı hakkındaki gensoru önergesinin gündeme alınıp
alınmayacağı hususundaki görüşmeler tamamlanmıştır. Şimdi gensoru önergesinin
gündeme alınıp alınmayacağı hususunu oylarınıza sunacağım.
Gensoru
önergesinin gündeme alınmasını kabul edenler... Kabul etmeyenler... Gensoru
önergesinin gündeme alınması kabul edilmemiştir. (AK PARTİ sıralarından
alkışlar)
Birleşime
on dakika ara veriyorum.
Kapanma Saati: 18.49
DÖRDÜNCÜ OTURUM
Açılma Saati: 19.06
BAŞKAN: Başkan Vekili Ayşe Nur BAHÇEKAPILI
KÂTİP
ÜYELER: Mustafa AÇIKGÖZ (Nevşehir), Ali Haydar HAKVERDİ (Ankara)
----- 0 -----
BAŞKAN
– Sayın milletvekilleri, Türkiye Büyük Millet Meclisinin 77’nci Birleşiminin
Dördüncü Oturumunu açıyorum.
Gündemin
“Kanun Tasarı ve Teklifleri ile Komisyonlardan Gelen Diğer İşler” kısmına
geçiyoruz. 
1’inci
sırada yer alan, Cezaî Konularda Uluslararası Adlî İşbirliği Kanunu Tasarısı ve
Adalet Komisyonu Raporu’nun görüşmelerine kaldığımız yerden devam edeceğiz. 
XI.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER
A) Kanun Tasarı ve Teklifleri
1.- Cezaî Konularda Uluslararası Adlî İşbirliği Kanunu
Tasarısı (1/695) ve Adalet Komisyonu Raporu (S. Sayısı: 278) (x)
BAŞKAN
– Komisyon? Burada. 
Hükûmet?
Burada. 
Geçen
birleşimde, İç Tüzük’ün 91’inci maddesine göre temel kanun olarak görüşülen 278
sıra sayılı Kanun Tasarısı’nın birinci bölümünde yer alan 12’nci maddesi kabul
edilmişti. 
Şimdi,
13’üncü madde üzerinde üç önerge vardır, onları işleme alacağız. 
Önergeleri
okutuyorum:
Türkiye Büyük Millet Meclisi Başkanlığına
Görüşülmekte olan 278 sıra sayılı Cezaî Konularda
Uluslararası Adlî İşbirliği Kanunu Tasarısı’nın 13’üncü maddesinin (1)’inci
fıkrasındaki “lüzum görmesi” ibaresinin “gerek görmesi” olarak değiştirilmesini
arz ve teklif ederiz.
 
 İsmail Faruk Aksu Erhan
Usta Kadir Koçdemir
 İstanbul Samsun Bursa
 
 Baki Şimşek Kamil
Aydın
 Mersin Erzurum

Türkiye Büyük Millet Meclisi
Başkanlığına
278 sıra sayılı Cezaî Konularda Uluslararası Adlî
İşbirliği Kanunu Tasarısı’nın 13’üncü maddesinin madde başlığındaki ve (1)’inci
fıkrasındaki “Merkezî Makam” ibaresinin “HSYK” olarak değiştirilmesini arz ve
teklif ederiz.
 
 Cemal Okan Yüksel Musa
Çam Lale Karabıyık
 Eskişehir  İzmir Bursa
 
 Tahsin Tarhan Selina
Doğan Mehmet Gökdağ
 Kocaeli İstanbul Gaziantep
  
 Vecdi Gündoğdu Bülent
Öz
 Kırklareli Çanakkale
Türkiye Büyük Millet Meclisi Başkanlığına
Görüşülmekte
olan 278 sıra sayılı Cezaî Konularda Uluslararası Adlî İşbirliği Kanunu
Tasarısı’nın 13’üncü maddesinin (1)’inci fıkrasının aşağıdaki şekilde değiştirilmesini
arz ve teklif ederiz.
“(1)
Merkezî Makam, iade taleplerini iş bu Kanunun 10. ve 11. maddelerine göre
inceleyerek, lüzum görmesi hâlinde ek bilgi ve belge talebinde bulunabilir ve
gerekli şartları taşımayan talepleri reddeder.
 
 İdris Baluken Mahmut
Toğrul Mehmet Emin Adıyaman
 Diyarbakır Gaziantep Iğdır

 Mahmut Celadet Gaydalı Mehmet
Ali Aslan Meral Danış Beştaş
 Bitlis Batman Adana 

BAŞKAN
– Okunan son önergeye Komisyon katılıyor mu?
ADALET
KOMİSYONU SÖZCÜSÜ ALİ ÖZKAYA (Afyonkarahisar) – Katılmıyoruz Sayın Başkan.
BAŞKAN
– Hükûmet?
MİLLÎ
SAVUNMA BAKANI İSMET YILMAZ (Sivas) – Katılmıyoruz.
BAŞKAN
– Önerge üzerinde Adana Milletvekili Sayın Meral Danış Beştaş konuşacak.
Buyurun
Sayın Danış Beştaş. (HDP sıralarından alkışlar)
MERAL
DANIŞ BEŞTAŞ (Adana) – Sayın Başkan, değerli milletvekilleri; hepinizi saygıyla
selamlıyorum.
Cezaî
Konularda Uluslararası Adlî İşbirliği Kanunu Tasarısı’nın 13’üncü maddesiyle
ilgili söz almış bulunmaktayım. 
Bu
kanunla ilgili düşüncelerimizi, eleştirilerimizi ve önerilerimizi sunmuştuk;
daha devam edeceğiz diğer maddelerle ilgili durumlara, önerilerimize fakat
sizlerle, Türkiye’deki basın özgürlüğüyle ilgili son verileri paylaşmak
istiyorum. Türkiye'nin sıralaması niye bu kadar gerilerde ve gerçekten
basın-yayın özgürlüğü konusunda gelişme mi var, gerileme mi var, bunu gerçekten
tartışmaya ihtiyacımız var çünkü şu anda, Avrupa Birliğine uyum yasalarını
yetiştirmeye çalışıyor Türkiye Büyük Millet Meclisi. Her ne kadar muhalefet
partilerinin hiçbir önerisi, hiçbir önergesi kabul edilmese de asıl önemli
olanın, bu uyum sürecinde, sadece yasaların çıkması değil, Avrupa Birliğinin
son raporunun dikkate alınması ve uygulama ile mevzuatın uyumunu gözetmek
olduğunu bir kez daha ifade etmek istiyoruz. 
Şimdi,
şu anda, hâlihazırda, bugün itibarıyla Türkiye’de toplam 35 basın emekçisi
tutuklu durumda. Bu 35 basın emekçisinin 8’i Dicle Haber Ajansı üyesi, mensubu.
Bugün itibarıyla, Karlıova’da DİHA Muhabiri Doğan Akdamar yine gözaltına
alındı. Tutuklu gazeteciler, DİHA’nın muhabirleri: Meltem Oktay, Nuri Akman,
Muhammed Doğru, Mazlum Dolan, Nazım Daştan, Nedim Oruç, Feyyaz Irmak ve Ziya
Ataman. Şimdi, bu tutuklamaların tümü, basın emekçilerinin, DİHA’nın haber
yapmasını önlemek aslında; gerçek haberlerin halka, kamuoyuna, dünyaya ulaşmasını
engellemek amaçlı çünkü bütün dava dosyaları, soruşturmalar ve sorulan sorular
kendilerinin yaptıkları haberlerle ilgili, hakikatleri halka ulaştırmakla
ilgili. 
Basının
haber yapma hakkını engellemek için DİHA’ya sadece son sekiz ayda 35 kez,
dünyanın ilk kadın haber ajansı olan, aslında biz kadınların gururu olan
JİNHA’ya ise 5’inci kezdir erişim engeli konulmuştur. 
Şimdi,
bu basına baskılar konusunda tabii ki rakamlar çok ciddi. Toplamda 106.212 site
hâlen yasaklı ve listenin başında Kürt ve muhalif haber kaynakları maalesef
önde gidiyorlar.
Dicle
Haber Ajansına ait İnternet sitesi 35’inci kez kapatılırken Rusya merkezli
Sputnik Haber Ajansına ait sitenin 31 dilde yayın yapan bölümlerinin tümüne
erişim yasağı getirildi. İktidarın uyguladığı ekonomik baskılara rağmen yayın
yapmaya devam eden kurumlar, bu sefer de cezalar ve farklı baskılarla karşı
karşıya kalıyor. Örneğin, İMC TV’nin keyfî bir kararla, savcılığa verilen bir
talimatla ya da verilen bir sinyalle ya da başka bir yöntemle, tümüyle keyfî bir
şekilde TÜRKSAT uydusundan indirildiğini hatırlıyorsunuz, bu Meclisten bunu
defalarca ifade ettik. 
Yine,
özellikle çatışma alanlarında şu anda insanlığa karşı işlenen ağır suçları
haber yaptığı için Özgür Gün TV, Azadi TV, Jiyan TV ve Van TV’ye RTÜK tarafından
ceza verildi. Tabii, kayyum atamaları da Türkiye tarihinde yine ilklerden
birini oluşturuyor. Muhalif basını sindirmek amacıyla yapılan operasyonlar
kapsamında Bugün TV, Bugün gazetesi, Zaman gazetesi gibi kurumlara da kayyum
atandığını not etmek isteriz. Bu, tabii ki Paris’te, Sınır Tanımayan
Gazeteciler Örgütü (RSF)’nin de gündeminde olan bir mesele; örneğin, 2014 dünya
basın özgürlüğü sıralamasında Türkiye’yi 180 ülke içerisinde 154’üncü sırada
gösterdi. Yani, bu sıralamalar yıldan yıla, maalesef, bir iyileşme göstermedi.
Diğer yıllara gelmeden önce, örneğin, 2005 yılında 98’inci sırada yer alan
Türkiye o günden bugüne tam 56 sıra gerilemiş durumdadır. 3 Mayıs 2014 Dünya
Basın Özgürlüğü Günü’nde Freedom House tarafından açıklanan raporda, yine, 14 sıra
gerileyerek 134’üncü sıraya gelmişti. Bu yıl da Dünya Basın Örgütünün basın
özgürlüğüne ilişkin karnesinde Türkiye 180 ülke arasında, maalesef, 151’inci
sırada yer alıyor. 
Basın,
medya en güçlü denetim aygıtlarından biridir; halkın haber alma hakkı, hakikatlere
ulaşma hakkı. Bunun bu şekilde engellendiğini ve demokrasinin çok önemli bir
ayıbı olarak orta yerde durduğunu Meclisle paylaşmak istiyorum.
Saygılar
sunuyorum (HDP sıralarından alkışlar) 
BAŞKAN
– Teşekkür ederim Sayın Danış Beştaş.
Öneriyi
oylarınıza sunuyorum…
İDRİS
BALUKEN (Diyarbakır) – Karar yeter sayısı…
BAŞKAN
– Karar yeter sayısı arayacağım.
Kabul
edenler… Kabul etmeyenler…
Elektronik
yapalım.
İki
dakikalık süre veriyorum.
(Elektronik
cihazla oylamaya başlandı)
İDRİS
BALUKEN (Diyarbakır) – Sayın Başkan, 80 kişi yok burada ya, elektronikliği yok
yani.
BAŞKAN
– Birisi “Var.” diyor, birisi “Yok.” diyor kâtip üyelerin, mecburum bunu
yapmaya.
İDRİS
BALUKEN (Diyarbakır) – Ama, yani kâtip üyeler biraz dikkatli olsunlar.
BAŞKAN
– Mecburum bunu yapmaya Sayın Baluken.
UĞUR
AYDEMİR (Manisa) – Garanti olsun işte, elektronik. Şüpheye yer yok. 
(Elektronik
cihazla oylamaya devam edildi)
BAŞKAN
– Karar yeter sayısı yoktur.
Birleşime
beş dakika ara veriyorum.
Kapanma Saati: 19.17
BEŞİNCİ OTURUM
Açılma Saati: 19.22
BAŞKAN: Başkan Vekili Ayşe Nur BAHÇEKAPILI
KÂTİP
ÜYELER: Mustafa AÇIKGÖZ (Nevşehir), Ali Haydar HAKVERDİ (Ankara)
----- 0 -----
BAŞKAN – Sayın
milletvekilleri, Türkiye Büyük Millet Meclisinin 77’nci Birleşiminin Beşinci
Oturumunu açıyorum.
278 sıra sayılı Kanun Tasarısı’nın 13’üncü maddesi
üzerinde Adana Milletvekili Meral Danış Beştaş ve arkadaşlarının vermiş olduğu
önergenin oylamasında karar yeter sayısı bulunamamıştı.
Şimdi,
önergeyi tekrar oylarınıza sunacağım ve karar yeter sayısı arayacağım: Kabul
edenler... Kabul etmeyenler...
Karar
yeter sayısı vardır, önerge kabul edilmemiştir. 
278
sıra sayılı Kanun Tasarısı’nın görüşmelerine kaldığımız yerden devam ediyoruz.
Komisyon
burada.
Hükûmet
burada.
VII.- BAŞKANLIĞIN GENEL KURULA SUNUŞLARI (Devam)
B) Çeşitli İşler
1.- Başkanlıkça, Fas ile Türkiye arasındaki diplomatik
ilişkilerin kuruluşunun 60’ıncı yılı münasebetiyle Türkiye-Fas Dostluk Grubunun
davetlisi olarak Genel Kurulu ziyaret eden Türkiye'de öğrenim gören Faslı
öğrencilere “Hoş geldiniz.” denilmesi
BAŞKAN
– Sayın milletvekilleri, Fas ile Türkiye arasındaki diplomatik ilişkilerin
kuruluşunun 60’ıncı yılı münasebetiyle Türkiye-Fas Dostluk Grubunun davetlisi
olarak Parlamentomuzu ziyaret eden, Türkiye'de öğrenim gören Faslı
öğrencilerimiz şu anda balkondadırlar, kendilerine hoş geldiniz diyoruz.
(Alkışlar) 
XI.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
1.- Cezaî Konularda Uluslararası Adlî İşbirliği Kanunu
Tasarısı (1/695) ve Adalet Komisyonu Raporu (S. Sayısı: 278) (Devam)
BAŞKAN
– Diğer önergeyi okutuyorum:
Türkiye Büyük Millet Meclisi Başkanlığına
278 sıra sayılı Cezaî Konularda Uluslararası Adlî
İşbirliği Kanunu Tasarısı’nın 13’üncü maddesinin madde başlığındaki ve (1)’inci
fıkrasındaki “Merkezi Makam” ibaresinin “HSYK” olarak değiştirilmesini arz ve
teklif ederiz. 
Vecdi Gündoğdu (Kırklareli)
ve arkadaşları
BAŞKAN
– Komisyon önergeye katılıyor mu?
ADALET
KOMİSYONU SÖZCÜSÜ ALİ ÖZKAYA (Afyonkarahisar) – Katılmıyoruz Sayın Başkan.
BAŞKAN
– Hükûmet?
MİLLÎ
SAVUNMA BAKANI İSMET YILMAZ (Sivas) – Katılmıyoruz.
BAŞKAN
– Önerge üzerinde Kırklareli Milletvekili Sayın Vecdi Gündoğdu konuşacak. (CHP
sıralarından alkışlar) 
VECDİ
GÜNDOĞDU (Kırklareli) – Sayın Başkan, sayın milletvekilleri; 13’üncü madde
hakkında söz almış bulunuyorum, hepinize saygılar sunuyorum.
Sizler
de takdir edersiniz ki günlerdir, Hükûmetin Meclis gündemine getirdiği
tasarılar hakkında çalışıyoruz. Yaptığımız çalışmalarla Hükûmet, sözde, daha
adaletli bir Türkiye, daha adaletli bir düzen kurulacağını ifade ediyor. On üç
yıllık Adalet ve Kalkınma Partisinin uygulamaları sonunda bugün hepinize ve
bizleri dinleyen vatandaşlarımıza da bir soru sormak istiyorum: 
Sayın
milletvekilleri, on üç yıl öncesine göre ülkemizde daha adaletli bir düzen
kurdunuz mu? Vatandaşlarımızın ve sizlerin adalete, yargıya olan güveni on üç
yıl öncesine göre daha arttı mı? Lütfen, elinizi vicdanınıza koyarak soruma
içsel dünyanızda cevap veriniz. 78 milyonluk ülkemizde “Yargıya, adalete gönül rahatlığıyla
güveniyorum.” diyebilecek bir kişi bulmak mümkün mü acaba diye sizlere
soruyorum. Cumhurbaşkanının “Anayasa Mahkemesinin kararlarını ben tanımıyorum.”
dediği bir ülkede, sıradan bir vatandaşın “On üç yıl öncesine göre daha
adaletli bir ülkede yaşıyoruz.” demesini, “Ben yargıya güveniyorum.” demesini
beklemek hayaldir sayın milletvekilleri. “Yargıyı bağımsız hâle getiriyoruz.”
diye Anayasa değişikliği yapan bu iktidar, fazla değil sadece üç dört yıl sonra
“Olmadı, yapamadık, bizi kandırdılar.” diye feryat etmedi mi? “Yargı
bağımsız.”, “Hâkim ve savcılar tarafsız.” diye bağıran Adalet ve Kalkınma
Partisi iktidarı, 17-25 Aralık yolsuzluk operasyonları sonrası soruşturmayı
sürdüren savcıları, hâkimleri bir gecede değiştirmedi mi? Ergenekon, Balyoz soruşturmaları
sürerken “Yargıya müdahale edilmesin, tarafsız yargı gereğini yapıyor.” diyen
bu Hükûmet değil miydi? On üç yıllık Adalet ve Kalkınma Partisi iktidarları
boyunca haksız yere cezaevlerine atılan, yıllarca hukuksuz bir şekilde
yaşamları karartılan gazetecilere, akademisyenlere, Türk Silahlı Kuvvetleri
mensuplarına, Emniyet teşkilatı mensuplarına yapılanlar mı adalet?
Dokunulmazlık teklifini Meclise getirirken 17-25 Aralık soruşturmalarının baş
mimarlarını hâlâ korumaya çalışmak, onları kapsam dışına almak mıdır adalet?
Sayın
milletvekilleri, 1 milyonu aşan taşeron işçiye özlük haklarının kaybolmadığı,
kıdem tazminatı haklarına kavuştuğu daimî kadronun hâlâ verilmemesi mi adalet?
Yıllardır Millî Eğitim Bakanlığının kapısını aşındıran yüz binlerce atanamayan
öğretmenin çektiği ızdırap mı adalet? Eğitimde, gelir dağılımında, sağlıkta
yaşattığınız eşitsizlikler, kayırmacılıklar, yaptığınız ayrımcılıklar, bunlar
mıdır adalet? Zengini daha zengin, fakiri daha fakir ve muhtaç hâle getirmeniz
mi adalet? (CHP sıralarından alkışlar) 
Küçük
esnafı AVM’lere, üreticiyi, çiftçiyi, köylüyü sanayiciye ezdirmek mi sizin
adaletiniz? Yenilenebilir enerjiden uzaklaşarak üçüncü nükleer enerji
santralini, eşsiz coğrafyaya sahip kendi ilim Kırklareli’min, Trakya’nın göbeğine,
longoz ormanlarına kurmayı planlamak mı sizin adaletiniz? 
Ankara’nın,
İstanbul’un merkezine kadar gelme cesaretini gösteren canlı bombaların, içerisi
bomba yüklü araçların karşısında çaresiz kalan Hükûmetin, uyguladığı dış
politika sayesinde sınırlarımızın kevgire dönmesi midir adalet? Yoksa, terör
örgütü mensuplarının cirit attığı, istediğini durdurup aradığı, kimlik sorduğu,
vergi topladığı bir düzenin olduğu şehirlerde, köylerde yaşamak zorunda kalan
vatandaşlarımızın içerisine sürüklendiği ortam mıdır adalet? Eksik kalsın sizin
adaletiniz! 
Saygılar
sunuyorum.
Teşekkür
ediyorum. (CHP sıralarından alkışlar)
BAŞKAN
– Teşekkür ederim.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer
önergeyi okutuyorum: 
Türkiye Büyük Millet Meclisi Başkanlığına
Görüşülmekte
olan 278 sıra sayılı Cezaî Konularda Uluslararası Adlî İşbirliği Kanunu
Tasarısı’nın 13’üncü maddesinin (1)’inci fıkrasındaki “lüzum görmesi”
ibaresinin “gerek görmesi” olarak değiştirilmesini arz ve teklif ederiz.
Kamil Aydın (Erzurum) ve arkadaşları
BAŞKAN
– Komisyon önergeye katılıyor mu?
ADALET
KOMİSYONU SÖZCÜSÜ ALİ ÖZKAYA (Afyonkarahisar) – Katılmıyoruz Sayın Başkan.
BAŞKAN
– Hükûmet?
MİLLÎ
SAVUNMA BAKANI İSMET YILMAZ (Sivas) – Katılmıyoruz.
BAŞKAN
– Önerge üzerinde Balıkesir Milletvekili Sayın İsmail Ok konuşacak. 
Buyurun
Sayın Ok. (MHP sıralarından alkışlar)
İSMAİL
OK (Balıkesir) – Sayın Başkan, saygıdeğer milletvekilleri; 278 sıra sayılı
Cezaî Konularda Uluslararası Adlî İşbirliği Kanunu Tasarısı’nın 13’üncü maddesi
üzerine verilen değişiklik önergesi hakkında grubumuz adına söz almış
bulunmaktayım. Bu vesileyle, yüce heyetinizi saygıyla selamlıyorum.
Malum
olduğunuz üzere, yarından sonra 23 Nisan. 23 Nisan, Türkiye Büyük Millet
Meclisinin ilk toplandığı gündür ve son derece anlamlı, tarihî bir gündür. Gazi
Meclisimiz ilk defa 23 Nisan 1920’de toplanmıştır. 23 Nisan, Türk milletinin
egemenlik yetkisini kullanmaya başladığı gündür. Bunun için, böylesi önemli ve
anlamlı bir günü Türkiye Cumhuriyeti’nin kurucusu Gazi Mustafa Kemal Atatürk
bütün çocuklara armağan etmiştir.
Sözlerimin
başında, dünyanın en kıymetli hazinelerinden daha değerli olan, göz bebeğimiz,
istikbalimiz, istiklalimiz, bugünün küçüğü, yarının büyüğü bütün çocuklarımızın
23 Nisan Ulusal Egemenlik ve Çocuk Bayramı’nı kutluyorum ve gözlerinden
öpüyorum.
İlk
defa 23 Nisan 1920’de toplanan Birinci Meclis, 15 Nisan 1923’te son kez
toplanmıştır ve Birinci Meclis Türkiye Cumhuriyeti devletinin kurucu iradesini
temsil etmektedir. Buradan, Türkiye Cumhuriyeti’ni kuran iradeyi temsil eden
bütün vekillerimizi ve özellikle Gazi Mustafa Kemal Atatürk ve silah
arkadaşlarını rahmet, minnetle bir kez daha yâd ediyorum.
Şimdi,
esas gündemimize geçiyorum. Gerçekten, üzerinde konuştuğumuz kanun tasarısı son
derece önemlidir. Dünya, günümüzde, tabiri caizse bir köy kadar küçüktür.
Çağımız bilgi çağıdır. Dolayısıyla, suçlarla ilgili çeşitlilik ve yöntemler de
hızla değişmektedir. Bunun için, uluslararası böyle bir anlaşmanın yapılması
son derece elzem ve yararlıdır. Fakat, böyle önemli bir tasarı bizim
Hükûmetimizin kendi iradesiyle mi Meclise gelmiştir yoksa Avrupa Birliği istedi
diye mi? Maalesef, Avrupa Birliğinin dayatmasıyla bu tasarı Türkiye Büyük
Millet Meclisinin gündemine gelmiştir. Her ne kadar bazen Hükûmet yetkilileri,
Başbakanımız Avrupa Birliğine efelense de Avrupa Birliğinin bu talepleri
kendileri tarafından, maalesef, emir telakki edilmektedir. İşte, Avrupa
Birliğinin bütün ülkelerinde bölücü hainler -hepimiz televizyonlardan, tabiri
caizse, naklen görüyoruz- çadırlar kuruyor; onların himayesi altında o şehir
senin, bu ülke benim geziyorlar; maalesef Türkiye'nin hiçbir yaptırımı yok. 
Yine,
sözde bizim hayırsever iş adamımız Reza Zarrab Amerika’da tutuklandı. Bu kanun
çıktığında, acaba bu kanun uygulamaya girdiğinde bu ülkeler üzerinde
Türkiye'nin ne gibi yaptırımı olacaktır? 
Bu
kanunlarla AKP Hükûmeti gündemi değiştirmeye çalışmaktadır. Biz, AKP Hükûmetinden
Türk milletinin gerçek sorunları olan yoksulluk başta olmak üzere, işsizlik ve
ülkemizin bütün sosyal kesimlerinin bütün sorunlarını halletmesini talep
etmekteyiz. Bu vesileyle, bizler Milliyetçi Hareket Partisi olarak genel olarak
bütün uluslararası anlaşmaları, Türkiye'nin ve Türk milletinin menfaatine olan
anlaşmaları her daim destekliyoruz ama böyle, dayatmalarla Türkiye Büyük Millet
Meclisinin gündemine getirilmesini de asla kabul etmediğimizi ifade etmek
istiyorum.
Tekrar
büyük Türk milletini temsil eden bütün vekillerimizi saygıyla selamlıyorum.
(MHP sıralarından alkışlar)
BAŞKAN
- Teşekkür ederim Sayın Ok.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir. 
14’üncü
maddede üç adet önerge vardır, okutuyorum: 
Türkiye Büyük Millet Meclisi Başkanlığına
Görüşülmekte
olan 278 sıra sayılı Cezaî Konularda Uluslararası Adlî İşbirliği Kanunu
Tasarısı’nın 14’üncü maddesinin (1)’inci fıkrasındaki “ilgili devletin talebi
ve” ibaresinin “ilgili devletin talepte bulunması” şeklinde değiştirilmesini
arz ve teklif ederiz. 

İsmail Faruk Aksu Erhan
Usta  Kadir Koçdemir
İstanbul  Samsun Bursa
Kamil Aydın Baki
Şimşek
Erzurum Mersin
Türkiye Büyük Millet Meclisi Başkanlığına
278
sıra sayılı Cezaî Konularda Uluslararası Adlî İşbirliği Kanunu Tasarısı’nın
14’üncü maddesinin 1’inci fıkrasındaki “Merkezi Makamın uygun bulması”
ibaresinin “HSYK’nın uygun bulması” olarak değiştirilmesini arz ve teklif
ederiz. 

 Cemal Okan Yüksel Musa
Çam Lale Karabıyık
 Eskişehir  İzmir Bursa

 Tahsin Tarhan Bülent Öz Selina
Doğan Mehmet Gökdağ
 Kocaeli  Çanakkale İstanbul Gaziantep

Türkiye Büyük Millet Meclisi Başkanlığına
Görüşülmekte
olan 278 sıra sayılı Cezaî Konularda Uluslararası Adlî İşbirliği Kanunu
Tasarısı’nın 14’üncü maddesinin (4)’üncü fıkrasının aşağıdaki şekilde
değiştirilmesini arz ve teklif ederiz. 
“(4)
Geçici tutuklama süresi ilgili milletlerarası antlaşma hükümlerine göre
belirlenir. Mütekabiliyet ilkesi çerçevesinde kişi, en fazla otuz gün geçici
tutuklu kalabilir.”

 İdris Baluken Mahmut
Toğrul Mehmet Emin Adıyaman
 Diyarbakır  Gaziantep
 Iğdır
 Mehmet Ali Aslan Mahmut
Celadet Gaydalı
 Batman Bitlis
BAŞKAN
– Komisyon önergeye katılıyor mu? 
ADALET
KOMİSYONU SÖZCÜSÜ ALİ ÖZKAYA (Afyonkarahisar) – Katılmıyoruz Sayın Başkan. 
BAŞKAN
– Hükûmet? 
MİLLÎ
SAVUNMA BAKANI İSMET YILMAZ (Sivas) – Katılmıyoruz. 
BAŞKAN
– Önerge üzerinde Iğdır Milletvekili Sayın Mehmet Emin Adıyaman konuşacak. 
Buyurun
Sayın Adıyaman. (HDP sıralarından alkışlar) 
MEHMET
EMİN ADIYAMAN (Iğdır) – Sayın Başkan, değerli milletvekilleri; hepinizi
saygıyla selamlıyorum. 
Büyük Millet Meclisinin öncelikli görevi, elbette,
yasama görevi ve yasama görevini yerine getirirken şüphesiz halktan almış
olduğu iradeyi doğru ve özgürce yasal metinlere yansıtmaktır. Ama, maalesef, bu
tasarı -daha önceki hatiplerin de ifade ettiği gibi- Avrupa Birliğinin belki
bir dayatması ya da vize serbestisi kapsamında alelacele Meclisin huzuruna
getirildi. Tabii, bu kanun tasarısı Meclisin huzuruna getirilirken aslında çok
geniş bir araştırma yapılmadan, özellikle Türkiye'nin taraf olduğu uluslararası
anlaşmalar ve bu anlaşmaların Anayasa’nın 90’ıncı maddesi uyarınca kanunların
üzerinde, kanunlar hiyerarşisinde daha üst bir noktada olduğu gözetilmeden
birtakım düzenlemeler yapıldı. Kanımca, Türkiye'nin taraf olduğu gerek
uluslararası anlaşmalar gerekse mütekabiliyet kapsamında iki taraflı anlaşmalar
karşında bu tasarı uygulamada güdük kalacaktır. Mesela, bu Ceza İşlerinde
Karşılıklı Adlî Yardım Avrupa Sözleşmesi, Suçluların İadesine Dair Avrupa
Sözleşmesi, Avrupa İnsan Hakları Sözleşmesi ve Avrupa İnsan Hakları
Mahkemesinin içtihatlarını dikkate aldığımızda ve bunların da Anayasa’nın
90’ıncı maddesine göre Anayasa hükmünde olduğu gözetildiğinde bu tasarıyla
gelen pek çok maddenin pratikte güdük kalacağı, çok da bir anlam ifade
etmeyeceği ortada.
Değerli arkadaşlar, tabii, şimdi, buna rağmen, bu
tasarının 14’üncü maddesi geçici tutuklama tedbirini öngörmekte. Tutuklama,
özünde, geçici de olsa kişi hürriyetini kısıtlayan, kişi özgürlüğünü
engelleyen, onu belli bir süre elinden alan -bu kişi yabancı uyruklu olsa dahi-
onun toplumsal yaşamla ilişkisini kesen bir durum. Şimdi, tabii, (1)’inci
fıkrada sakat bir durum var. Nedir bu? Talepte bulunan ülkenin henüz belgeleri,
ilgili evrakları merkezî makama yani Türkiye’deki Adalet Bakanlığına
ulaştırmadan belki salt bir talep üzerine kişi tutuklanmış olacaktır ve bu kişi
tutuklanınca da kırk günlük bir süreç boyunca tutuklu kalabilecektir. Şimdi,
kırk günlük süre uzun bir tutukluluk süresi. Bizim Ceza Muhakemesi Kanunu’muzda
genelde tutuklama süreleri bir aylık süreyle limitli yani otuz günle, otuz gün
sonunda en azından dosya üzerinden bir inceleme yapılıp tutukluluk durumu
gözden geçirilmekte. Oysa burada kırk günlük bir süre konulmakta, bu hususta
ciddi bir engel var. 
Yine, maddede, tutuklama tedbiri sonunda diyelim ki
muhatap ülkenin, talepte bulunan ülkenin bu süre içinde Adalet Bakanlığına
evrak göndermediğini varsayalım, yani suç şüphesinin ortadan kalktığı bir anı
düşünelim, bu durumda özgürlüğü kısıtlanan kişinin haksız tutuklamadan doğan
zarar ve ziyanlarının nasıl karşılanacağına ilişkin de bir hüküm söz konusu
değil. 
Evrensel hukuk ve çağdaş ceza hukukunun temel mantığı,
aslında, ister yurttaş ister yabancı bir birey olsun, güçlü olan devlet erkine
karşı yani devletleri idare eden siyasal iktidarlara karşı bireyi
koruyabilmektir. Oysa, 14’üncü maddede böyle bir koruma söz konusu değil; hem
haksız tutuklamadan kaynaklı tazminat haklarını içeren bir güvencesi yok hem de
henüz belge ve bilgiler toplanmadan kırk gün talep eden devletin salt talebi
üzerine, kişi hürriyetinden yoksun bırakılmış olunacaktır. Dolayısıyla,
Türkiye’de yargı yeteri kadar bağımsız olmayınca, vesayet altında olunca
yabancı kişiler için de böyle, hukuka uymayan hükümler içeren bir yasa
tasarısıyla karşılacağımızı da kabul etmek aslında mantığa uygun olacaktır. 
Hepinizi saygıyla selamlıyorum. (HDP sıralarından
alkışlar) 
BAŞKAN – Teşekkür ederim Sayın Adıyaman.
Önergeyi oylarınıza sunuyorum: Kabul edenler... Kabul etmeyenler...
Önerge kabul edilmemiştir. 
Diğer önergeyi okutuyorum: 
Türkiye Büyük Millet Meclisi Başkanlığına
278
sıra sayılı Cezaî Konularda Uluslararası Adlî İşbirliği Kanunu Tasarısı’nın
14’üncü maddesinin (1)’inci fıkrasındaki “Merkezi Makamın uygun bulması”
ibaresinin “HSYK’nın uygun bulması” olarak değiştirilmesini arz ve teklif
ederiz.
Bülent Öz (Çanakkale) ve arkadaşları
BAŞKAN
– Komisyon önergeye katılıyor mu?
ADALET
KOMİSYONU SÖZCÜSÜ ALİ ÖZKAYA (Afyonkarahisar) – Katılmıyoruz. 
BAŞKAN
– Hükûmet?
MİLLÎ
SAVUNMA BAKANI İSMET YILMAZ (Sivas) – Katılmıyoruz. 
BAŞKAN
– Önerge üzerinde Çanakkale Milletvekili Sayın Bülent Öz konuşacak. 
Buyurun
Sayın Öz. (CHP sıralarından alkışlar)
BÜLENT
ÖZ (Çanakkale) – Sayın Başkan, değerli milletvekilleri; Cumhuriyet Halk Partisi
Grubu adına söz aldım. Genel Kurulu saygıyla selamlıyorum.
Arkadaşlar,
AB uyum süreci patentli bir tasarı daha Genel Kurulun önünde. AKP hükûmetleri
döneminde kaç kez “AB’ye ha girdik, ha giriyoruz.” diye açıklamalar yapıldığını
halkımız biliyor. 2004 yılının Aralık ayında, Melih Gökçek’in gündüz vakti
Kızılay Meydanı’nda yaptırdığı havai fişek gösterisi, kent meydanındaki sazlı
sözlü eğlence partisi Ankara ve Türk halkının hafızalarında. O gün, dönemin
Başbakanı Erdoğan konuşmasına “Bayramınız kutlu olsun. Her şey Türkiye için.”
diye başlamış ve şöyle sürdürmüştü: “Hamdolsun, sonunda sizlerle birlikte
başardık, Türkiye asıl kavşağı dönmüştür. Bizimle bu konuda kimse aşık atmaya
kalkmasın. Laf üretenler ile iş üretenlerin farkı ortada; bir tarafta otuz
dokuz yıl, diğer tarafta iki yıl.” diyerek önceki hükûmetleri eleştirmişti ve
aynı gün, Diyarbakır Büyükşehir Belediye Başkanı şöyle seslenmişti: “Süreç için
aktif ve etkin bir rol oynadık, bunun sonucunu da aldık. Bundan sonrası artık
bize kalmış. Ülkeler tarihinde on yıl çok uzun bir süre değildir.” 
Değerli
milletvekilleri, evet, ülkeler için on yıl uzun bir süre değildir fakat on dört
yıldır laf üretenlerin dün kol kola yürüdükleri ekipleri bugün “hain”,
“paralel” gibi kavramlarla ötekileştirerek Türkiye’yi getirdikleri nokta ise
memleketin her tarafında kurulan taziye çadırlarıdır. 
Tarih
20 Nisan 2016. Yer bu sefer Kızılay Meydanı değil, kaçak saray; konuşan ise
aynı kişi fakat artık, Türkiye Cumhuriyeti’nin Cumhurbaşkanı. Avrupa Birliği
Parlamentosunun yayımladığı Türkiye İlerleme Raporu’na ilişkin ne diyor Sayın
Cumhurbaşkanı: “Raporu yazanın akıldanesi HDP’liler olduğu için sonucun bu
şekilde çıkması şaşırtıcı değil. Biz bunları çok iyi biliyoruz, bunlar,
cibilliyetinin gereğini yapıyorlar.” Ne diyeceğiz şimdi arkadaşlar bu
açıklamaya? Dün başka türlü, bugün başka türlü. “Ey Amerika!”, “Ey Obama!”, “Ey
AB!”, “Ey Esed!” diye meydanlarda bağırarak devlet yönetilmez. (CHP
sıralarından alkışlar)
Değerli
milletvekilleri, Şeyh Edebali’yi hepimiz biliyoruz, o bilge sese kulak
kesilmemiz gereken günlerden geçiyoruz: “Ey oğul! Beysin; bundan sonra öfke
bize, uysallık sana. Geçimsizlikler, çatışmalar, uyumsuzluklar, anlaşmazlıklar
bize; adalet sana. Kötü göz, şom ağız, haksız yorum bize; bağışlama sana. Bundan
sonra bölmek bize, bütünlemek sana. Ey oğul! Ananı ve atanı say. Unutma ki
yüksekte yer bulanlar aşağıdakiler kadar emniyette değildir. Sevgi, davanın
esası olmalıdır. Bağırarak sevilmez, görünerek de sevilmez. Geçmişini bilmeyen,
geleceğini de bilemez. Osman, geçmişini iyi bil ki geleceğe sağlam basasın.
Nereden geldiğini unutma ki nereye gideceğini unutmayasın.” Evet, arkadaşlar,
geçmişini bilmeyenler geleceğe sağlam basamazlar. (CHP sıralarından alkışlar) 
Her
fırsatta 19 Mayısları, 23 Nisanları kutlamamak için gerekçeler üretenler,
ağızlarını açıkları zaman “550 millî vekil istiyorum.” diyenler, zaman zaman
milliyetçiliği ayakları altına alanlar millî değerlerimizi unutturamazlar.
Şehide “kelle”, teröristbaşına “sayın” diyenlerin şehidine ağlayan acılı babaya
“karaktersiz” deyişini bu topraklar unutmayacaktır. (CHP sıralarından alkışlar)

Biz,
ısrarla, halkımızla birlikte millî bayramlarımızı kutlayacağız. Bu vesileyle,
23 Nisan Ulusal Egemenlik ve Çocuk Bayramı’nızı içtenlikle kutluyorum.
Arkadaşlar,
dün, süt üreticileriyle ilgili, fiyatların düşüklüğüyle ilgili bir basın
açıklaması düzenlemiştim; biliyorsunuz, üreticilerimiz mağdur, perişan durumda.
Burada, biliyorsunuz, milletvekillerimiz su içerler. Artık süt sudan daha ucuz,
su yerine bundan sonra süt içilmesini ben teklif ediyorum. (CHP sıralarından
alkışlar) 
BAŞKAN
– Afiyet olsun.
BÜLENT
ÖZ (Devamla) – Hem devletimize de Meclisimize de daha az maliyeti olması
açısından dediğim gibi su yerine süt içilmesi gerektiğini düşünüyorum ve sütü
içiyorum. (CHP sıralarından alkışlar) Belki böylelikle bir farkındalık oluşur,
üreticimizin çığlığına cevap veririz. 
Teşekkür
ederim. Saygılar sunuyorum. 
Sütü
de burada bırakıyorum. Sağ olun. (CHP sıralarından alkışlar) 
GÖKCEN
ÖZDOĞAN ENÇ (Antalya) – Mecliste yasak değil mi yiyip içmek? İç Tüzük’e aykırı
değil mi?
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Sayın
yetkililer, alır mısınız kürsünün üzerindekini.
Diğer
önergeyi okutuyorum: 
Türkiye Büyük Millet Meclisi Başkanlığına
Görüşülmekte
olan 278 sıra sayılı Cezaî Konularda Uluslararası Adlî İşbirliği Kanunu
Tasarısı’nın 14’üncü maddesinin (1)’inci fıkrasındaki “ilgili devletin talebi
ve” ibaresinin “ilgili devletin talepte bulunması” şeklinde değiştirilmesini
arz ve teklif ederiz. 
Kamil Aydın (Erzurum) ve arkadaşları
BAŞKAN
– Komisyon önergeye katılıyor mu?
ADALET
KOMİSYONU SÖZCÜSÜ ALİ ÖZKAYA (Afyonkarahisar) – Katılmıyoruz.
BAŞKAN
– Hükûmet? 
MİLLÎ
SAVUNMA BAKANI İSMET YILMAZ (Sivas) – Katılmıyoruz.
BAŞKAN
– Önerge üzerinde Erzurum Milletvekili Sayın Kamil Aydın konuşacak.
Buyurun
Sayın Aydın. (MHP sıralarından alkışlar) 
KAMİL
AYDIN (Erzurum) – Sayın Başkan, değerli milletvekilleri; Çanakkale
Milletvekilimize bir atasözüyle bir şey söyleyeyim, sitemde bulunayım: “Biri
içer, biri bakar, kıyamet de ondan kopar.” Yani sen içtin, biz seyrettik, böyle
bir şey olmaz.
BÜLENT
ÖZ (Çanakkale) – Bırakmıştım oraya, aldılar.
ÖZGÜR
ÖZEL (Manisa) – Vekilime CHP’den süt getirin arkadaşlar.
KAMİL
AYDIN (Devamla) – Sayın milletvekilleri, efendim, dün Adalet ve Kalkınma
Partisi adına konuşma yapan bir arkadaşımız bir cümle kurdu, dedi ki: “Çözüm
süreci doğru planlanmış, doğru yürütülmüş ve uygulanmış bir projedir.” Şimdi,
ben bu cümleden hareketle dedim ki acaba o süreçte neler yaşandı, sonuçlarına
bakalım, gerçekten sonuçları çok pozitif şeyler vermişse, olumlu birtakım
şeyler varsa bu söylem çok doğru ve yerindedir. Ama, maalesef, bizim Milliyetçi
Hareket Partisi olarak çözülme şeklinde algıladığımız, öngördüğümüz -keşke
haksız çıksaydık- bu sürecin bugüne kadar bize maliyetinin şöyle bir faturasını
çıkardık. Efendim, ne oldu kronolojik olarak bir iki şeyle sıralayayım
isterseniz, hafızalarımız tazelensin, o başarılı proje nelere mal oldu bize?
Efendim, Kandil’le, âlâyıvalayla, böyle çadır mahkemeleriyle dağdaki silahlı
teröristi legal bir yapıya büründürüp affışahaneye uğrattık, getirdik şehir
merkezlerine. Bunlara daha rahat etkinlik sağlamaları için, bir de yerel
yönetimleri güçlendirme adına bir yerlerin dayatması sonucu ne yaptık? Efendim,
bir zemin hazırladık; Büyükşehir Yasası’nı değiştirdik ve bu çadır
mahkemelerinden şehir merkezlerine KCK yapılarıyla gelenlere bir anda resmî bir
kimlik kazandırdık. Daha sonra ne oldu? Daha sonra, yavaş yavaş bunlar şehir
merkezinde yapılanmaya başladılar, bizim de kolluk kuvvetlerimiz zaman zaman
bunu fark etti. Valiliklerimiz, askerî birliklerimiz, polis teşkilatımız
bunları gördü ve dedi ki: “Terör yapılanması var şehir merkezlerinde. Artık,
yavaş yavaş ilçe merkezlerinde, şehir merkezlerinde sokaklar mayınlarla
döşeniyor, çukurlar kazılıyor, birtakım hareketler yapılıyor, vergiler
toplanıyor, cezalar kesiliyor.” Dediler ki: “Sesinizi çıkarmayın.” 300
civarında müdahale etmek için başvuruda bulunan güvenlik güçlerimizin, bu 300 başvurusunun
292’si reddedildi, 8 tanesine ancak “Evet.” denildi. Bu da yetmedi, daha sonra
artık özerklik provaları yapıldı ve nihayetinde, içinde bulunduğumuz kara
tablo: Artık ocağı batmayan, ocağı sönmeyen, şehit gözyaşı olmayan ne bir
kasabamız kaldı ne bir ilimiz kaldı. 
İşte,
ben, şimdi bu sonuçlardan geriye dönüp böyle bir cümle kurmanın ne kadar
sakıncalı olduğunu bir kez daha söylemek istiyorum. 
Değerli
milletvekilleri, Sayın Bakanım -hazır buradasınız- bakın, Sayın Başbakan birkaç
gün önce bir etkinlik düzenledi: Efendim “Şehit Yakınlarının İstihdamı Şöleni.”
Ya, Allah aşkına, bakın, ben bir şehit yakınından bir örnek vereyim: Bir şehit
yakını şehit olan evladı börek seviyor diye “Ömür boyu börek yemedim hocam.
Benim için züldür.” diyor. Bunlara “şölen” kelimesi inanın dokunuyor. Allah
aşkına, neyi bağışlıyoruz biz bunlara? Hakları olan… Çünkü, bizim bu
coğrafyadaki bekamız için, varlığımız için canlarını, kanlarını ortaya
koyanlara himmette mi bulunuyoruz? Kimin malını kime bağışlıyoruz da bir istihdam
kura şöleni düzenliyoruz. Bunlar onu çoktan hak ettiler. Bizim onlara bakacak
yüzümüz olsun diye indallah biz şölen değil onları görünce saygı, vakar
içerisinde Allah razı olsun diyeceğiz. 
Şimdi,
bir konu daha var. Bir dakikamı da kullanmak kaydıyla, yetişmeyebilir Sayın
Başkan; öyle bir jestiniz oldu, sağ olun.
BAŞKAN
– Evet.
KAMİL
AYDIN (Devamla) – Şimdi, Savunma Bakanım, siz Sivas Milletvekilisiniz, ben
Erzurum Milletvekiliyim; Türkiye’mizin bütün güzide illerini temsilen burada
değerli milletvekillerimiz var. Şehidimiz olmayan, gazimiz olmayan ilimiz yok. 
Bakın,
bir dernek ismi söyleyeceğim -Ahmet Bey burada, Sayın Gündoğdu, senin de destek
sözün vardı- Terörle Mücadele Sırasında Yaralanıp Gazi Sayılmayanlar Derneği.
Bakın, bunlar gerçekten gazi olduktan sonra… Kiminin parmağı yok, inanın
-sizlere de geldi, bütün parti gruplarını ziyaret ettiler- parmakları yok.
(Mikrofon
otomatik cihaz tarafından kapatıldı)
BAŞKAN
– Sayın Aydın, bir dakikanızı veriyorum ek süre olarak.
KAMİL
AYDIN (Devamla) – Teşekkür ederim.
İnanın,
vücutlarının birçok yerinde aldıkları o mermiler, şarapnel parçaları duruyor.
Bir tanesinin şakağına dokundum, bir tanesinin kalp filmini gördüm. Kalbine
yarım milim kala bir kurşun. Ameliyatında risk var diye ameliyat etmiyorlar. 
Bu
çocuklar yalvarıp yakarıp “İlle de iş, aş.” demiyorlar ama bir şey istiyorlar,
diyorlar ki: “Sizin için biz canımızı koyduk; bizim onurumuzu, şerefimizi
korumak da sizin göreviniz. Bize en azından bu gazilik unvanını çok görmeyin.”
Yok, yüzde 40’lık rapor, yüzde 50’lik rapor, yüzde 55’lik rapor bahanelerine
sığınarak bu kardeşlerimizi mağdur etmeyelim.
Sayın Bakanım, bu, gerçekten Türkiye Cumhuriyeti
devletinin şiarına uygun bir harekettir, bunu hep birlikte yapalım, biz de
destek olalım diyorum. Yüce Meclisi saygıyla selamlıyorum. (MHP ve AK PARTİ
sıralarından alkışlar) 
BAŞKAN
– Teşekkür ederim.
Sayın
milletvekilleri, bir şeyi açıklamak zorundayım: Geçtiğimiz oturumlarda, diğer
partilerden konuşan milletvekillerine çeşitli vesilelerle bir dakika vermiştim
fakat Milliyetçi Hareket Partisi Grubu sayın milletvekilleri bu bir dakika ek
süreden faydalanamamışlardı, bunu da belirtmiştim, Sayın Aydın konuşmasında
kullandı. 
ERKAN
AKÇAY (Manisa) – Sayın Başkan, çok teşekkür ederiz bu açıklamanıza. 
Buna
karşılık olarak şu hususu da hatırlatmak isterim ki: Bizim, Milliyetçi Hareket
Partisi Grubu konuşmacıları olarak, mümkün mertebe süreyi zamanında kullanma
gibi bir ilkesel tutumumuz vardır. Bunun da bu vesileyle bilinmesinde fayda
var. 
Çok
teşekkür ederim. 
BAŞKAN
– Evet, rica ederim. 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir. 
ÖZGÜR
ÖZEL (Manisa) – Sayın Başkan kısa bir açıklama yapacağım.
BAŞKAN
– Buyurun Sayın Özel. 
ÖZGÜR
ÖZEL (Manisa) – Teşekkür ederim Sayın Başkan. 
Biraz
önce, Sayın Aydın espriyle karışık bir uyarıda bulundu milletvekilimiz için.
Sayın Bülent Öz, kürsüye çıkmadan önce, tedarikli geldiğini, tüm gruplara ikramda
bulunmak istediğini bana iletti. Ben Grup Başkan Vekili olarak bunun İç Tüzük’e
uygun bir durum olmayacağını söyledim. Kendisi de bu durumdan üzülmüş, hem
bütün gruplara hem de Sayın Aydın’a dışarıda bir ikramda bulunmak istiyor.
Teşekkür
ederiz. 
BAŞKAN
– Çok teşekkür ederiz, sağ olun.
Sayın
milletvekilleri, 15’inci maddede üç adet önerge vardır, okutuyorum:
Türkiye Büyük
Millet Meclisi Başkanlığına
278
sıra sayılı Cezaî Konularda Uluslararası Adlî İşbirliği Kanunu Tasarısı’nın
15’inci maddesinin (1)’inci fıkrasındaki “Karar vermeye” ibaresinin “Karar
verici” şeklinde değiştirilmesini arz ve teklif ederiz. 
 Cemal Okan Yüksel Musa
Çam Lale Karabıyık
 Eskişehir İzmir Bursa
 Tahsin Tarhan Selina
Doğan Mehmet Gökdağ
 Kocaeli İstanbul Gaziantep
 Özgür Özel  Özcan
Purçu
 Manisa İzmir
Türkiye Büyük
Millet Meclisi Başkanlığına
Görüşülmekte
olan 278 sıra sayılı Cezaî Konularda Uluslararası Adlî İşbirliği Kanunu
Tasarısı’nın 15’inci maddesinin (2)’nci fıkrasındaki “üzere” ibaresinden sonra
gelmek üzere “1. fıkradaki usule göre” ibaresinin eklenmesini arz ve teklif
ederiz. 
 İsmail Faruk Aksu Erhan
Usta Kadir Koçdemir
 İstanbul Samsun Bursa
 Saffet Sancaklı Baki
Şimşek Kamil Aydın
 Kocaeli Mersin Erzurum
Türkiye Büyük Millet Meclisi Başkanlığına
Görüşülmekte
olan 278 sıra sayılı Cezaî Konularda Uluslararası Adlî İşbirliği Kanunu
Tasarısı’nın 15’inci maddesinin (1)’inci fıkrasındaki “Kişinin bulunduğu yer
belli değilse, Ankara ağır ceza mahkemesi yetkilidir.” ibaresinin metinden
çıkarılmasını arz ve teklif ederiz.
 İdris Baluken Mahmut
Toğrul Mehmet Emin Adıyaman
 Diyarbakır Gaziantep Ağrı
 Mehmet Ali Aslan Mizgin
Irgat Mahmut Celadet Gaydalı
 Batman Bitlis Bitlis
BAŞKAN
– Komisyon önergeye katılıyor mu? 
ADALET
KOMİSYONU SÖZCÜSÜ ALİ ÖZKAYA (Afyonkarahisar) – Katılmıyoruz. 
BAŞKAN
– Hükûmet? 
MİLLÎ
SAVUNMA BAKANI İSMET YILMAZ (Sivas) – Katılmıyoruz. 
BAŞKAN – Önerge üzerinde Bitlis Milletvekili Sayın
Mizgin Irgat konuşacaklar.
Buyurun Sayın Irgat. (HDP sıralarından alkışlar) 
MİZGİN IRGAT (Bitlis) – Sayın Başkan, değerli
milletvekilleri; hepinizi saygıyla selamlıyorum.
Aslında Türkiye Büyük Millet Meclisine sunulan “yargı
paketleri” adı altındaki tasarıların birçoğunu, baktığımızda, son süreçte,
özellikle bir ihtiyaçtan ziyade, bir gereklilikten ziyade aslında Hükûmetin,
AKP iktidarının yargıya müdahalesi ve bu anlamıyla yargı, yasama, yürütme
faaliyetlerini dizayn hareketi çerçevesinde yaptığı çalışmalar olarak
görebiliriz. Bu konuda daha önce Meclise gelen tasarılara baktığımızda,
yasalaşan kanunlara baktığımızda, önergelere baktığımızda, biz bunun bu şekilde
tasarlandığını çok net bir şekilde görebiliriz.
Şimdi,
burada bu konuşmayı yaparken aslında, dün yaşadığım, dün izlediğim duruşmayı
anlatmak istiyorum. Dün, gün boyu Karaman’da, hepimizi yaralayan, hepimizi
inciten, vicdanları kanatan dosyayı izleyen bir vekil olarak orada
gördüklerimi, aslında, sizlerle paylaşmak isterim. Bugün burada Adalet
Bakanının da olmasını isterdim. Evet, avukatlık tarihim boyunca ve Türkiye’de
mahkemelerde yürütülen davaların tamamına baktığımızda, Türkiye’de tarihin en
hızlı duruşmasını izledik, Türkiye tarihinin en hızlı, en seri duruşması
izlendi. Burada adalet tecelli etmedi. Evet, bir gün içerisinde bitirilen
dosyaya baktığımızda, sabah saatlerinde Karaman iline girişten başlayıp mahkeme
salonunun içine kadar varan birçok hukuksuzluğa biz de şahit olduk birçok
milletvekiliyle beraber. 
Duruşma
salonuna girdiğimizde -küçücük bir duruşma salonu- mikrofonların kapatıldığı -o
gün için sadece, çalışmadığı iddia edilen- bir duruşma salonunda itiş tıkış
yüzlerce avukatla beraber duruşmayı izlemeye başladık. Orada Ensar Vakfı ve
KAİMDER’in sanık sandalyesinde olması gerekirken müdahil tarafta olmasını
hayretle karşıladık ve müdahil tarafta bulunan tüm avukatların başvurularına
rağmen, tevsiyitahkikat taleplerine rağmen bu taleplerin hiçbirisi kabul
edilmeyerek, o gün akşam saatinde, bu kadar önemli olan, bu kadar sorumluların
çok olduğu bir dosya hızlı bir şekilde bitirilerek sorumluluğun sadece ve
sadece tek bir kişiye ait olduğu bir öğretmen üzerinden dosya kapatılmaya
çalışıldı. 
O
gün yani dün, Karaman’da o dosya kapandı mı? Adalet tecelli etti mi? 10 çocuk
üzerinden sürdürülen davada -aslında Türkiye’nin birçok yerinde var olan- çocuk
istismarına ilişkin Adalet Bakanlığı, Millî Eğitim Bakanlığı, Vakıflar Genel
Müdürlüğü, Dernekler Dairesi Başkanlığı, Sosyal Politikalar Bakanlığı, bütün
bunlar aklandı mı? Hayır, aklanmadı. Hayır, adalet tecelli etmedi. Evet, beş
yüz sekiz yıl ceza alan bir vatandaş var, bir sanık var karşımızda ama bu suç
bu kişinin beş yüz sekiz yıl almasıyla ve otuz yıl infazıyla sonuçlanacak bir
dosya değildir. Ensar ve KAİMDER sanık sandalyesinde bu suçların hesabını
vermek durumundadır. Çünkü, bu suçların suç mahalli Ensar Vakfına ait,
KAİMDER’e ait evlerde gerçekleşti. Dolayısıyla, burada bu suçu şahsileştirerek,
tek bir kişiye indirgeyerek biz bu suçun cezalandırıldığı sonucunu çıkaramayız.
Burada, ilgili olan herkes, en aşağıdan en yukarıya kadar, tüm bakanlıklara
kadar bunun soruşturulması, sorumluların açığa çıkarılması, çocukların bundan
sonra daha güvenli bir ortamda eğitimlerini tamamlamaları adına bir
zorunluluktur. Evet, dün bir duruşma yaşandı, dün sözde sanık ifadesini verdi,
müdahil olan tarafta sanık olması gerekenler bu suçun, o dosyanın bir gün
içerisinde bitirilmesini talep etti ve mahkeme başkanı zaten duruşma salonuna
gelir gelmez…
(Mikrofon
otomatik cihaz tarafından kapatıldı)
MİZGİN
IRGAT (Devamla) – …“Arkadaşlar, bu dosyanın kararı verilmiştir.” deyip…
BAŞKAN
– Teşekkür ederim Sayın Irgat.
MİZGİN
IRGAT (Devamla) – Bitiriyorum.
…bu
dosyada aslında verilmiş siyasi bir karar olduğunu bizlere orada kendisi ifade
etmiştir. 
Teşekkürler.
(HDP sıralarından alkışlar)
BAŞKAN
– Teşekkür ederim.
Önergeyi
oylarınıza sunuyorum:
İDRİS
BALUKEN (Diyarbakır) – Karar yeter sayısı…
BAŞKAN
– Karar yeter sayısı arayacağım.
Önergeyi
kabul edenler… Kabul etmeyenler… 
Elektronik
yapıyoruz.
İki
dakika süre veriyorum. 
(Elektronik
cihazla oylama yapıldı)
BAŞKAN
– Karar yeter sayısı vardır, önerge kabul edilmemiştir.
Diğer
önergeyi okutuyorum:
Türkiye Büyük
Millet Meclisi Başkanlığına
Görüşülmekte
olan 278 sıra sayılı Cezaî Konularda Uluslararası Adlî İşbirliği Kanunu
Tasarısı’nın 15’inci maddesinin (2)’nci fıkrasındaki “üzere” ibaresinden sonra
gelmek üzere “1. fıkradaki usule göre” ibaresinin eklenmesini arz ve teklif
ederiz. 
Saffet Sancaklı (Kocaeli) ve arkadaşları
BAŞKAN
– Komisyon önergeye katılıyor mu?
ADALET
KOMİSYONU SÖZCÜSÜ ALİ ÖZKAYA (Afyonkarahisar) – Katılmıyoruz. 
BAŞKAN
– Hükûmet?
MİLLÎ
SAVUNMA BAKANI İSMET YILMAZ (Sivas) – Katılmıyoruz. 
BAŞKAN
– Önerge üzerinde Kocaeli Milletvekili Sayın Saffet Sancaklı konuşacak.
Buyurun
Sayın Sancaklı. (MHP sıralarından alkışlar)
SAFFET SANCAKLI (Kocaeli) – Sayın Başkan, değerli
milletvekilleri; hepinizi saygıyla selamlıyorum. 
Bu,
10 Mart 2016’da, bu kürsüden yaptığım bir konuşmanın Meclis tutanakları; bu da
dün Millî Eğitim Bakanlığının sitesinden aldığım bir yazı. Bunlar nedir sayın
milletvekilleri? 10 Martta, burada, sporla ilgili birtakım projelerimin
olduğunu ve bunu Türk gençliğine hizmet için iktidar partisiyle paylaşmayı
istediğimi, Türk halkına hizmet etmek için bütün projelerimi vermeye hazır
olduğumu söyledim ve burada ufak bir projeden birkaç tane alıntı yaparak
“Mesela, böyle bir projeyle başlayabiliriz.” dedim. “Bu proje eğer iyi
uygulanırsa yüzyılın projesidir çünkü on beş yirmi sene içerisinde yeni bir
jenerasyon yaratabiliriz; spor yapan, sanatla uğraşan, kötü alışkanlıklardan
uzaklaşmış sağlıklı bir toplum yaratabiliriz.” diye anlattım ve bunu anlatırken
de burada, Meclis tutanaklarında parantez içinde de “AKP milletvekillerinden
alkışlar” diye de -bu tutanaklarda- yazıyor. Bu, tabii, bizi çok mutlu etti
yani Türkiye için bir şey yapmamız gerekiyorsa hep beraber yapmamız lazım. 
Bu
proje de şuydu: İlkokula başlayan çocuklara bir spor branşı, sanatsal bir şey
veriyorsunuz ve bu, bundan sonra da bunlara hayatları boyunca spor
yaptırabileceğimiz bir proje. Ana haber bültenlerini seyrettim dün değil
evvelsi gün. Bir baktım, Sayın Spor Bakanımız ile Millî Eğitim Bakanımız -tabii,
bu proje Spor Bakanlığı ve Millî Eğitim Bakanlığıyla beraber yapılacaktı- ana
haber bültenlerinde, diyorlar ki: “Öğrencilere 23 Nisan hediyesi gibi
protokol.” Adalet ve Kalkınma Partisinin çok değerli sayın 2 bakanı yıllardır
hazırladıkları projeyi 23 Nisanda gençliğe hediye ediyorlar. Proje de şu: Bir,
ilkokul 5’e başlayan çocukların her birine yeteneğine göre bir spor branşı
verilecek ve bundan sonra spor yaptırılacak; iki, kültürel ve sanatsal
yetenekleri ön plana çıkarılacak, yeteneğine göre bir şey verilecek ve bundan
sonra da spor ve sanat yapacaklar. 
Arkadaşlar, ben anlattım bunu zaten ve ben bunu gönüllü
anlattım. Bunu görünce de bir sevindim, bir de üzüldüm. Neye sevindim?
Milliyetçi Hareket Partisi artık bir şey söylediğinde nihayet dinlemeye başladınız
ve uygulamaya başladınız, bu sevindirici ancak üzücü olan da şu: “Biz zaten
ülkenin hayrına ne varsa vermeye hazırız, buyurun, verelim.” diyoruz. Şimdi, bu
protokolde, sayın bakanların 2’si de birbirlerine teşekkür ediyorlar böyle,
büyük bir projeyi uzun yıllardır çalıştıkları için ve hayata geçirdikleri için.
Bizim de istediğimiz sadece şuydu… Biz projeyi de
verelim, gelip çalışalım, kendi özel ekibimi de göndereyim Bakanlığa, çalışsın
bu uygulama noktasında ama buradan da şöyle bir şey bekledik biz: “Bu projede
Milliyetçi Hareket Partisinin de payı var, bize öneride bulundular, bize yol da
gösterdiler, kendilerine de teşekkür ederiz.” İstediğimiz sadece buydu, bunun
dışında başka hiçbir isteğimiz yok. (MHP ve AK PARTİ sıralarından alkışlar)
Şimdi, ben bunu anlatırken bazı milletvekilleri
buradaydı, grup başkan vekilleri buradaydı, şahitlerimiz de var. 
ÖZGÜR ÖZEL (Manisa) – Şahidiz, şahidiz, şahidiz, Saffet
söyledi.
SAFFET SANCAKLI (Devamla) – Bakın, el kaldırıyorlar. 
ERKAN AKÇAY (Manisa) – Şahide gerek yok, tutanaklar
var.
SAFFET SANCAKLI (Devamla) – Tutanaklar da var. 
Şimdi, biz bundan sonra ne yapalım o zaman? Bir
teşekkür bile almayacaksak, biz o zaman, niye, bir muhalefet partisi olarak
iktidara böyle projeler verelim? İstediğimiz, sadece “Milliyetçi Hareket
Partisinin de yardımları olmuştur, Saffet Sancaklı da kardeşimizdir, bunun da
güzel fikirleri var, teşekkür ederiz.” 
AHMET GÜNDOĞDU (Ankara) – Çok teşekkür ederiz.
SAFFET SANCAKLI (Devamla) - Şimdi, ben bundan sonra
size tüyo vermemeye karar verdim buradan. (Gülüşmeler) 
ERKAN AKÇAY (Manisa) – Noter, noter!
SAFFET SANCAKLI (Devamla) – Yok, vereceğim ama yeni bir
uygulama getiriyorum, eğer bu uygulamaya da karşı çıkarsanız, sizin ayıbınız.
Bundan sonra yapmış olduğum bütün projelerimi noterden onaylatacağım önce
“Saffet Sancaklı’nın telif hakkıdır.” diye, sonra gelip burada size
anlatacağım. Büyük ihtimalle uygulayacaksınız çünkü hazırladığım projeler, Türk
milletinin ve Türk gençliğinin geleceği içindir.
Şimdi, ben bugün basın toplantısı düzenledim bununla
ilgili. Biraz önce Sayın Millî Eğitim Bakanımız geldi, dedi ki: “Ya, Saffet
Bey, basın toplantısını dinledim. Benim böyle bir şeyden haberim yoktu, sizin
söylediğinizden.” Dedim ki: “Sizin olmayabilir ama Sayın Spor Bakanımız
buradaydı, dinledi konuşmayı. Spor Bakanımızın var.” Dedi ki: “Ama Saffet Bey,
zaten aklın yolu birdir. Bu projeye herkesin kafası basar.” Doğru, on dört
yıldır kafanız basmadı da Saffet Sancaklı anlatınca mı kafanız bastı? (MHP
sıralarından alkışlar, AK PARTİ sıralarından gürültüler) 
AHMET HAMDİ ÇAMLI (İstanbul) – Dört senedir bu proje
var Saffet Hocam.
SAFFET SANCAKLI (Devamla) - Ben çok ciddi bir şey
söylüyorum: Arkadaşlar, yüzyılın projesidir bu, doğru uygulanırsa. Gelin, doğru
uygulayalım, Türk gençliğini kurtaralım! 
Ben
de buradan bu sefer ne yapıyorum? Ben de çıkıp bugün basın toplantısında
diyorum ki: “Bu proje, Milliyetçi Hareket Partisinin Türkiye ve gençliğe
armağanıdır.” (MHP
sıralarından alkışlar) 
Onun
için, arkadaşlar, beni dinlediğiniz için teşekkür ediyorum, böyle sitemlerimi
de size iletmek zorundayım.
(Mikrofon
otomatik cihaz tarafından kapatıldı)
SAFFET
SANCAKLI (Devamla) – Otuz saniye Sayın Başkanım, ben ilk defa…
BAŞKAN
– Veremeyeceğim, devam edin Sayın Sancaklı.
SAFFET
SANCAKLI (Devamla) – Peki.
İsteğim
ne o zaman? Sayın bakanların gelip bu kürsüden Milliyetçi Hareket Partisine bu
katkılarından dolayı teşekkür etmesidir. Eğer bakanlar gelmiyorsa grup başkan
vekilleri burada, bir teşekkürü hak ettiğimizi düşünüyorum.
Teşekkür
ederim. (MHP sıralarından alkışlar)
BAŞKAN
– Teşekkür ederiz Sayın Sancaklı.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
BÜLENT
TURAN (Çanakkale) – Sayın Başkan… Sayın Başkan…
BAŞKAN
– Buyurun Sayın Turan.
BÜLENT
TURAN (Çanakkale) – Sayın Sancaklı’nın konuşmasındaki teşekkür talebini yerine
getiriyorum, teşekkür ediyoruz. 
Ancak,
asla söz almayacaktım, özür dileyerek söylüyorum, “kafası basmayanlar” dediği
için söz alma ihtiyacı hissettim, bunu doğru bulmuyorum. 
MEHMET
GÜNAL (Antalya) – “Basmayan” demedi ya, “Herkesin kafası basar.” dedi; kasti
dedi, Sayın Bakan söylemiş onu. 
GÖKCEN
ÖZDOĞAN ENÇ (Antalya) – Dedi, dedi.
SAFFET
SANCAKLI (Kocaeli) – Ne dedim?
BAŞKAN
– Sayın milletvekilleri…
BÜLENT
TURAN (Çanakkale) – Ayrıca, söylemek zorundayım, o proje bizim hükûmet
programımızda olan projelerdendir. O tarihten, marttan önce de var. 
SAFFET
SANCAKLI (Kocaeli) – Bir saniye, Sayın Başkan…
BAŞKAN
- Buyurun Sayın Sancaklı.
SAFFET
SANCAKLI (Kocaeli) – “Kafası basmayanlar” kelimesini kullanmadım ben.
MEHMET
GÜNAL (Antalya) – Sayın Bakan dedi onu, Sayın Turan, hiçbir şey anlamıyorsun
vallaha!
GÖKCEN
ÖZDOĞAN ENÇ (Antalya) – Tutanaklara bakın, tutanaklara.
SAFFET
SANCAKLI (Kocaeli) - Sayın Başkan, bir saniye, bir saniye…
BAŞKAN
– Sayın Sancaklı, onu aranızda halledin. 
Tamam,
kayıtlara geçti.
ERKAN
AKÇAY (Manisa) – Sayın Başkan…
BAŞKAN
- Kayıtlara geçti Erkan Bey.
SAFFET
SANCAKLI (Kocaeli) – Hayır, hayır, ben “kafası basmayanlar” diye bir
saygısızlık yapmam, lütfen bakar mısınız?
BAŞKAN
– Tamam, Sayın Sancaklı böyle bir saygısızlık yapmadığını beyan ediyor ve bu
beyanı kayıtlara geçti. 
SAFFET
SANCAKLI (Kocaeli) – Yanlış anlamış olabilirler, lütfen onlara bir bakalım.
BAŞKAN
- Tamam, peki, olabilir.
ERKAN
AKÇAY (Manisa) – Sayın Başkan, yani şu olabilir: “Hava bulutlu.” deyince hemen
“Bize ördek dendi.” diye sataşmadan alınmamak lazım. 
BAŞKAN – Yok, zaten
irade beyanında bulundu, “Öyle bir şeyi kullanmadım, kullanmam.” dedi zaten,
önemli olan Sayın Sancaklı’nın beyanı. 
Şimdi
diğer önergeyi okutuyorum:
Türkiye Büyük Millet Meclisi Başkanlığına
278
sıra sayılı Cezaî Konularda Uluslararası Adlî İşbirliği Kanunu Tasarısı’nın
15’inci maddesinin (1)’inci fıkrasındaki “Karar vermeye” ibaresinin “Karar
verici” şeklinde değiştirilmesini arz ve teklif ederiz.
Özcan Purçu (İzmir) ve
arkadaşları
BAŞKAN
– Komisyon önergeye katılıyor mu? 
ADALET
KOMİSYONU SÖZCÜSÜ ALİ ÖZKAYA (Afyonkarahisar) – Katılmıyoruz. 
BAŞKAN
– Hükûmet? 
MİLLÎ
SAVUNMA BAKANI İSMET YILMAZ (Sivas) – Katılmıyoruz.
BAŞKAN
– Önerge üzerinde İzmir Milletvekili Sayın Özcan Purçu konuşacak.
Buyurun
Sayın Purçu. 
Bekledik
sizi, ricanızı kırmadık. (CHP sıralarından alkışlar) 
ÖZCAN
PURÇU (İzmir) – Öncelikle Sayın Başkanıma çok teşekkür ediyorum. 14’üncü
maddede ara verecekti, rica ettik, 15’inci maddede ara verecek. Teşekkür
ediyorum. 
Sayın
Başkan, değerli milletvekilleri; hepinizi saygıyla selamlıyorum.
Bizler
muhalefet partisi olarak iktidarın eksiklerini, yanlışlarını burada söylemeye
çalışıyoruz. Onların da bizim önerilerimizi dikkate alarak ülkemiz için,
vatandaşlarımız için en iyi hizmeti yerine getirmesi bağlamında biz de katkı
sunmaya çalışıyoruz. Fakat ne yazık ki… Biliyorsunuz, bir yere ne kadar iyi
yatırım yapılırsa o kadar da nitelikli insan yetişir. O nitelikli insanlar da
ülkemize, milletimize hizmet eder. 
Yalnız,
baktığımız zaman Türkiye’de 5 milyona yakın Roman vatandaşı yaşıyor -ve onların
mahalleleri maalesef gecekondu, çadır- yüzde 60’ı okula gitmeyen, yüzde 2’si
liseyi bitiren, binde 4’ü üniversiteye giden. Efendim, işsizliğin yüzde
96’larda olduğu, kadın ve çocuk haklarının olmadığı, yaşam hakkının olmadığı
alanlarla karşılaşıyoruz. Herkesin, kendi bölgesinde mahalleleri vardır. 
Şimdi,
geçenlerde Sayın Bakanım –Dışişleri Bakanımız- burada çıktı dedi ki: “Mülteci
kardeşlerimize 55 bin konut yapacağız.” İyi, aldık, kabul ettik, tabii,
yapılması lazım. Evveli gün Erzincan’a gittim, Erzincan’da, Ahıska Türklerini
getirmişler -onlar da bizim kardeşlerimiz, gelebilirler- ve Erzincan’ın Üzümlü
ilçesinde onlara 2 katlı -dubleks- konutlar yaparak onları oraya
yerleştirmişler, bir de kişi başına iki yüz ellişer TL aylığa bağlamışlar ve
bir ailede 4-5 kişi var, aylığı 1.000-1.250 lira civarında. Ayrıca, yine,
vakıftan da yiyecek, içecekleri karşılanıyor, elektrik, suları karşılanıyor.
Şimdi,
geçenlerde ben burada konuştuğumda siz dediniz, hani Romanları seviyordunuz?
Bizi sevecekseniz, böyle sevmeyin arkadaşlar! (CHP sıralarından alkışlar) Bizi
sevecekseniz, böyle sevmeyin! Mültecilere konut yaptırıyorsunuz, yurt dışından
Ahıska Türklerini getiriyorsunuz, konutlara yerleştirip aylığa bağlıyorsunuz;
bizim Roman kardeşimize, size oy veren, bize oy veren, Türkiye’yi seven,
kucaklayan, bayrağına, devletine, milletine sahip çıkan, en zor şartlarda dahi
askerliğini yapan bu vatansever kardeşlerimize hâlen “Sen yaşama, öl.”
diyorsunuz. Bizi böyle sevmeyin arkadaşlar! Mülteci kadar değerimiz yoksa,
Ahıska Türkleri kadar değerimiz yoksa bizi de mülteci yapın. Alın bir kanun bu
Meclisten, çıkarın efendim bir yasa, bizi de mülteci yapın. (CHP sıralarından
alkışlar) Ben de mülteci olmak istiyorum. Var mı böyle bir şey efendim? 
EJDER
AÇIKKAPI (Elâzığ) – Ajitasyon yapma!
ÖZCAN
PURÇU (Devamla) - Lütfen, samimi olacağız. Bakın arkadaşlar, biz burada siyaset
yapmıyoruz, vatandaşa, halka hizmet yapıyoruz ama sizler de iktidar olarak onu
bunu ayırırsanız, kendi vatandaşınız olmayan kişilere önem verip yüzyıllardan
beri sizinle birlikte yaşayan, sizlere oy veren, bu ülkenin sevdalıları
insanları ayırıp çadırda yaşamaya mahkûm edersek, okula gitmesini önlersek,
istihdam noktasında onların iş bulmasını gerektirecek adımları atmazsak ben de
buradan böyle konuşurum.
MEHMET
AKİF YILMAZ (Kocaeli) – Haksızlık yapıyorsun, haksızlık!
ÖZCAN
PURÇU (Devamla) - Bakın sevgili kardeşlerim, biz sizleri samimi olmaya davet
ediyoruz. İktidar partisinden -oy veriyorlar, size de oy veriyorlar, yüzde
100’ü bize oy vermiyor ki- çıkıp da “Ya, biz de Roman vatandaşlardan oy
alıyoruz, haklarını helal etsinler, biz de onlar için şurada samimi olalım bir
kere.” diyen bir milletvekili var mı içinizde? 50 defa çıkıyorum, şurada
konuşuyorum ya! (CHP sıralarından alkışlar) Nereye konuşuyorum? Konuşuyoruz,
konuşuyoruz, duvara konuşuyoruz; kusura bakmayın. Vallahi, çok… 
Ben
de çadırda doğdum, büyüdüm. Çadırda yaşamanın, elektriksiz, susuz yaşamanın ne demek
olduğunu ben iyi biliyorum. Kusura bakmayın, okula gitmeyen çocuğun, kadın
haklarından faydalanmayan kadının, işsiz vatandaşın günahını bu Meclis çekecek,
iktidar çekecek. Ben bunu açık ve net ifade ediyorum, çok özür diliyorum. 
Biz
de bu ülkenin vatandaşıyız, bizler de bu ülkeye hizmet etmek istiyoruz,
nitelikli insan olmak istiyoruz; doktor olmak istiyoruz, mühendis olmak
istiyoruz. Bizim çocuklarımız çöp toplamaya mahkûm ediliyor, bizim çocuklarımız
uyuşturucu, esrar satmaya mahkûm ediliyor. Bizim çocuklarımız işbaşı yapmak
için nereye giderse “Sen Romansın, Çingensin.” deyip ön yargıya, ayrımcılığa
maruz tutuluyor.
AHMET
HAMDİ ÇAMLI (İstanbul) – Eski Türkiye’de öyleydi, eski Türkiye’de.
ÖZCAN
PURÇU (Devamla) - Meclis olarak biz bunu neden önlemiyoruz arkadaşlar? O kadar
gücümüz yok mu bizim? (CHP sıralarından “Bravo” sesleri, alkışlar) Türkiye
Cumhuriyeti devleti güçlü bir devlettir. Elhamdülillah, bununla da gurur
duyuyoruz ama biz bu gücü…
Yüzyıllardan
beri Anadolu’da yaşıyoruz Romanlar olarak. Selçukluya da kardeşlik ettik,
hizmet ettik; Osmanlı’ya da hizmet ettik. Osmanlı’nın arşivlerine bakarsanız,
Romanlar demirci; bütün kılıçları, kalkanları Romanlar yaptı. Avrupa’yı
fethettiğimizde de Osmanlı ilk defa Romanları oraya yerleştirmiş. Türkiye Cumhuriyeti’nde
hizmet etmeye çalışıyoruz, sizlerle kardeşçe yaşamaya çalışıyoruz.
Size son defa söylüyorum sevgili kardeşlerim: Roman
politikası konusunda samimi olun, altı yıldan beri bir strateji hazırlamadınız.
Çok özür diliyorum, samimi olmaya davet ediyorum sizleri. Ben burada siyaset
yapmıyorum.
Hepinize sevgilerimi, saygılarımı sunuyorum.
Sayın Başkana tekrar teşekkür ediyorum. (CHP ve MHP
sıralarından alkışlar)
BAŞKAN – Teşekkür ederim.
İyi yolculuklar Sayın Purçu.
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir.
Maddeyi oylarınıza sunuyorum: Kabul edenler… Kabul
etmeyenler… Madde kabul edilmiştir.
Sayın milletvekilleri, 21.10’a kadar birleşime ara
veriyorum.
Kapanma Saati: 20.21
ALTINCI OTURUM
Açılma Saati: 21.12
BAŞKAN: Başkan Vekili Ayşe Nur BAHÇEKAPILI
KÂTİP
ÜYELER: Mustafa AÇIKGÖZ (Nevşehir), Ali Haydar HAKVERDİ (Ankara)
----- 0 -----
BAŞKAN – Sayın
milletvekilleri, Türkiye Büyük Millet Meclisinin 77’nci Birleşiminin Altıncı
Oturumunu açıyorum.
278
sıra sayılı Kanun Tasarısı’nın görüşmelerine kaldığımız yerden devam edeceğiz. 
Komisyon
burada. 
Hükûmet
burada. 
16’ncı madde üzerinde üç önerge vardır, okutuyorum:
Türkiye Büyük Millet Meclisi Başkanlığına
Görüşülmekte
olan 278 sıra sayılı Cezaî Konularda Uluslararası Adli İşbirliği Kanunu
Tasarısının 16’ncı maddesinin (4)’üncü fıkrasındaki "infaz süresini"
ibaresinin “infazına ilişkin süreyi” şeklinde değiştirilmesini arz ve teklif
ederiz.

 İsmail Faruk Aksu Erhan
Usta Kadir Koçdemir
 İstanbul Samsun Bursa
 Baki Şimşek Kamil
Aydın Arzu Erdem
 Mersin Erzurum İstanbul
Türkiye Büyük Millet Meclisi Başkanlığına
Görüşülmekte
olan 278 sıra sayılı Cezaî Konularda Uluslararası Adli İş Birliği Kanunu
Tasarısı 16’ncı maddesinin (1)’inci fıkrasının aşağıdaki şekilde değiştirilmesini
arz ve teklif ederiz.
“(1)
Ağır ceza mahkemesi iade sürecinin her aşamasında iadesi talep edilen kişi
hakkında Ceza Muhakemesi Kanunu hükümleri uyarınca koruma tedbirleri
uygulanır.”

 Cemal Okan Yüksel Musa
Çam Lale Karabıyık 
 Eskişehir İzmir Bursa
Tahsin Tarhan Selina
Doğan Mehmet Gökdağ
Kocaeli İstanbul Gaziantep
Türkiye Büyük Millet Meclisi Başkanlığına
Görüşülmekte
olan 278 Sıra Sayılı Cezaî Konularda Uluslararası Adli İşbirliği Kanunu
Tasarısının 16’ncı maddesinin (3)’üncü fıkrasının "Mahkemenin iade
talebinin kabul edilebilirliğine ilişkin kararının kesinleşmesinden itibaren
bir yıl içinde 19 uncu maddeye göre, iadenin gerçekleştirilip
gerçekleştirilmeyeceği hususunda bir karar verilmemesi hâlinde, kişi hakkında
verilen koruma tedbirleri kaldırılır" şeklinde düzenlenmesini arz ve
teklif ederiz.

 İdris Baluken Mahmut
Toğrul Mehmet Emin Adıyaman
 Diyarbakır Gaziantep Iğdır
 Mehmet Ali Aslan Mahmut
Celadet Gaydalı
 Batman Bitlis
BAŞKAN
– Komisyon okunan önergeye katılıyor mu?
ADALET
KOMİSYONU SÖZCÜSÜ ALİ ÖZKAYA (Afyonkarahisar) – Katılmıyoruz Sayın Başkan.
BAŞKAN
– Hükûmet?
EKONOMİ
BAKANI MUSTAFA ELİTAŞ (Kayseri) - Katılmıyoruz Sayın Başkanım.
BAŞKAN
– Önerge üzerinde Siirt Milletvekili Sayın Kadri Yıldırım konuşacak. (HDP
sıralarından alkışlar)
Buyurun
Sayın Yıldırım.
KADRİ
YILDIRIM (Siirt) – Sayın Başkan, değerli milletvekilleri; hepinizi saygılarımla
selamlıyorum.
Tabii,
maddede konu tutukluluk olunca ister istemez, akla tutuklanmaları amacıyla
haklarında dokunulmazlığın kaldırılması kararı verilen HDP vekilleri geliyor,
öbürleri bunun talisidir. 
Bu
konuda öncelikle, Cumhuriyet Halk Partisinin takip ettiği bir siyaseti dile
getirerek konuya gireceğim. Tarihte “Kûfeliler siyaseti” diye bir siyaset
kavramı var. Malum, Sayın Erdoğan’ın “Ben Anayasa’yı tanımam.” sözünü en çok
Cumhuriyet Halk Partisine mensup milletvekilleri eleştirmektedir bu kürsüde
fakat pratik başka bir yönü gösteriyor, bu da akla Hazreti Ali ve Kûfe
siyasetini getiriyor. Bilindiği gibi, Hazreti Ali Kûfelilerin davetine icabet
ederek Kûfe’ye doğru yola çıkarken yolda dönemin şairlerinden Ferezdak’a
rastlıyor ve Ferezdak’a şunu soruyor: “Ey Ferezdak, acaba Kûfeliler benim
hakkımdaki niyetlerinde ne kadar samimiler?” Ferezdak diyor ki Arapça şiirinde
veya cümlesinde: “…”(x) Yani “Kûfelilerin kalbi sizinle ama
kılıçları Emevilerle.” Artık, bu kılıç ve kalp mefhumunun sayın CHP’li
vekillerimiz doldursunlar içini. Bu, bir.
İkincisi:
Cumhurbaşkanı da olsa ki Cumhurbaşkanına tekabül eden kavram İslam tarihinin
erken döneminde “halife” olarak tabir ediliyordu, hiç kimse Anayasa’ya aykırı
olarak bir madde koyamaz. Bilindiği, gibi, râşit halifeler hem kanun koyucu
idiler hem de devlet başkanı idiler. Bir gün Hazreti Ömer hutbede şöyle diyor:
“Ben bundan sonra evlenecek olan kadınlara verilecek olan mehrin 400 dirhemi
geçmesini yasaklıyorum, ‘…’(x) men ediyorum.” Bu hutbeyi dinleyen
Kureyşli bir kadın ayağa kalkarak “Sen İslam hukukunun anayasası olan Kur’an’a
muhalif böyle bir madde, kanun koyamazsın.” diyor. “Nasıl böyle bir şey yapamam?”
“Sen Kur'an’ı dinlemiyor musun ki. Ayetikerimede şöyle deniliyor: ‘…’ (X)
Yani ‘Kadınlardan birisine bir deve yükü, 1 ton bile mehir verirseniz, bunu
kısamazsınız, bunu engelleyemezsiniz.’” Ve Hazreti Ömer o kanunu, anayasaya
aykırı olan kanunu yürürlüğe koymuyor ve şu meşhur sözü sözlüyor: “…” (X)
“Kureyşli kadın doğru söyledi, isabet etti, Ömer ise yanıldı.” Dolayısıyla,
“Sen benim işime karışma. Ben bir defa anayasayı ihlal edersem veya anayasayı
kabul etmezsem bir şey olmaz.” demedi Hazreti Ömer, anayasaya aykırı olan bu
kanunu yürürlüğe koymaktan, o kadının uyarısı üzerine vazgeçti. 
O
hâlde, bile bile, yani “Bu dokunulmazlıkların kaldırılmasıyla ilgili gündeme
getirilen Anayasa değişikliğinin Anayasa’ya aykırı olduğunu bile bile biz buna
‘evet’ diyoruz.” demek, bizatihi Kûfelilerin, bu, biraz önce söylemiş olduğum
siyasetin bir tezahürüdür ve bu halifeler, bırakın tayin ettikleri bir kadıyı
yani hâkimi etkilemek, o kadılar, o hâkimler tarafından bizatihi mahkeme
edilmişlerdir. Ve Hazreti Ali bir zimmiyle yani Müslüman olmayan bir
vatandaşla, Kadı Şureyh ismindeki hâkimin huzuruna çıktığında ve Kadı Şureyh
ona “Ya Ebel Hasan” deyip, “Ey Hasan’ın Babası” künyesiyle, saygı ifade eden
künyesiyle hitap edip, ayağa kalkıp selam verdiğinde, Hazreti Ali “Sen işin
başlangıcında adalet ilkesini zedeledin, bundan sonra senin hükmüne göre adalet
yerine gelmez.” dedi ve o kadıyı azletme yönünde karar aldı. 
Hepinizi
saygılarımla selamlıyorum. (HDP sıralarından alkışlar) 
BAŞKAN
– Teşekkür ederim Sayın Yıldırım. 
Buyurun
Sayın Özel.
ÖZGÜR
ÖZEL (Manisa) – Sayın milletvekili konuşmasında grubumuza sataştı, cevap vermek
istiyorum.
BAŞKAN
– Buyurun, iki dakika. (CHP sıralarından alkışlar)
IX.- SATAŞMALARA İLİŞKİN KONUŞMALAR (Devam)
8.- Manisa Milletvekili Özgür Özel’in, Siirt
Milletvekili Kadri Yıldırım’ın 278 sıra sayılı Kanun Tasarısı’nın 16’ncı
maddesiyle ilgili önerge üzerinde yaptığı konuşması sırasında Cumhuriyet Halk
Partisine sataşması nedeniyle konuşması
ÖZGÜR
ÖZEL (Manisa) – Sayın Başkan, değerli milletvekilleri; sayın hatibin
konuşmasının anladığım kadarındaki sataşmalarına cevap vereceğim, anlayamadığım
kısmı için de kusuruma bakmayın. (CHP sıralarından alkışlar)
Tabii,
Hazreti Ali’den, Kûfe’den, Kûfelilerden bahsedince şöyle bir hikâye de ben
biliyorum: Bir deveyle birlikte Kûfelinin birisi giderken Şamlının birisi
yanına yanaşıyor. “Ver bakalım, bu dişi deve benimdir.” diyor. Kûfeli diyor ki:
“Bu deve dişi değil, erkek ve benimdir.” En sonunda, tabii, oradaki anlaşmazlık
yüzünden Muaviye’nin karşısına çıkıyorlar. Ahali toplanıyor, Muaviye dönüyor,
diyor ki: “Bu dişi deve Şamlınındır, değil mi? Soralım bakalım, bu dişi deve
kimindir?” Bütün ahali “Bu dişi deve Şamlınındır.” diyor. Şamlı deveyi çekiyor,
götürüyor ve Muaviye dönüyor Kûfeliye diyor ki: “Git, Hazreti Ali’ye anlat. De ki
ona: ‘Muaviye’nin elinde, erkek bir deveye ‘dişi’ diyen ve o sırf öyle söylüyor
diye devenin sahibinden başkasına verilmesine göz yuman tam 10 bin adamı
vardır.’” 
Maalesef,
geçen dönem biz burada birilerinin anlattığı ve “çözüm süreci”, “barış süreci”
diyerek bu Meclisin çatısının altından alıp da bu tartışmaları, bu çözümle
ilgili sözleri başka yerlerde sizlere inandırdığında, maalesef, belki de Recep
Tayyip Erdoğan bize diyordu ki: “Cumhuriyet Halk Partisine deyin bakın, benim
elimde öyle bir grubum ve muhatabımın öyle bir grubu vardır ki bir dişi deveyi
erkek diye ve Kûfelinin devesini Şamlıya verebilirim.” (CHP sıralarından
alkışlar) O dönemlerden biz bunu hatırlıyoruz, siz de deminki hikâyeyi
hatırladınız.
Teşekkür
ederim.
BAŞKAN
– Teşekkür ederim.
XI.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
1.- Cezaî Konularda Uluslararası Adlî İşbirliği Kanunu
Tasarısı (1/695) ve Adalet Komisyonu Raporu (S. Sayısı: 278) (Devam)
BAŞKAN
– Önergeyi oylarınıza sunuyorum: Kabul edenler…
MEHMET
EMİN ADIYAMAN (Iğdır) – Karar yeter sayısı isteyeceğiz.
BAŞKAN
– Karar yeter sayısı isteyeceksiniz.
BÜLENT
TURAN (Çanakkale) – Geç kaldınız.
BAŞKAN
– Biraz geç kaldınız Sayın Adıyaman, bir dahaki sefere.
MEHMET
EMİN ADIYAMAN (Iğdır) – Efendim, niye geç kaldık?
EKONOMİ
BAKANI MUSTAFA ELİTAŞ (Kayseri) – Oylamaya geçmiştik.
BAŞKAN
– Kabul edenler dedikten sonra dediniz. Normalde oylamaya geçmiştik.
MEHMET
EMİN ADIYAMAN (Iğdır) – Geçmediniz efendim.
BAŞKAN
– O yüzden, bir dahaki sefere sizinkini kabul edeceğim siz talep etmeseniz
bile.
Kabul
edenler… Kabul etmeyenler… Önerge kabul edilmemiştir.
Diğer
önergeyi okutuyorum.
Türkiye Büyük Millet Meclisi Başkanlığına
Görüşülmekte
olan 278 sıra sayılı Cezaî Konularda Uluslararası Adli İş Birliği Kanunu
Tasarısı 16’ncı maddesinin (1)’inci fıkrasının aşağıdaki şekilde
değiştirilmesini arz ve teklif ederiz.
“(1)
Ağır ceza mahkemesi iade sürecinin her aşamasında iadesi talep edilen kişi
hakkında Ceza Muhakemesi Kanunu hükümleri uyarınca koruma tedbirleri
uygulanır.”
Mehmet Tüm (Balıkesir) ve arkadaşları
BAŞKAN
– Komisyon önergeye katılıyor mu?
ADALET
KOMİSYONU SÖZCÜSÜ ALİ ÖZKAYA (Afyonkarahisar) – Katılmıyoruz Sayın Başkan.
BAŞKAN
– Hükûmet?
EKONOMİ
BAKANI MUSTAFA ELİTAŞ (Kayseri) – Katılmıyoruz Sayın Başkan.
BAŞKAN
– Önerge üzerinde, Balıkesir Milletvekili Sayın Mehmet Tüm konuşacak.
Buyurun
Sayın Tüm. (CHP sıralarından alkışlar)
MEHMET
TÜM (Balıkesir) – Sayın Başkan, değerli milletvekilleri; görüşülmekte olan
önerge üzerinde söz almış bulunmaktayım. Genel Kurulu saygıyla selamlıyorum.
Bugün,
Ergenekon davasında beraat eden değerli arkadaşlarımız Mustafa Balbay ve Tuncay
Özkan başta olmak üzere bu davada yargılananlara geçmiş olsun diyorum.
Değerli
arkadaşlarım, devletin en temel görevi toplumsal adaleti sağlamaktır. Onun
içindir ki millet adına yargılama yetkisi verilen mahkemelerin duvarlarında
“Adalet mülkün temelidir.” diye yazar. Ne yazık ki on dört yıllık AKP
iktidarının adalet anlayışı toplumda adalete olan güveni tümden yok etmiştir.
Değerli
arkadaşlar, tarihten size bir örnek anlatmak istiyorum. Ülkenin birinde sıradan
yurttaşlar ölünce 1 kere, soylular ölünce 2 kere, kral ölünce 3 kere çan
çalarmış. Bir gün çan 4 kere çalmış. Halk merak içinde. “Kraldan büyük kim var
ki? Neden 4 kere çan çaldı?” diye soruyorlar. Çan çalan yanıt veriyor, diyor
ki: “Kraldan büyük adalet var. Ne yazık ki adalet öldü.” 
Değerli arkadaşlar, AKP iktidarı da her gün çanı 4 defa
çalıyor yani Türkiye’de adaleti öldürmeye devam ediyor. Yandaş medya gibi,
yandaş yargı yaratma uğruna adalet işlemez hâle geldi. Tüm devlet kurumlarının
temeliyle oynadınız. 
Bir zaman ETÖ diye bir örgüt yaratarak ülkede muhalif
kim varsa, asker, sivil, aydın, gazeteci, bilim adamı bırakmadan herkesi ETÖ’cü
ilan ettiniz; uyduruk belgelerle içeri attınız. Bu davalar çökünce, şimdi, FETÖ
diye bir örgüt yarattınız; ülkede size muhalif olan ve karşı çıkan kim varsa
içeriye atıyorsunuz. Sizin döneminizde AİHM’de Türkiye mahkûmiyet rekoru kırdı.
Yurttaşlarımız adaleti Avrupa İnsan Hakları Mahkemesinde arar oldular. İçeride
beğenmediğiniz kararlar çıkınca Anayasa’yı da yargıyı da tanımaz oldunuz. 
Değerli arkadaşlar, mahkemelerde takım elbise giyen,
kravat takan tecavüz sanıklarına iyi hâl indirimi uyguladınız. Yurt dışından
ifade vermek üzere koşarak ülkeye gelen akademisyenleri “Kaçma tehlikesi var.”
diye içeri attınız. Şimdi, uluslararası adli iş birliğinden söz ediyorsunuz.
Adalet Bakanına soruyorum: Uluslararası hukukta böyle çifte standart olabilir
mi? Hrant Dink davası örneğinde olduğu gibi, Yargıtayın bile itiraz ettiği, bir
eski bürokratın yargılanmasına izin vermediniz. Bu durumda uluslararası toplum
sizi ciddiye alır mı? Kırmızı bültenle aranan suçluları iade etmiyorsunuz,
koruma altına alıyorsunuz. Gerekçe olarak talep eden devletin yargısına
güvenmiyorsunuz. Her gün yargıya müdahale ediyorsunuz. Hiçbir demokratik devlet
size güvenerek Türkiye’ye suçlu iadesi yapamaz. Hukuku üstün kılacağınız yerde,
başka ülkelere “Ey!” diye başlayan meydan okumalarla asla saygınlık
kazanamazsınız. 
Değerli
arkadaşlar, bağımsız yargı demokrasinin olmazsa olmazıdır. Siz kendi yargınızı,
kendi adaletinizi yarattınız, sonra kendiniz de şikâyet ettiniz. Uluslararası
iş birliği yasaları çıkararak yargıda saygınlığı elde edemezsiniz. Saygınlık,
adalet her şeyin üstünde olursa kazanılır. “Adaletten büyük, kral var.”
anlayışı adaletsizliğin temelidir. Bir an önce bu anlayıştan vazgeçiniz. 
Değerli
arkadaşlar, canlı bomba katliamlarında yaşamını yitiren yurttaşlarımızın
yakınları, mağdur olan yurttaşlarımızın kendileri harç paraları yüzünden dava
açamıyorlar. Demokratik ülkede adaleti aramanın bedeli asla para olamaz. Bir
ülkede adalet önce mağdurlar ve yoksullar için olmalıdır. Demokrasinin temel
anlayışı mağdur kesimlerin hakkını savunmaktan geçer. Şimdi düşünün ki
zenginler paralı askerlik yapacak, yoksullar şehit olacak; zenginler avukatları
aracılığıyla haklarını arayacak, yoksullar harç parası bulamadıkları için dava
dahi açamayacaklar. Böyle bir adalet sistemi olabilir mi? 
Adaletin
yerleşmesi için öncelikle adaletli bir vicdana sahip olmak gerekir. Vicdanını
kiraya verenlerin, demokrasiyi içine sindiremeyenlerin adaleti sağlaması asla
mümkün değildir. Gezi olaylarında demokratik tepki gösteren gençleri… 
(Mikrofon
otomatik cihaz tarafından kapatıldı) 
MEHMET
TÜM (Devamla) - …ve Cerattepe’de doğasını koruyan Artvin halkını terörist gören
anlayış Türkiye’ye saygın bir adalet sistemi getiremez. 
BAŞKAN
– Teşekkür ederim Sayın Tüm. 
MEHMET
TÜM (Devamla) – Değerli arkadaşlar, AKP Türkiye’de adaleti hâkim kılmak
istiyorsa öncelikle yargıdan kaçırdıkları, adı yolsuzluklara karışan bakanları
ve diğerlerini adaletin önüne çıkarmalıdır. 
BAŞKAN
– Sayın Tüm, teşekkür ederim. 
MEHMET
TÜM (Devamla) – Birilerini adaletten kaçırarak toplumsal adaleti sağlamak asla
mümkün değildir. (CHP sıralarından alkışlar) 
BAŞKAN
– Önergeyi oylarınıza sunacağım.
III.- YOKLAMA
(CHP
sıralarından bir grup milletvekili ayağa kalktı)
ÖZGÜR
ÖZEL (Manisa) – Yoklama istiyoruz. 
BAŞKAN
– Yalnız, yoklama talebi var, önce yoklama işlemini yerine getirelim. 
Sayın
Özel, Sayın Akkaya, Sayın Gökdağ, Sayın Arık, Sayın Gürer, Sayın Özdiş, Sayın
Bektaşoğlu, Sayın Arslan, Sayın Turpcu, Sayın Tarhan, Sayın Yalım, Sayın Akar,
Sayın Tüm, Sayın Tüzün, Sayın Yılmaz, Sayın Aydın, Sayın Yeşil, Sayın Özdemir,
Sayın Torun, Sayın Bakır.
İki
dakika süre veriyorum ve süreyi başlatıyorum. 
(Elektronik
cihazla yoklama yapıldı) 
BAŞKAN
- Toplantı yeter sayısı yoktur.
Birleşime
on beş dakika ara veriyorum.
Kapanma Saati: 21.33
YEDİNCİ OTURUM
Açılma Saati: 21.48
BAŞKAN: Başkan Vekili Ayşe Nur BAHÇEKAPILI
KÂTİP
ÜYELER: Mustafa AÇIKGÖZ (Nevşehir), Ali Haydar HAKVERDİ (Ankara)
----- 0 -----
BAŞKAN – Sayın
milletvekilleri, Türkiye Büyük Millet Meclisinin 77’nci Birleşiminin Yedinci
Oturumunu açıyorum.
III.- YOKLAMA
BAŞKAN
- 278 sıra sayılı Kanun Tasarısı’nın 16’ncı maddesi üzerinde Balıkesir
Milletvekili Mehmet Tüm ve arkadaşlarının önergesinin oylanmasından önce istem
üzerine yapılan yoklamada toplantı yeter sayısı bulunamamıştı.
Şimdi,
yoklama işlemini tekrarlayacağım.
Yoklama
için iki dakika süre veriyorum. 
(Elektronik
cihazla yoklama yapıldı) 
BAŞKAN – Sayın milletvekilleri, yapılan ikinci
yoklamada da toplantı yeter sayısı bulunamadığından... (CHP sıralarından
gürültüler)
Gülünecek bir şey değil bu sayın milletvekilleri,
gerçekten gülünecek bir şey değil! 
Alınan karar gereğince, kanun tasarı ve teklifleri ile
komisyonlardan gelen diğer işleri sırasıyla görüşmek için, 22 Nisan 2016 Cuma
günü saat 14.00’te toplanmak üzere birleşimi kapatıyorum. 
Kapanma Saati: 21.51 




(x) Bu bölümde hatip tarafından Türkçe
olmayan bir kelime ifade edildi.


(x) Bu bölümde hatip tarafından Türkçe
olmayan kelimeler ifade edildi.


(x) 278 S.Sayılı Basmayazı 19/04/2016
tarihli 75’inci Birleşim Tutanağı’na eklidir.


(x) Bu bölümlerde hatip tarafından Türkçe
olmayan kelimeler ifade edildi.





(X) Bu bölümlerde hatip tarafından Türkçe
olmayan kelimeler ifade edildi.







