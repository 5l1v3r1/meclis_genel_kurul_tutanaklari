



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 102’nci
Birleşim
 7
Haziran 2017 Çarşamba

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)

 İÇİNDEKİLER


I.- GEÇEN TUTANAK ÖZETİ
II.- GELEN KÂĞITLAR 
III.- YOKLAMALAR
IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Erzurum Milletvekili Mustafa Ilıcalı’nın, 5 Haziran Dünya Çevre
Günü’ne ilişkin gündem dışı konuşması
2.- Şırnak Milletvekili Leyla Birlik’in, cezaevlerinde yaşanan sorunlara
ilişkin gündem dışı konuşması
3.- İstanbul Milletvekili Gamze Akkuş İlgezdi’nin, sağlıkta dönüşüme
ilişkin gündem dışı konuşması

V.- AÇIKLAMALAR
1.- İstanbul Milletvekili Mustafa Şentop’un, İstanbul Milletvekili Filiz
Kerestecioğlu Demir’in 6 Haziran 2017 tarihli 101’inci Birleşimde ismini
zikrederek yaptığı bazı değerlendirmelere ilişkin açıklaması
2.- İstanbul Milletvekili Filiz Kerestecioğlu Demir’in, İstanbul
Milletvekili Mustafa Şentop’un yaptığı açıklamasındaki bazı ifadelerine ilişkin
açıklaması
3.- Çanakkale Milletvekili Bülent Öz’ün, Çanakkale’nin Bayramiç
ilçesinde Anadolu İmam Hatip Lisesinde öğrencilere şiddet uygulayan öğretmen
hakkında soruşturma izni verilmemesine ilişkin açıklaması
4.- Bursa Milletvekili Erkan Aydın’ın, Hükûmetin muhalefet ve halkın
sesine kulak vererek 485 sıra sayılı Kanun Tasarısı’ndan zeytinliklerle ilgili
bölümü çıkarmasını talep ettiğine ilişkin açıklaması
5.- Ordu Milletvekili Metin Gündoğdu’nun, Van’da şehit olan Ordu Kumrulu
Uzman Çavuş Sabri Eryeler’e Allah’tan rahmet dilediğine ve Abdurrahim
Karakoç’un ölümünün 5’inci yıl dönümüne ilişkin açıklaması
6.- Niğde Milletvekili Ömer Fethi Gürer’in, kamuda çalışan taşeron
işçilerin kadro beklentisinin devam ettiğine ve Hükûmetin PETROL-İŞ’in Mefar iş
yerindeki grev için erteleme kararı almasına ilişkin açıklaması
7.- Hatay Milletvekili Serkan Topal’ın, Hatay’ın Altınözü ilçesinde
tarıma dayalı ihtisas organize sanayi bölgesi ile Altınkaya Göleti ve Sulaması
Projesi’nin ne zaman tamamlanacağını ve zeytinlik sahalarını ranta açmaktan
vazgeçilip vazgeçilmeyeceğini öğrenmek istediğine ilişkin açıklaması
8.- Adana Milletvekili İbrahim Özdiş’in, Ceyhan Devlet Hastanesinin
durumuna ilişkin açıklaması
9.- Kayseri Milletvekili Çetin Arık’ın, 17 Aralık 2016 tarihinde Komando
Tugayının askerlerini taşıyan halk otobüsüne yönelik saldırıda şehit olan 14
Mehmetçik’i rahmetle andığına ve Kayserililerin olayın yaşandığı yere şehitler
anıtı dikilmesini talep ettiğine ilişkin açıklaması
10.- İzmir Milletvekili Murat Bakan’ın, Türkiye’nin Paris İklim
Anlaşması’ndan ayrılacağını açıklayan ABD’nin tutumuna göre konumlanacağını
açıklamasına ilişkin açıklaması
11.- Çanakkale Milletvekili Muharrem Erkek’in, Çanakkale’nin Bayramiç
ilçesinde Anadolu İmam Hatip Lisesinde öğrencilere şiddet uygulayan bir
öğretmen hakkında işlem yapılması için yetkilileri göreve davet ettiğine ilişkin
açıklaması
12.- Balıkesir Milletvekili Mehmet Tüm’ün, Sağlıkta Dönüşüm Projesi’nin
âdeta sağlıkta soygun projesine dönüştüğüne ilişkin açıklaması
13.- İstanbul Milletvekili Mahmut Tanal’ın, Türkiye’nin Katar’da asker
konuşlandırması ve neden Katar’la ilgili olan sözleşmelerin gündemin ön
sıralarına alındığı konularında bilgi almak istediğine ilişkin açıklaması
14.- Balıkesir Milletvekili Ahmet Akın’ın, AKP Genel Başkanının Katar
Emiriyle 24 Nisan 2015’te Mabeyn Köşkü’nde yaptığı toplantıda neler konuşulduğunu
öğrenmek istediğine ilişkin açıklaması
15.- İstanbul Milletvekili Onursal Adıgüzel’in, Hükûmetin kıdem
tazminatıyla ilgili tutumuna ve bugün binlerce emekçinin iş güvencelerine sahip
çıkmak için meydanlarda olduğuna ilişkin açıklaması
16.- Denizli Milletvekili Kazım Arslan’ın, “Atatürk” ve “İnönü” ismini
taşıyan stadyumların yenilendikçe isimlerinin değiştirilmesinin nedenini
öğrenmek istediğine ve bu hatanın düzeltilmesini talep ettiğine ilişkin
açıklaması
17.- İstanbul Milletvekili Halis Dalkılıç’ın, son yıllarda dünyanın
birçok bölgesinde ve özellikle Orta Doğu’da yaşanan insanlık dramlarında ortak
tavır almayı beceremeyen bazı ülkelerin Katar’ı tecrit etme konusundaki
tutumlarına ilişkin açıklaması
18.- Afyonkarahisar Milletvekili Burcu Köksal’ın, üç ay içinde yurda
dönmemeleri hâlinde vatandaşlıktan çıkarılabileceklere dair bir listede
Fetullah Gülen’in de bulunduğuna ve bu durumda yargılanmasının da mümkün
olmayabileceğine ilişkin açıklaması
19.- Tokat Milletvekili Kadim Durmaz’ın, çöken Tokat çevre yolunun ilk
zemin etüdü ve projesini yapan firmaya bir soruşturma ya da dava açılıp
açılmadığını öğrenmek istediğine ve Yeşilırmak üzerindeki Keçili HES projesine
KHK kararıyla devam edilmesine ilişkin açıklaması
20.- İzmir Milletvekili Müslüm Doğan’ın, HDP Eş Genel Başkanları
Selahattin Demirtaş ile Figen Yüksekdağ hakkında tanzim edilen fezlekeler ve
iddianamelerin hepsinin hukuk dışı olduğuna ve görüşme isteklerinin neden
karşılanmadığını öğrenmek istediğine ilişkin açıklaması
21.- İstanbul Milletvekili Filiz Kerestecioğlu Demir’in, Cenevre’de
devam eden Birleşmiş Milletler İnsan Hakları Konseyinde konunun yine Türkiye ve
insan hakları olduğuna, İran’da IŞİD tarafından yapılan saldırılar nedeniyle
İran halkına başsağlığı ve geçmiş olsun dileğinde bulunduğuna ve Türkiye’nin
Körfez politikasında dikkatli olması gerektiğine ilişkin açıklaması
22.- Samsun Milletvekili Erhan Usta’nın, dün Hakkâri Çukurca’da şehit
olan Samsunlu Uzman Çavuş Nejat Yaman ile bugün Van’da şehit olan askere
Allah’tan rahmet dilediğine, İran’da meclis binasına ve Ayetullah Humeyni
Türbesi’ne yapılan terör saldırısını kınadığına ve Körfez’de yükselen kriz
konusunda Türkiye’nin gerekli tavrı gösterebilmesi gerektiğine ilişkin
açıklaması
23.- İstanbul Milletvekili Engin Altay’ın, Türkiye Büyük Millet
Meclisindeki sergide Sultan Vahdettin’in de resimlerinin sergilenmesini
kamuoyunun takdirine bıraktığına, Meclis Başkanından 23 Nisan, 29 Ekim ve 10
Kasımlarda Osmanlı’ya gösterdiği hassasiyeti göstermesini beklediğine,
Atatürk’e hakaret ettiği hâlde bir aydır bulunamayan Hasan Akar konusunda
Hükûmeti samimi davranmaya davet ettiğine ve Türkiye’nin Orta Doğu’da yaşanan
gelişmelerde taraf olmaktan ziyade bölge barışına hizmet edecek politikalar
geliştirmesi gerektiğine ilişkin açıklaması
24.- Amasya Milletvekili Mehmet Naci Bostancı’nın, İran’da
gerçekleştirilen terör saldırısında hayatını kaybedenlere Allah’tan rahmet
dilediğine, Türkiye’nin Orta Doğu’da kirli çıkar arayışlarına karşı bütün
mezheplerden, dinlerden insanların barışı ve selameti için uluslararası
politika sürdüren bir ülke olduğuna ve Abdurrahim Karakoç’un vefatının 5’inci
yıl dönümüne ilişkin açıklaması
25.- İstanbul Milletvekili Engin Altay’ın, Amasya Milletvekili Mehmet
Naci Bostancı ile Oturum Başkanı TBMM Başkan Vekili Ahmet Aydın’ın yaptıkları
açıklamalarındaki bazı ifadelerine ilişkin açıklaması
26.- İstanbul Milletvekili Mehmet Muş’un, Bolu Milletvekili Tanju
Özcan’ın sataşma nedeniyle yaptığı konuşmasındaki bazı ifadelerine ilişkin
açıklaması
27.- İstanbul Milletvekili Arzu Erdem’in, uzun vadede oluşacak
sıkıntıları bugünden görerek tedbir almanın önemli olduğuna ve bu araştırma
önergesinin kabul edilmesi gerektiğine ilişkin açıklaması
28.- Çanakkale Milletvekili Bülent Turan’ın, Çanakkale’nin Bayramiç
ilçesinde Anadolu İmam Hatip Lisesinde öğrencilere şiddet uygulayan bir
öğretmen hakkında gerekli işlemlerin başlatıldığına ve Ilıca Deresi’nin
ıslahının ve köprünün aylar önce bitmiş olduğuna ilişkin açıklaması
29.- İstanbul Milletvekili Filiz Kerestecioğlu Demir’in, İstanbul
Milletvekili Mehmet Muş’un sataşma nedeniyle yaptığı konuşmasındaki bazı
ifadelerine ilişkin açıklaması

VI.- GEÇEN TUTANAK HAKKINDA KONUŞMALAR
1.- İstanbul Milletvekili Mustafa Sezgin Tanrıkulu’nun, 6/6/2017 tarihli
101’inci Birleşimdeki bazı ifadelerini düzelttiğine ilişkin konuşması



VII.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Ahmet Aydın’ın, Başkanlık Divanı
olarak, İran Parlamentosuna yapılan terör saldırısını şiddetle kınadıklarına ve
teröre karşı tüm dünyayı ve uluslararası toplumu samimi bir duruşa davet
ettiklerine, Abdurrahim Karakoç ve Cahit Zarifoğlu’nu rahmetle andıklarına ve
Van’da şehit olan askere Allah’tan rahmet dilediklerine ilişkin konuşması

VIII.- BAŞKANLIĞIN GENEL KURULA SUNUŞLARI
A) Tezkereler
1.- Türkiye Büyük Millet Meclisi Başkanlığının, Bölgesel Silahların
Kontrolü, Doğrulama ve Uygulamaya Yardım Merkezi (RACVIAC) Güvenlik İşbirliği
Merkezi tarafından 5-7 Haziran 2017 tarihlerinde Bosna-Hersek’in başkenti
Saraybosna’da düzenlenecek olan Güneydoğu Avrupa Parlamentoları Savunma ve
Güvenlik Komiteleri Temsilcileri Yıllık Toplantısı’na katılması Genel Kurulun
30/5/2017 tarihli 98’inci Birleşiminde kabul edilen heyeti oluşturmak üzere
siyasi parti gruplarının bildirmiş olduğu isimlere ilişkin tezkeresi (3/1074)

B) Meclis Araştırması Önergeleri
1.- Bursa Milletvekili Nurhayat Altaca Kayışoğlu ve 23 milletvekilinin,
Bursa-Ankara arası Yüksek Hızlı Tren Projesi’nin taahhüt edilen süre zarfında
tamamlanamamasının nedenleri ve inşaatında yaşanan aksaklıkların araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/553)
2.- Kocaeli Milletvekili Haydar Akar ve 21 milletvekilinin, sanayi
yangınlarının yarattığı sıkıntıların araştırılarak alınması gereken önlemlerin
belirlenmesi amacıyla Meclis araştırması açılmasına ilişkin önergesi (10/554)
3.- Çanakkale Milletvekili Bülent Öz ve 24 milletvekilinin, Çanakkale’de
çalışan ve yapılması planlanan termik santrallerin insan sağlığına ve çevreye
vereceği zararların araştırılarak alınması gereken önlemlerin belirlenmesi
amacıyla Meclis araştırması açılmasına ilişkin önergesi (10/555)

IX.- ÖNERİLER
A) Siyasi Parti Grubu Önerileri
1.- MHP Grubunun, İstanbul Milletvekili Arzu Erdem ve arkadaşları
tarafından, her tür gıda israfı sorunun araştırılması, tüketimin kontrollü hâle
getirilmesi ve gereken önlemlerin alınması hususunda gerekli çalışmaların
yapılması amacıyla 25/5/2017 tarihinde Türkiye Büyük Millet Meclisi
Başkanlığına verilmiş olan Meclis araştırması önergesinin, Genel Kurulun 7
Haziran 2017 Çarşamba günkü birleşiminde sunuşlarda okunmasına ve ön
görüşmelerinin aynı tarihli birleşiminde yapılmasına ilişkin önerisi
2.- HDP Grubunun, Bingöl Milletvekili Hişyar Özsoy ve arkadaşları
tarafından, “lobicilik faaliyetleri” adı altında ABD’deki kuruluşlara birtakım
iş adamları üzerinden yapılan ödemelerin hukuka ve ahlaki normlara uygun olup
olmadığı, ayrıca Türkiye Cumhuriyeti Hükûmetinin bazı üyelerinin adının
karıştığı “Malta Belgeleri” hakkında 7/6/2017 tarihinde Türkiye Büyük Millet
Meclisi Başkanlığına verilmiş olan Meclis araştırması önergesinin, Genel
Kurulun 7 Haziran 2017 Çarşamba günkü birleşiminde sunuşlarda okunmasına ve ön
görüşmelerinin aynı tarihli birleşiminde yapılmasına ilişkin önerisi

3.- CHP Grubunun, Tekirdağ Milletvekili Candan Yüceer ve arkadaşları
tarafından, çevre hakkı ihlallerine ilişkin sorunların saptanması ve alınacak
tedbirlerin araştırılması amacıyla 7/6/2017 tarihinde Türkiye Büyük Millet
Meclisi Başkanlığına verilmiş olan Meclis araştırması önergesinin, Genel
Kurulun 7 Haziran 2017 Çarşamba günkü birleşiminde sunuşlarda okunmasına ve ön
görüşmelerinin aynı tarihli birleşiminde yapılmasına ilişkin önerisi
4.- AK PARTİ Grubunun, gündemin "Kanun Tasarı ve Teklifleri ile
Komisyonlardan Gelen Diğer işler” kısmındaki sıralamanın yeniden düzenlenmesi;
Genel Kurulun 7 Haziran 2017 Çarşamba günkü birleşiminde 485 sıra sayılı Kanun
Tasarısı’na kadar olan işlerin görüşmelerinin tamamlanmasına kadar çalışmalarını
sürdürmesine ilişkin önerisi

X.- SATAŞMALARA İLİŞKİN KONUŞMALAR
1.- İstanbul Milletvekili Mehmet Muş’un, Bolu Milletvekili Tanju
Özcan’ın MHP grup önerisi üzerinde yaptığı konuşması sırasında Adalet ve
Kalkınma Partisine sataşması nedeniyle konuşması
2.- Bolu Milletvekili Tanju Özcan’ın, İstanbul Milletvekili Mehmet
Muş’un sataşma nedeniyle yaptığı konuşması sırasında şahsına sataşması
nedeniyle konuşması
3.- İstanbul Milletvekili Mehmet Muş’un, İzmir Milletvekili Ertuğrul
Kürkcü’nün HDP grup önerisi üzerinde yaptığı konuşması sırasında Adalet ve
Kalkınma Partisine ve AK PARTİ Grup Başkanına sataşması nedeniyle konuşması
4.- İzmir Milletvekili Ertuğrul Kürkcü’nün, İstanbul Milletvekili Mehmet
Muş’un sataşma nedeniyle yaptığı konuşması sırasında şahsına sataşması
nedeniyle konuşması
5.- İzmir Milletvekili Ertuğrul Kürkcü’nün, İstanbul Milletvekili Mehmet
Muş’un yerinden sarf ettiği bazı ifadeleri sırasında Halkların Demokratik
Partisine sataşması nedeniyle konuşması
6.- Batman Milletvekili Ayşe Acar Başaran’ın, İstanbul Milletvekili
Mehmet Muş’un yerinden sarf ettiği bazı ifadeleri sırasında şahsına ve
Halkların Demokratik Partisine sataşması nedeniyle konuşması
7.- İstanbul Milletvekili Mehmet Muş’un, Batman Milletvekili Ayşe Acar
Başaran’ın sataşma nedeniyle yaptığı konuşması sırasında Adalet ve Kalkınma
Partisine sataşması nedeniyle konuşması

XI.- KANUN TASARI VE TEKLİFLERİ İLE KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- Türkiye Cumhuriyeti Hükümeti ile Katar Devleti Hükümeti Arasında
Jandarma Eğitim ve Öğretimine İlişkin İşbirliği Protokolünün Onaylanmasının
Uygun Bulunduğuna Dair Kanun Tasarısı (1/786) ve Dışişleri Komisyonu Raporu (S.
Sayısı: 476)
2.- Türkiye Cumhuriyeti Hükümeti ile Katar Devleti Hükümeti Arasında
Katar Topraklarında Türk Kuvvetlerinin Konuşlandırılmasına İlişkin Uygulama
Anlaşması ile Anlaşmanın Tadili Hakkında Protokolün Onaylanmasının Uygun
Bulunduğuna Dair Kanun Tasarısı (1/800) ile Dışişleri Komisyonu Raporu (S.
Sayısı: 473)

XII.- OYLAMALAR
1.- (S. Sayısı: 476) Türkiye Cumhuriyeti Hükümeti ile Katar Devleti
Hükümeti Arasında Jandarma Eğitim ve Öğretimine İlişkin İşbirliği Protokolünün
Onaylanmasının Uygun Bulunduğuna Dair Kanun Tasarısı’nın oylaması
2.- (S. Sayısı: 473) Türkiye Cumhuriyeti Hükümeti ile Katar Devleti
Hükümeti Arasında Katar Topraklarında Türk Kuvvetlerinin Konuşlandırılmasına
İlişkin Uygulama Anlaşması ile Anlaşmanın Tadili Hakkında Protokolün
Onaylanmasının Uygun Bulunduğuna Dair Kanun Tasarısı’nın oylaması

XIII.- YAZILI SORULAR VE CEVAPLARI
1.-  Niğde Milletvekili Ömer Fethi Gürer’in, 2012-2017 yılları arasında
İşsizlik Sigortası Fonu gelirlerine ve Fon’dan işsizlere yapılan ödemelere ve
diğer harcamalara ilişkin sorusu ve Çalışma ve Sosyal Güvenlik Bakanı Mehmet
Müezzinoğlu’nun cevabı (7/13208)
2.-  Artvin Milletvekili Uğur Bayraktutan’ın, Artvin’in Yusufeli
ilçesine bağlı Demirkent köyüne İŞKUR TYP kapsamında personel verilmesi
talebine ilişkin Başbakandan sorusu ve Çalışma ve Sosyal Güvenlik Bakanı Mehmet
Müezzinoğlu’nun cevabı (7/13349)
3.-  Antalya Milletvekili Çetin Osman Budak’ın, İşsizlik Fonu’nun
büyüklüğüne ve gelirlerinin kullanımına ilişkin sorusu ve Çalışma ve Sosyal
Güvenlik Bakanı Mehmet Müezzinoğlu’nun cevabı (7/13429)
4.-  İstanbul Milletvekili Mahmut Tanal’ın, KHK ile ihraç edilen ve
açlık grevi başlatan akademisyenler ile İnsan Haklarını İnceleme Komisyonuna
ilişkin sorusu ve Türkiye Büyük Millet Meclisi Başkan Vekili Ahmet Aydın’ın
cevabı (7/13670)
7 Haziran 2017 Çarşamba
BİRİNCİ OTURUM
Açılma Saati: 14.04
BAŞKAN: Başkan Vekili Ahmet AYDIN
KÂTİP ÜYELER: Emre KÖPRÜLÜ (Tekirdağ), Sema
KIRCI (Balıkesir)
-----0-----
BAŞKAN – Türkiye Büyük Millet Meclisinin 102’nci
Birleşimini açıyorum.
Toplantı yeter sayısı vardır, görüşmelere başlıyoruz.
Gündeme geçmeden önce üç sayın milletvekiline gündem
dışı söz vereceğim. 
Gündem dışı ilk söz, 5 Haziran Dünya Çevre Günü
münasebetiyle söz isteyen Erzurum Milletvekili Mustafa Ilıcalı’ya aittir. 
Buyurun Sayın Ilıcalı. 
IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Erzurum Milletvekili Mustafa Ilıcalı’nın, 5 Haziran Dünya Çevre
Günü’ne ilişkin gündem dışı konuşması
MUSTAFA ILICALI (Erzurum) – Değerli Başkan, değerli
milletvekilleri; hepinizi saygılarımla selamlıyorum. Bu önemli konuda bana da
konuşma imkânı verdiği için Başkanımıza teşekkür ediyorum. 
Bildiğiniz gibi 5 Haziran Dünya Çevre Günü. Bu hafta
Mecliste benden önce de Bursa Milletvekili Sayın Muhammet Müfit Aydın Bey
konuyu gündeme getirdi. 
Bu arada, tabii, bugün yine ramazanımızın önemli bir
günü. Ramazan ayı hepimiz için bereketli olsun, hayırlı olsun. 
Geçmişten bugüne kadar kaybettiğimiz şehitlere
Allah’tan rahmet diliyorum, gazilerimize şifalar diliyorum. Bir hemşehrimi,
gazi Abubekir Durmuş kardeşimi az önce GATA’da ziyaret ettim. Allah şifalar
versin, bizlere de güç kuvvet versin ki inşallah en kısa zamanda tamamen
üstesinden gelelim, terörün kökünü kazıyalım.
Bu arada, tekrar, bu güzel günde Meclisimizin,
gündem dışı konuşmalardan sonra da hem iktidar hem muhalefet olarak güzel bir
çalışma ortamı oluşturmasını diliyorum.
5 Haziran, 1972 yılında Stockholm’de Birleşmiş
Milletler adına yapılan bir toplantıda 133 ülkenin katılımıyla oy birliğiyle
Dünya Çevre Günü olarak kabul edilmiştir. Amacı nedir? Çevre sorunlarına dikkat
çekmek, farkındalık oluşturmak, siyaseti konunun içine çekmek ve bu manada
önemli çalışmalar yapmak, akademik çalışmalar yapmak, yasal düzenlemeler
yapmak. Bunun için de her yıl düzenleniyor. Ama amaç sadece bir gün olarak
hatırlamak değil, burada farkındalık oluşturduğumuzu hissettirmek. 
Bildiğimiz gibi çevremiz, toprağımız, suyumuz, havamız
değişik nedenlerden dolayı kirleniyor. Bundan dolayı da burada yaşayan insanlar
büyük ölçüde zarar görüyor. Hava kirliliğinin insan üzerindeki zararları: Çok
sayıda önemli hastalığa yol açıyor -burada doktor milletvekillerimiz var- kalp
hastalıkları, solunum enfeksiyonları gibi hastalıklara yol açıyor. Ne
yapacağız? Teknoloji ilerliyor, nüfus artıyor, insanların ihtiyaçları her geçen
gün artıyor. Bunları yaparken bu doğaya zarar vermemek, toprağımızı korumak,
suyumuzu kirletmemek, zaten çok az olan su kaynaklarını en iyi şekilde
kullanmamız gerekiyor. Havayı kirletme manasında, emisyonların hava kirliliği
üzerindeki etkisini azaltmak için neler yapılabilir? Buna ait çevre projeleri
hazırlamak, çevreyi korumak gerekiyor.
Bakın, şimdi, buradan size bazı önemli rakamlar
okuyacağım. Elli yılda tropik ormanların ve doğal otlak alanlarının yok olması
pahasına tarım alanları 1,4 milyar hektardan 1,5 milyar hektara ulaştı. Her yıl
50 bin kilometrekare toprak erozyonla kaybediliyor ve Avrupa’da her bir saatte
11 hektar tarım alanı binalarla örtülerek kullanılmaz hâle getiriliyor. Çöpe
atılan gıda, bugün dünya çapında yetersiz beslenen 842 milyon insana yetecek
miktarda.
Yine, şöyle bakıyoruz, sera gazı açısından -hava
kirliliğinde çok önemli- 2012 yılında toplam sera gazı emisyonu 194 milyon ton
iken 2015 yılı sera gazı emisyon envanteri sonuçlarına göre toplam sera gazı
emisyonu, karbondioksit eş değeri olarak 475 milyon ton olarak hesaplanmış.
2015 yılı emisyonlarında karbondioksit eş değeri olarak
en büyük pay yüzde 71,6’yla enerji kaynaklı. Burada da biraz trafiğe dayalı
-kendi konumla ilgili değerlere geçecek olursak- trafikten dolayı karbondioksit
değeri emisyonlarına baktığımız zaman, en büyük emisyon payının yüzde 91,97’yle
kara yolundan, yüzde 5,49 hava yolundan, yüzde 1,8 deniz yolundan, binde 74 de
demir yolundan kaynaklandığı görülmektedir. Kara yolundan kaynaklı
karbondioksit emisyonun yüzde 77,6’sı dizel yakıttan, yüzde 9’u benzinden,
yüzde 12’si LPG’den kaynaklanmaktadır. Burada yapılması gereken iş, ulaşım
alanında toplu ulaşımı teşvik etmek, bireysel ulaşımdan uzaklaştırmak,
elektrikli araçların kullanılmasını teşvik etmek. 
Yine, trafik sıkışıklığının bir olumsuz sonucu olarak
da gürültü kirliliği meydana geliyor. 
(Mikrofon otomatik cihaz tarafından kapatıldı)
MUSTAFA ILICALI (Devamla) – Bir dakika verebilir
misiniz Başkanım.
BAŞKAN – Lütfen tamamlayın Sayın Ilıcalı.
MUSTAFA ILICALI (Devamla) – Bizim, üniversitede,
milletvekilliğimden önce, ölçtüğümüz, İstanbul’dan bazı değerler size vermek
istiyorum. Şu anda yönetmeliğimiz var, çevre yönetmeliğimiz. Bakın, normal
yönetmelik değeri mavi. Burada, diğer, tramvay ve kara yolu geçişinde oluşan
gürültü değerlerini görüyoruz desibel olarak, normal değerlerin çok üzerinde.
Bu gürültünün işitme kaybında çok çok olumsuz etkisi var. Dolayısıyla
gürültünün önlenmesi için gürültü bariyerlerinin yapılması lazım çevre
yönetmeliğine uygun olarak. Hava kirliliğinin düşürülmesi manasında elektrikli
araçların yapılması lazım. İşte, tabii, bütün bunları, bu kadar çok şeyi beş
dakikada, on dakikada anlatmak zor. 
Sonuç olarak da diyorum ki gelecek nesillere iyi bir
çevre bırakmalıyız. Çevrenin kirlenmesini önlemek için üzerimize düşen
görevleri mutlaka yapmalıyız. Sadece bir hafta boyunca değil, her gün bu
bilinçte olmamız lazım. Şunu da bilmemiz lazım ki herkesin, tüm insanların
sağlıklı ve dengeli bir çevrede yaşama hakkı vardır. Bu hakkı vermek için de
siyasetçiler olarak, akademisyenler olarak gerekli çalışmaları yapalım. İnsan,
ömrü boyunca, yetmiş seksen yılda çevreyi kirlettiğini göremiyor. 
Gelecek nesiller için iyi bir çevre bırakma bilinciyle
bu çalışmaları yapmamız gerektiğini söylüyor, yüce Meclisi saygılarımla
selamlıyorum. Güzel bir çalışma günü diliyorum. (AK PARTİ ve CHP sıralarından
alkışlar)
BAŞKAN – Teşekkür ediyorum.
ÖMER FETHİ GÜRER (Niğde) – Sayın Vekil, Hükûmete de
söylemek lazım, Hükûmete.
BAŞKAN – Gündem dışı ikinci söz, cezaevlerinde yaşanan
sorunlar hakkında söz isteyen Şırnak Milletvekili Leyla Birlik’e aittir. 
Buyurun Sayın Birlik. (HDP sıralarından alkışlar)
2.- Şırnak Milletvekili Leyla Birlik’in, cezaevlerinde yaşanan sorunlara
ilişkin gündem dışı konuşması
LEYLA BİRLİK (Şırnak) – Sayın Başkan, değerli
milletvekilleri; bugün, burada, 2 Eş Genel Başkanı ve 9 milletvekili arkadaşı
hukuksuz bir şekilde aylardır cezaevinde rehin tutulan; milyonlarca insanın,
iradesi olarak görüp oy verdiği bir partinin üyesi olarak Türkiye’deki
cezaevlerinde yaşanan hukuksuzlukları dile getirmek, insanca ve onurluca bir
yaşam mücadelesi veren binlerce siyasi tutsağın sesini bir nebze de olsa
duyurmak için söz almış bulunmaktayım. 
Tarih boyunca iktidarlarca kendileri için tehlike
olarak gördüğü kişileri baskı altında tutmak, kişiliksizleştirmek ve toplumla
olan bağını koparmak için ortaya çıkarılan, icat olunan cezaevlerinin en vahşi
uygulamaları ne yazık ki Türkiye’de sistematik bir şekilde devam etmektedir.
Her gün iktidar, bu aygıtı kullanarak kitleler üzerinde hegemonyasını
güçlendirmek istemiştir ama bilinmelidir ki bugüne kadar hiçbir fikir ve
ideoloji bu yöntemlerle yok edilememiş, aksine, fikirleri ve idealleri uğruna
yaşamlarını ortaya koyanlar bütün işkence, hatta katliamlara rağmen hiç
tereddüt etmeden direnmiş ve tarihte insanlık onuru adına en güzel mirasın
yaratıcıları olmuşlardır. Bilinmelidir ki bu ülkede zindanlar, aynı zamanda
yeniden doğuşun ve insanın sahip olabileceği onurlu yaşamın yaratılma umudu;
asla ve asla inandığı değerlerden taviz vermeyen, darağacına yürüyen Denizler;
Diyarbakır vahşet zindanlarında üç kibrit çöpüyle başlayıp bedenleriyle
alevleri büyüterek çağımızı aydınlatan Mazlumlar, Ferhatlar ve Eşreflerin
tarihe yön verdiği anlar olmuştur. 
Bizler, zindanlardaki vahşete karşı bedenlerini ölüme,
aslında ölümsüzlüğe atan ve bunu “Biz yaşamı, uğrunda ölecek kadar çok
seviyoruz.” şiarıyla taçlandıran kahramanların geleneğini sahiplenmiş bir
partiyiz. İşte böyle bir geleneğin sahibi, milyonlarca insanın iradesi olan,
Meclisin üçüncü büyük partisi ve tek muhalefet sesi olan partimize yönelik
gerçekleştirilen 20 Mayıs ve 4 Kasım darbeleriyle halkın iradesi Meclisten
çıkarılmak istenmiş, Eş Genel Başkanlarımız Sayın Figen Yüksekdağ, Sayın
Selahattin Demirtaş’la birlikte milletvekillerimiz, binlerce yönetici üyemiz
tutuklanarak sindirilmek istenmiştir. Yine, Demokratik Bölgeler Partisi Eş
Genel Başkanı Sayın Sebahat Tuncel ve partisinin binlerce yöneticisi, üyesi
aynı şekilde gözaltına alınmış, tutuklanmış, rehin alınmışlardır. Halkın yüzde
80, yüzde 90’larla seçmiş olduğu 100’e yakın belediye eş başkanı tutuklanarak,
yerine Hükûmetin kayyum olarak atadığı memurlar, halkın iradesini uyduruk
gerekçelerle hiçe sayarak gasbetmişlerdir. 
2002 yılında 59.429 tutuklu ve hükümlüyle iktidarı
devralan AKP Hükûmeti döneminde bu sayı 200 binlere çıkmıştır. “Bir şiir okuduk
ve bu yüzden zindanlarda zulme uğradık.” diyerek kendini iktidara taşıyanlar,
fikirlerinden dolayı binlerce siyasetçiyi, aydını, yazarı, gazeteciyi işten
çıkarmış, ağır cezalarla zindanlara atmış ve ne ironiktir ki Eş Genel
Başkanımız Sayın Selahattin Demirtaş’ın yazmış olduğu “Cesaret Bulaşıcıdır”
şiirinden korkup yasaklamıştır.
Türkiye’deki cezaevlerinde yaşanan en temel sorunların
başında tecrit olgusu ve hasta tutsakların durumu gelmektedir. Sayın Öcalan on
sekiz yıldır İmralı’da tecritte tutuluyor ve son altı yıldır avukatlarıyla
görüşme hakkı elinden alınıyor, ailesiyle dahi görüştürülmüyor. Tek buna bile
baktığımızda Türkiye’deki cezaevlerindeki hak ihlallerinin boyutunu
görebiliriz. Bugün siyasi iktidar, bu sorunu görmezden gelerek, çözüm
üretmeyerek ve uluslararası mevzuatların uygulanmasını engelleyip gerekli
tedbirleri almayarak bu sorunun daha da büyümesine neden olmaktadır. 
Türkiye’de idam cezası 2002 Ağustosunda imzalanan
Avrupa Birliği üçüncü uyum paketiyle kaldırıldı ama ne yazık ki Türkiye’deki
cezaevlerinde hukuken kaldırılmış gibi gösterilen idam, on beş yıldır fiilî bir
şekilde uygulanmaktadır. Son beş yılda zindanlarda 451 hasta tutsak yaşamını
yitirmiş ve idam cezasının kaldırıldığı 2002’den bu yana yaklaşık 3 bin tutsak
fiilî idam cezası uygulamalarıyla karşı karşıya gelerek ölüme terk edilmiştir.
Şimdi soruyorum size: Cezaevlerinde binlerce tutsağın göz göre göre ölüme terk
edilmesi idam değil de nedir? Siyasi iktidar hâlen gerekli idari önlemleri
almadığından dolayı, 300’ü ağır 900’e yakın hasta tutsak, insanlık dışı bir kin
ve nefretle, ölümle yüz yüze kalmaktadır. Bizler, hukukçuların bu kadar
hukuksuzluk yarattığı bir tek rejim biliriz; o da otoriter dikta rejimlerdir. 
(Mikrofon otomatik cihaz tarafından kapatıldı) 
BAŞKAN – Lütfen, bir dakikada tamamlayın Sayın Birlik. 
LEYLA BİRLİK (Devamla) – Çok iyi biliyoruz ki
kendisinden farklı düşünen hiç kimseye tahammülü olmayan bu rejim türü, kendi
yarattığı canavarın pençelerinde can verecektir. 
Uluslararası evrensel yasalarla güvence altına alınan
kişi hak ve özgürlüklerinin nasıl ayaklar altına alındığı yine bazı
uluslararası kuruluşlar tarafından tespit edilmiş olup uluslararası ilişkilerde
büyük tahribatlar yarattığını da hepimiz çok iyi biliyoruz. Tecrit, uzun
gözaltı ve tutukluluk süreleri cunta dönemlerini aratmayan hak ihlallerine
dönüşmüş durumdadır. Kanun hükmünde kararnamelerle sinmiş, susmuş, muktedirin
her dediğini onaylayan bir halk yaratılmak istenmektedir, biz bunu çok iyi
biliyoruz ama asla unutulmamalıdır ki Kenan Evrenleşenler, Esat Oktaylaşanlar
karşılarında onurlu bir yaşam uğruna bedenlerini ortaya koyan, tarihin gördüğü
en kahraman öncülerin adlarını bulacaklardır.
Bu vesileyle buradan bir kez daha Eş Genel
Başkanlarımız Sayın Selahattin Demirtaş’ı, Figen Yüksekdağ’ı ve diğer tüm siyasi
tutsakları saygıyla selamlıyorum ve bizlere özgür yarınlar umudu yaratan
kahramanların anılarının önünde saygıyla eğiliyorum. (HDP sıralarından
alkışlar)
BAŞKAN – Teşekkür ediyorum.
Gündem dışı üçüncü söz, sağlıkta dönüşüm hakkında söz
isteyen İstanbul Milletvekili Gamze Akkuş İlgezdi’ye aittir.
Buyurun Sayın Akkuş İlgezdi. (CHP sıralarından
alkışlar)
3.- İstanbul Milletvekili Gamze Akkuş İlgezdi’nin, sağlıkta dönüşüme
ilişkin gündem dışı konuşması
GAMZE AKKUŞ İLGEZDİ (İstanbul) – Sayın Başkan, değerli
milletvekilleri; sağlıkta dönüşüm konusunda söz aldım. Yüce heyeti saygıyla
selamlıyorum.
Son on dört yılda Hükûmetin parasız kamusal sağlık
hizmetlerinden tamamen çekildiğine şahit olduk. Üstelik, bunun “reform” adı
altında, şaşaalı reklam kampanyaları eşliğinde gerçekleştirildiğini gördük.
Oysa bugün yürürlükte olan Sağlıkta Dönüşüm Programı’yla Türkiye’de hastaneler
ticarethaneye, hastalar müşteriye, doktorlar müşteri temsilcisine dönüştürüldü.
Peki, bu nasıl oldu? İlk olarak sağlığın yönetimi özelleştirildi. Kamu
hastanelerinin başına sağlıkla, hekimlikle ilgisi olmayan veya liyakati
olmayan, siyasi iktidara yakınlığı olan yöneticiler getirildi. Zaten özel
sektör anlayışına evirdikleri kurumlara böylece siyaseti bulaştırdılar. Sağlık
sektöründe taşeronlaşmanın önü açıldı, iş barışı zarar gördü; yetmedi,
performans sistemine geçildi. Ne var ki hekimlerin de hastaların da insan
olduğunu unuttular. Doktorlardan günde 100-150 hastaya bakmaları istendi.
Muayene süresi beş dakikanın altına indi. Bu, hastalara verilen hizmet
kalitesini de düşürdü. Dolayısıyla, bu sistem ne acıdır ki hastasını göz ucuyla
süzen reçete hekimlerini üretti. Diğer taraftan, “Ne kadar hasta, o kadar
para.” anlayışıyla mekanik bir yapının içine sıkıştırılan doktorlara “Ameliyat
sayısına, muayene oranına ve istenilen tahlillere göre para alacaksınız.”
denildi, böylece hasta ve hekim arasında ticari bir ilişki kuruldu. Bu da
yetmedi, hekimlere “Herkes hasta olabilir ama sen olamazsın.” denildi, bir
hekim için senelik izne çıkmak dahi lüks hâle geldi. Zira doktorlara “Nefes
almadan çalışmazsan performans alamazsın.” denildi. Tahribat bunlarla da
bitmedi, performans sistemi tam gün çalışmayı getirdi, hekimler kamu ya da özel
arasında tercih yapmaya zorlandı. Böylece özelleştirme sürecinin son adımı da
tamamlanmış oldu. 
Yeni sistemle birlikte sağlık hizmetlerinde katkı,
katılım payı, fark ücreti getirildi. Aslında iktidar, kamu ve üniversite
hastanelerini kendi eliyle özel muayenehanelere çevirmiş oldu. Sağlık
kurumlarının kâr amacı gözeten ticarethanelerden hiçbir farkı kalmadı. Böylece
iş hacmi artan özel sektör kazanırken parasız olan halkımız kaybetmiş oldu.
Neden mi? Vatandaşlarımız birçok başarılı ve alanında önemli hekimlere kamuda
muayene olabiliyorken, bugünkü sistemle, yasa dolayısıyla, özel sektöre
geçmeleri sebebiyle bu hekimlere muayene olma şanslarını da kaybettiler. 
Bakın, sağlıkta dönüşüm dediğiniz bu büyük yozlaşmayı
bir doktorumuz şöyle anlatıyor: “Artık hayat enerjim kalmadı, mesleğimi severek
yapmıyorum; artık ameliyat da yapmıyorum, hastalarımı bol bol sevk ediyorum.
Neden ameliyat yapayım ki, puan aynı puan.” Övünelim mi yoksa dövünelim mi
değerli vekiller? 
Değerli vekiller, bir hakkı da teslim etmek istiyorum
buradan. Daha gün doğmadan muayene sırası bekleme çilesi de tarihe karıştı.
Evet, çok şey değişti, artık vatandaş hastanede sıra beklemiyor, evde randevu
sırasını bekliyor. Bakın, erken teşhis hayatı kurtarır. Arayın 182’yi,
makroskopi, MR, kolonoskopi gibi ileri tetkikleriniz için on iki ay sonrasına
verilen randevularla bütün kuşkularınızdan kurtulun. Zira, o vakte kadar
ölmediyseniz zaten kanser değilsinizdir, Bakanlığın sağlığına duacı olun.
Ultrason için üç ay sonraya mı randevu verdiler, daha ne olsun, içmeniz gereken
suyu rahat rahat evinizde için çünkü her şey sağlığınız için. Gözünüzde sorun
mu var, merak etmeyin, on bir ay sonra dünyayı tozpembe göreceksiniz, bilin ki
iktidar gözünden sakınıyor sizleri. Ya da dişlerinizde ortodontik tedavi mi
yapılacak, üç ay sonrası için randevunuz hazır; bu süre içinde hem hastanede
beklemeyeceksiniz hem de diş hekimi korkunuzu yeneceksiniz. Evet, artık hastane
koridorlarında beklemek yerine randevu tarihimizi beklerken evimizde ölebilme
hakkımız var. 
Değerli vekiller, sonuç olarak, insanlara “Ödediğiniz
sosyal güvenlik priminiz kadar sağlık hakkınız var.” deniyor yani “parasız
sağlık” hayal, “paran kadar sağlık” anlayışı gerçek oldu. Böylece sağlık hakkı
toplumun geniş kesimleri için ulaşılması zor, lüks bir tüketim aracı hâline
geldi. 
Bu sistemle birlikte sağlıkta şiddet de arttı, günde 30
sağlık çalışanı şiddete maruz kalıyor verilere göre. 
Aslında sağlıkta dönüşümle birlikte insan hayatına
verilen önem de dönüştü. Yerlere göklere sığdırılamayan Sağlıkta Dönüşüm
Programı’nın gücü ne yazık ki SMA hastası olan Eymen bebeğin ilacını temin
etmeye yetmedi.
(Mikrofon otomatik cihaz tarafından kapatıldı) 
BAŞKAN – Lütfen tamamlayın, bir dakika da size
veriyorum.
GAMZE AKKUŞ İLGEZDİ (Devamla) – Evet, yoksulluk bu
topraklarda tekrarlanan kötü bir kaderdir. Eymen bebek, düzenlenen onca
kampanyaya rağmen hayatını kaybetti. Bugün birçok ağır hastanın yatak
bulamadığını, yine birçok onkoloji ilacının karşılanmadığını, bazı protez
parçalarına ödeme yapılmadığını hepimiz biliyoruz. Ancak, bilesiniz ki ateş
düştüğü yeri yakıyor. Sağlıkta dönüşüm Eymen bebeğin ailesini yakıyor, görevi
başında öldürülen Doktor Ersin Arslan ve Doktor Kamil Furtun gibi nice
hekimlerin ailelerini yakıyor, yanlış teşhis ve tedavi sonucu hayatını
kaybedenlerin ailelerini yakıyor. Sağlığın bir kamu hizmeti olduğunu unutanlara
bir kez daha hatırlatmak isterim ki parasız ve kaliteli sağlık hizmeti sadaka
değil, temel haktır. 
Yüce Meclisi saygıyla selamlıyorum. (CHP sıralarından
alkışlar) 
BAŞKAN – Teşekkür ediyorum Sayın Akkuş İlgezdi.
Sayın Şentop, size söz vereceğimi ifade etmiştim.
Buyurun, sisteme girmişsiniz. 
V.- AÇIKLAMALAR
1.- İstanbul Milletvekili Mustafa Şentop’un, İstanbul Milletvekili Filiz
Kerestecioğlu Demir’in 6 Haziran 2017 tarihli 101’inci Birleşimde ismini
zikrederek yaptığı bazı değerlendirmelere ilişkin açıklaması
MUSTAFA ŞENTOP (İstanbul) – Sayın Başkanım, teşekkür
ediyorum. 
Dün, ben burada bulunmadığım bir sırada Sayın
Kerestecioğlu’nun benim ismimi de zikrederek 5 Haziranda bir gazetede çıkan
haberle ilgili değerlendirme yaptığını daha sonra tutanaklardan gördüm; bununla
ilgili birkaç şeyi kısaca ifade etmek istiyorum müsaadenizle. 
Üç nokta var burada önemli olan. Birisi, bir askerî
hâkimle ilgili, benim, savcılıktaki soruşturmada bir vatandaş olarak gidip
verdiğim ifade söz konusu. Bunu kefalete dönüştüren, gazetede, masa başında
yapılan bir operasyonla konulan başlıktır. Kefalet söz konusu değil, zaten
bizim yargılama sistemimizde kefalet diye bir şey yok. Şahitlik; herkes, siz de
dâhil olmak üzere gidip herhangi bir şahısla ilgili olarak şahitlikte
bulunabilirsiniz somut olaylarla ilgili. Bu kişiyle ilgili tek şahit ben de
değilim, kendi komutanları dâhil birçok kişi şahitlikte bulunmuştur. FETÖ’nün
özellikle askerî yargıyla ilgili ayağının çözülmesinde önemli bilgiler veren,
15 Temmuzdan çok önce, hatta 17-25’ten önce bilgiler veren bir kişi; bununla
ilgili bir şahitliktir söz konusu olan. Bunu bir vicdan ve vatandaşlık görevi
olarak gördüğüm için yaptım. Kefalet tamamen bir algı operasyonu olarak
düşünülmelidir. 
İkinci husus, bir soru olarak yöneltiyor Sayın
Kerestecioğlu, diyor ki: “Madem 2011’den itibaren FETÖ’yle ilgili birtakım
bilgiler falan aktarıyorsunuz, bir geçmiş olsun mesajı var 2013 yılı
içerisinde.” Şunu söyleyeyim: FETÖ terör örgütüyle ilgili farkındalığımızda
farklı aşamalar var. Bu, sadece bizim için değil, Türkiye için böyle. 15
Temmuzdan sonraki örgütle ilgili bilgimiz, farkındalığımız 15 Temmuz öncesi
gibi değil. 17-25’ten sonraki de 17-25 öncesi gibi değil. 7 Şubat 2012 MİT
meselesinden öncesi ile sonrası da aynı değil. 
(Mikrofon otomatik cihaz tarafından kapatıldı)
BAŞKAN – Lütfen tamamlayın. 
MUSTAFA ŞENTOP (İstanbul) – Dolayısıyla, her türlü
olayla beraber yeni bir farkındalık söz konusu. Bu bahsettiğiniz olay 17-25
öncesidir. Bizim bilgilerimiz var, bunlarla ilgili de, ilettiğimiz bilgilerle
ilgili, başta o zaman Başbakanımız olan Cumhurbaşkanımızın, dönemin Adalet
Bakanının her bilgiyle ilgili gerekeni yaptığını çok net olarak ifade edelim;
somut olarak olaylar da aklımda. 
Bir nokta var, bunu o bağlam içerisinde şöyle ifade
etmiştim: Bundan dolayı, FETÖ mensubu olan bazı bürokratların bana karşı tavır
takındığını söylemiştim, onun için bir örnek -savcıdaki ifademde var-
vermiştim. Bir kanun çalışmasıyla ilgili, o zaman Başbakanımız olan
Cumhurbaşkanımız talimat verdiği hâlde, Bakanımız talimat verdiği ve “Talimat
verdim seninle görüşecekler.” dediği hâlde, FETÖ’cü bürokratların “Ulaşamadık.”
vesaire gibi bir mazeretle görüşmediğini... O “dışlanmışlık” ifadesi bir
spesifik olayla alakalıydı. Daha sonra onlarla ilgili de gerekeni Sayın
Bakanımız yapmıştı. 
Arz ediyorum Genel Kurula.
Teşekkür ederim.
BAŞKAN – Teşekkür ediyorum Sayın Şentop. 
FİLİZ KERESTECİOĞLU DEMİR (İstanbul) – Sayın Başkan,
çok kısa bir şey, lütfen…
BAŞKAN – Sayın Kerestecioğlu, tamam, peki, size de 60’a
göre bir dakika süre vereyim.
Buyurun.
2.- İstanbul Milletvekili Filiz Kerestecioğlu Demir’in, İstanbul
Milletvekili Mustafa Şentop’un yaptığı açıklamasındaki bazı ifadelerine ilişkin
açıklaması
FİLİZ KERESTECİOĞLU DEMİR (İstanbul) – Açıklamalarınız
için teşekkür ederim.
Ben şunu ifade etmek isterim: Tabii ki kefalet bir algı
yaratma durumu olabilir ancak bugün eş başkanlarımız ve vekillerimiz duruşmaya
yüz yüzelik ilkesi ihlal edilerek götürülmezken yani kendileri duruşmada hazır
bulunamazken, sizin tanıklığınızla bazılarının serbest bırakılabilmesi biraz
bize abes gelmişti. 
Bunun yanı sıra şu da var: Evet, insanların bazı
şeyleri algılaması zaman alabilir. Bizim için böyle olmadı, bizim için Gülen
yapılanması zaten başından itibaren ne olduğunu bildiğimiz bir yapılanmaydı ama
sizin için böyle olmadığını söylüyorsunuz; bunlar olabilir. Peki, o zaman,
bugün gerçekten yüzlerce, binlerce belki de masum insan kendi seslerini
duyuramazken, siyasiler ”Evet, biz yanılmışız.” diyebiliyor ve dışarıda
olabiliyor ama o insanlar cezaevlerinde oluyor, üstelik de çocuklu, hamile
kadınlar da bunların içlerinde olmak üzere. Bir de tabii ki bunu sormak isteriz
yani soru olarak sormuyorum bunu ama en azından bir açıklama olarak ifade etmek
istedim. 
Teşekkürler.
BAŞKAN – Teşekkür ediyorum. 
MUSTAFA SEZGİN TANRIKULU (İstanbul) – Sayın Başkan… 
BAŞKAN – Sayın Tanrıkulu, sizin talebinizi ben gündem
dışı konuşmaları bitirdikten sonra uygulayacağım. Gündem dışı konuşmaları
bitireyim çünkü gündem dışı konuşmaları bitirmemiz lazım. 
Şimdi, 60’a göre sisteme giren sayın milletvekillerimiz
var dolayısıyla İç Tüzük 60 gereğince birer dakika süreyle ilk 15
milletvekiline söz vereceğim. 
Sayın Öz, buyurun. 
3.- Çanakkale Milletvekili Bülent Öz’ün, Çanakkale’nin Bayramiç
ilçesinde Anadolu İmam Hatip Lisesinde öğrencilere şiddet uygulayan öğretmen
hakkında soruşturma izni verilmemesine ilişkin açıklaması
BÜLENT ÖZ (Çanakkale) – Sayın Başkan, sorum Millî
Eğitim Bakanına: Çanakkale Bayramiç ilçesi Anadolu İmam-Hatip Lisesinde bir
öğretmen erkek öğrencileri tokatla, kız öğrencileri sopayla dövüyor iddiasıyla
öğrencilerin millî eğitim müdürlüğüne verdiği şikâyet dilekçesinin kaymakamlık
incelemesinde “Öğrenciler terbiye amaçlı ikaz etmek için dövülebilir.” âdeta
“şiddet görebilir” kararı verilip 11 Mayıs 2017 tarihli ve 2017/3 karar
numarasıyla soruşturma izini verilmiyor. Şiddet gören öğrenciler bu öğretmenin
inisiyatifine terk ediliyor, üstelik şikâyet ettikleri öğretmenin sınıfta
bırakacağını düşündükleri için üniversiteye gidememe endişesindeler.
Gözlerinden sakındıkları evlatlarını eğitim yuvalarına gönderen hiçbir aile
çocuğunun şiddet görmesini istemez. Disiplini sağlamak ve öğrenci başarısını
artırmak için şiddet uygulanamaz ve bir gerekçeyle eğitim politikası gibi
gösterilemez. Gerekli soruşturma derhâl başlamalı ve derse girmeye devam eden
öğretmen hakkında gerekli işlem yapılmalıdır. 
BAŞKAN – Sayın Aydın… 
4.- Bursa Milletvekili Erkan Aydın’ın, Hükûmetin muhalefet ve halkın
sesine kulak vererek 485 sıra sayılı Kanun Tasarısı’ndan zeytinliklerle ilgili
bölümü çıkarmasını talep ettiğine ilişkin açıklaması
ERKAN AYDIN (Bursa) – Teşekkür ederim Sayın Başkan. 
Büyük tepkilere neden olan 485 sıra sayılı zeytini de
ilgilendiren Yasa Tasarısı, bugüne kadar Meclisin imzalamış olduğu
biyoçeşitlilik, endemik türler, doğal ve arkeolojik sit alanları, deniz ve
kıyıların korunmasıyla ilgili tüm uluslararası sözleşmelere aykırıdır. Hepsini
yok sayarak ağırlıklı olarak maden ve enerji şirketlerinin önünü açmakta olan
dikensiz gül bahçesi sunmaktadır. Bu yasa onaylandığında, şirketlerin doğayı
kirletmelerini engellemek için önlerinde hiçbir yasal engel kalmayacak ve
imzalanan tüm uluslararası sözleşmeler de geçersiz kılınacaktır. Hükûmetin
bugüne kadar imzalanan uluslararası sözleşmelerle doğaya, ekonomiye, her şeyden
önce de vicdanlara aykırı bu tasarıdan vazgeçmesini, muhalefet ve halkın sesine
kulak vererek bu yasa tasarısından zeytinlerle ilgili bölümü çıkartmasını talep
ediyoruz.
Teşekkür ederim.
BAŞKAN – Sayın Gündoğdu…
5.- Ordu Milletvekili Metin Gündoğdu’nun, Van’da şehit olan Ordu Kumrulu
Uzman Çavuş Sabri Eryeler’e Allah’tan rahmet dilediğine ve Abdurrahim
Karakoç’un ölümünün 5’inci yıl dönümüne ilişkin açıklaması
METİN GÜNDOĞDU (Ordu) – Teşekkür ederim Sayın Başkanım.
Öncelikle, bugün Van’dan bir şehit haberi aldık; Ordu
Kumrulu şehidimiz Uzman Çavuş Sabri Eryeler’e Allah’tan rahmet ve yakınlarına
başsağlığı diliyorum, milletimizin ve ilimizin başı sağ olsun.
Bugün, aynı zamanda üstat Abdürrahim Karakoç’un ölüm
yıl dönümü. Onun bir dörtlüğünü okumak istiyorum: 
“Tavır koymak varken muğlaklık neden.
Aslan olmak varken, oğlaklık neden
Türklük, Müslümanlık ortak bir beden
Ayrılık hatadır, korkaklık zillet
İslam tek millet, küfür tek millet.”
Ömrünü hak ve hakikat davasına adamış, gönül ve düşünce
dünyamıza satırlarıyla tesir etmiş kıymetli mütefekkirimiz ve şairimiz
Abdürrahim Karakoç’u vuslatının 5’inci seneidevriyesinde rahmetle anıyor, Genel
Kurulu saygıyla selamlıyorum.
BAŞKAN – Sayın Gürer…
6.- Niğde Milletvekili Ömer Fethi Gürer’in, kamuda çalışan taşeron
işçilerin kadro beklentisinin devam ettiğine ve Hükûmetin PETROL-İŞ’in Mefar iş
yerindeki grev için erteleme kararı almasına ilişkin açıklaması
ÖMER FETHİ GÜRER (Niğde) – Teşekkürler Sayın Başkan.
Kamuda çalışan 750 bin taşeron işçinin kadro beklentisi
devam ediyor. Şeker fabrikası ve karayollarında çalışan işçilerin de kadro
sorunları var. 
Bunun yanında, Millî Eğitim Bakanlığı Suriyeli
öğrenciler için işçi alıyor. Bu işçiler ile aynı yerde çalışan Türk işçilerinin
arasında ücret farkı oluştuğu şikâyetleri var. Çünkü ikisi de aynı işi yapıyor
hatta Türk olanlar 30, 40 sınıfa bakıyorlar, taşerondalar, sekiz dokuz ay
çalışıyorlar, mağdurlar ama Suriyeliler 1 sınıfa baktıkları hâlde onlardan daha
yüksek ücretle işe alındığı belirtiliyor ve bu yönde şikâyetler geliyor. 
Ayrıca, OHAL döneminde 5’inci grev ertelemesi
PETROL-İŞ’in örgütlü olduğu Mefar iş yerinde geldi. Bu, giderek yol olmaya
başladı. İşçilerin bir grev hakkı var, o da 600 bin işçi için. 15 milyon
işçinin içinde 600 bini grev hakkını kullanabiliyor. Bunu da Hükûmetin sürekli
ertelemesi, onun da fiilen ortadan kalktığı noktasına gelmiş bulunuyor.
Emekçilerin hakları gasbedilmemeli. 
BAŞKAN – Sayın Topal…
7.- Hatay Milletvekili Serkan Topal’ın, Hatay’ın Altınözü ilçesinde
tarıma dayalı ihtisas organize sanayi bölgesi ile Altınkaya Göleti ve Sulaması
Projesi’nin ne zaman tamamlanacağını ve zeytinlik sahalarını ranta açmaktan
vazgeçilip vazgeçilmeyeceğini öğrenmek istediğine ilişkin açıklaması
SERKAN TOPAL (Hatay) – Teşekkür ediyorum Sayın Başkan.
Hatay Altınözü ilçemizin nüfusunun yüzde 90’ı tarımsal
faaliyetlerle uğraşmaktadır. Halkın en önemli gelir kaynakları zeytin, buğday
ve tütün ürünlerine dayanmaktadır. Gelir seviyesi düşük bir bölgemizdir ve
Enek’te planlanan tarıma dayalı ihtisas organize sanayi bölgesi hem bölge hem
de ilçemiz ekonomisinin kalkınması için son derece önemlidir. Ne zaman
faaliyete geçecektir? 
Altınözü’nde 301.160 dekarlık alan tarım yapmaya
müsaittir ve 30.430 dekarlık kısmı sulanabilmektedir. Altınözü Altınkaya Göleti
ve Sulaması Projesi ne zaman tamamlanacaktır? 
Altınözü’ndeki tarım alanlarının yüzde 52’sini
zeytinlikler oluşturuyor. Türkiye’deki zeytin üretiminin yaklaşık yüzde 15’i
Doğu Akdeniz çanağında yapılıyor. Hatay’daki zeytin varlığının yüzde 30’u
Altınözü’nde. Zeytinlik sahalarını ranta açmaktan vazgeçecek misiniz?
Teşekkür ediyorum. 
BAŞKAN – Sayın Özdiş…
8.- Adana Milletvekili İbrahim Özdiş’in, Ceyhan Devlet Hastanesinin
durumuna ilişkin açıklaması
İBRAHİM ÖZDİŞ (Adana) – Teşekkür ediyorum Sayın Başkan.
Sorum Sayın Sağlık Bakanına: Ceyhan ilçemizin hastane
çilesi devam ediyor. İhalesi 2012 yılında yapılan, 2014’te bitecek denilen,
sonra Mart 2016’da hizmete girecek denilen 250 yataklı Ceyhan Devlet Hastanesi
inşaatı yılan hikâyesine dönmüş durumda, inşaat yarım yamalak devam ediyor. 
116 yataklı mevcut hastane nüfusu 200 bine yaklaşan
Ceyhan ilçemize düzgün hizmet veremiyor. Özellikle acil servis müthiş bir
yoğunluk yaşıyor hatta geçtiğimiz günlerde acil servisi genişletmek için
yapılan tadilat belediye tarafından mühürlenmiş durumda.
Soruyorum şimdi Sağlık Bakanına: Ceyhan’ın hastane
çilesi ne zaman sona erecek? 
BAŞKAN – Sayın Arık…
9.- Kayseri Milletvekili Çetin Arık’ın, 17 Aralık 2016 tarihinde Komando
Tugayının askerlerini taşıyan halk otobüsüne yönelik saldırıda şehit olan 14
Mehmetçik’i rahmetle andığına ve Kayserililerin olayın yaşandığı yere şehitler
anıtı dikilmesini talep ettiğine ilişkin açıklaması
ÇETİN ARIK (Kayseri) – Teşekkür ederim Sayın Başkan.
17 Aralık 2016 tarihinde bölücü terör örgütünün, Komando
Tugayının askerlerini taşıyan halk otobüsüne yönelik saldırısında 14
Mehmetçiğimiz şehit olmuştu. Buradan bir kez daha tüm şehitlerimize Allah’tan
rahmet diliyorum.
Sayın milletvekilleri, Kayserili hemşehrilerimiz bu
hain saldırının unutulmaması için olayın yaşandığı yere şehitler anıtı
dikilmesini talep ediyor ancak Büyükşehir Belediye Başkanı “Dinimizde böyle bir
şey yok.” diyerek halkın bu talebini geri çeviriyor. 
Buradan AKP yönetimi ve Büyükşehir Belediyesine Kayseri
halkı adına sesleniyorum: Gelin, şehitlerimiz arasında ayrım yapmayın.
Kayseri’de farklı isimler için merkezler kurdunuz, isimlerini duraklara
verdiniz; 14 şehidimize ilgisizliğinizin sebebi nedir? Mehmetçik olmaları mı? 
Gelin, bu yanlıştan dönün ve halkımızın istediği
şehitler anıtını oraya dikin.
Teşekkür ediyorum. 
BAŞKAN – Sayın Bakan…
10.- İzmir Milletvekili Murat Bakan’ın, Türkiye’nin Paris İklim
Anlaşması’ndan ayrılacağını açıklayan ABD’nin tutumuna göre konumlanacağını
açıklamasına ilişkin açıklaması
MURAT BAKAN (İzmir) – Sayın Başkan, değerli
milletvekilleri; ABD Başkanı iklim değişikliğiyle mücadele konusunda imzalanan
en kapsayıcı anlaşma olan Paris İklim Anlaşması’ndan ayrılacağını açıkladı,
Türkiye ise ABD’nin tutumuna göre konumlanacağını açıkladı. ABD Başkanına göre
konumlanmanız vahimdir, bunu Dünya Çevre Günü’nde açıklamanız daha da vahimdir.
Küresel sıcaklık artışının düşünülmemesi hâlinde dünyayı bekleyen kuraklığın,
çölleşmenin, bitki ve hayvan nesillerinin yok olmasının, deniz seviyesinin
yükselmesinin iktidar için hiçbir önemi yok ancak Trump’ın tavrı önemli. Bu,
kabul edilebilir bir durum değildir. 
İktidara geldiğinizden beri yeşil alanları talan
ediyor, “maden” diye dağlarımızı oyuyor, “HES” diye derelerimizi
kurutuyorsunuz. Neden çıktığı anlaşılamayan yangınlardan sonra orman
alanlarında villalar yükseliyor. Atmosferin hızla kirlenmesi, sulak alanların
azalması, içilebilir su kaynaklarının tükenmesi umurunuzda değil. Doğa bunun
hesabını sadece iktidardan değil hepimizden soracak. Size rağmen doğamızı,
derelerimizi, soluduğumuz havayı, zeytinimizi korumak için mücadeleye devam
edeceğiz. 
BAŞKAN – Sayın Erkek...
11.- Çanakkale Milletvekili Muharrem Erkek’in, Çanakkale’nin Bayramiç
ilçesinde Anadolu İmam Hatip Lisesinde öğrencilere şiddet uygulayan bir
öğretmen hakkında işlem yapılması için yetkilileri göreve davet ettiğine
ilişkin açıklaması
MUHARREM ERKEK (Çanakkale) – Sayın Başkan, teşekkür
ediyorum.
Çanakkale Bayramiç Anadolu İmam-Hatip Lisesinde bir
öğretmen uzun süre öğrencilere, çocuklara fiziksel şiddet uyguladığı
gerekçesiyle bizzat çocuklar tarafından şikâyet ediliyor ancak Bayramiç
Cumhuriyet Savcılığının soruşturması Bayramiç Kaymakamlığının raporuyla
engelleniyor. Raporda disiplini korumak ve öğrencilerin başarısını artırmak
amacıyla ikaz amaçlı şiddet uygulandığı belirtildiği hâlde, bu eylem yapılırken
aşırıya kaçılmadığı ifade edilerek soruşturmaya izin verilmiyor. Bu, vahim bir
tablodur. Eğitimde, öğretimde, sosyal ve kültürel yaşamda şiddet asla ve asla
kabul edilemez. Bayramiç Kaymakamlığını, Çanakkale Valiliğini, Bayramiç
Cumhuriyet Savcılığını ve Millî Eğitim Bakanlığını göreve davet ediyoruz.
Teşekkür ederim.
BAŞKAN – Sayın Tüm…
12.- Balıkesir Milletvekili Mehmet Tüm’ün, Sağlıkta Dönüşüm Projesi’nin
âdeta sağlıkta soygun projesine dönüştüğüne ilişkin açıklaması
MEHMET TÜM (Balıkesir) – Teşekkür ederim Sayın Başkan.
On dört yıldır devam eden sözde Sağlıkta Dönüşüm
Projesi âdeta sağlıkta soygun projesine dönüşmüştür. Sağlık Bakanlığının
yayınladığı bir genelge kapsamında, hastane yöneticileri hekimlerin bir hastaya
beş dakika zaman ayıracağı şekilde muayene randevuları planlamaktadır. Bu
konuda halkın tepkisini kamuoyuyla paylaşan Balıkesir Tabip Odası Başkanı
“Sağlıkta sürat felakettir.” diyerek uygulamaya karşı çıkmıştır. 
Sayın Sağlık Bakanına soruyorum: Genel tıp kurallarına
göre anamnez denilen muayene öncesi hasta öyküsünü dinlemeden yapılan muayene
etik midir? Hasta bilgilerini dinlemenin süresi beş dakikayı geçerse hekim
hastayı “Süre bitti.” diye dışarı mı atacak? Özel hastanelerde saatleri bulan
muayene, kamu hastanelerinde neden beş dakikayla sınırlandırılıyor? Bakanlık
olarak bu yöntemi bilerek özel hastanelere mi yönlendiriyorsunuz?
BAŞKAN – Sayın Tanal…
13.- İstanbul Milletvekili Mahmut Tanal’ın, Türkiye’nin Katar’da asker
konuşlandırması ve neden Katar’la ilgili olan sözleşmelerin gündemin ön
sıralarına alındığı konularında bilgi almak istediğine ilişkin açıklaması
MAHMUT TANAL (İstanbul) – Teşekkür ederim Sayın Başkan.
Değerli milletvekilleri, 
Soru 1:Türkiye Katar’da hangi amaçlarla asker konuşlandıracaktır?

Soru 2: Türk Silahlı Kuvvetleri Katar topraklarında ne
kadar süreyle asker bırakacaktır?
Soru 3: Katar’a gönderilecek olan Türk Silahlı
Kuvvetleri askerlerinin sayısı nedir, düzeyi nedir?
Soru 4: Türkiye Katar’a niçin destek veriyor?
Soru 5: Türkiye Katar petrollerini korumak için mi
orada asker konuşlandırıyor, gönderiyor?
Soru 6: Bu, bir misilleme midir? 101’inci sırada,
102’nci sırada bulunan Türkiye Büyük Millet Meclisinin gündeminde olan diğer
sözleşmeler, işler gelmiyor; niye Katar böyle, öncelik sıraya alınıyor?
Teşekkür ederim.
BAŞKAN – Sayın Akın…
14.- Balıkesir Milletvekili Ahmet Akın’ın, AKP Genel Başkanının Katar
Emiriyle 24 Nisan 2015’te Mabeyn Köşkü’nde yaptığı toplantıda neler
konuşulduğunu öğrenmek istediğine ilişkin açıklaması
AHMET AKIN (Balıkesir) – Sayın Başkanım, iktidar
tarafından stratejik ortak kabul edilen Katar, son iki yılda ülkemizde, tüm
sektörlerde olmak üzere, yaklaşık 19 milyar dolarlık bir satın alma
gerçekleştirdi. 
24 Nisan 2015’te AKP Genel Başkanı, Sayın Cumhurbaşkanı
Mabeyn Köşkü'nde basına kapalı bir toplantı yaptı. Bu toplantıda, Amerika
Birleşik Devletleri Kongresinin 11 Eylülle ilgili raporunda El Kaide’nin finans
kaynağının Katar ve Körfez’deki bağışçı ülkeler olduğu, ayrıca stratejik ortak
olarak kabul edilen Katar’ın Suriye’deki vekâlet savaşlarında tüm dünya
tarafından terörist örgüt kabul edilen El Nusra ve takipçilerini desteklediği
konuları konuşuldu mu, bunlar doğru mudur?
BAŞKAN – Sayın Adıgüzel…
15.- İstanbul Milletvekili Onursal Adıgüzel’in, Hükûmetin kıdem
tazminatıyla ilgili tutumuna ve bugün binlerce emekçinin iş güvencelerine sahip
çıkmak için meydanlarda olduğuna ilişkin açıklaması
ONURSAL ADIGÜZEL (İstanbul) – Teşekkürler Sayın Başkan.
AKP iktidarı işçiyi, emekçiyi, alnının teriyle evine
ekmek götürme derdinde olan vatandaşı kıdem tazminatsız kapının önüne koymanın
yollarını ararken binlerce emekçi bugün iş güvencelerine sahip çıkmak için
meydanlarda. 
İşçilerin haklı taleplerini görmezden gelen AKP’ye bir
kez daha buradan sormak istiyorum: Madem işçilerin yararına, Kıdem Tazminatı
Fonu’nu on beş yıldır neden kurmadınız? Çünkü siz de biliyorsunuz ki çalışma
hayatında atılması gereken adım emekçinin kıdem tazminatına çöreklenmek değil,
AKP iktidarıyla birlikte normal bir istihdam yönetimi gibi dayatılan taşeronu
kaldırmaktır. Emekçiye meydanlarda vadettiğiniz sözlerin arkasında durun.
İşçinin birikmiş emeği, alın teri olan kıdem tazminatına göz dikmek yerine,
insan emeğini gasbeden taşeronun bir an önce kaldırılmasını ve bütün taşeron emekçilerinin
kadroya alınmasını sağlayın, kıdem değil, taşeronu kaldırın. 
Teşekkür ediyorum. (CHP sıralarından alkışlar)
BAŞKAN – Sayın Arslan…
16.- Denizli Milletvekili Kazım Arslan’ın, “Atatürk” ve “İnönü” ismini
taşıyan stadyumların yenilendikçe isimlerinin değiştirilmesinin nedenini
öğrenmek istediğine ve bu hatanın düzeltilmesini talep ettiğine ilişkin
açıklaması
KAZIM ARSLAN (Denizli) – Gençlik ve Spor Bakanına
soruyorum: “Atatürk” ve “İnönü” ismini taşıyan stadyumlar yenilendikçe isimleri
değiştirilmiş, 9 adet Atatürk stadı ismi ve 2 adet İnönü stadı ismi “Arena”ya
çevrilmiştir. Yapılan “arena” değişiklikleri şimdi kaldırılmış, stadyuma
çevrilmiştir.
1) Yeni yapılan değişiklik çerçevesinde -9 adet
“Atatürk” ismi, 2 adet “İnönü” ismi- stadyumlara önceki isimleri neden
verilmemiştir? Bunun nedeni nedir? 
2) Atatürk’ün kurduğu cumhuriyetin, İnönü’nün
başlattığı demokrasinin sayesinde milletvekili, bakan olduğunuzu ne çabuk
unutuyorsunuz?
3) Yaptığınız bu hatalardan hızla geri dönerek daha
önce yazılı bulunan “Atatürk” ve “İnönü” isimlerinin, aynen eskisi gibi,
önceden yazılı bulunan “Atatürk” ve “İnönü” isimlerinin yazılmasını, ülkemizin
kurtuluşuna ve kuruluşuna öncülük eden Ata’mıza ve İnönü’ye karşı yapılan bu
ayıpların giderilmesini istiyorum.
Teşekkür ederim. 
BAŞKAN – Sayın Dalkılıç…
17.- İstanbul Milletvekili Halis Dalkılıç’ın, son yıllarda dünyanın
birçok bölgesinde ve özellikle Orta Doğu’da yaşanan insanlık dramlarında ortak
tavır almayı beceremeyen bazı ülkelerin Katar’ı tecrit etme konusundaki tutumlarına
ilişkin açıklaması
HALİS DALKILIÇ (İstanbul) – Teşekkür ediyorum Sayın
Başkanım. 
Son yıllarda dünyanın birçok bölgesinde ve özellikle
Orta Doğu’da yaşanan insanlık dramlarında, Suriye’de, Gazze’de yaşanan o
acıların hiçbirinde ortak tavır almayı beceremeyen bazı ülkelerin, iki günden
beri Katar’ı tecrit etme konusunda çok seri kararları alıp beraberce bu algıya
hizmet ettiklerini görüyoruz. Buradan uyarıyorum; eğer bu ateş, Orta Doğu’daki
yeni yakılmak istenen ateş tutuşturulursa domino etkisiyle tüm ülkeleri
sarabileceği tehlikesini dikkatlerine sunuyorum ve aldıkları kararlardan dolayı
öncelikle kendi vatandaşlarının, daha sonra da dünya kamuoyunun dikkatlerine
sunuyorum ve uyanmaya davet ediyorum. Özellikle bu kararı alanları, halklarını,
yöneticilerini uyanmaya davet ediyorum. Bu ateş gerçekten tüm insanlığı yakar,
Allah korusun.
Meclisi saygıyla selamlıyorum.
BAŞKAN – Teşekkür ediyorum.
15 kişi bitmiştir.
Sayın Köksal size de söz vereceğim demiştim, bir de
Sayın Durmaz’a ve Sayın Doğan’a.
Sayın Köksal, buyurun.
18.- Afyonkarahisar Milletvekili Burcu Köksal’ın, üç ay içinde yurda
dönmemeleri hâlinde vatandaşlıktan çıkarılabileceklere dair bir listede
Fetullah Gülen’in de bulunduğuna ve bu durumda yargılanmasının da mümkün
olmayabileceğine ilişkin açıklaması
BURCU KÖKSAL (Afyonkarahisar) – Sayın Başkan, Adalet
Bakanına soruyorum. Geçtiğimiz günlerde, FETÖ terör örgütünün başı Fetullah
Gülen’in de içinde bulunduğu 130 kişinin üç ay içinde yurda dönmemesi durumunda
vatandaşlıktan çıkarılabileceğine dair bir liste yayınlandı. Gülen’in
vatandaşlıktan çıkarılması durumunda yargılanması mümkün olmayabilir. Buradaki
amaç, Gülen’in yargılanmasını önleyerek konunun kapanmasını mı sağlamaktır? Bu
durumda, ülke olarak yaşadığımız 15 Temmuz darbe teşebbüsünün hesabını kim
verecektir?
BAŞKAN – Sayın Durmaz, buyurun.
19.- Tokat Milletvekili Kadim Durmaz’ın, çöken Tokat çevre yolunun ilk
zemin etüdü ve projesini yapan firmaya bir soruşturma ya da dava açılıp
açılmadığını öğrenmek istediğine ve Yeşilırmak üzerindeki Keçili HES projesine
KHK kararıyla devam edilmesine ilişkin açıklaması
KADİM DURMAZ (Tokat) – Teşekkür ederim Sayın Başkanım.
Sorum Ulaştırma Bakanına: Tokat çevre yolu 8
kilometrelik bir yoldur, sekiz yılda bitti, 47 milyon liraya mal oldu; beş ay
sonra çöktü, 23 milyon lira harcandı; yine çöktü ne kadar milyon para
harcanacağı meçhul. Bu yolun ilk zemin etüdü ve projesini yapan firmaya devleti
zarara uğratmaktan Ulaştırma Bakanlığının açtığı ya da açacağı bir soruşturma
var mıdır?
Yine Çevre Bakanlığına sorum. Yeşilırmak üzerinde
“Karakeçili HES” diye doğayı ve çevreyi tahrip eden bir HES projesini yargı
durdurdu itirazı kabil olmamak şartıyla ama en son kanun hükmünde kararnameyle
kamu yararı gözetilip 23 parsel arazi de istimlak edilerek bu tahribatın devamına
yol verildi. 
Yine soruyorum: Bu Hükûmet döneminde son on yılın göç
şampiyonu olan Tokat Havaalanı’na uçak inmiyor.
(Mikrofon otomatik cihaz tarafından kapatıldı)
ÖMER FETHİ GÜRER (Niğde) – İnekler geziyor!
BAŞKAN – Son olarak Sayın Doğan, buyurun.
20.- İzmir Milletvekili Müslüm Doğan’ın, HDP Eş Genel Başkanları
Selahattin Demirtaş ile Figen Yüksekdağ hakkında tanzim edilen fezlekeler ve
iddianamelerin hepsinin hukuk dışı olduğuna ve görüşme isteklerinin neden
karşılanmadığını öğrenmek istediğine ilişkin açıklaması
MÜSLÜM DOĞAN (İzmir) – Eş Genel Başkanlarımız
Selahattin Demirtaş ile Figen Yüksekdağ hakkında tanzim edilen fezlekeler ve
iddianamelerin hepsi hukuk dışıdır. Eş Genel Başkanlarımız ve 9
milletvekilimizin siyaset üretiminden düşürülmesi, engellenmesi hususu Türkiye
demokrasisi için de büyük bir kayıptır. Bu yüzden acilen milletvekillerimizin
serbest bırakılması gerekmektedir. Adalet Bakanına soruyorum: Milletvekili
arkadaşlarımızla görüştürülmemenin hukuksal bir dayanağı ve anlamı var mıdır?
Görüşme isteğimiz neden karşılanmamaktadır?
Saygılar.
BAŞKAN – Teşekkür ediyorum.
Sayın Tanrıkulu, siz, İç Tüzük’ün 58’inci maddesine
göre, geçen birleşim tutanağında yer alan 2015 yılıyla ilgili bir beyan
düzeltme talebinde bulunmuşsunuz.
Buyurun, 58’e göre size iki dakika süre veriyorum
kürsüde.
VI.- GEÇEN TUTANAK HAKKINDA KONUŞMALAR
1.- İstanbul Milletvekili Mustafa Sezgin Tanrıkulu’nun, 6/6/2017 tarihli
101’inci Birleşimdeki bazı ifadelerini düzelttiğine ilişkin konuşması
MUSTAFA SEZGİN TANRIKULU (İstanbul) – Sayın Başkan,
değerli milletvekilleri; dün “2015’e kadar”(x) demiştim, “2015’in sonuna kadar” olacak.
Dün Sayın Mehmet Muş Genel Kurulu yanılttı. Kendisi
şimdi burada değil. Sözünü ettiği Bakanlar Kurulu kararı burada. O Bakanlar
Kurulunun iki tane kararı var, Birleşmiş Milletler Güvenlik Konseyi kararının
Türkiye’de uygulanmasına ilişkindir ve kararın son maddesi de “Bu karar
hükümlerini Maliye Bakanı yürütür.” Dolayısıyla bu, IŞİD’in terör örgütü olarak
kabul edildiğine dair bir karar değil. Hükûmet IŞİD’le Maliye Bakanlığı
aracılığıyla mı mücadele ediyor? Dolayısıyla dün, Genel Kurulu açıkça yanlış
bilgilendirdi. Buradan bir kere daha düzeltiyorum.
İkinci olarak: İnsan Hakları Komisyonu Başkanı Sayın
Yeneroğlu benim kastetmediğim, söylemediğim ve paylaştığı gibi yazılmayan bir
yazıdan dolayı beni medyada hedef gösterdi. O hedef göstermesinden sonra da
birçok yerden tehdit aldım. Açıkça sokağa beni hedef gösterdi, mafyaya,
serserilere, trol yazarlara hedef gösterdi. Dünden beri her taraftan tehdit alıyorum.
Buradan Sayın Yeneroğlu’na söylüyorum: Bana ve çevreme, bu yaptığı yanlış
paylaşımdan dolayı bir zarar gelirse yedi sülaleme vasiyet ediyorum, sorumlusu
Sayın Yeneroğlu’dur.
Teşekkür ederim. (CHP sıralarından alkışlar)
BAŞKAN – Şimdi, sisteme giren sayın grup başkan
vekillerine iki dakika süreyle söz vereceğim.
Sayın Kerestecioğlu, buyurun.
V.- AÇIKLAMALAR (Devam)
21.- İstanbul Milletvekili Filiz Kerestecioğlu Demir’in, Cenevre’de
devam eden Birleşmiş Milletler İnsan Hakları Konseyinde konunun yine Türkiye ve
insan hakları olduğuna, İran’da IŞİD tarafından yapılan saldırılar nedeniyle
İran halkına başsağlığı ve geçmiş olsun dileğinde bulunduğuna ve Türkiye’nin
Körfez politikasında dikkatli olması gerektiğine ilişkin açıklaması
FİLİZ KERESTECİOĞLU DEMİR (İstanbul) – Teşekkürler
Sayın Başkan.
Birleşmiş Milletler İnsan Hakları Konseyi Cenevre’de
devam ediyor; konu yine Türkiye ve insan hakları ihlalleri maalesef. Bildiğiniz
gibi, Birleşmiş Milletler İnsan Hakları Yüksek Komiseri Zeyd Raad El Hüseyin daha
önce Türkiye’nin güneydoğusunda yaşanan ciddi insan hakları ihlallerini
soruşturma çabalarının sürekli reddedildiğini söylemişti. Birleşmiş Milletler
toplantısının gündeminde bugün ise, Kürt ilerinde 2015 yılında ilan edilen
sokağa çıkma yasakları ve yıkım ile Türkiye’de OHAL’le artan insan hakları
ihlalleri vardı. Raporda aynen şu ifadelere yer veriliyor: “Söz konusu
bölgelerde yapılan kentsel dönüşüm ve kamulaştırma projeleriyle bölgenin etnik,
sosyal, kültürel ve demografik yapısıyla oynanıyor.”
Artık dünyadaki en önemli uluslararası insan hakları
kuruluşlarının değişmeyen gündemi Türkiye. Fakat kendi yurttaşlarına çok da
acımayan bir yönetimin uluslararası kurumlara da kulak asmayacağını üzüntüyle
tahmin ediyoruz. 
Bugün, biliyorsunuz, İran’da IŞİD tarafından
sahiplenilen korkunç saldırılar yaşandı. Öncelikle İran halkına başsağlığı ve
geçmiş olsun dileklerimizi iletiyorum. 
Diğer yandan, Türkiye’nin girmeye hevesli olduğu Körfez
batağının sonuçlarının da ne kadar acı olabileceğini bu saldırı aslında hepimize
göstermekte ama bundan pay çıkarıp gerçekten aklıselim bir şekilde davranacak
bir Dışişleri var mı, onu da merak ediyoruz tabii ki. 
Bugün, dünyanın gözü önünde, Körfez ülkelerinde
Katar’la uluslararası durum değerlendirilirken şimdi Meclis gündemine sanki
başka…
(Mikrofon otomatik cihaz tarafından kapatıldı) 
BAŞKAN – Tamamlayın lütfen. 
FİLİZ KERESTECİOĞLU DEMİR (İstanbul) - …hiçbir sözleşme
veya görüşebileceğimiz konu yokmuş gibi Katar’la uluslararası ikili anlaşmaları
getirmek, bugün görüşülmesinde ısrarcı olmak gerçekten kimin aklına gelir? Yani
bir sol politika, dış politika anlayışıyla bakmak gerekmiyor hayata; sağ,
muhafazakâr, başka bir anlayışla da bakabilirsiniz. Ama dış politika birlikte
yapılan bir şeydir, bütün ülkenin kaderi düşünülerek yapılan bir şeydir,
uzlaşılarak yapılması gereken ve itidalle yapılması gereken bir şeydir bu
anlayışla baktığınız zaman bile. Kimsenin tarafı olmak zorunda da değilsiniz
ama gerçekten kaynayan bir kazan olan ve hangi tarafının kaynayacağı da belli
olmayan Körfez kazanına ülkemizi atamazsınız, bunda dikkatli olmak zorundasınız
çünkü bunun muhatabı sadece iktidar olarak siz değilsiniz. Yayılmacı, mezhepçi
hayallerle çöküş hâlinde olan Türkiye ekonomisini ayakta tutmak için…
(Mikrofon otomatik cihaz tarafından kapatıldı)
BAŞKAN – Lütfen bitirelim artık, cümlelerinizi
toparlayın. 
Buyurun. 
FİLİZ KERESTECİOĞLU DEMİR (İstanbul) – Tamamlıyorum,
son cümlem.
…Türkiye'nin milyarca lira yatırım yaptığı savaş
sanayisine yeni pazarlar bulmak için bu bataklığa girmek akıl dışıdır, bunu hep
söylüyoruz ve bu nedenle de hakikaten, Katar’a hangi sözler verildi de hemen,
bugün itibarıyla bunlar gündeme alındı? Bunu da herhâlde Genel Kurulun ve
halkımızın bilmek hakkı. 
Teşekkür ediyorum. 
BAŞKAN – Teşekkürler. 
Sayın Usta…
22.- Samsun Milletvekili Erhan Usta’nın, dün Hakkâri Çukurca’da şehit
olan Samsunlu Uzman Çavuş Nejat Yaman ile bugün Van’da şehit olan askere
Allah’tan rahmet dilediğine, İran’da meclis binasına ve Ayetullah Humeyni
Türbesi’ne yapılan terör saldırısını kınadığına ve Körfez’de yükselen kriz
konusunda Türkiye’nin gerekli tavrı gösterebilmesi gerektiğine ilişkin
açıklaması
ERHAN USTA (Samsun) – Teşekkür ederim Sayın Başkan. 
Dün Hakkâri-Çukurca kara yolunda seyir hâlindeki askerî
araca terör örgütü PKK’lı hainler tarafından düzenlenen roketatarlı saldırı
sonucunda, seçim bölgem Samsun nüfusuna kayıtlı Uzman Çavuş Nejat Yaman şehit
olmuş, 6 askerimiz de yaralanmıştı. Bugün de Van’ın Başkale ilçesinde güvenlik
güçleri ile PKK’lı teröristler arasında çıkan çatışmada yaralanan bir uzman
çavuşun vefat haberini, şehit olduğu haberini üzüntüyle öğrenmiş bulunuyoruz.
Ben bütün şehitlerimize Cenab-ı Allah’tan rahmet diyorum, milletimize ve
yakınlarına da başsağlığı diliyorum; yaralı askerlerimize de acil şifalar diliyorum.

Yine, bu sabah saatlerinde İran’ın başkenti Tahran’daki
Meclis binasına ve Tahran’ın güneyindeki Ayetullah Humeyni Türbesi’ne yapılan
terör saldırısını da kınıyorum. Bütün İran halkına hem başsağlığı hem de geçmiş
olsun dileklerimi iletmek istiyorum. 
Sayın Başkan, biliyorsunuz, Körfez’deki kriz tırmanıyor
maalesef. Katar abluka altına alınmış durumda, izole edilmeye çalışılıyor.
Türkiye, biliyoruz ki bu dönemde İslam İşbirliği Teşkilatının Zirve Dönem
Başkanı. Dolayısıyla şu anda, Sayın Cumhurbaşkanı ve Hükûmetimizin de ara
bulucu olarak işin diyalogla çözülmesi yönünde gayretleri takdire şayandır,
bunları da görüyoruz. Ancak bu sıfatımızı da kullanarak devreye girip düğümün
çözülmesi konusunda, düğümün diyalogla çözülmesi konusunda yapıcı katkılar sunulması
gerekmektedir. Türkiye'nin böyle bir durumda yok sayılması doğru bir şey
değildir. Türkiye bu anlamda gerekli tavrı gösterebilmelidir diye de
düşünüyorum. 
Teşekkür ederim Sayın Başkanım.
BAŞKAN – Teşekkür ediyorum.
Sayın Altay…
23.- İstanbul Milletvekili Engin Altay’ın, Türkiye Büyük Millet
Meclisindeki sergide Sultan Vahdettin’in de resimlerinin sergilenmesini
kamuoyunun takdirine bıraktığına, Meclis Başkanından 23 Nisan, 29 Ekim ve 10
Kasımlarda Osmanlı’ya gösterdiği hassasiyeti göstermesini beklediğine,
Atatürk’e hakaret ettiği hâlde bir aydır bulunamayan Hasan Akar konusunda
Hükûmeti samimi davranmaya davet ettiğine ve Türkiye’nin Orta Doğu’da yaşanan
gelişmelerde taraf olmaktan ziyade bölge barışına hizmet edecek politikalar
geliştirmesi gerektiğine ilişkin açıklaması
ENGİN ALTAY (İstanbul) – Teşekkür ederim Sayın Başkan.
Sayın Başkan, Türkiye Büyük Millet Meclisi Şeref
Salonu’nda, Tören Salonu’nda Osmanlı sergisi var. Güzel, bir itirazımız yok;
Selçuklu da bizim, Osmanlı da bizim. Ama Amerikan Başkanına yazdığı bir
mektupta Türkiye Büyük Millet Meclisini “şer zümresi” olarak niteleyen Sultan
Vahdettin’in de boy boy resimlerinin sergilenmesini milletvekillerimizin ve
kamuoyunun takdirine bırakıyorum, bir. 
İkincisi: Sayın Başkanın bu Osmanlı merakını biliyoruz,
saygı da duyarız. Osmanlı bizim elbet ecdadımız ama Osmanlı’nın sadece soyunun
değil, Osmanlı’nın bu coğrafyadaki kültürünün, siyasi, ekonomik gücünün; o
dengeleri götürürken temel hak ve özgürlüklere, inançlara saygı başta olmak
üzere, özelliklerinin de dikkate alınması lazım. Ayrıca, elbette Selçuklu evet,
Osmanlı evet ama Türkiye Cumhuriyeti'nin de bir tarihi var, Türkiye Büyük
Millet Meclisinin de bir tarihi var. Sayın Meclis Başkanından 23 Nisanlarda, 29
Ekimlerde, 10 Kasımlarda bu konularda da Osmanlı’ya gösterdiği hassasiyetin bir
parçasını göstermesini beklemek “Egemenlik kayıtsız şartsız milletindir.”
diyerek bu Meclisi kuran Gazi Mustafa Kemal’e saygının bir gereğidir.
İkinci bir Adil Öksüz vakasına dönüşen, Atatürk’e
hakaret ettiği hâlde bir aydır bulunamayan Hasan Akar’ın nerede olduğunu
müteaddit defalar Hükûmete sorduk, bir cevap alamadık. Aklımızda Hasan Akar’ın,
Hasan Akar denilen bu meczubun Hükûmet tarafından…
(Mikrofon otomatik cihaz tarafından kapatıldı)
BAŞKAN – Tamamlayın lütfen.
ENGİN ALTAY (İstanbul) – …saklandığı ve korunduğu
intibaı oluşmaktadır. Hükûmeti bu konuda daha dürüst ve samimi davranmaya davet
ediyorum. 
Sayın Başkan, öte yandan, bölgemizde yaşanan gelişmeler
kapsamında Türkiye, Orta Doğu’da yaşanan gelişmelerde taraf olmaktan ziyade
bölge barışına hizmet edecek, çatışmasızlık ortamına zemin hazırlayacak
politikalar geliştirmelidir. Sınır güvenliğimizin kalıcılığı her şeyden
önemlidir. Türkiye IŞİD ve benzeri terör örgütlerine insan kaynağı zemini
olmamalı, lojistik ikmal üssü olmamalıdır. İlaveten, AK PARTİ Genel Başkanının,
Sayın Cumhurbaşkanının Katar’la ilgili gelişmeler noktasında Türkiye'nin
tutumunu Türkiye Büyük Millet Meclisinin iradesine ipotek koyarcasına dünyaya
ilan etmesi Türkiye Büyük Millet Meclisine bir saygısızlıktır Sayın Başkan. 
Genel Kurulun ve yüce milletimizin takdirlerine
sunuyorum. (CHP sıralarından alkışlar) 
BAŞKAN – Sayın Bostancı…
24.- Amasya Milletvekili Mehmet Naci Bostancı’nın, İran’da
gerçekleştirilen terör saldırısında hayatını kaybedenlere Allah’tan rahmet
dilediğine, Türkiye’nin Orta Doğu’da kirli çıkar arayışlarına karşı bütün
mezheplerden, dinlerden insanların barışı ve selameti için uluslararası
politika sürdüren bir ülke olduğuna ve Abdurrahim Karakoç’un vefatının 5’inci yıl
dönümüne ilişkin açıklaması
MEHMET NACİ BOSTANCI (Amasya) – Sayın Başkanım,
teşekkürler.
İran’da bugün gerçekleştirilen terör saldırısı
neticesinde, şu ana kadar edindiğimiz bilgiler 12 kişinin hayatını kaybettiği
ve çok sayıda yaralı olduğu yolunda. Hayatını kaybedenlere Allah’tan rahmet
diliyorum, İran halkına başsağlığı diliyorum. 
Bundan bir süre önce, Mısır’da Kıptiler benzeri şekilde
bir saldırıya uğramışlardı. Orta Doğu coğrafyasında, Suriye’de bir iç savaş bir
soluklanma evresi yaşıyor, inşallah barış sağlanır, çok kan aktı. Irak’ta kan
akmaya devam ediyor, Yemen de aynı şekilde. Esasen, bu coğrafyada din ve mezhep
örtüsü altında uluslararası güçlerin kanlı çıkar arayışları söz konusudur.
Maalesef, bölgedeki bazı güçler de mezhep ve din mobilizasyonu çerçevesinde, bu
karanlık çıkar arayışlarına ve Orta Doğu’nun istikrarsızlaştırma çalışmalarına
rüzgâr veriyorlar. Bu ülkelerde yaşayan herkes bilmelidir ki bu coğrafyada,
Orta Doğu coğrafyasında barışın ve huzurun teminatı ancak oradaki insanların barış
ve kardeşliği üzerinden geçer. Dolayısıyla akıl doğrultusunda davranmak,
uluslararası güçlerin oyuncağı olmamak, din ve mezhep eksenli kışkırtmalara
gelmemek son derece önemli. Bugün Katar’ın yaşadığı olay, ambargo meselesi de
bu genel senaryonun bir parçasıdır. Olayları genel resmin içerisinde görüp
mütalaa etmek bize daha doğru bir fikir verir. Dolayısıyla Katar’a uygulanan
ambargo -geçmişte de benzeri ambargolar yapılmıştır- buradaki…
(Mikrofon otomatik cihaz tarafından kapatıldı)
BAŞKAN – Açıyorum efendim, tamamlayın.
MEHMET NACİ BOSTANCI (Amasya) – …güç mücadelesi
çerçevesindeki stratejilerin ve yine uluslararası birtakım güç merkezlerinin
yaklaşımları çerçevesinde yaşanan bir olaydır. Türkiye, Orta Doğu’da bu kirli
çıkar arayışlarına karşı bütün Orta Doğu halklarının, bütün mezheplerden,
dinlerden insanların barışı ve selameti için bir uluslararası politikayı
sürdüren ülkedir. Bunu doğru ve tutarlı bir şekilde görmekte ve içeriden
bakarken de buradaki gelişmelere karşı Türkiye’nin sergilediği tavrı, içerideki
siyasi mücadelenin rekabetçi bir unsuru olarak değerlendirmemekte fayda vardır.

Rahmetli Abdürrahim Karakoç’un vefatının 5’inci yıl
dönümü. “Mektup yazdım Hasan’a, ha Hasan’a ha sana.” demişti. Onun yazdığı
mektuplar hâlen okunuyor. Şiirlerini hepimiz biliyoruz, toplumsal meseleler,
siyasal meseleler onun ironik ve aynı zamanda gönül diliyle ifade edilmişti:
“Ellerin yurdunda çiçek açarken/Bizim ile kar geliyor gardaşım./ Kimler çizmiş
bu hududu gönlüme?/ Dar geliyor, dar geliyor gardaşım.” diyen şairimiz şimdi
ebedî âlemde ama şiirleri yaşamaya devam ediyor. Allah’tan rahmet diliyorum. 
Osmanlı’dan…
(Mikrofon otomatik cihaz tarafından kapatıldı)
BAŞKAN – Lütfen toparlayın. 
MEHMET NACİ BOSTANCI (Amasya) – Sayın Başkanım,
teşekkürler. 
Osmanlı da bizim cumhuriyet de bizim Selçuklu da bizim.
ENGİN ALTAY (İstanbul) – Bir görsek, bir görsek!
MEHMET NACİ BOSTANCI (Amasya) – Bütün bu tarihî geçmişi
siyasal kavgaların konusu yapmamak ama bilimsel araştırmaların da önünü açarak
sonuna kadar tartışılmasını o usuller çerçevesinde, tarihsel metodoloji
çerçevesinde yapmak doğru bir tavırdır.
GÜLAY YEDEKCİ (İstanbul) – Kadın erkek ayrı iftarlar
veriyorsunuz artık. 
MEHMET NACİ BOSTANCI (Amasya) – Türkiye iki yüz yıldır
esasen bu tarihsel tartışmaları ve kavgaları yapıyor; buradan çıkalım, hep
beraber çıkalım. “Kim ne yapıyor?” buna ilişkin eleştirileri dile getirirken bu
tarihe yönelik kavgadan çıkmayı esas alan bir siyasal aklı da ifade edelim.
Teşekkürler.
BAŞKAN – Teşekkür ediyorum.
ENGİN ALTAY (İstanbul) – Bir cumhuriyet sergisi açın
Mecliste o zaman. “Dünden bugüne cumhuriyet” diye bir sergi açalım Mecliste
hadi. 
MEHMET NACİ BOSTANCI (Amasya) – Cumhuriyetin kendisi
yaşıyor, yaşıyor… 
GÜLAY YEDEKCİ (İstanbul) – Sonsuza dek yaşayacak.
MEHMET NACİ BOSTANCI (Amasya) – Hep beraber
yaşatıyoruz. 
GÜLAY YEDEKCİ (İstanbul) – Sonsuza dek yaşayacak,
sonsuza dek. 
VII.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Ahmet Aydın’ın, Başkanlık Divanı
olarak, İran Parlamentosuna yapılan terör saldırısını şiddetle kınadıklarına ve
teröre karşı tüm dünyayı ve uluslararası toplumu samimi bir duruşa davet
ettiklerine, Abdurrahim Karakoç ve Cahit Zarifoğlu’nu rahmetle andıklarına ve
Van’da şehit olan askere Allah’tan rahmet dilediklerine ilişkin konuşması
BAŞKAN - Bizim de Meclis Başkanlık Divanı olarak bugün
İran Parlamentosuna yapılan terör saldırısını şiddetle, nefretle kınadığımızı
bir kez daha ifade etmek istiyorum. 
Yine, terörün dilinin, dininin, cinsinin, ırkının
olmadığını ve bu anlamda da teröre karşı tüm dünyayı ve uluslararası toplumu
samimi bir duruşa davet ettiğimizi de bir kez daha buradan ifade etmek
istiyorum.
Bu arada, Abdürrahim Karakoç ve Cahit Zarifoğlu’nu da
bir kez daha bizler de rahmetle anıyoruz.
Şehidimiz var. Şehidimize Allah’tan rahmet diliyoruz.
Yine, aynı şekilde, tabii, Türkiye Cumhuriyeti köklü,
geçmişi olan, medeniyetler oluşturmuş büyük bir cumhuriyettir. Cumhuriyet
bizimdir. Osmanlı, Selçuklu bunlar bizim köklerimizdir, bizim medeniyetimizdir.
Bunları tartışmak bir tarafa ama köklerimizi, medeniyetimizi reddedemeyiz,
inkâr edemeyiz. Oradaki tartışmaları muhakkak sağlıklı, sağduyulu, geleceğe
perspektif çizecek şekilde yapabiliriz diye düşünüyorum.
Bu vesileyle, tekrar hepinizi saygıyla selamlıyor…
Sayın Altay, buyurun.
ENGİN ALTAY (İstanbul) – Sayın Başkan, gerek sizin
şimdiki konuşmanız gerekse Sayın Bostancı’nın yerinden yaptığı üç dakikalık
konuşma içinde, benim konuşmamın sanki Osmanlı’yı reddeden bir konuşma gibi
algılanmasına neden olacak değerlendirmelerde bulundunuz. 
BAŞKAN – O şekilde düşünmeyin Sayın Altay. 
ENGİN ALTAY (İstanbul) – Ama böyle, algı böyle.
BAŞKAN – Hayır. Yok.
ENGİN ALTAY (İstanbul) – Soralım arkadaşlara. (CHP
sıralarından alkışlar)
GÜLAY YEDEKCİ (İstanbul) – Evet, algı öyle.
MAHMUT TANAL (İstanbul) – Aynen öyle.
MEHMET NACİ BOSTANCI (Amasya) – Bizde böyle bir algı
yok.
İSMAİL TAMER (Kayseri) – Bir de bizim tarafa sorun ya… 
ENGİN ALTAY (İstanbul) – Yani bu, düzeltmeye muhtaç bir
durum.
GÜLAY YEDEKCİ (İstanbul) – Aynen öyle Sayın Başkan.
İSMAİL TAMER (Kayseri) – Engin Bey, bir de bize sor
bakayım. 
FEVZİ ŞANVERDİ (Hatay) – Buraya sorsana. Niye
soruyorsun oraya?
ENGİN ALTAY (İstanbul) – Bu, düzeltmeye muhtaç bir
durumdur. Yerimden ya da kürsüden cevap vermek istiyorum. 
BAŞKAN – Buyurun Sayın Altay.
Böyle bir anlam yüklememeniz lazım. Yalnız, sizin de
ifadelerinizde sanki bir taraf da cumhuriyeti reddediyormuş gibi bir algı
oluşuyor, bu da doğru değil.
ENGİN ALTAY (İstanbul) – Evet, evet, tam öyle.
BAŞKAN – Cumhuriyet de bizim Osmanlı da bizim Selçuklu
da bizim.
ENGİN ALTAY (İstanbul) – Tam öyle… Tam öyle…
GÜLAY YEDEKCİ (İstanbul) – Türkiye Cumhuriyeti yok
sanki.
ENGİN ALTAY (İstanbul) – Benim için tam öyle.
BAŞKAN – Öyle değil işte.
V.- AÇIKLAMALAR (Devam)
25.- İstanbul Milletvekili Engin Altay’ın, Amasya Milletvekili Mehmet
Naci Bostancı ile Oturum Başkanı TBMM Başkan Vekili Ahmet Aydın’ın yaptıkları
açıklamalarındaki bazı ifadelerine ilişkin açıklaması
ENGİN ALTAY (İstanbul) – Yani ben şunu söyledim zaten,
inkâr etmiyorum, lafı dolandırmıyorum, diyorum ki: Kendisini çok da sevdiğim
Türkiye Büyük Millet Meclisi Başkanının bu konularda, mesele eğer Selçuklu,
Osmanlı, Türkiye Cumhuriyeti ise, Sayın Başkan bakımından Osmanlı bir özlem
hâlinde, cumhuriyet ise neredeyse bir teferruat gibi tutum ve uygulamaları bakımından.
Ben, buradan, bu sergiyi niye yaptın demedim. Osmanlı
sizin olduğu kadar bizim de; Osmanlı da 80 milyonun Selçuklu da 80 milyonun…
BAŞKAN – Cumhuriyet de 80 milyonun.
ENGİN ALTAY (İstanbul) – …cumhuriyet ve Atatürk de 80
milyonun, bunu söylüyoruz. (CHP sıralarından alkışlar) 
BAŞKAN – Evet, aynen, doğru.
ENGİN ALTAY (İstanbul) – Ve Meclis Başkanımızın göreve
geldiğinden bu yana, gerek Meclisin açılışlarında yaptığı konuşmalarda Mustafa
Kemal Atatürk’ü özellikle zikretmemesinin bu konuda bir ön yargı, bir tutum
olarak bizce böyle bir algı oluşuyor. Bunun altını çiziyorum, açıkça da
söylüyorum ama bu toprakların bize yurt edilmesinde kanı akan, Selçuklu’ya da,
Osmanlı’ya da, bu cumhuriyeti kuranlara da minnet ve şükran duygularımı ifade
ediyorum. (CHP sıralarından alkışlar) 
BAŞKAN – Eyvallah. Eyvallah ama o algı da doğru bir
algı değil Sayın Altay. 
ENGİN ALTAY (İstanbul) – Ben öyle algılıyorum.
GÜLAY YEDEKCİ (İstanbul) – Laiklikle ilgili
açıklamalarını unutmadık. Atatürk portresini de indirdiniz muhalefet
kulisinden, hâlâ asmadınız, “Asacağız.” dediniz. Derdiniz ne Atatürk’le
anlamıyoruz.
BAŞKAN – Gündeme geçiyoruz.
Başkanlığın Genel Kurula sunuşları vardır.
Türkiye Büyük Millet Meclisi Başkanlığının bir
tezkeresi vardır, okutup bilgilerinize sunacağım:
VIII.- BAŞKANLIĞIN GENEL KURULA SUNUŞLARI
A) Tezkereler
1.- Türkiye Büyük Millet Meclisi Başkanlığının, Bölgesel Silahların
Kontrolü, Doğrulama ve Uygulamaya Yardım Merkezi (RACVIAC) Güvenlik İşbirliği
Merkezi tarafından 5-7 Haziran 2017 tarihlerinde Bosna-Hersek’in başkenti
Saraybosna’da düzenlenecek olan Güneydoğu Avrupa Parlamentoları Savunma ve
Güvenlik Komiteleri Temsilcileri Yıllık Toplantısı’na katılması Genel Kurulun
30/5/2017 tarihli 98’inci Birleşiminde kabul edilen heyeti oluşturmak üzere siyasi
parti gruplarının bildirmiş olduğu isimlere ilişkin tezkeresi (3/1074)
6/6/2017
Türkiye Büyük Millet Meclisi Genel Kuruluna
Bölgesel Silahların Kontrolü, Doğrulama ve Uygulamaya
Yardım Merkezi (RACVIAC) Güvenlik İşbirliği Merkezi tarafından 5-7 Haziran 2017
tarihlerinde Bosna-Hersek'in başkenti Saraybosna'da Güneydoğu Avrupa
Parlamentoları Savunma ve Güvenlik Komiteleri Temsilcileri Yıllık Toplantısı’na
Türkiye Büyük Millet Meclisinden bir heyetin katılması Genel Kurulun 30/5/2017
tarihli ve 98'inci Birleşiminde kabul edilmiştir.
28/3/1990 tarihli ve 3620 sayılı Türkiye Büyük Millet
Meclisinin Dış İlişkilerinin Düzenlenmesi Hakkında Kanun'un 2'nci maddesi
uyarınca heyeti oluşturmak üzere siyasi parti gruplarının bildirmiş olduğu
isimler Genel Kurulun bilgilerine sunulur.
 İsmail
Kahraman
 Türkiye
Büyük Millet Meclisi 
 Başkanı
 Ad ve Soyad Seçim
Çevresi
Mehmet Ali Pulcu İstanbul
Milletvekili
Mazlum Nurlu Manisa
Milletvekili
BAŞKAN – Bilgilerinize sunulmuştur.
Meclis araştırması açılmasına ilişkin üç adet önerge
vardır, ayrı ayrı okutuyorum:
B) Meclis Araştırması Önergeleri
1.- Bursa Milletvekili Nurhayat Altaca Kayışoğlu ve 23 milletvekilinin,
Bursa-Ankara arası Yüksek Hızlı Tren Projesi’nin taahhüt edilen süre zarfında
tamamlanamamasının nedenleri ve inşaatında yaşanan aksaklıkların araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/553)
Türkiye Büyük Millet Meclisi Başkanlığına
Bursa-Ankara arası Yüksek Hızlı Tren Projesi'nin
taahhüt edilen süre zarfında tamamlanamaması ve inşaatında yaşanan
aksaklıkların araştırılıp yerinde tespiti amacıyla Anayasa'nın 98’inci, TBMM
İçtüzüğü'nün 104 ve 105’inci maddeleri gereğince Meclis araştırması açılmasını
arz ve teklif ederiz.
Saygılarımızla.
1) Nurhayat Altaca Kayışoğlu  (Bursa)
2) Erkan Aydın  (Bursa)
3) Ceyhun İrgil  (Bursa)
4) Mustafa Sezgin Tanrıkulu  (İstanbul)
5) Kazım Arslan  (Denizli)
6) Mustafa Ali Balbay  (İzmir)
7) Ali Yiğit  (İzmir)
8) Serdal Kuyucuoğlu  (Mersin)
9) Onursal Adıgüzel  (İstanbul)

10) Mahmut Tanal  (İstanbul)
11) Kadim Durmaz  (Tokat)
12) Şenal Sarıhan  (Ankara)
13) Vecdi Gündoğdu  (Kırklareli)
14) Dursun Çiçek  (İstanbul)
15) Candan Yüceer  (Tekirdağ)
16) Türabi Kayan  (Kırklareli)
17) Orhan Sarıbal  (Bursa)
18) Mazlum Nurlu  (Manisa)
19) Gülay Yedekci  (İstanbul)
20) Yakup Akkaya  (İstanbul)
21) Akif Ekici  (Gaziantep)
22) Muharrem Erkek  (Çanakkale)
23) Haydar Akar  (Kocaeli)
24) Ali Akyıldız  (Sivas)
Genel Gerekçe:
Gelişmişlik düzeyi yüksek birçok ülkenin yıllar önce
önemini kavrayıp kullandığı demir yollarının faydaları ortadadır. Türkiye, bu
önemli ulaşım aracını yıllarca elinin tersiyle itip kara yolu taşımacılığının
esiri olsa da son dönemlerde olumlu gelişmeler olduğu da görülmektedir.
Temeli 23 Aralık 2012'de Ulaştırma Bakanı Binali
Yıldırım, dönemin Çalışma ve Sosyal Güvenlik Bakanı Faruk Çelik ve dönemin
Başbakan Yardımcısı Bülent Arınç'ın katıldığı törenle atılan
Bursa-Bilecik-Ankara Yüksek Hızlı Tren Projesi'nin 2016 yılı içinde
bitirileceği dile getirilmiştir.
Hükûmet tarafından yapılan açıklamada, YHT'nin ülke ve
bölge ekonomisi için ne kadar önemli olduğuna vurgu yapılmış, projenin bir an
önce bitirilmesi konusunda bütün olanakların seferber edileceği belirtilmiştir.
Ancak, sevindirici olan bu gelişmelere rağmen Yüksek
Hızlı Tren Projesi’nin hem yapımı hem güzergâhları konusunda bedeli ağır
acemilikler yaşandığı da gözlenmektedir.
Temel atma töreni büyük sevinç yaratan
Bursa-Bilecik-Ankara YHT Projesi maalesef bugün sadece tünellerinin bitirildiği
bir proje olarak kalmıştır. Törenle temeli atılan Balat İstasyonu'nun da
çürümeye terk edildiği görülmektedir.
Kaldı ki projenin Bursa-Yenişehir etabı olan 75
kilometrelik kısmı için ayrılan 393 milyon liranın tamamı tünellere harcanmış
ancak yapımı tamamlanan tünellere ilişkin de çarpıcı iddialar Bursa kamuoyunun
gündemindedir. Tünellerin açıldığı bölgelerin projeye uygun olmadığı iddia
edilmekte, bu iddialara aksi bir yanıtın da verilmediği ortadadır. Projenin bir
diğer ayağı olan Yenişehir-Bilecik etabıyla ilgili de çeşitli spekülasyonlar
söz konusudur.
Son olarak, Bursa Valisi Münir Karaloğlu'nun yaptığı
açıklamayla projenin iflas ettiği ortaya çıkmıştır.
Türkiye'nin dördüncü büyük kenti Bursa, aynı zamanda
otomotiv sektörünün de kalbi durumundadır. Gemlik ve Mudanya Limanlarıyla
dünyaya açılan bir konuma sahip olan Bursa'nın bugüne kadar demir yoluyla
buluşamaması da ayrıca düşündürücüdür. Bu nedenledir ki yıllarca demir
yollarının kente uğramasını bekleyen Bursalılar, Yüksek Hızlı Tren Projesi’yle
büyük bir sevinç yaşamış ancak söz verilen tarih gelmesine rağmen projenin
durmuş olması kuşkulara yol açmaktadır.
Bu bağlamda, 23 Aralık 2012'de 3 bakanın katılımıyla
temeli atılarak startı verilen Bursa-Ankara Yüksek Hızlı Tren Projesi'nin hangi
aşamada olduğunun belirlenebilmesi, projenin bütünü için ayrılan ancak tamamı
tünel yapımında kullanılan ödeneklerle ilgili iddiaların incelenmesi, ihmal
varsa yetkililerin tespiti, yapımı tamamlanan tünellerin konumu ve güzergâhla
ilgili tercihlerin doğru olup olmadığının araştırılabilmesi amacıyla
Anayasa'nın 98’inci TBMM İçtüzüğü'nün 104 ve 105’inci maddeleri gereğince
Meclis araştırması açılmasını arz ve teklif ederiz.
2.- Kocaeli Milletvekili Haydar Akar ve 21 milletvekilinin, sanayi
yangınlarının yarattığı sıkıntıların araştırılarak alınması gereken önlemlerin
belirlenmesi amacıyla Meclis araştırması açılmasına ilişkin önergesi (10/554)
Türkiye Büyük Millet Meclisi Başkanlığına
Günümüzde hızlı gelişen kalkınma süreçlerine bağlı
olarak büyük yatırımlarla birçok yeni sanayi kuruluşu faaliyete geçmektedir.
Her yıl bu sanayi kuruluşlarının yüzlercesinde meydana gelen yangınlarda
azımsanamayacak sayıda maddi ve manevi kayıplar yaşatmaktadır. Ülke ekonomisine
büyük darbe vuran bu yangınlar vuku bulduğu bölgedeki insanlara ve çalışanlara
da büyük tehlikeler yaratmaktadır.
Özellikle son dönemlerde sıkça basında da yer alan,
sanayi tesislerinde çeşitli nedenlerden kaynaklanan yangın ve patlamalara dair
haberler kamuoyunda da büyük üzüntü yaratmaya devam ediyor.
Sanayi bölgelerinde yaşanan yangınlar, diğer yangın
türlerine göre can ve mal riski açısından daha büyük tehlikeler taşımaktadır.
Kocaeli’de Gebze, Körfez gibi büyük sanayinin yoğun
olduğu yerlerde sanayi yangınlarını söndürmeye yönelik itfaiye teşkilatının
bulunmaması hayati bir eksikliktir. Özellikle TÜPRAŞ gibi ülkemizin en önemli
petrokimya tesisinin bulunduğu bir sanayi kentinde böyle bir riski göz ardı
etmemek ve gerekli önlemleri bir an önce almak gerekmektedir.
Ülkemizdeki en yoğun ve en büyük sanayi kuruluşlarının
olduğu Marmara Bölgesi deprem kuşağı üzerinde yer almaktadır. Bu riskleri göz
önünde bulundurarak yaşanabilecek doğal bir felakette can ve mal kayıplarını
minimize etmek, gerekli önlemleri almak devletimizin birincil görevleri
arasında yer almaktadır.
Hafızalarımızdan silinmeyen 19 Ağustos 1999 depreminde
Türkiye Petrol Rafinerileri AŞ'nin İzmit'teki rafinerisinde başlayan yangın
Kocaeli'de enkaz altında kalanları kurtarma çalışmalarına büyük bir tehdit
oluşturmuştu. Günlerce süren yangın diğer 8 tanka sıçramıştı. Yetkililer LPG
tanklarının infilak etmesinden korkuyordu ama ellerinde bu tip yangınlara
müdahale edebilecek teknik ve yeterli teçhizat yoktu. Böyle bir patlamada
çevrede tek bir canlının kalmayacağı belirtiliyordu. Yine, geçtiğimiz
haftalarda TÜPRAŞ’ta ve kükürt fabrikasında meydana gelen yangın yürekleri ağza
getirmiştir.
Körfez, Dilovası, Gebze çevresinde irili ufaklı çok
sayıda parlayıcı ve yanıcı madde üreten dolum tesisi bulunmaktadır. Bu yaşanan
olaylar bize sanayi bölgelerindeki kaza ve yangın riskinin kontrolünün ne denli
önemli olduğunu göstermektedir. Sanayi yangınlarında oluşan maddi hasarlar
ekonomik anlamda büyük kayıplar yaratmaktadır. Bu gibi durumlarda yangın
riskinin en aza indirilmesi için gerekli tedbirlerin alınması büyük önem arz
ediyor.
Bu bölgelerde meydana gelen sanayi yangınlarının
söndürülmesi İstanbul ve Kocaeli bölgesindeki itfaiye teşkilatlarıyla
yapılıyor. Çıkan yangınlara zamanında müdahale edilemediği için yangınlar
büyüyor.
Birçok yanıcı ve patlayıcı hammaddeyi bünyesinde
barındıran bu fabrikalarda vuku bulan yangınlar büyük patlamalara sebebiyet
vermekte, günlerce, hatta haftalarca süren bu yangınlar büyük maddi hasarlar
yaratmaktadır.
Birçok riski bir arada barındıran bu bölgede yoğun
olarak yaşanan sanayi yangınlarının yarattığı sıkıntıların tespit edilmesi ve
gerekli önlemlerin alınması adına, ileride yaşanabilecek muhtemel can ve mal
kayıplarının azaltılması için gerekli çalışmaların yapılması adına sanayi
bölgelerindeki yangınların incelenmesi için Meclis araştırma komisyonu kurulması
ülkemiz ve milletimiz menfaatleri adına önem arz etmektedir.
Anayasa'nın 98'inci ve TBMM İçtüzüğü’nün 104 ve
105'inci maddeleri gereğince Meclis araştırması açılmasını arz ve talep ederiz.
1) Haydar Akar  (Kocaeli)
2) Kadim Durmaz  (Tokat)
3) Erkan Aydın  (Bursa)
4) Ceyhun İrgil  (Bursa)
5) Mustafa Sezgin Tanrıkulu  (İstanbul)
6) Kazım Arslan  (Denizli)
7) Mustafa Ali Balbay  (İzmir)
8) Onursal Adıgüzel  (İstanbul)
9) Ali Yiğit  (İzmir)
10) Türabi Kayan  (Kırklareli)
11) Orhan Sarıbal  (Bursa)
12) Şenal Sarıhan  (Ankara)
13) Mahmut Tanal  (İstanbul)
14) Vecdi Gündoğdu  (Kırklareli)
15) Dursun Çiçek  (İstanbul)
16) Candan Yüceer  (Tekirdağ)
17) Mazlum Nurlu  (Manisa)
18) Gülay Yedekci  (İstanbul)
19) Yakup Akkaya  (İstanbul)
20) Akif Ekici  (Gaziantep)
21) Muharrem Erkek  (Çanakkale)
22) Ali Akyıldız  (Sivas)
3.- Çanakkale Milletvekili Bülent Öz ve 24 milletvekilinin, Çanakkale’de
çalışan ve yapılması planlanan termik santrallerin insan sağlığına ve çevreye
vereceği zararların araştırılarak alınması gereken önlemlerin belirlenmesi
amacıyla Meclis araştırması açılmasına ilişkin önergesi (10/555)
Türkiye Büyük Millet Meclisi Başkanlığına
Dünyanın bütün gelişmiş ülkeleri, halklarını zehirleyen
başta kömür olmak üzere, fosil yakıta dayalı teknolojilerden uzaklaşmaktalar.
Paris’te yapılan İklim Zirvesi Konferansı’nda, hukuken bağlayıcı olacak anlaşma
metninde küresel ortalama sıcaklık artış limitinin 1,5 ila 2 derece arasında
sınırlandırılması konusunda anlaşma sağlanmış ve Türkiye de bu anlaşmaya imza
atmıştır. Bu çerçevede, enerji arzı planlamalarında önemli bir enerji
verimliliği ve yenilenebilir enerji potansiyeline sahip Türkiye'nin, önümüzdeki
on beş yıl içerisinde rüzgâr, güneş ve jeotermal başta olmak üzere
yenilenebilir enerjiyi öne çıkaran bir enerji politikası izlemesi
gerekmektedir.
İthal kömüre dayalı mevcut enerji politikalarının
maliyeti uzun vadede jeotermalden, güneşten, rüzgârdan daha pahalıdır.
Ülkemizde planlanan termik santrallerin çevreye vereceği zararların bütün
veçheleriyle araştırılmadan hızla ÇED süreçlerinin tamamlanarak lisans
işlemlerinin yürütüldüğü görülmektedir.
İklim değişikliğinin ekosistemler, insan da dâhil olmak
üzere, tüm canlılar üzerinde giderek artan etkilerinden korunmak için tedbirler
almamız gerekirken, bütün olumsuz etkileri önceden kurulan termik santral
örnekleriyle ortada iken, termik santrallerin yaygınlaştırılmaya çalışıldığı
bir süreçle ülke olarak karşı karşıya bırakılıyoruz.
Yerli ve yenilenebilir kaynaklarımızı kullanmak ve bunu
yaparken de tarımsal üretim potansiyelimizi düşürmeyecek alanları
kıymetlendirmemiz gerekmektedir. Oysa, planlanan termik santraller nedeniyle
tarımsal üretim yaptığımız mevcut tarım alanları dahi uzun dönemde üretim
yapılamaz tarım dışı alanlara dönüşme riskiyle karşı karşıyadır.
5403 sayılı Toprak Koruma ve Arazi Kullanımı Kanunu’nun
13’üncü maddesi “Mutlak tarım arazileri, özel ürün arazileri, dikili tarım
arazileri ve sulu tarım arazileri tarımsal üretim amacı dışında kullanılamaz.”,
yine 14’üncü maddesi ise “Büyük ovalarda bulunan tarım arazileri hiçbir surette
amacı dışında kullanılamaz.” demektedir.
Çanakkale’de ön lisans alan termik santrallerin kurulu
gücü 3.325 megavat, ön lisans başvurusunda bulunan termik santrallerin kurulu
gücü ise 4.392 megavat, ÇED süreci devam eden termik santrallerin toplam kurulu
gücünün de 4.720 megavat olması planlanmaktadır.
Bu projelerin gerçekleşmesi durumunda Çanakkale 16.282
megavatlık termik santral kurulu gücüne ulaşacaktır. Türkiye’nin şu andaki
kurulu kömür termik santrallerinin 15.087 megavat olan gücünü bile geçmektedir.
Yakın gelecekte Türkiye’nin şu anda 73.147 megavat olan toplam kurulu gücünün
yaklaşık yüzde 22'si tek başına hem de ağırlıklı olarak ithal kömür santralleri
yoluyla Çanakkale'nin o güzelim coğrafyasına yüklenecektir. 16.828 megavatlık
kurulu güce sahip olacak bu 19 santralin sadece 504 megavat kapasiteli 3 tanesi
yerli kömür kullanacak, diğer 16 santral ise 16.324 megavatlık enerjiyi ithal
kömürle üretecektir. Çanakkale, bir ithal kömür cehennemine, Türkiye'nin kazan
dairesine dönüştürülecektir.
EPDK verilerine göre önümüzdeki yıllarda Türkiye'de
kurulacak olan ithal kömürle çalışacak termik santrallerin kapasite bakımından
yarısından fazlası da Çanakkale'ye kurulacaktır.
Sadece tarım arazileri değil, insanlarımız da bundan etkilenecek,
Yatağan Termik Santrali’nin onIarca kilometre çevresinde yarattığı tahribatın
fazlası Çanakkale’mizde gerçekleşecektir.
Termik santrallerin iklim değişikliğine neden olan sera
gazı emisyonlarının artmasının yanında sağlık, iş gücü, tarımsal verim kaybı
gibi telafi edilemeyecek alternatif maliyetleri olacaktır.
Çanakkale'de çalışan ve yapılması planlanan termik
santrallerin oluşturacağı kirliliğin insan ve hayvan sağlığı üzerindeki
zararları, tarımsal üretim alanlarına ve üretim kapasitesine etkileri,
santrallerin derin deniz deşarjı nedeniyle deniz canlıları üzerindeki
zararları, doğal yaşam, yer altı su rezervleri ve yer üstü su kaynaklarına olan
etkilerinin tespit edilerek alınması gereken önlemlerin belirlenmesi amacıyla
Anayasa'nın 98’inci ve TBMM İçtüzüğü'nün 104 ve 105’inci maddeleri gereğince
Meclis araştırması açılmasını arz ederiz.
1) Bülent Öz (Çanakkale)
2) Muharrem Erkek  (Çanakkale)
3) Ceyhun İrgil  (Bursa)
4) Erkan Aydın  (Bursa)
5) Özgür Özel  (Manisa)
6) Mustafa Hüsnü Bozkurt (Konya)
7) Mustafa Sezgin Tanrıkulu (İstanbul)
8) Kazım Arslan  (Denizli)
9) Mustafa Ali Balbay  (İzmir)
10) Şenal Sarıhan  (Ankara)
11) Ali Yiğit  (İzmir)
12) Dursun Çiçek  (İstanbul)
13) Onursal Adıgüzel  (İstanbul)
14) Candan Yüceer  (Tekirdağ)
15) Serdal Kuyucuoğlu  (Mersin)
16) Mahmut Tanal  (İstanbul)
17) Kadim Durmaz  (Tokat)
18) Türabi Kayan  (Kırklareli)
19) Orhan Sarıbal  (Bursa)
20) Mazlum Nurlu  (Manisa)
21) Gülay Yedekci  (İstanbul)
22) Yakup Akkaya  (İstanbul)
23) Akif Ekici  (Gaziantep)
24) Haydar Akar  (Kocaeli)
25) Vecdi Gündoğdu  (Kırklareli)
BAŞKAN – Bilgilerinize sunulmuştur. 
Önergeler gündemdeki yerlerini alacak ve Meclis
araştırması açılıp açılmaması konusundaki ön görüşmeler, sırası geldiğinde
yapılacaktır. 
Şimdi Milliyetçi Hareket Partisi Grubunun İç Tüzük’ün
19’uncu maddesine göre verilmiş bir önerisi vardır, okutup işleme alacağım,
oylarınıza sunacağım. 
IX.- ÖNERİLER
A) Siyasi Parti Grubu Önerileri
1.- MHP Grubunun, İstanbul Milletvekili Arzu Erdem ve arkadaşları
tarafından, her tür gıda israfı sorunun araştırılması, tüketimin kontrollü hâle
getirilmesi ve gereken önlemlerin alınması hususunda gerekli çalışmaların
yapılması amacıyla 25/5/2017 tarihinde Türkiye Büyük Millet Meclisi
Başkanlığına verilmiş olan Meclis araştırması önergesinin, Genel Kurulun 7
Haziran 2017 Çarşamba günkü birleşiminde sunuşlarda okunmasına ve ön
görüşmelerinin aynı tarihli birleşiminde yapılmasına ilişkin önerisi
Türkiye Büyük Millet Meclisi Başkanlığına
Danışma Kurulunun 7 Haziran 2017 Çarşamba günü (bugün)
yaptığı toplantısında siyasi parti grupları arasında oy birliği
sağlanamadığından grubumuzun aşağıdaki önerisinin İç Tüzük’ün 19’uncu maddesi
gereğince Genel Kurulun onayına sunulmasını arz ederim.
Saygılarımla.
 Erhan
Usta
 Samsun
 MHP
Grup Başkan Vekili
Öneri: 
25 Mayıs 2017 tarih, 2017/2257 sayıyla TBMM
Başkanlığına vermiş olduğumuz, İstanbul Milletvekili Arzu Erdem ve
arkadaşlarınca, her tür gıda israfı sorununun araştırılması, tüketimin
kontrollü hâle getirilmesi ve gereken önlemlerin alınması hususunda gerekli
çalışmaların yapılması amacıyla verilen Meclis araştırma önergesinin 7 Haziran
2017 Çarşamba günü (bugün) Genel Kurulda okunarak görüşmelerinin bugünkü
birleşimde yapılması önerilmiştir.
BAŞKAN - Milliyetçi Hareket Partisi grup önerisi
lehinde ilk söz İstanbul Milletvekili Arzu Erdem’e aittir.
Buyurun Sayın Erdem. (MHP sıralarından alkışlar)
ARZU ERDEM (İstanbul) – Teşekkür ederim Sayın Başkan.
Değerli milletvekilleri, Milliyetçi Hareket Partisi
olarak her türlü gıda israfı sorununun araştırılması, tüketiminin kontrollü
hâle getirilmesi ve gereken önlemlerin alınması hakkında vermiş olduğumuz grup
önerimiz üzerine söz almış bulunmaktayım. Ekranları başında bizleri izleyen
aziz Türk milletini, basın mensuplarımızı ve Gazi Meclisimizi saygılarımla selamlıyorum.
Değerli milletvekilleri, idraki içerisinde olduğumuz
ramazan ayı ne mübarek bir aydır, ne ulvi bir aydır, ne güzel bir aydır, her
gün çocuklarımıza ve çevremize özellikle ulviyetini anlatmaktayız ve iftarlarda
buluşmak üzere sözleşmekteyiz. İftarlarda özellikle üzerinde durduğumuz
konular, vatanımızı sevmek, milletimizi sevmek, bu anlamda vatana, millete
hayırlı hizmetlerde bulunmaktır; işte, her birimizin şiarı da budur. Milliyetçi
Hareket Partisinin birinci ilkesi “Önce ülkem ve milletim, sonra partim ve
ben.” demektir. Bu anlamda da milletimizin sorunlarının araştırılması, ülkenin
kalkınması için gerekli her tür adımın atılması konusunda da çalışmaları
yapıyoruz, yapmaya da devam edeceğiz. 
Gıda israfına gelince, özellikle ramazan ayında her birimiz
“İsraf etmeyelim, tabağımıza yiyeceğimiz kadar yemek alalım.” deriz, hatta ve
hatta küçük çocuklara tabağı sünnetlemeyi öğretiriz çünkü çöpe giden her yemek
her birimizin aslında vicdanını acıtırken belki yüz sene sonra, belki elli sene
sonra büyük bir fakirlikle karşı karşıya kalacağımızın da işaretidir. Bu
anlamda, özellikle gıda israfı ”Üretilen gıdaların tüketilmeden çöpe gitmesi”
olarak da tanımlanmaktadır.
Gıda israfının Türkiye ve dünyaya faturası gittikçe
artmaktadır. Türkiye İstatistik Kurumunun verilerine göre, 18 milyon ton meyve
ve sebze çöpe atılmaktadır. Bakın, burası çok önemli: Ekmek nimettir. Dünyanın
hiçbir ülkesinde ekmeğe bizim ülkemizde verildiği kadar önem verilmemektedir,
ekmekle yemin edilmektedir. Her yıl 1,7 milyar ekmek çöpe gitmektedir.
Türkiye’de mutfaklarda en çok tahıl ve tahıl ürünleri, sonra sebze, sonra da
bakliyat ve meyve tüketilmektedir. Bunların ise yüzde 16’sı hiç dokunulmadan
çöpe gitmektedir.
Türkiye, dünyanın en büyük 4’üncü sebze, 10’uncu meyve
üreticisidir. Dünyada bir yılda üretilen sebzenin yüzde 2,5’u, meyvenin ise
yüzde 2’si Türkiye’de üretilmektedir ancak ne yazık ki “çirkin gıdalar” adı
altında, tarladan rafa taşıma esnasında iyi paketlenmediği için veya
korunamadığı için önemli bir bölümü henüz raflara gelmeden, henüz pazar
tezgâhlarına gelmeden çöpe gitmektedir. Yine, küçük çiftliklerde yeni
teknolojilere ayak uyduramayan, yetersiz insan kaynağıyla üretim yapan, eski
nesillerin verimsiz tarım uygulamalarından kaynaklanan kayıplarla birlikte,
sofralara gelene kadar toplam 2,4 milyon ton sebze, 880 bin ton meyve çöpe
gitmektedir. Bu miktar Orta Afrika ülkelerinin bir yıllık toplam sebze
üretimine denk gelmektedir. 
MUSTAFA ILICALI (Erzurum) – 842 milyon yetersiz
beslenen insan… 
ARZU ERDEM (Devamla) – Değerli milletvekilleri,
yetersiz teknoloji yatırımları, az insan kaynağı, belirsiz gıda kalitesi ve
güvenlik standartları yüzünden de üretilen gıda ürünlerinin yarısı tüketiciye
ulaşmadan heba olmaktadır. Bir yandan da nüfusun yüzde 99,5’inin gıdaya
ulaşabildiği Türkiye’de hem gıda güvenliği bir sorun olmadığı için hem de artan
tüketim gücüyle iş yeri, otel, üniversite, yurt ve ev mutfaklarında gıda israf
edilmektedir. 
Değerli milletvekilleri, hepimizin evlatları var,
“Yemeğinizi bitirmezseniz arkandan ağlar.” diyerek evlatlarımızı büyütüyoruz.
Tabaklarında yemek bırakmasınlar diye çabalarımızın öncelikli sebebi elbette ki
çocuklarımızın yemeğini tam yemesi ve sağlıklı büyümesidir ve ayrıca millî
servetin de çöpe gitmemesidir. 
Bizler ekmeğin karneyle alındığı bir dönemden geçen
evlatlarız. Artık, ekmek karneyle alınmıyor. Günümüzde istediğimiz kadar gıdaya
ulaşabiliyoruz ve kolaylıkla ulaşıyoruz. O kadar rahat ulaşabiliyoruz ki
ülkemizde üretilen ekmeğin yüzde 5,4’ü çöpe gitmektedir. Bu da günde 4,9 milyon
adet ekmeğe tekabül etmektedir. Ne yazık ki bu durum, bir önceki neslin israfı
önleme çabalarını etkisiz hâle getirmektedir. 
Hem hızlı tüketiyoruz hem hızlı yaşıyoruz. Artık meyve
sebzeyi manavdan, eti kasaptan, ekmeği fırından almak yerine toplu marketlerde
ne kadar hızlı alabiliriz diye düşünüyoruz, haftalık toplu alışverişler
yapıyoruz. Böylelikle, en kaliteli ürünün en ucuza alınabileceği sanılmakta
fakat toplu yapılan alışverişler sonucunda alınanların hepsi -her birimiz de
bunu biliyoruz- tüketilemediği için çöpe gitmekte, buzdolabında unutulmakta,
yeteri kadar değerlendirilememekte. Türkiye Esnaf ve Sanatkârları
Konfederasyonu verilerine göre, ülkemizde 300 gram üzerinden günlük olarak
yaklaşık 85 milyon ekmek üretilmekte, 79 milyon civarında da ekmek tüketimi
gerçekleşmektedir. Geriye kalan 6 milyon ekmek 2013 senesine kadar çöpe
gidiyordu. Bakın, burada yapılanı söylüyorum. Yani iktidar partisi, evet, bu
konuyla ilgili 2013 senesinde bir adım attı ancak bu adım yeterli midir, her
birinizin burada takdirine sunuyorum. Toprak Mahsulleri Ofisi Genel Müdürlüğü
tarafından yürütülen Ekmek İsrafını Önleme Kampanyası’yla günde 1 milyon 50 bin
ekmek çöpe atılmaktan kurtulmuştur lakin bu yeterli değildir. Hâlihazırda bugün
4 milyon 900 bin ekmek çöpe atılıyor. 
Türkiye, hububat sezonuna tarihin en düşük stoklarıyla
girerken İstanbul, Ankara, İzmir, Kocaeli gibi büyük şehirlerin de aralarında
bulunduğu birçok ilde tüm hanelerin temel gıdası olan ekmeğe yüzde 25’i bulan
zamlar yapılmıştır. Hububat sezonuna da tarihin en düşük stoklarıyla giren
ülkemizin daha çok tasarruf etmesi gerekmektedir. Böylece, hem zam yapılmasına
gerek kalmayacaktır hem de ülke bütçesine katkı sağlanmış olunacaktır. 
Açlıktan insanların hayatlarını kaybettiği bir dünyada,
özellikle İslam dininde de yasaklanan israfın ülkemizde çok yüksek seviyelere
ulaştığını her birimizin görüp kaygı duyması gerekiyor. Bu hususta ciddi
çalışmalar yapılmalı ve acilen harekete geçilmelidir. Özellikle idrak etmiş
olduğumuz ramazan ayı içerisinde, gelin, hep birlikte buna karar verelim ve
araştırmalar yapalım. Gıdalar neden çöpe atılıyor? Hangi gıdalar çöpe atılıyor?
Dünyada örnekleri nasıl? Atılması gereken ya da atılmaması gereken gıdalar
nasıl değerlendiriliyor? Bunların acaba geri dönüşümü yapılabilir mi? 
Fakir milletimize özellikle… Bakın, bir teyze vardı
-hepimiz mutlaka hatırlayacağız bunu ve her birimizin vicdanını da sızlattığını
ben düşünüyorum- bir çöp bidonunun önünde, poşetin içinden sebzeleri
ayıklıyordu ve bunları evine götürüyordu. 
AYTUN ÇIRAY (İzmir) – Fakirlik kalmadı, öyle mi!
ARZU ERDEM (Devamla) – Bu sadece İstanbul’da değil,
ülkemizin her yerinde, her ilinde bununla ilgili vicdanımızı sızlatan,
özellikle pazarların akşam saatinde, tezgâhların altında bulunan ezilmemiş
domatesleri eziklerin arasından ayıklamaya çalışan insanları ne olur her
birimiz hatırlayalım. Bu anlamda, üzerimize düşen çok basit: Bunların tespitini
yaptıktan sonra gerekli tedbirlerin alınması için milletimizin aydınlatılması,
milletimizin yönlendirilmesi. Küçüklükten itibaren müfredat derslerine bile
dâhil edilebilecek olan bir derstir aslında israfın önlenmesi. Çok basit bir
şey. 
Gelin, burada, siyasi bir refleksle buna “hayır”
demeyin. Gelin, burada, bu araştırma önergesine muhalefet partisinin verdiği
bir araştırma önergesi gözüyle bakmayın. Bakın, bu, milletin sorunu. Bu
milletin sorununa karşılık iktidar partisi eğer buna siyasi bir refleksle “Bu
sorunu muhalefet partisi getirdi.” deyip “hayır” diyecekse, bu belki sizin
muhalefet partisine karşı kazanacağınız küçücük bir zafer olarak karnenize
yazılacaktır nezdinizde ama bilin ki toplumun vicdanında, milletin vicdanında
bu konuda kocaman bir eksi alacaksınız. 
Bu anlamda, gelin, hep birlikte el ele verelim,
gerektiği yerde “evet” demesini bilelim ve özellikle Araf Suresi 31’inci ayetin
mealinin ne dediğini tekrar hatırlayalım birlikte: “Ey âdemoğulları, her secde
edişinizde güzel elbiselerinizi giyin. Yiyin, için fakat israf etmeyin çünkü
Allah israf edenleri sevmez.”
Bu gerekçeler doğrultusunda, her tür gıda israfı
sorununun araştırılması, kontrolsüz tüketimin kontrollü hâle getirilmesi ve
gereken önlemlerin alınması hususunda gerekli çalışmaların yapılması için
Meclis araştırması açılmasını tekrar tekrar buradan dile getiriyorum ve bu
konuda desteklerinizi bekliyorum.
Her birinizi saygıyla selamlıyorum. (MHP ve CHP
sıralarından alkışlar)
BAŞKAN – Teşekkür ediyorum.
Önerinin aleyhinde ilk söz, Konya Milletvekili Hacı
Ahmet Özdemir’e aittir.
Buyurun Sayın Özdemir. (AK PARTİ sıralarından alkışlar)
HACI AHMET ÖZDEMİR (Konya) – Sayın Başkanım, kıymetli
milletvekilleri; Meclisi saygıyla selamlıyorum.
“Ey, hanlar hanını halk eden hancı, 
Bir yudum aşkınla doğdu bu sancı.
Ey, fakir ekmeği, mümin inancı,
Zaman kısa, ben yorgunum, yol uzun.” 
diyordu Abdurrahim Karakoç bir şiirinde.
Vefatının 5’inci seneidevriyesi, kendisi bu uzun
yolculuğun bir başka evresinde yoluna devam ediyor, bizler de bu uzun insanlık
yolunda kaynakları israf etmeden kullanma yolunda gayretlerimizi, çabalarımızı
sürdürüyoruz.
İsraf, elbette dinimizce haramdır ve herkesçe de haram
olduğu kabul edilmiş bir olgudur ama yine, dinimizce, bizim tayyibât yani helal
ama aynı zamanda kaliteli yiyeceklerle beslenmemiz de bize emredilmiştir.
Üstelik, Hazreti Peygamber, ırmağın kenarında bile abdest alındığında, suyu
iktisatlı kullanmayı da ayrıca bizlere tavsiye eden bir öğretiyi bizlere
duyurmuştur. Bugün Japonların veya Çinlilerin bir sözü olarak söyleniyor. Dünya
bize çocuklarımızın emanetidir. Onun için kaynakları mümkün mertebe israf
etmeden kullanmalıyız. Ben özellikle öneriyi takdim eden parti grubuna ve
milletvekilimize teşekkür ediyorum.
Bir ara ekmekle alakalı bir yazı kaleme almıştım,
yayımlanmıştı da bu yazı. Bu ekmekle alakalı yazımdan bir pasajı sizlerle
paylaşmak istiyorum. “Orta yaşlarındaki bizim nesil, İstiklal Harbi’ni yaşayan
büyüklerinden açlık hikâyeleri dinleyerek büyümüştür. Şimdi düşünüyorum da
ekmeği çoğaltmak için hamura katılan ezilmiş süpürge otu tohumlarını ve
-affedersiniz- hayvan dışkılarındaki hazmedilmemiş arpa tanelerini devşiren
esir Yunan askerlerinin hikâyeleri benim çocuk muhayyilemde derin izler
bırakmış olmalı.
Onun için süpürge otu tohumu katılmış hamurun kızgın
sacdaki cızırtısı, sanki görmüşüm gibi, âdeta kulaklarımda yankılanır da o
kızgın saca inat içim üşür. Ve yine onun için olsa gerek, ekmeğin nasıl olup da
bayatlatıldığını; hadi bayatladı, nasıl olup da çöpe atıldığını anlamaya
çalışır ve bu tür haberlere rastlayınca yüreğimin cız etmesine mani olamam.
Onun için hâlâ kazara düşürdüğüm bir lokmacık ekmeği bile yerden büyük bir suçluluk
duygusuyla kaldırıp öperek başıma koyarım çünkü onlar bize böyle öğretmişlerdi.
Ekmek, o çilekeş büyüklerimizin dilinde nanıazizdi, mübarek nimetti. Belki de
daha sonra öğreneceğim ‘Ekmeğe hürmet ediniz.’ hadisişerifinde ifade buyrulan o
yüce sırra, o büyük ve bu dünyaya ait değilmişçesine yaşayan insanlar çok acı
tecrübelerden sonra ulaşmışlardı. Bunlar öyle tecrübelerdi ki onlar bu sayede
bizim gibilerin bir ömürlük tahsil sonucu elde etmediği, edemediği ve galiba
edemeyeceği bir tür bilgeliğe ulaşmışlardı. Bizim, ihtişamlı ve halk deyişiyle
‘bir eli yağda, bir eli balda’ uzun tarihî asırlardan sonra biraz da şartların
zorlamasıyla karşılaştığımız açlık vakası 20’nci ve 21’inci asrın en büyük
belası olup çıktı. Bir yanda açların lügatine asla girmemiş ve hiç girmeyecek
obezite sorunu, öte yanda kemiğin üstüne deriden elbise giydirilmiş, karnı
-obezite hastalarına nispet- yediği için değil yemediği için şişmiş insanlar ve
belki de en acısı, insanlığın bu dramından ve açlıktan ekmek yiyen sağlık, açlıkla
mücadele, açlara yardım örgütlerinin, küresel şebekelerin vurdumduymazlığı.
Örgütün aynı zamanda “şebeke” anlamına gelmesi sizce de ilginç değil midir?
Samimiyetle çalışanları bir yana, daha adını bile bilmediğimiz nice kuruluştan
geçimlerini temin edenler açlıktan beslenmiyor da ne yapıyorlar?
Belki de bu açlıktan ekmek yiyen kesimin en masumu
basın-yayın ve medya mensuplarıdır. Fakat onlardan birisi kendisine yöneltilen
eleştirilere daha fazla tahammül edemeyerek vicdan azabı çektiğini itiraf etmek
zorunda kalmıştı. Zira, yanı başında ölümü bekleyen aç çocuğa yardım etmek
yerine ölen çocuğun cesediyle kendisine iyi bir ziyafet çekmek isteyen yırtıcı
akbabanın bekleyişini fotoğraflamayı tercih etmişti. Gazetecimiz muhtemelen bir
öğün önce biraz fazla kaçırmıştı yani gereğinden fazla yemişti. İsterseniz buna
bir de göz çukuruna sineklerin üşüştüğü, bir deri bir kemik kalmış annesinin
buruş kırış memesinden sütünü değil, âdeta iliğini emen, kanını, canını çeken
çocukların fotoğraflarını ekleyin de açlık neymiş anlamaya çalışın.”
Umursamazca “Ne yapabiliriz?” demek kolaycılıktır. Bir
şeyler yapmak lazım. Hükûmet, bu konuda devlet olarak, devleti yöneten kurum
olarak gerekli tedbirleri alıyor, almaya devam ediyor ama bunların yetersiz
olduğu da az önce söz verilen bir önceki hatibin konuşmalarından anlaşılıyor.
Bu anlamda biz gayretlerimizi, çabalarımızı sürdürüyoruz. Bunun bir Meclis
araştırması açılmasına değecek bir husus henüz olmadığı kanaatindeyiz yani
bıçak kemiğe dayanmış değildir, çalışmalar sürmektedir, halkımızın duyarlılığı
gün geçtikçe artmaktadır, daha da iyi bir noktaya gelecektir inşallah. 
Bu duygu ve düşüncelerle yüce Meclisi saygıyla
selamlıyorum. (AK PARTİ sıralarından alkışlar)
BAŞKAN – Teşekkür ediyorum.
Şimdi, Milliyetçi Hareket Partisi Grubu önerisi lehinde
ikinci söz Bolu Milletvekili Tanju Özcan’a aittir.
Buyurun Sayın Özcan. (CHP sıralarından alkışlar)
TANJU ÖZCAN (Bolu) – Teşekkür ediyorum Sayın Başkan.
Genel Kurulu saygıyla selamlıyorum.
Benden önceki hatibin kaldığı yerden devam ederek
konuşmama başlamak istiyorum. “Henüz bu konuda bıçak kemiğe dayanmış değil.”
dedi değerli hatip. Bugün Milliyetçi Hareket Partisi Grubunun sunduğu bu
araştırma önergesiyle ilgili bir çalışma yapsaydınız bıçağın kemiğe çoktan
dayandığını fark etmiş olurdunuz. 214 milyar TL israf, 214 milyar lira. Şimdi,
Türkiye’de bir kesim devriiktidarınızda israf için yarışıyor, Türkiye’deki
geniş bir kesim de çöplükten ekmek ve aş arayışında. Türkiye’deki milyonlarca
emekli, milyonlarca asgari ücretli çalışan açlık sınırı altında yaşıyor. AKP
Gruba adına konuşan değerli hatip de diyor ki: “Henüz bıçak kemiğe dayanmış
değil.” Bıçak kemiğe dayanmadıysa bu yaşadığımız tablo nedir? Bunun bir izahını
yapmak lazım.
Değerli AKP milletvekilleri, ramazan ayı münasebetiyle
bir hatırlatma yaparak devam etmek istiyorum. İsraf haram, iktisat sünnet; bunu
hatırlatmak istiyorum. İsrafı açık olarak Kur’an’ı Kerim’de haram olarak
tanımlamış, Yüce Allah. Ancak siz bunun ya farkında değilsiniz ya da çok önemli
bir mesele olarak görmüyorsunuz. Sayın milletvekilleri, israf konusu aslında
bütün dünyanın meselesi, bütün dünyada tartışılıyor. İsrafın önüne geçmek için
Batılı ülkeler yasal düzenlemeler yapmaya başladı. Ama bu konuda sizden hiçbir
hareket yok ve şunu da üzülerek söylüyorum: Türkiye’de israf her geçen gün
artıyor. Devriiktidarınızda israf her geçen gün artıyor. 
Mesela benden önce konuşan hatiplerin girmediği bir
konuya girmek istiyorum ben; kamudaki israf meselesi. Bakın, belediyeler, il
özel idareleri, kamu kuruluşları hizmet alımı yoluyla israfın hızlı bir şekilde
önünü açıyorlar. Bilmiyorum ilginizi çekiyor mu? Turizm sektöründe ciddi bir
israf söz konusu. Bu konuya el atmamız lazım. Her şey dâhil sistemine bir
sınırlama getirmek lazım. İsrafla ilgili ciddi bir denetim getirmek lazım.
Tabii “israf” deyince şu kamudaki israfı biraz daha açalım. İmam-cemaat
ilişkisi gibi. Kamu yöneticileri, ülkemizi yönetenler israf konusunda herhangi
bir kaygı duymadıkları için maalesef Türkiye’de israfın hızlı bir şekilde
arttığını görüyoruz. Mesela hoşunuza gitmeyecek biliyorum ama şu saraydaki
israf konusunu konuşmamız lazım. Türkiye’de iki tane ordu var; birincisi millî
ordu, biri sarayın ordusu. Koruma ordusundan bahsediyorum. Sayın
milletvekilleri, Sayın Cumhurbaşkanının gittiği her yere ne kadar harcama
yapılıyor biliyor musunuz, kaç kişiyle gittiğini hiç takip ettiniz mi, kaç
araçla gittiğini hiç takip ettiniz mi? Koruma ordusuyla gidiyor. Sayın
Cumhurbaşkanının sarayda oturduğu her gün Türkiye Cumhuriyeti için en büyük
tasarruf. Kaç bin kişiyle gidiyor, bir baktınız mı buna? İsrafın en büyüğü
sarayda yapılıyor Türkiye’de. Tabii, saraydaki bu israfı gören belediyeler, il
özel idareleri, kamu kuruluşları, onlar da maalesef geri kalmıyorlar.
Türkiye’de 130 bin makam aracı var değerli milletvekilleri. Herhâlde bunun
birkaç bini saraya aittir, onun da altını çizmek lazım ama 130 bin makam aracı
var. İlçelerde müdürlerin makam araçları var. Evi ile müdürlük arasındaki
mesafe 200 metre, makam aracıyla gidiyor. Bundan daha büyük israf olur mu sayın
milletvekilleri?
Sayın milletvekilleri, tabii, Türkiye’de kamudaki
israfı biz net olarak da ölçümleyemiyoruz. Niye ölçümleyemiyoruz? Sayıştay
denen bir yüksek mahkeme var, sadece adı var, devriiktidarınızda her geçen gün
işlevsiz hâle getirdiniz, Sayıştay artık kamuda denetim yapamaz hâle geldi,
yaptırılamaz hâle geldi. 
ENGİN ALTAY (İstanbul) – Kapatalım. 
TANJU ÖZCAN (Devamla) – Dolayısıyla artık kamudaki
israfın boyutlarını inceleyen tarafsız ve bağımsız bir makam olmadığı için
anlayamıyoruz bile, ortaya bile çıkartamıyoruz. O anlamda bu bölümle ilgili
şunu açıklıkla söylemeliyim: Kamuda israf bitmediği sürece Türkiye’de israf da
bitmez. (CHP sıralarından alkışlar) Kamuda israfın bitmesi lazım ama kamuda
israfı tabii, Sayın Cumhurbaşkanının makam aracını Güney Amerika’ya uçakla
taşımakla bitiremeyiz diye düşünüyorum. 
Sayın milletvekilleri, ben bu konunun çok ilginizi
çekmediğini düşünüyorum, bu konuyla ilgili söyleyeceklerim bunlar. MHP sözcüsü
az önce güzel bir şey söyledi “Ya, bir muhalefet partisinin de bir önerisini
kabul edin.” dedi. Bakın, MHP Grubu size çok kritik konularda çok yardımcı oldu
yakın zamanda, biraz vefalı olun. 
TAHSİN TARHAN (Kocaeli) – Olmazlar, olmazlar. 
TANJU ÖZCAN (Devamla) – Biraz vefalı olun, en azından
bu konuda bu talebi geri çevirmeyin, 214 milyar TL’den bahsediyoruz, eski
parayla katrilyon lira, biraz vicdana gelin şu mübarek günde, bari buna “evet”
deyin; araştıralım, yasal önlemleri alalım. Bu konuda ben size çağrıda
bulunuyorum çok umutlu olmamakla birlikte ama ilginizi çekecek başka bir konuya
girmek istiyorum bu vesileyle, FETÖ’yle mücadele süreci, daha doğrusu, FETÖ’yle
mücadele etmeme süreci. Yaşanan tiyatroyu hepimiz görüyoruz.
Sayın milletvekilleri, AKP Grubuna söylüyorum, siz ya
kandırılmaya devam ediyorsunuz ya da hiç kandırılmadınız, milleti yıllardır
kandırıyorsunuz. Ya, böyle mücadele mi olur FETÖ’yle? Şimdi, bu askerler
yargılanıyor, darbeciler değil mi? Darbeciler bile ifadelerinde şunu söylüyor:
“Kardeşim, tamam, biz darbeyi yaptık da askerî kanat biziz de bunun sivil
kanadı nerede?” Yurtta sulh konseyinin sivil kanadı, siyasi ayağı nerede, bu
sorunun cevabı bulunamadı. Sonra bizim Genel Başkanımız çıkıyor “Kontrollü
darbe miydi bu darbe girişimi?” diye sorduğunda tüyleriniz diken diken oluyor.
Dünyanın neresinde siyasi ayağı olmadan bir darbe girişimi yapılmış, var mı
bunun bir örneği? 
Şimdi, darbeden sonra bir grup milletvekili Sayın Fikri
Işık’la görüştük, bize dedi ki: “Eğer darbe gerçekleşseydi müsteşar olacak
belli, genel müdür olacak belli -hatta birkaç tane de isim verdi- darbeyi yapan
askerler belli.” Peki, ama bu darbe başarılı olsaydı kimler bakan olacaktı,
kimler başbakan olacaktı, kim cumhurbaşkanı olacaktı bu ülkede? Bu niye belli
değil? Var elinizde bu bilgiler ama açıklamıyorsunuz; açıklamıyorsunuz,
muhtemelen ucu size dokunacak diye açıklamıyorsunuz. Bakın, bu süreç öyle bir
hâle geldi ki FETÖ’yle mücadeleden çıktı tamamen. Bir, gerçekten FETÖ’nün
kandırdıklarıyla mücadeleye döndü. İkincisi de muhaliflerle mücadeleye döndü. 
FETÖ’nün gerçekten kandırdığı kimler, isterseniz bir
kafa yoralım buna. Ben, FETÖ’nün yapısını bilmeden, iyi niyetli insanlardan
oluştuğunu düşünerek kurban bağışı yapan insanların gerçekten kandırıldığını
düşünüyorum. Bunların bankasına para yatıranların önemli bir kısmının gerçekten
kandırıldığını düşünüyorum. Bunların okullarına çocuklarını gönderenlerin
gerçekten kandırıldığını düşünüyorum. Peki, okullarına çocuk gönderdi,
bankasına para yatırdı, bunlar FETÖ’cü de bu bankanın açılma iznini verenlerin,
bu okulların açılma iznini verenlerin FETÖ’yle hiçbir alakası yok mu? Onlar
FETÖ’yle mücadele ediyor, diğerleri FETÖ’cü oldu. Bunun izahı yok. 
Bakın, artık öyle bir akıl tutulması yaşıyoruz ki
FETÖ’ye 2010 yılında “FETÖ” diyen gazeteye, Sözcü gazetesine operasyon
yapıyorsunuz FETÖ’yle bağlantılı diye. Kadri Gürsel tutuklanıyor, tutuklanma
gerekçesi ne? Telefonunda byLock yüklü olanlarla irtibat kurmuş. Bundan dolayı
tutuklanıyor. 
Sayın milletvekilleri, milyonlarca vatandaş, bu
tutuklama gerekçesiyse tutuklanmayla karşı karşıya çünkü milyonlarca vatandaş
sizleri arıyor. Biz biliyoruz ki -herkes biliyor- sizin içinizde telefonunda
byLock yüklü olanlar var. Eğer bu tutuklama gerekçesiyse milyonlarca vatandaş
tutuklanma tehlikesiyle karşı karşıya. Ben bu gerekçeyi gördükten sonra -içinizde
çok sevdiğim AKP milletvekilleri var ama- korkudan hiçbirinizi arayamaz hâle
geldim çünkü telefonunda byLock olanla irtibat kurmak, aramak, konuşmak
tutuklama gerekçesiyse artık bundan sonra başımıza Türkiye’de neler gelir
bilinmez. (CHP sıralarından alkışlar)
Bakın, FETÖ’nün siyasi ayağıyla ilgili size bir ipucu
vereyim. 
BAŞKAN – Sayın Özcan, bakın, bütün milletvekillerini
itham ediyorsunuz. 
TANJU ÖZCAN (Devamla) – Tamam. Başka bir konuya
geliyorum.
HÜSNÜYE ERDOĞAN (Konya) – Bu ne saygısızlık!
BAŞKAN - Bildiğiniz isim varsa açıklayın yoksa da böyle
bütün herkesi itham edecek durumda değilsiniz, kusura bakmayın.
TANJU ÖZCAN (Devamla) – Teşekkür ederim Sayın Başkan.
Şimdi, siyasi ayakla ilgili size bir ipucu vereyim:
Bakın “Siyasi ayağı sorgulayalım.” diyoruz, ya çıkıp deyin ki: “Siyasi ayak yok
bu işin içinde.” ya da söylediklerimize kulak verin. 
Bakın, damatlar konuşmaya başladı Türkiye’de. Bülent
Arınç’ın damadı… Bülent Arınç kim? Bu partinin kurucusu. Bülent Arınç’ın damadı
gözaltına alındı, “Nasıl girdin bu yapıya?” diyorlar, diyor ki: “Kayınpederim
telkinde bulundu bana.” 
SELÇUK ÖZDAĞ (Manisa) – Yok, yok, öyle bir şey yok. 
TANJU ÖZCAN (Devamla) – Siz siyasi ayağı arıyorsunuz,
değil mi?
SELÇUK ÖZDAĞ (Manisa) – Yok, yok, Özcan Bey, öyle bir
şey söylemedi.
TANJU ÖZCAN (Devamla) – Niye o zaman Bülent Arınç’ın
üzerine gidemiyorsunuz? Bakın, damatlar eğer itirafçı olmaya başladıysa burada
büyük tehlike var demektir. 
Sürem bitiyor, bir dakika verecek misiniz Sayın Başkan?
Tamamlamak istiyorum.
BAŞKAN – Tamamlayın siz, tamamlayın.
TANJU ÖZCAN (Devamla) – Bakın, damat daha ne desin?
Damat açıkça söylüyor “Kayınpederim telkinde bulundu, ‘Bunlara yanaş.’ dedi.”
diyor. 
(Mikrofon otomatik cihaz tarafından kapatıldı)
TANJU ÖZCAN (Devamla) – Kimdir peki?
SELÇUK ÖZDAĞ (Manisa) - Yok öyle bir şey kardeşim, yok,
yok.
TANJU ÖZCAN (Devamla) – Bu ifadelerin hepsi basına
yansıdı, herkes bunu okuyabilir.
SELÇUK ÖZDAĞ (Manisa) – Herkes hür aklıyla….
BAŞKAN – Bir dakika verdim, tamamlayın.
TANJU ÖZCAN (Devamla) – Sayın milletvekilleri, vallahi,
ben damadın yalancısıyım. Bir damat daha fazla ne söylesin kayınpederiyle
ilgili? 
SELÇUK ÖZDAĞ (Manisa) – Nerede söyledi?
TANJU ÖZCAN (Devamla) – Bir damat sorgu ifadesinde
diyor ki: “Kayınpederim telkinde bulundu bana bu yapıya yanaşmam için.”
Kayınpeder nerede? Kayınpeder dışarıda. AKP nerede? Siyasi ayağın üzerine
gidiyor.
SELÇUK ÖZDAĞ (Manisa) – Aklı yok muymuş onun?
TANJU ÖZCAN (Devamla) – Arkadaşlar, yapmayın, ya siyasi
ayağın üzerine adam gibi gidin ya da çıkın deyin ki: “Bu darbe girişiminin
arkasında siyasi ayak yoktur.” Bunu söylerseniz size kargalar bile gülecek,
kendi vicdanlarınızda bile kendinizi aklayamayacaksınız. Böyle bir mücadele
anlayışı olmaz, tekrar ediyorum.
Ha, bundan sonra şu çağrıda da bulunayım: Damatlara
dikkat. Herkes yurt dışına falan giderken damadını yanında götürsün. Benim
tavsiyem bu.
Teşekkür ediyorum. (CHP sıralarından alkışlar)
MEHMET MUŞ (İstanbul) – Sayın Başkan…
BAŞKAN – Sayın Muş, buyurun.
MEHMET MUŞ (İstanbul) – Sayın Başkan, hatip, grubumuza
“İçinizde byLockçu olanlar var, aramaktan korkuyorum.” gibi saçma sapan şeyler
söyledi.
BAŞKAN – Buyurun Sayın Muş. (AK PARTİ sıralarından
alkışlar)
TANJU ÖZCAN (Bolu) – Efendim, “saçma sapan” diyor.
BAŞKAN – İki dakika süre veriyorum.
Lütfen yeni bir sataşmaya meydan vermeyelim.
ENGİN ALTAY (İstanbul) – Verdi zaten, “saçma sapan”
dedi.
HAYDAR AKAR (Kocaeli) – Verdi zaten, “saçma sapan”
derken verdi.
X.- SATAŞMALARA İLİŞKİN KONUŞMALAR
1.- İstanbul Milletvekili Mehmet Muş’un, Bolu Milletvekili Tanju Özcan’ın
MHP grup önerisi üzerinde yaptığı konuşması sırasında Adalet ve Kalkınma
Partisine sataşması nedeniyle konuşması
MEHMET MUŞ (İstanbul) – Sayın Başkan, değerli
milletvekilleri; her zamanki gibi cafcaflı bir konuşmayı sayın hatipten
dinledik, cafcaflı; her konuşması böyle, renkli. “Var.” diyor. Sayın hatip, çık
açıkla bakalım, kim var? Böyle ortaya laf atmakla konuşulmaz, çıkıp
konuşacaksın, yoksa müfterisin, müfterisin. Böyle bir şey olamaz değerli
arkadaşlar, ortaya laf at, ortalık bayram olsun. Varsa bildikleriniz söyleyin.
Kim kardeşim, çıkıp söyle, ortaya laf atmakla olmaz. Bunlar doğru şeyler değil,
kendisini müfteri ilan ediyorum, olmayan şeyleri ifade edemez.
Bir diğeri: “Saray”, “saray”, “saray”; “saray” değil
arkadaşlar ismi, külliyedir. Türkiye Cumhuriyetinde bir tane ordu vardır, Türk
Silahlı Kuvvetleridir, başka bir ordu yoktur. Sanki, Sayın Genel Başkanımız ve
Cumhurbaşkanımızdan önce cumhurbaşkanlarının korumaları yokmuş, onların hiç
makam arabası yokmuş, onlar hiç oldukları yerin dışına çıkmıyorlarmış da
şimdiki Cumhurbaşkanına makam aracı tahsis edilmiş, korumalar tahsis edilmiş;
farklı noktalara yurt içerisinde gideceği, yapacağı çalışmalarda korumaları ona
eşlik ediyormuş, daha öncekilerde böyle bir şey yokmuş sanki. Arkadaşlar,
devletin başı; daha önce cumhurbaşkanlarına hangi imkânlar, olanaklar
tanınmışsa şu anki Cumhurbaşkanımıza da aynı olanaklar tanınmıştır. 
“Siyasi ayak” diyor, “Başarılı olsa kim bakan
olacaktı?” diyor. Herhâlde bizi devirdikten sonra getirip de bizden bakan
yapmayacaklardı. 17-25’ten sonra kanallarının kapatılmaması için ortaya
çıkanlar, o kanallarda boy gösterenler, devlet onların gazetelerinin üzerine
gidip onları kapatıyorken kapatılmaması için canhıraş bir şekilde mücadele
edenler herhâlde bakan olacaktı, ben başka birisini göremiyorum; siyasi ayağı
orada arayın bence, bak siyasi ayak orada. (AK PARTİ sıralarından alkışlar) 
TANJU ÖZCAN (Bolu) – Sayın Başkan...
BAŞKAN – Buyurun Sayın Özcan.
TANJU ÖZCAN (Bolu) – Efendim, hangisini söyleyeyim
bilmiyorum ama...
BAŞKAN – Bir tanesini söyle.
TANJU ÖZCAN (Bolu) – “Müfteri” dedi her şeyden önce.
BAŞKAN – Yalnız, az önce konuşmanızın başında güzel bir
şey söylediniz, bu mübarek günde herkesi vicdana davet ettiniz; lütfen, vicdana
davet ediyoruz herkesi.
Buyurun.
HAYDAR AKAR (Kocaeli) – Bir kez daha davet et, bir kez
daha davet et.
2.- Bolu Milletvekili Tanju Özcan’ın, İstanbul Milletvekili Mehmet
Muş’un sataşma nedeniyle yaptığı konuşması sırasında şahsına sataşması
nedeniyle konuşması
TANJU ÖZCAN (Bolu) – Sayın Başkan, o zaman bir kez daha
davet ediyorum ben herkesi vicdana mübarek ay vesilesiyle, mübarek günler
vesilesiyle.
Sayın milletvekilleri, benim söylediğim şuydu: Sözcü
gazetesi yazarı Kadri Gürsel’in tutuklanma gerekçesini söyledim, telefonunda
byLock bulunanlarla irtibat kurduğu için. Şimdi, kimin telefonunda byLock
bulunuyor, kimin byLock bulunmuyor, bu konu hâlâ netleşmediği için ve MİT’in
muhtelif raporları sürekli kamuoyuna çıktığı…
MEHMET MUŞ (İstanbul) – Ya, getir şu raporu buraya,
getir şu muhtelif raporu görelim ya. 
TANJU ÖZCAN (Devamla) -…ve birçok milletvekilinin
telefonunda böyle kayıtlar olduğu yönündeki iddiaları ben gündeme getirdim. 
MEHMET MUŞ (İstanbul) – Getir şu raporu, belki sende
var byLock. Getir buraya raporu. 
TANJU ÖZCAN (Devamla) - Şimdi, MİT bana bağlı olsa
Sayın Muş, ben bunu çoktan açıklardım. 
MEHMET MUŞ (İstanbul) – O zaman muhtelif demeyeceksin.
TANJU ÖZCAN (Devamla) - Ama, MİT’in kendisi, MİT’in
bağlı olduğu kişiler ve kurumlar bu açıklamayı yapmaktan imtina ediyor. Ben
size söyleyeyim bunlar CHP’li olsa veya diğer muhalefet partilerinin
milletvekilleri olsa 10 kez açıklardı, davulla zurnayla açıklardı. Niye
açıklanmıyor? 
MEHMET MUŞ (İstanbul) – Olmayan neyini açıklayacağız?
TANJU ÖZCAN (Devamla) - Ben size bir soru sordum: Ya,
bu darbe girişiminin siyasi ayağı var mı, yok mu, var mı, yok mu? 
MEHMET MUŞ (İstanbul) – Söyledim ayağını.
TANJU ÖZCAN (Devamla) - Bak, müsteşar belli, genel
müdür belli de bakan olacaklar kimler? Bunlar muhalefet partilerine mensup
olsaydı Sayın Cumhurbaşkanı bunu davulla zurnayla açıklardı çoktan, meydanlarda
açıklardı. 
MEHMET MUŞ (İstanbul) – Kanallarda boy gösterenleri
yapacaklardı. 
TANJU ÖZCAN (Devamla) - Nerede bu siyasi ayak, nerede
bu siyasi ayak? Bak, Bülent Arınç’ın damadının sorgu ifadelerini burada
anlattım, “Kayınpederim bana telkinde bulundu.” diyor. Ya, AKP’nin 3 adamından
bir tanesi, 3 adamından bir tanesi, hâlâ ortaya çıkmıyor, neden üzerine
gidilmiyor? Bakın, Sayın Davutoğlu’yla, Sayın Gül’le ilgili de bir
sıkıntılarınız var. Bu sıkıntıların ne olduğunu da kamuoyuna açıklamak
zorundasınız. 
MEHMET MUŞ (İstanbul) – Ne sıkıntımız var?
TANJU ÖZCAN (Devamla) - FETÖ’yle ilgileri olduğunu mu
düşünüyorsunuz, parti içi çekişmeden dolayı mı böyle sıkıntılar var? Bunlar da
açıklanmaya muhtaç. Az önce söyledim, Sayın Bakana, Fikri Işık’a biz CHP’li
birkaç milletvekili gittik, Fikri Bey bunları söyledi, önümüzdeki aylarda bu
siyasi ayağın açıklanacağını da söyledi. Nerede bu siyasi ayak? Bu darbe
başarılı olsaydı, yurtta sulh konseyinin sivil üyeleri, siyasetçi üyeleri
kimlerdi, ben bunun cevabını millet adına istiyorum. 
Teşekkür ediyorum. (CHP sıralarından alkışlar) 
HAYDAR AKAR (Kocaeli) – Teşekkür ederiz, biz de
istiyoruz.
MEHMET MUŞ (İstanbul) – Sayın Başkan…
BAŞKAN – Sayın Muş, buyurun. 
V.- AÇIKLAMALAR (Devam)
26.- İstanbul Milletvekili Mehmet Muş’un, Bolu Milletvekili Tanju
Özcan’ın sataşma nedeniyle yaptığı konuşmasındaki bazı ifadelerine ilişkin
açıklaması
MEHMET MUŞ (İstanbul) – Bakın, ısrarla… Ahmet Davutoğlu
partimizin Genel Başkanlığını yapmış, Başbakanlık yapmış, hâlen bizim Konya
Milletvekilimizdir. Sayın Abdullah Gül partimizin kurucularından, partimizden
Dışişleri Bakanlığı yapmış, bakanlık yapmış, Cumhurbaşkanlığı yapmış birisidir.
Kendilerini bizimle karıştırmasınlar. Ayinesi iştir kişinin lafa bakılmaz, her
şey ortadadır ve olmayan şeyler üzerinden de sayın milletvekili, partimizi bir
daha bir töhmet altında bırakmaya çalışmasın. 
BAŞKAN – Teşekkür ediyoruz.
ARZU ERDEM (İstanbul) – Sayın Başkan…
BAŞKAN – Sayın Erdem, buyurun.
27.- İstanbul Milletvekili Arzu Erdem’in, uzun vadede oluşacak
sıkıntıları bugünden görerek tedbir almanın önemli olduğuna ve bu araştırma
önergesinin kabul edilmesi gerektiğine ilişkin açıklaması
ARZU ERDEM (İstanbul) – Teşekkür ederim.
Sayın Başkan, değerli milletvekilleri; bir siyasetçinin
belki en önemli kabiliyeti şu olmalı: Aniden gelişen olaylar karşısında elbette
ki kriz yönetimi ama önemli olan, uzun vadede oluşacak olan sıkıntıları
bugünden görmek ve bunlarla ilgili tedbirleri, önlemleri almak. Bu anlamda Milliyetçi
Hareket Partisi lideri Sayın Devlet Bahçeli’nin ve Milliyetçi Hareket
Partisinin uzun vadeli öngörülerini hep tarih not düşmüştür, düşmeye de devam
edecek.
Belki basit gelebilir ama bu israf, bundan on sene
sonra, yirmi sene sonra çok büyük bir sorun olarak her birimizin karşısına
çıkacak, her birimizin vicdanı da bu anlamda eminim ki mutlaka sızlayacaktır.
Zaman varken siz yine de fikrinizi değiştirin, gelin, bu araştırma önergesine
“Evet.” deyin. 
Teşekkür ederim.
BAŞKAN – Teşekkür ediyorum.
IX.- ÖNERİLER (Devam)
A) Siyasi Parti Grubu Önerileri (Devam)
1.- MHP Grubunun, İstanbul Milletvekili Arzu Erdem ve arkadaşları
tarafından, her tür gıda israfı sorunun araştırılması, tüketimin kontrollü hâle
getirilmesi ve gereken önlemlerin alınması hususunda gerekli çalışmaların
yapılması amacıyla 25/5/2017 tarihinde Türkiye Büyük Millet Meclisi
Başkanlığına verilmiş olan Meclis araştırması önergesinin, Genel Kurulun 7
Haziran 2017 Çarşamba günkü birleşiminde sunuşlarda okunmasına ve ön
görüşmelerinin aynı tarihli birleşiminde yapılmasına ilişkin önerisi (Devam)
BAŞKAN – Önerinin aleyhinde, ikinci ve aynı zamanda son
konuşmacı Trabzon Milletvekili Salih Cora.
Buyurun Sayın Cora. (AK PARTİ sıralarından alkışlar)
SALİH CORA (Trabzon) – Sayın Başkan, değerli milletvekilleri;
hepinizi saygıyla selamlıyorum. 
Milliyetçi Hareket Partisi tarafından gıda israfıyla
ilgili verilen Meclis araştırma önergesini esasında biz de önemsiyoruz. Gıda
israfının yani lüzumsuz ve ölçüsüz harcamanın, toplumumuzun temel sorunlarından
birisi olduğunu biliyoruz; sosyal hayatta ne denli derin yaralar açtığını ve
dünyanın gündeminden hiçbir şekilde düşmeyen esaslı bir olay olduğunu
biliyoruz. Geçmişte bu konuda parti olarak önemli çalışmalar yaptık, hatta
gıdanın geri dönüşümü ve buna ilişkin israfı önlemeye yönelik birçok
kampanyayla beraber önlemler aldık. Ancak bununla beraber şunu özellikle
belirtmeliyiz ki, şu anda Türkiye Büyük Millet Meclisinin çok yoğun bir gündemi
vardır, sayın milletvekilinin yapmış olduğu açıklamaların her biri çok
değerlidir. Diğer milletvekillerimiz de güzel açıklamalar yapmıştır ancak bunu
siyasi partilerimizin temsilcileri, grup başkan vekillerimizle çok geniş bir
zamanda teferruatlı olarak değerlendirip gündeme alınmasını ilerleyen
aşamalarda çok önemli görüyorum. Şu anda gündemin yoğun olması açısından,
zamanın israf edilmemesi adına, gıda israfıyla alakalı bir konuyu da çok dar
bir zamana hapsetmemek adına bunun ilerleyen aşamalarda gündemde mutlaka
değerlendirilmesi gerektiğini düşünüyorum. 
Bu vesileyle hepinizi saygıyla selamlıyorum. (AK PARTİ
sıralarından alkışlar) 
MAHMUT TANAL (İstanbul) – Sayın hatip dedi ki: “Gıdanın
geri dönüşümü…” Bu bağırsaklardan çıkar gıda. Bu nasıl oluyor, bize açıklasın,
böyle bir kavram… 
BAŞKAN – Sayın Tanal, lütfen…
MAHMUT TANAL (İstanbul) – Nasıl bir şey bu?
BAŞKAN - İstirham ediyorum, ciddi bir iş konuşuyoruz. 
Milliyetçi Hareket Partisi grup önerisini oylarınıza
sunuyorum: Kabul edenler… Kabul etmeyen… Öneri kabul edilmemiştir. 
Halkların Demokratik Partisi Grubunun İç Tüzük’ün
19’uncu maddesine göre verilmiş bir önerisi vardır, okutup işleme alacağım ve
oylarınıza sunacağım. 
2.- HDP Grubunun, Bingöl Milletvekili Hişyar Özsoy ve arkadaşları
tarafından, “lobicilik faaliyetleri” adı altında ABD’deki kuruluşlara birtakım
iş adamları üzerinden yapılan ödemelerin hukuka ve ahlaki normlara uygun olup
olmadığı, ayrıca Türkiye Cumhuriyeti Hükûmetinin bazı üyelerinin adının
karıştığı “Malta Belgeleri” hakkında 7/6/2017 tarihinde Türkiye Büyük Millet
Meclisi Başkanlığına verilmiş olan Meclis araştırması önergesinin, Genel
Kurulun 7 Haziran 2017 Çarşamba günkü birleşiminde sunuşlarda okunmasına ve ön
görüşmelerinin aynı tarihli birleşiminde yapılmasına ilişkin önerisi
Türkiye Büyük Millet Meclisi Başkanlığına
Danışma Kurulunun 7/6/2017 Çarşamba günü (Bugün)
yaptığı toplantısında siyasi parti grupları arasında oy birliği
sağlanamadığından grubumuzun aşağıdaki önerisinin İç Tüzük’ün 19’uncu maddesi
gereğince Genel Kurulun onayına sunulmasını saygılarımla arz ederim. 
 Filiz
Kerestecioğlu Demir
 İstanbul

 Grup
Başkan Vekili
Öneri: 
7 Haziran 2017 tarihinde Bingöl Milletvekili Hişyar
Özsoy ve arkadaşları tarafından verilen 4762 sıra numaralı lobicilik
faaliyetleri adı altında ABD'deki kuruluşlara birtakım iş adamları üzerinden
yapılan ödemelerin hukuka ve ahlaki normlara uygun olup olmadığı, ayrıca
Türkiye Cumhuriyeti Hükûmetinin bazı üyeleri adının karıştığı "Malta
Belgeleri” çıkarılması amacıyla Türkiye Büyük Millet Meclisine verilmiş olan
Meclis araştırma önergesinin Genel Kurulun bilgisine sunulmak üzere bekleyen
diğer önergelerin önüne alınarak 7/6/2017 Çarşamba günlü birleşiminde
sunuşlarda okunması ve görüşmelerin aynı tarihli birleşiminde yapılması
önerilmiştir. 
BAŞKAN – Halkların Demokratik Partisi grup önerisi
lehinde ilk söz İzmir Milletvekili Ertuğrul Kürkcü’ye aittir. 
Buyurun Sayın Kürkcü. (HDP sıralarından alkışlar) 
ERTUĞRUL KÜRKCÜ (İzmir) – Sayın Başkan, sevgili
arkadaşlar; grubumuzun araştırma önergesi için söz aldım. Hepinizi
selamlıyorum. Umarım bir kaza, bela olmadan bugünü de geçeriz.
Bizim araştırma önergemiz, uluslararası alanda Türkiye
Hükûmetinin ve Türkiye Hükûmet yetkililerinin girmiş oldukları belgelenen,
iddia edilen, pek çok ayrı araştırma tarafından doğrulanan ilişkilerin, bu
ilişkilerin uluslararası hukuk ve iç hukukumuz bakımından oluşturduğu sorunlar
ve ülke güvenliği ve toplumun şeffaf yönetimi bakımından hepsi ağır bir
sorumluluk ve suç oluşturan durumlar ve bunlarla ilgili bir araştırma
yapılmasını istiyoruz. İki boyutu var, bunlardan bir tanesi, Amerika Birleşik
Devletleri’ndeki ilişkiler. Diğeri ise uluslararası ticaret, finans, kara para
aklama çerçevesinde süren ilişkiler ve bunların Türkiye devlet kurumlarıyla
bağlantılı bir biçimde sürdürülmesi. Amerika Birleşik Devletleri’yle ilgili en
önemli tartışma konusu, en önemli iddia şudur: Amerika Birleşik Devletleri
Başkanı Donald Trump’ın eski Güvenlik Danışmanı emekli tümgeneral Flynn’in
Güvenlik Danışmanı olduğu sırada Türkiye’yle girdiği parasal münasebetler
sonucunda aslında Amerika Birleşik Devletleri’nin Suriye’de sürdürmekte olduğu
IŞİD karşısındaki askerî harekâtın durdurulması, duraksatılması ve
geciktirilmesi için teşebbüste bulundu. Bunun için bir Amerikalı iş adamından,
Türkiye Hükûmetiyle beraber çalışan Ekim Alptekin isimli Türkiye-ABD İş Konseyi
Başkanından ve onun şirketinden 530 bin dolar para alması, bu para karşılığında
Amerika Birleşik Devletleri’nin güvenlik politikalarını aslında kendi
ilişkilerini açıklamadan yani Türkiye Hükûmetiyle çalıştığını açıklamadan bu
politikaları etkilemesi. Flynn, bu işlemleri dolayısıyla şu an Amerika’da
soruşturma altında ve bu soruşturma altında olmasının yol açtığı mesuliyetleri
dolayısıyla girdiği ilişkileri birer birer açıklıyor. 
O nedenle bizim bugün burada, Türkiye’de bütün
bunlardan Meclis olarak, Meclis komisyonları olarak, Türkiye’de seçilmiş ve
Türkiye’yi yönetmekle sorumlu insanlar olarak haberimiz olmayan bu ilişkiler
şimdi Amerikan mahkemeleri karşısında, Amerikan soruşturma kurumları karşısında
soruşturuluyor. Şu an Türkiye, Amerika Birleşik Devletleri siyasetini etkilemek
için nüfuz satın almak üzere Amerikan devlet görevlileriyle gizli ilişkilere
giren bir Hükûmet olarak soruşturuluyor. Bunun Trump için yol açtığı
sorumluluklardan kaçmak için Trump, FBI Başkanını görevden aldı. FBI Başkanı
ise kendisinin görevden alınmasının bütün bu ilişkilerin ortaya çıkartılması,
soruşturulması dolayısıyla üstlendiği yükümlülüklerden kaynaklandığını
açıkladı. Şimdi, Senato karşısında sorguya çekilecek. 
Bütün bunların bir açıklamasının olması gerekir.
Türkiye, IŞİD ile karşı karşıya bir güç olduğunu dünyaya söylerken Amerika
Birleşik Devletleri’nin IŞİD’e karşı girişmekte olduğu harekâtı önlemeyi hangi
siyasetle bağdaştırmaktadır? 
İkincisi, kiraladığı adam Flynn, 15 Temmuzdan bir hafta
önce, hatta 15 Temmuzun öncesi 14 Temmuz günü Amerika’daki bir toplantıda “Şu
an Türkiye’de bir darbe gerçekleşiyor. Amerika Birleşik Devletleri bu darbenin
yanında olmalıdır. Askerler Türkiye’nin seküler karakterini korumak üzere darbe
yapıyorlar. Biz de bu darbeyi destekliyoruz.” diyen adamdır. Sadece iki ay
sonra Cumhurbaşkanının damadı, Dışişleri Bakanı Flynn’le bir arada toplanarak
Türkiye’nin kirlenen imajını temizlemek için Flynn’i göreve getiriyorlar ve
Flynn, bundan iki ay sonra Türkiye Hükûmetinin ne kadar önemli işler yaptığını
söyleyen bir rapor kaleme alabiliyor. 
Şimdi, parayla nüfuz satın almak Amerika Birleşik
Devletleri’nde yapılan bir iş ama bu bir kurala bağlı: Kendinizi deklare
ediyorsunuz “Ben yabancı çıkarların ajanıyım.” diye, ona göre işlem
görüyorsunuz, o zaman Hükûmette görev alamıyorsunuz. Ancak şu an Türkiye
Hükûmeti bu ilişkilerin içinde gözüküyor ve esasen bir FETÖ soruşturmasından
söz edilirken Fetullah Gülen’in Amerika’daki en büyük övgücülerinden birisini
kiralamayı başarıyor. İkincisi, bir devlet misyonu olarak sürdürülen Rakka
operasyonunun geciktirilmesi için çaba gösteriyor. Bunun izaha ihtiyacı vardır.
Üçüncüsü, “Malta Belgeleri” denilen belgeler kapsamında
Malta’da sürdürülen “offshore” bankacılığı çerçevesinde bir Bağımsız
Gazeteciler Topluluğunun yaptığı araştırmaların sonucu olarak Cumhurbaşkanı
Erdoğan’ın damadının giriştiği vergi indirimi, vergi affı uygulamaları
bağlamında; evet, yasa dışı; evet, korsanlık olarak; evet, hackerlık olarak
RedHack grubunun ortaya çıkarttığı belgelerin peşine düşerek bu gazeteciler
sonuçta Türkiye’de sürdürülen vergi affı çalışmalarıyla Malta’daki “offshore”
girişimleri arasında dolaysız bağlar olduğunu sayısız raporla ortaya koydu. 
Başbakan ve oğullarının son derece geniş bir gemicilik,
uluslararası deniz taşımacılığı faaliyetini deklare etmeden, bir servet beyanı
çerçevesine sokmadan Başbakan bakan olduğundan bugüne kadar geçen zaman
içerisinde gemilerinin sayısını 1’den bir düzineye kadar çıkarttıklarına dair
raporlar burada yer alıyor. Bunların hepsinin Türkiye Cumhuriyeti’nin nüfuzlu
kurumlarının kullanılması ve bunların uluslararası “offshore”, kara para
aklama, bankacılık, vergi kaçırma faaliyetleri içerisinde yer aldığına dair son
derece açık raporlar var. 
Şimdi soru şudur: Bütün bu işler yapılırken kaynak
nereden gidiyor? Çünkü bunlar bedava yapılmıyor. Bakın, size söyleyeyim:
Amerika’da geçtiğimiz yıl 22 lobi şirketine yıllık 7 milyon dolar ödeme
yapıldı. Hangi kaynaktan bu ödeme yapıldı? Acaba örtülü ödenekteki inanılmaz
şişme bununla ilgili olabilir mi? 2010’da 385 milyon olan örtülü ödenek
2017’nin ilk dört ayında 1 milyar 098 milyon, bir önceki yıl -tamamında- 1
milyar 616 milyon olmuştur yani geçtiğimiz yıla nispetle bunun neredeyse 4
katına çıktığını görebiliyoruz. Oysa Çiller -çok müsrif bir Başbakan olduğunu
hatırlıyoruz- sadece 5,3 milyon lira, Erbakan 6,3 milyon lira harcamıştı örtülü
ödenekten.
Şimdi, kamu parası devletin parası, halkın parası,
sizin bizim vergilerimizden. Şimdi, bizi dinleyen milyonlarca -inşallah
öyledir- insanın vergilerinden artan kaynaklar, vergilerinden ortaya çıkan
kaynaklarla IŞİD’e karşı operasyonun geciktirilmesi, “offshore” bankacılığı,
bütün bunlardan doğan çıkarların bir yasa hükmü hâline getirilmesi için
gösterilen çabalar ve bütün bunların ailelerin hanedanlık içinde
gerçekleştirdikleri ilişkiler olması demin övgülerle selamlanan bir cumhuriyet
gerçekliğiyle uyuşuyor mu? Cumhuriyet, kendi yurttaşlarına karşı saldırı,
tertip, yüzlerce yurttaşını öldürmüş olan bir uluslararası şiddet örgütünün
ezilmesi için başlatılmış olan bir girişimin yavaşlatılması ve durdurulması
için milyonlarca lira karşılığı dolarları bir Amerikalı emekli generale ve bir
Fetullah Gülen övgücüsüne ödeyerek milletin çıkarlarını korumuş olabilir mi?
Bütün bunların mutlaka ve mutlaka araştırılması gerekir. Kimler tarafından,
nasıl yönetildiğimizin Meclis tarafından ortaya konması üzerimizdeki bir
borçtur.
(Mikrofon otomatik cihaz tarafından kapatıldı) 
ERTUĞRUL KÜRKCÜ (Devamla) – Bilinen sözdür, tüyü
bitmedik yetimin hakkı olan paranın Amerikalı generallere yedirilmesini biz
kabul etmiyoruz ve etmeyeceğiz. (HDP sıralarından alkışlar) 
BAŞKAN – Teşekkür ediyoruz.
MEHMET MUŞ (İstanbul) – Sayın Başkanım…
BAŞKAN – Buyurun Sayın Muş.
MEHMET MUŞ (İstanbul) – Lobicilik faaliyetlerinden
bahsediyor hatip. “Amerika’da bu iş yasalara bağlıdır.” diyor, “Eğer yabancı
ülkeler adına bu işi yapacaksanız ona göre size muamele ederler ama Türkiye'de
Hükûmet de bu işin içerisinde.” diyor. Sanki Türkiye Cumhuriyeti Hükûmeti
yabancılar adına faaliyet gösteriyormuş gibi, bakanlarımıza, Grup Başkanımıza… 
BAŞKAN – Buyurun Sayın Muş, iki dakika süre veriyorum.
ERTUĞRUL KÜRKCÜ (İzmir) – Ben öyle bir şey demedim
Başkanım. O zaman cevap hakkı doğdu ister istemez.
BAŞKAN – Sayın Muş öyle bir şey söylemediğini söyledi
ama siz öyle algıladıysanız dinleyin, gerekirse size de söz veririm Sayın
Kürkcü. 
FİLİZ KERESTECİOĞLU DEMİR (İstanbul) – Ayrıca, Hükûmet
adına mı cevap veriyor?
BAŞKAN – Buyurun.
X.- SATAŞMALARA İLİŞKİN KONUŞMALAR (Devam)
3.- İstanbul Milletvekili Mehmet Muş’un, İzmir Milletvekili Ertuğrul
Kürkcü’nün HDP grup önerisi üzerinde yaptığı konuşması sırasında Adalet ve
Kalkınma Partisine ve AK PARTİ Grup Başkanına sataşması nedeniyle konuşması
MEHMET MUŞ (İstanbul) – Sayın Başkan, bakın, Türkiye
Cumhuriyeti devleti ve şu an iktidar partisi olarak bizler ülkemizin ali
menfaatleri için çaba içerisindeyiz. Bize iktidar görevi vermiştir millet,
diğer partilere muhalefet görevi vermiştir; her dönem bir siyasi partiyi veya
birden fazlasını iktidara getirmiştir ve ülkeyi yönetme sorumluluğu vermiştir.
Gelenler de ülkenin kalkınması için, ilerlemesi için çaba sarf etmişlerdir,
etmeye çalışmışlardır ve millet onların değerlendirmesini yapmıştır. Olmayan
şeyler üzerinden… Bir yasal düzenleme yapılıyor burada, ona atfen, efendim
hackerlar varmış, bu hackerlar bir yeri kırmışlar, oradan belgeler bulmuşlar,
bağımsız gazeteciler bunları derlemişler, oradan raporlar çıkmış, o raporlardan
bizim Türkiye Cumhuriyeti Hükûmetinin bakanlarına, şu an Grup Başkanımıza,
Başbakanımıza atfen kabul edemeyeceğimiz söylemler ortaya atılmıştır; yapılan
düzenlemelerin sanki farklı noktalara hizmet etmek için yapıldığını ima edecek
beyanatlar ortaya konmuştur. Bunların hiçbir geçerliliği yoktur. Ha, burada
yasanın nasıl yapıldığı ortadadır, açıktır. RedHack’miş, arkasında kim olduğu
belli olmayan, elinde ne olduğu belli olmayan bilgi, belgelere dayanak
göstererek hiçbir parti üyemizi töhmet altında bırakma hakkınız yoktur. Biz
şimdiye kadar milletin ali menfaatleri için çaba sarf etmiş bir Hükûmetiz ve
yaptığımız faaliyetler, ortaya koyduğumuz eserler neticesinde de girdiğimiz
seçimlerde milletimiz bizi iktidara getirmiştir.
Genel Kurulu saygıyla selamlıyorum. (AK PARTİ
sıralarından alkışlar) 
BAŞKAN – Teşekkür ediyorum.
ERTUĞRUL KÜRKCÜ (İzmir) – Sayın Başkanım, söz isterken
“Benim Türkiye Cumhuriyeti Hükûmeti görevlilerinin yabancı çıkarlar için
çalıştığını söylediğimi” söyledi.
BAŞKAN – Şimdi, söylediğiniz ifadenin o şekilde yanlış
algılanabileceğinden bahisle söyledi, bir açıklama gereği hisseti. Siz de “Öyle
demedim.” dediniz problem yok ama şu anki konuşmasında size herhangi bir
sataşma oldu mu?
ERTUĞRUL KÜRKCÜ (İzmir) – Nihayet kayıtlara geçti değil
mi Sayın Başkan?
BAŞKAN – Nasıl?
FİLİZ KERESTECİOĞLU DEMİR (İstanbul) – Yani söz alırken
öyle aldı, kayda da o şekilde geçti.
BAŞKAN – Ama o zaman söz alırken böyle aldı diye
herkes…
ERTUĞRUL KÜRKCÜ (İzmir) – Hayır, bu kayda geçti Sayın
Başkan. 
BAŞKAN – Hayır hayır Sayın Kürkcü, şu anki
konuşmasında…
SÜREYYA SADİ BİLGİÇ (Isparta) – Belki 7 milyon doların
makbuzlarını, faturalarını getirecektir kürsüye!
ERTUĞRUL KÜRKCÜ (İzmir) – Devam etmeme izin verin.
Benim burada söylediğim şeylerin hiçbirisine karşılık vermediği gibi tamamen
gerçeklere dayanan şeylerin…
MEHMET MUŞ (İstanbul) – Hangi gerçek?
ERTUĞRUL KÜRKCÜ (İzmir) – …uyduruk olduğunu söylemekle
aslında bu tartışmayı yanlış bir mecraya sürdü, Meclisi yanlış bilgilendirdi ve
bir yanıtı hak ediyor Sayın Başkanım.
SÜREYYA SADİ BİLGİÇ (Isparta) – Ya bu samanlıkta iğne
aramak gibi bir şey şimdi.
FİLİZ KERESTECİOĞLU DEMİR (İstanbul) – Siz müdahale
etmeyin Sayın Bilgiç.
BAŞKAN – Kayıtlara geçti Sayın Kürkcü. Yani bu konuda
sizin ifadenize dönük olarak çarpıttığı ya da size herhangi bir sataşma
mahiyetinde bir şey söylediyse bana söyleyin ben onun için söz veririm size.
ERTUĞRUL KÜRKCÜ (İzmir) – Evet, uydurma olduğunu
söyledi, bunlar uydurma değil.
BAŞKAN – Peki, buyurun.
İki dakika süreyle size de söz vereyim.
Lütfen, yeni bir sataşmaya mahal vermeyelim.
4.- İzmir Milletvekili Ertuğrul Kürkcü’nün, İstanbul Milletvekili Mehmet
Muş’un sataşma nedeniyle yaptığı konuşması sırasında şahsına sataşması
nedeniyle konuşması
ERTUĞRUL KÜRKCÜ (İzmir) – Sayın Başkan, sevgili
arkadaşlar; bir araştırma önergesine zaten bundan ihtiyaç vardır. Tam olarak
aydınlığa çıkmamış fakat ciddiyet ve vahamet ifade eden pek çok bilgi, pek çok
rapor uluslararası âlemi de katederek Türkiye'nin etrafını kuşatıyorsa o zaman
Meclisin kendi temsil ettiği halkı, kendi temsil ettiği ülkeyi aydınlatmak ve
temize çıkartmak için de buna başvurması gerekir. 
Şimdi, evet, RedHack grubunun Berat Albayrak’ın posta
kutusunu hackleyerek ortaya çıkarttığı belgelerle bu başladı ama Malta
Dosyaları, 100 binden fazla, Malta bankalarının ve offshore şirketlerinin
belgelerini bunun izini takip ederek inceledikleri raporlarla örüldü. “Malta
Dosyaları” denilen şeyler bunlar ve bunların hepsi Başbakan ve oğullarının,
Cumhurbaşkanı ve aile efradının hiçbir zaman deklare edilmemiş, servet
beyanlarında ve varlık beyanlarında ortaya konulmamış kayıt dışı varlıklara
sahip olduklarına dair iddiaları her gün uluslararası âlemde yeniden yeniden
konuşturan şeylerdir. Bunların uydurma olduğunu burada söylemek yetmez çünkü
son derece gözle görülür, elle tutulur belgelere dayandırılan iddialar var
ortada. Bunları açığa çıkarmak, sadece ve sadece bunları doğrulamak değildir,
bunları yalanlamak da bunları açığa çıkarır. Bu cüret varsa, bunlar
yalanlanabilirse o zaman hakikatler üzerinde konuşalım. Uydurma olduğunu ben
düşünmüyorum. Hepinizi de Uluslararası Gazeteciler işbirliği belgelerini Türkçe
karşılıklarını da bularak okumaya davet ediyorum. İnternette küçük bir gezi,
bunun ne kadar ciddi bir şey olduğu konusunda aydınlatacaktır. Böyle yabana
atılacak bir meseleyle karşı karşıya değiliz. Türkiye’nin saygınlığı Türkiye’yi
yönetenlerin Türkiye halklarına verdikleri…
(Mikrofon otomatik cihaz tarafından kapatıldı)
ERTUĞRUL KÜRKCÜ (Devamla) – …bilgilerin sahiciliği
bakımından son derece önemli bir sorun doğuruyor. (HDP sıralarından alkışlar) 
MEHMET MUŞ (İstanbul) – Sayın Başkan, az önce de ifade
ettiğim gibi, 3-5 hackerın, ortada dolandırdığı ne olduğu belirsiz bilgi ve
belgeler bizim için yok hükmündedir. Türkiye’nin itibarını düşünenler Avrupa
Konseyinde ne yönde oy kullandıklarına bir baksınlar.
SÜREYYA SADİ BİLGİÇ (Isparta) – Biraz da sanal âlemde
gezmeyi bırakıp milletin arasında dolaşacaklar tabii.
IX.- ÖNERİLER (Devam)
A) Siyasi Parti Grubu Önerileri (Devam)
2.- HDP Grubunun, Bingöl Milletvekili Hişyar Özsoy ve arkadaşları
tarafından, “lobicilik faaliyetleri” adı altında ABD’deki kuruluşlara birtakım
iş adamları üzerinden yapılan ödemelerin hukuka ve ahlaki normlara uygun olup
olmadığı, ayrıca Türkiye Cumhuriyeti Hükûmetinin bazı üyelerinin adının
karıştığı "Malta Belgeleri” hakkında 7/6/2017 tarihinde Türkiye Büyük
Millet Meclisi Başkanlığına verilmiş olan Meclis araştırması önergesinin, Genel
Kurulun 7 Haziran 2017 Çarşamba günkü birleşiminde sunuşlarda okunmasına ve ön
görüşmelerinin aynı tarihli birleşiminde yapılmasına ilişkin önerisi (Devam)
BAŞKAN – Halkların Demokratik Partisi grup önerisi
aleyhinde ilk söz, Aksaray Milletvekili Cengiz Aydoğdu’ya aittir.
Buyurun Sayın Aydoğdu. (AK PARTİ sıralarından alkışlar)

FİLİZ KERESTECİOĞLU DEMİR (İstanbul) – Sayın Başkan,
Avrupa Konseyi Parlamentosu üyesi olarak ben de oy kullandım, Ertuğrul Kürkcü
de. Burada açık bir sataşma vardır. Böyle atlayamayız hemen.
BAŞKAN – Kürsüye davet ettim, sonra değerlendirelim
inşallah.
Buyurun Sayın Aydoğdu.
CENGİZ AYDOĞDU (Aksaray) – Sayın Başkan, kıymetli
arkadaşlar; şerefli ramazan ayının hepimizi şereflendirdiği günleri yaşıyoruz. 
Komşumuz İran’daki elim hadiseyi buradan grubumuz adına
telin ediyorum.
Söz aldığım konu, kesinlikle Meclis kürsüsüne getirilme
haysiyeti taşımayan söylenti ve dedikodulardan ibarettir; hukuken tevsik
edilmemiş, vesika mahiyeti kazanmamış, kanuni hiçbir gerekçe olmayan bir konu.
Ancak bu vesileyle ülkemizin uluslararası görünürlüğü, ülkemizle ilgili
dışarıda yaptığımız faaliyetler, lobicilik vesaire konusunda sizlerle, yüce
Meclisle fikirlerimi paylaşmak istiyorum. 
Değerli arkadaşlar, 21’inci yüzyılda muhteşem bir
tarihi hayata geçirmiş, bir tarihî varlığın devamı olarak yaşamak istiyoruz,
işimiz çok zor.
Türkiye Cumhuriyeti millî ufkunu evrensel bir tarzda ve
milletlerarası görünürlüğü de ihtiva edecek şekilde maalesef inşa edemedi.
Bugün burada konuşurken de içine düştüğümüz sakil durumların en önemli sebebi o
bence. Milletimizin tarihî büyüklüğü unutulmuyor. Biz cumhuriyetin ilk
yıllarında, şartlar gereği, bir tedbir olarak, muktezayıhâl kabilinden
hatırlamamayı seçtik, bir tedbir olarak seçtik ancak uygulayamadık. Çünkü
unutulmuyor, olur olmaz yerlerde hatırlıyoruz, tamamen unutmak mümkün değil,
tam hatırlayamadığımız için de pek çok sosyal sorunlara sebep oluyoruz. Eğer
biz geçmişimizi tamamen unutabilseydik, burada şipşirin, küçücük bir ulus
olarak, bir Orta Doğu veya bir Balkan ülkesi olarak huzur içinde yaşayıp
gidecektik ama unutamadık. Şimdi, tam hatırlayabilirsek büyük bir millet
olacağız ve önümüzde de başka bir alternatif görünmüyor; kendimizi
hatırlayacağız, tarihteki yerimizi hatırlayacağız, tarihteki yerimizden asla
ayrı düşünülemeyecek bugünkü hayatımızı hatırlayacağız ve yeniden inşa
edeceğiz, kuracağız. 
Dünya da unutmuyor, Türk tarihini dünya da unutmuyor.
Rahmetli Halil İnalcık Hoca 1950’li yıllarda gidiyor yurt dışına, Amerika’ya.
“Ben gittiğimde 50 küsur vakıf vardı Osmanlı tarihi üzerine araştırma yapan
Amerika Birleşik Devletleri’nde.” diyor. Bugün bu sayının 700 civarında olduğu
varsayılıyor, 700’ü geçtiği varsayılıyor.
Kıymetli arkadaşlar, uluslararası görünürlük hep
birlikte içinde bulunduğumuz bir tablodur, hepimiz onun içindeyizdir. Yani,
dışarıdaki, Amerika’da, Avrupa’da veya İslam ülkelerinde ya da Uzak Doğu’da
ülkemiz hakkındaki imajın, oluşturulan tablonun kendimizi dışında tutacağımızı
varsayarak Türkiye'de politika yapamayız, önce burada anlaşmamız lazım.
“Türkiye imajı” dediğinizde, Türkiye dışında, Türkiye'den bahsettiğinizde
iktidarıyla muhalefetiyle bütün bir Türkiye görünür; bunun içinde Cumhuriyet
Halk Partisi de vardır, Halkların Demokratik Partisi de vardır. Kıymetli İsmet
Paşa’mız şehit Başbakanımız Adnan Menderes yurt dışına gittiğinde arkadaşlarına
tembih edermiş “Başbakan aleyhinde onu üzecek şeyler konuşmayalım, Başbakanımız
şu anda yurt dışında hepimizi temsil ediyor.” dermiş. Böyle bir gelenekten
geliyoruz bizler. 15 Temmuzda oluşturduğumuz tablonun içindeydik, hepimiz
buradaydık, şimdi 15 Temmuzdaki tablonun dışına çıkaramaz hiç kimse kendisini,
çıkarsanız da dışarıdaki kabul etmez. 
Kıymetli arkadaşlar, soğuk savaş, 1950’den sonraki
soğuk savaş bizde garip bir Türkiye imajı oluşturdu. Biz, Türkiye’yi
dondurarak, Türkiye'deki görüntüyü, Türkiye'deki şartları dondurarak
yaşayabileceğimizi varsaydık çünkü dışarıda işler karışıktı, iki büyük dünya
gücü birbiriyle kıyasıya rekabet hâlindeydi ve sadece ateşli silahlar
kullanılmıyordu. Biz, o şartlarda Türkiye olarak bir şekilde olduğumuz gibi
yaşarız, kimse bizi fark etmez dedik ve o rehavete kapıldık. Sanki bugün biz
ondan pek kurtulamadık. 1989 devriminden sonra, Berlin Duvarı’nın yıkılması ve
Doğu Blokunun tamamıyla göçmesinden sonra Türkiye yeni nizama, yeni düzene
intibak edemedi. Neden edemedi? Bunun en önemli tarihî sebebi kıymetli arkadaşlar,
dünyada sadece bizim ülkemiz Birinci Dünya Savaşı’nın neticeleriyle yaşıyor.
Türkiye ve Orta Doğu, bizler Birinci Dünya Savaşı’nın neticeleriyle yaşıyoruz.
Bütün dünya İkinci Dünya Savaşı’nın neticeleriyle yaşıyor. Biz Birinci Dünya
Savaşı’yla henüz ne hesaplaştık ne tasfiye ettik ne de o neticeleri aşabildik,
orada yaşıyoruz ama 21’inci yüzyıldayız. Biz ülke olarak önce kendi içimizde
Birinci Dünya Savaşı’nın neticeleriyle hesaplaşmamızı tamamlayıp İkinci Dünya
Savaşı sonrası, hatta bugünlerde kullanılan bir tabirle “post truth” diyorlar,
gerçek sonrası… Yani dünya şimdi öyle bir döneme girdi ki İkinci Dünya
Savaşı’nın neticelerini de tasfiye etti. Yepyeni bir kaos dönemine gidiliyor.
Kaos, yeni bir dünya demektir. Kaostan mutlaka dünya yeni bir kozmos
çıkaracaktır. Bu ortamda, bu şartlarda Türkiye'nin dışarıdaki tanıtımı,
Türkiye'yle ilgili dışarıda yapılan işler emin olun içeride yaptığımız işlerin
ciddiyetinden hiç de uzak değildir.
Gündeme getirilen konu, Türk-Amerikan İşbirliği Başkanı
Kamil Ekim Alptekin kendi şahsi şirketinden Amerika Birleşik Devletleri’nde bir
şahsa -hükûmette görevli bile değil- şu anki Başkanın kampanyası sırasında
yanında bulunan bir şahsa ödeme yapmış, özel bir ödeme. Bunun ortaya çıkış
şekli -keza HDP konuşmacısı kendisi zikretti- Malta Belgeleri’nin de ortaya
çıkış şekli. Tamamıyla yasal olmayan, “hacker” diye tabir ettiği bilgisayar
korsanlarının; bu şekilde ortaya çıkışı şaibeli, ortaya çıkışı çok problemli
bir konunun Meclis kürsüsüne getirilmesi, doğrusu, Meclisimiz açısından pek
uygun değil diye düşünüyorum. Çünkü buraya gelen bilgilerin yasallık
haysiyetinin birazcık olması lazım. Söylentileri, dedikoduları burada
birbirimize ciddiyet sadedinde devletimizi, ülkemizi, yöneticilerimizi burada
birbirimizi karşılıklı suçlayacak şekilde kullanamayız. Az önce söylediğim, o
hepimizin aynı tablonun içinde olmamız şartına, olmamız durumuna uymaz. Ancak
ben de HDP’li konuşmacının son sözünü çok üzüntüyle dinledim, ben de onun gibi
düşünüyorum ancak o farklı bir şekilde söyledi, Türkiye Cumhuriyeti’nde hiçbir
Başbakan, hiçbir devlet adamı, hiçbir siyasetçi yetimin hakkını görevde olduğu
sürece çok rahat bir şekilde peşkeş çekemez, bizim devlet geleneğimiz buna
müsaade etmez, çekerse de hesabını verir, hesabı da sorulur. Rahmetli Özal
“Demokrasi halka danışarak değil, halka hesap verilerek devam eder.” demişti. 
Ben de sözlerime son verirken, ülkemizin dışarıdaki
tanıtımının bir tarih ve kültür meselesi olduğunu ve bu konuda Dışişleri
Bakanlığımızın yasal yollardan pek çok usulüne uygun işlemlerin yapıldığını
biliyoruz ancak bir şeyi de çok iyi biliyoruz: Türkiye'nin dışarıdaki imajı
muhataplarımız tarafından da bir tarih meselesi, muhataplarımız tarafından da
bir varlık, yokluk meselesi. Sadece doğruyu kabullenme, kabullenmeme meselesi
değil, siyasi bir mesele. Bugünlerde unuttuğumuz ama hâlâ devam eden bir kavram
vardır, hâlâ varlığını, hayatiyetini sürdüren bir kavram: “Kültür
emperyalizmi”. Türkiye dünyada devam eden kültür emperyalizminin önemli
taraflarındandır. Dünyada bazı ülkeler kültür emperyalizmine, kültür savaşına
taraf değildir, taraf bile değildir ama Türkiye bunun önemli aktörlerindendir.
Bu itibarla Türkiye Cumhuriyeti’nin, Türkiye devletinin, Türk milletinin
istikbalinin öncelikle kendini tanıması ve tanıtmasıyla kaim olacağını
söyleyerek yüce Meclisi, hepinizi saygıyla selamlıyorum. (AK PARTİ sıralarından
alkışlar) 
BAŞKAN – Teşekkür ediyorum. 
FİLİZ KERESTECİOĞLU DEMİR (İstanbul) – Sayın Başkan…
BAŞKAN – Buyurun.
FİLİZ KERESTECİOĞLU DEMİR (İstanbul) – Sayın Başkan, az
önce Sayın Mehmet Muş “Avrupa Konseyinde yaptığınıza bakın.” gibi bir ifade
kullandı. Dolayısıyla biz de yaptığımızı ifade edelim. Bir sataşma var yani
Avrupa Konseyinde sanki kamuoyu nezdinde yanlış bir şey yapılmış gibi bir
sataşma. O nedenle söz istiyoruz.
BAŞKAN – Buyurun, iki dakika süre veriyorum.
FİLİZ KERESTECİOĞLU DEMİR (İstanbul) – Ertuğrul Bey
konuşacak.
BAŞKAN – Buyurun. 
X.- SATAŞMALARA İLİŞKİN KONUŞMALAR (Devam)
5.- İzmir Milletvekili Ertuğrul Kürkcü’nün, İstanbul Milletvekili Mehmet
Muş’un yerinden sarf ettiği bazı ifadeleri sırasında Halkların Demokratik
Partisine sataşması nedeniyle konuşması
ERTUĞRUL KÜRKCÜ (İzmir) – Sayın Başkan, sevgili
arkadaşlar; bütün partiler Avrupa Konseyine yani Türkiye’nin kurucu üyesi
olduğu Avrupa Konseyinin Parlamenter Meclisine milletvekillerini Mecliste
görevlendirerek tayin ediyorlar. Biz orada Türkiye Büyük Millet Meclisini ve
partilerimizi temsil ediyoruz. 
Avrupa Birliği Bakanı Ömer Çelik’in geçtiğimiz günlerde
bu oylama sonrasında Avrupa Konseyine yaptığı ziyarette söylediği bir şeyi
olduğu gibi benimsiyorum, zaten hep öyle konuşuyorum. Avrupa Konseyi de Avrupa
Konseyi Parlamenter Meclisi de bizim kendi parlamentomuzdur, biz kurduk.
Türkiye Cumhuriyeti o parlamentonun kuruluşuna katıldı, Parlamenter Asamblesinin
eşit haklı üyesidir ve hepimiz orada herkesle eşitiz ve burada eşit olduğumuz
gibi, buradaki oyumuzu Avrupa’da gidip inkâr etmiyoruz, Avrupa’daki oyumuzu
burada inkâr etmiyoruz. Öyle yapanlar olabilir. Biz o sınıftan değiliz. Dürüst
olduğumuz için, açık olduğumuz için, Avrupa Konseyini evimiz saydığımız ve
evimizdeki gibi davrandığımız için burada bizi hiç kimse suçlayamaz. Avrupa
Konseyi bize aittir, biz orada misafir değiliz, eşit haklıyız. Her türlü hakka
sahibiz. Hakkımızı kullandığımız için bizi hiç kimse eleştiremez. 
Benden önce konuşan konuşmacıya da üslubu için çok
teşekkür ederim. Güzel bir tartışmaya belki konu olabilir fakat söylediklerimin
yarısını tartıştı. Birinci yarısını niçin tartışmadınız? Emekli Tümgeneral
Flynn’in Amerikan makamları önündeki itirafları var. “Evet, Türkiye’yle
irtibatı olan bir şirketten 500 bin dolar aldım. Bu sürede Başkanın Amerikan
Savunma Danışmanı olarak yaptığım işlerde Amerika’nın değil Türkiye'nin
menfaatlerini kollamış olabilirim.” itirafını yok sayamazsınız. Asıl büyük
problem burada yatıyor.
Teşekkür ederim. (HDP sıralarından alkışlar) 
IX.- ÖNERİLER (Devam)
A) Siyasi Parti Grubu Önerileri (Devam)
2.- HDP Grubunun, Bingöl Milletvekili Hişyar Özsoy ve arkadaşları
tarafından, “lobicilik faaliyetleri” adı altında ABD’deki kuruluşlara birtakım
iş adamları üzerinden yapılan ödemelerin hukuka ve ahlaki normlara uygun olup
olmadığı, ayrıca Türkiye Cumhuriyeti Hükûmetinin bazı üyelerinin adının
karıştığı "Malta Belgeleri” hakkında 7/6/2017 tarihinde Türkiye Büyük
Millet Meclisi Başkanlığına verilmiş olan Meclis araştırması önergesinin, Genel
Kurulun 7 Haziran 2017 Çarşamba günkü birleşiminde sunuşlarda okunmasına ve ön
görüşmelerinin aynı tarihli birleşiminde yapılmasına ilişkin önerisi (Devam)
BAŞKAN – Şimdi, Halkların Demokratik Partisi grup
önerisi lehinde ikinci söz Tekirdağ Milletvekili Faik Öztrak’a aittir.
Sayın Öztrak, buyurun. (CHP sıralarından alkışlar) 
FAİK ÖZTRAK (Tekirdağ) – Sayın Başkan, değerli
milletvekilleri; HDP grup önerisi üzerinde Cumhuriyet Halk Partisinin
görüşlerini açıklamak üzere söz almış bulunuyorum. Yüce heyetinizi saygıyla
selamlıyorum.
Değerli milletvekilleri, son yıllarda, son aylarda
Türkiye'nin ismi sürekli gizli kapaklı, şeffaflıktan uzak işlerle anılır oldu.
Tabii, bu, hepimize çok büyük üzüntü veriyor. 
Bakınız, biraz önce, işte, bunlar açıldığı zaman
iktidar partisinin milletvekilleri şunu söylüyorlar: “Bunlar aslı astarı
olmayan işlerdir. Hukukiliği yoktur. Gayrikanuni olarak elde edilmiş birtakım
bilgilere dayanmaktadır.” Ama hepsi öyle değil. Yani hepsi öyle değil. 
Şimdi, bakın, Amerika Birleşik Devletleri’nde bir dava
var bu, İran’a uygulanan ambargonun bir şekilde etrafından dolanıldığı ve bu
çerçevede birtakım kişilere rant sağlandığı, hatta bu çerçevede birtakım operasyonlar
yani gayrikanuni operasyonlar yapıldığına dair. Bu davada 2 Türk vatandaşı
tutuklu. Bunlardan birinin ismi, bu 17-25 Aralık yolsuzluk söylentileri,
iddiaları çerçevesinde meşhur olmuştu. Ama bir diğeri daha var , bu çok önemli.
Bu diğer isim, Halk Bankası Genel Müdür Yardımcısı Mehmet Hakan Atilla. Yani
Halk Bankası herhangi bir banka değil. Halk Bankası, sermayesinin tamamının
devlete ait olduğu bir banka. Daha doğrusu, birtakım bu tür operasyonları
yaparken de devletten talimat alarak hareket ettiğine dair ciddi bir izlenimin
olması gerektiği bir banka. 
Şimdi, bu davanın diplomatik yollarla çözülmesi, yargı
sürecinin baypas edilmesi için öyle görünüyor ki sarayla Amerika Birleşik
Devletleri’ndeki birtakım insanlar arasında yürüyüp giden bir diyalog var.
Şubat ayında eski New York belediye başkanı ve yine Amerika Birleşik
Devletleri’nin eski adalet bakanı Türkiye’ye geliyorlar, sarayda
Cumhurbaşkanıyla görüşüyorlar. Bunu açıkça da söylüyorlar, bugüne kadar da bunu
kimse yalanlamış vaziyette değil. Ne görüşüyorlar? Gelenler yani bu iki isim,
Rıza Zarrab’ın savunmasını üstlenen takımın içinde yer alıyorlar. Cumhurbaşkanı
-Amerika Birleşik Devletleri’nde yürüyen bir davayla ilgili olarak- niye bu
kadar bu davaya yakın ilgi gösteriyor? E, bunu sıradan bir husus ya da
gayrikanuni bir şey olarak kabul etmemiz mümkün değil, bunun araştırılması
lazım, aydınlatılması lazım. Ancak, daha ilgi çekici olanı da bu New York
belediye başkanının aynı zamanda Türkiye’nin lobi faaliyetlerini yürüten ekibin
içinde de olması. Bunu söylüyor, kendisi söylüyor. 
Şimdi, bu ilişkiler bu kadar iç içe geçmişken
baktığımız zaman insanın aklına şu geliyor: Acaba bu davada sanıkların
avukatlık ücretlerini de devlet mi ödüyordur? Yani bu, değerli milletvekilleri,
çok ciddi bir kırılganlıktır. Bunun arkasındaki dosya millî güvenlik açısından
önemli bir kırılganlık yaratır. Bunun açıklığa kavuşturulması lazımdır. Bu
açıklığa kavuştuktan sonra da bu, kırılganlık yaratan bir dosya olmaktan çıkar,
biz de alnımızın akıyla deriz ki: “Kardeşim, yok böyle bir şey. Bunları
oralarda birileri uyduruyor.” 
Yine, yakın zamanda dış basında Türkiye’nin adının
karıştığı bir diğer gelişme var. Amerika Birleşik Devletleri’nde Ulusal
Güvenlik Danışmanı olarak atanan ve sonrasında da Amerika Birleşik Devletleri
Başkanı tarafından görevden alınan Michael Flynn. Michael Flynn 15 Temmuzda bu
Meclis çatısı bombalanırken, milletvekillerimiz burada bu bombalara göğüslerini
siper ederken, Türkiye hain bir darbe girişimiyle karşı karşıyayken bu darbeyi
“tweet”leriyle öven bir insan. Bu “tweet”ler var, ortada. Ama ne hikmetse bu
darbe girişimini öven şahsa Türkiye’den bir Türk iş adamının 530 bin dolar
ödeme yaptığı anlaşılıyor ve bu şahsın Türkiye'nin lobisini yapmak üzere,
Türkiye taleplerini Amerikan Hükûmeti nezdinde takip etmek üzere kiralandığı
anlaşılıyor. 
Şimdi, bu ödemeyi yapan Türkiye-Amerika Birleşik
Devletleri İş Konseyi Yürütme Kurulu Başkanı ama bu Sayın Ekim Alptekin’in aynı
zamanda geçmişte baktığımız zaman, ilginçtir arkadaşlar, Ruslarla da çok ciddi
iş ilişkileri var. Bir tarafta darbe girişimini öven Flynn, bir tarafta
geçmişte çok ciddi Ruslarla iş ilişkileri olan Ekim Alptekin. Şimdi, tabii, bu
ilişkiler Amerika Birleşik Devletleri’nin büyük basın organlarında
sorgulanıyor.
Şimdi, yine Kamil Ekim Alptekin’in verdiği bilgilerden
anlıyoruz ki Amerika Birleşik Devletleri’nde Michael Flynn ve eski CIA Başkanı
ile Kamil Ekim Alptekin Türk Dışişleri Bakanını ve Türk Enerji Bakanını aynı
masaya oturtmuş, bir toplantı yapılmış. Elbette bu toplantıda ne konuşulduğunu
bilmiyoruz. Eğer mesela bu konuyla ilgili bir araştırma komisyonu kurulursa
Meclisimizin bunları öğrenme imkânı ortaya çıkar.
Şimdi, değerli milletvekilleri, öyle anlaşılıyor ki
burada bir lobicilik faaliyeti yapılması için, Türkiye adına bir lobi faaliyeti
yürütülmesi için bir iş adamı üzerinden bir para ödenmiş. Amerika’da lobi
faaliyeti yapılır ama bunun nasıl yapılacağı bellidir, bunun ödeme yeri
bellidir. Bunu hazineden doğrudan yaparsınız ya da örtülü ödenekten yaparsınız
çünkü Amerika’da işler böyle yürüyor. Yani ülkenin lobisini yapacak bir şeye
ihtiyacınız var ama bunu bir iş adamının üzerinden, dolaylı olarak yapmaya
kalkarsanız… Bakın, bu iş adamının böyle, kendi işleri için yarım milyon dolar
-onun dışında başka ödemeleri de var- bunları kalkıp ödemesi bence son derece
zor. Şimdi, o zaman, bunun bir şekilde devlet üzerinden giden bir para olma
ihtimali son derece yüksek. Hâlbuki geçmişte, baktığımız zaman, Türkiye tabii
ki lobi faaliyetlerini Amerika’da yürüttü, Hazine para verdi ya da örtülü
ödenekten para verdik ve devlet bunun hesabının ne olduğunu da şey etti. Şimdi,
dolaylı, bir iş adamının üzerinden verdiğiniz zaman ne oldu? 530 bin dolar
verildi, ondan sonra da bu adam Millî Güvenlik Danışmanlığından azledildi ve
ciddi şekilde ismi Amerika’da birtakım skandallara karıştı. Ruslarla ilişkisi
var, darbe girişiminde bulunan örgütle -öyle anlaşılıyor ki- ilişkisi var. O
akşam mesela kendisinin bir televizyon kanalında “Bizimkiler darbe yapıyor,
inşallah başarılı olacaklar.” dediği de söyleniyor. Dolayısıyla, bu tür
ödemeler Türkiye’nin, gerçekten, bırakın lobisinin yapılmasını, itibarının
ciddi ölçüde sarsılmasına yol açar. 
Şimdi, değerli milletvekilleri, bakın, ben size bir şey
söyleyeyim, Türkiye’de darbe girişiminde bulunan örgütün yurt dışında halkla
ilişkiler konusunda ne kadar mahir olduğunu biliyoruz. Diğer taraftan, Rusların
da Amerika Birleşik Devletleri’ndeki seçimlere karışmak, İngiltere’deki
referanduma karışmak, Almanya’daki seçimlere karışmak, Fransa’daki seçimlere
müdahale etmek konusunda bu hibrit savaş tekniklerini çok ciddi şekilde
kullandığını da biliyoruz. Şimdi ne oldu? Türkiye’nin ismi orada bütün bunlarla
birlikte anılır hâle geldi. Dolasıyla, bu ilişkiler saydam olmayan ağlar
üzerinden yürütülürse, bu Türkiye’nin ulusal güvenliğine çok ciddi ölçüde zarar
verir. 
Bir diğer iddia, bu, Malta dokümanlarıyla ilgili ve bu
dokümanlar çerçevesinde de yurt dışında ses getiren birtakım dosyalar ortaya
çıktı. İşte, bu iddialar çerçevesinde, Enerji Bakanının eskiden yöneticisi olduğu
şirketin birtakım “offshore” işlemleriyle vergi kaçırmaya çalıştığına, daha
sonra Türkiye'de bu şirketin işlerini kolaylaştırmak bakımından, olağanüstü
hâlin verdiği yetki kapsamında çıkarılan birtakım düzenlemelerle, varlık
barışına ilişkin birtakım düzenlemelerle işlerinin kolaylaştırıldığına dair çok
ciddi iddialar var. Yine, Başbakanın ailesiyle ilgili birtakım iddialar da
burada var. Her ne hikmetse, bu, memlekette, Türk basınında hiçbir şekilde ses
getirmiyor, yer bulmuyor. Bunlar son derece önemli iddialar, bunların Mecliste
sorgulanması lazım. Değerli arkadaşlar, bunu böyle elimizin tersiyle itip
“Bunlar ciddi iddialar değildir.” dediğimiz zaman bu olmuyor, Türkiye'nin
itibarına çok ciddi şekilde zarar veriyor.
Yapmamız gereken şey açıktır: Saydam olacağız, hukuk
devleti olacağız. Onun için hukuk devletini mutlaka ayağa kaldırmamız
gerekiyor, kuvvetler ayrılığını güçlendirmemiz, bütün yöneticileri hesap verir
duruma getirmemiz gerekiyor. Millet adına hesap sorulduğunda herkes hesabını
vermeli. 
(Mikrofon otomatik cihaz tarafından kapatıldı) 
BAŞKAN – Tamamlayın Sayın Öztrak bir dakikada.
FAİK ÖZTRAK (Devamla) – Tamamlıyorum Sayın Başkan.
Seçimlerin adil olması konusunda yeniden bu Seçim
Kanunu’na, her şeye bakmamız lazım. Özellikle bu halk oylaması milletin
vicdanında çok ciddi yaralar açmıştır, yatırımcıların, dünyanın kafasında da
ciddi kuşkulara neden olmuştur.
Son olarak şunu söyleyeyim: OHAL’i mutlaka
kaldırmalıyız artık arkadaşlar. OHAL gerçekten Türkiye'nin itibarını
zedelemektedir. İşte bu meselelerin açıkça konuşulmamasının arkasında OHAL’in
getirdiği birtakım yetkiler de vardır. Bunlar açıkça konuşulmalı, hesap
verilmeli ve ondan sonra da alnımız ak olarak çıkıp demeliyiz ki: Türkiye, Türk
yönetimi bu tür şaibeli işlerin içinde olmaz. Bu, yabancı devletlerin ya da
Türkiye'ye kasteden güçlerin eseridir.” Aksi takdirde bu şaibenin altında
kalırız.
Hepinizi saygıyla selamlıyorum değerli milletvekilleri.
(CHP sıralarından alkışlar) 
BAŞKAN – Teşekkür ediyorum.
Şimdi önerinin aleyhinde ikinci ve son konuşmacı
Bilecik Milletvekili Halil Eldemir.
Buyurun Sayın Eldemir. (AK PARTİ sıralarından alkışlar)

HALİL ELDEMİR (Bilecik) – Sayın Başkanım, değerli
milletvekilleri; Halkların Demokratik Partisinin İç Tüzük’ün 19’uncu maddesine
göre vermiş olduğu grup önerisi aleyhine söz almış bulunuyorum. Bu vesileyle
Genel Kurulumuzu saygıyla selamlıyorum. 
Öncelikle, bugün İran’da yaşanan terör saldırılarını
lanetliyorum. Kime yapılırsa yapılsın, dünyanın neresinde yaşanırsa yaşansın,
terör terördür, lanetlenmelidir. 
Grup önerisiyle ilgili olarak da… İnternet bir bilgi
kaynağı olmakla birlikte, bilgi kirliliğinin bol olduğu sanal bir ortamdır. Bu
nedenle, birtakım belgelerin, hukuki açıdan hiçbir mesnedi olmayan konuların
araştırılması için Meclisi meşgul etmek de böyle bir yoğun gündemi olan bir
Mecliste çok doğru olmaz. Bir taraftan, bugün dört partimizin grup önerileri
var, arkasından 2 tane uluslararası anlaşmayı görüşeceğiz ve Sanayinin
Geliştirilmesi ve Üretimin Desteklenmesi Kanunu’nu da görüşmeye devam edeceğiz.

Bu vesileyle, bu önerinin aleyhinde olduğumuzu
belirtiyor, Genel Kurulu saygıyla selamlıyorum. (AK PARTİ sıralarından
alkışlar) 
BAŞKAN – Halkların Demokratik Partisi grup önerisini
oylarınıza sunuyorum: Kabul edenler… Kabul etmeyenler… Öneri kabul
edilmemiştir. 
Cumhuriyet Halk Partisi Grubunun İç Tüzük’ün 19’uncu
maddesine göre verilmiş bir önerisi vardır. Okutup işleme alacağım ve
oylarınıza sunacağım: 
3.- CHP Grubunun, Tekirdağ Milletvekili Candan Yüceer ve arkadaşları
tarafından, çevre hakkı ihlallerine ilişkin sorunların saptanması ve alınacak
tedbirlerin araştırılması amacıyla 7/6/2017 tarihinde Türkiye Büyük Millet
Meclisi Başkanlığına verilmiş olan Meclis araştırması önergesinin, Genel
Kurulun 7 Haziran 2017 Çarşamba günkü birleşiminde sunuşlarda okunmasına ve ön
görüşmelerinin aynı tarihli birleşiminde yapılmasına ilişkin önerisi
07/06/2017
Türkiye Büyük Millet Meclisi Başkanlığına
Danışma Kurulunun 07/06/2017 Çarşamba günü (bugün)
yaptığı toplantısında siyasi parti grupları arasında oy birliği
sağlanamadığından, grubumuzun aşağıdaki önerisinin, İç Tüzük’ün 19’uncu maddesi
gereğince Genel Kurulun onayına sunulmasını saygılarımla arz ederim.
 Engin
Altay
 İstanbul

 Grup
Başkan Vekili
Öneri:
Tekirdağ Milletvekili Candan Yüceer ve arkadaşları
tarafından, çevre hakkı ihlallerine ilişkin sorunların saptanması ve alınacak
tedbirlerin araştırılması amacıyla 07/06/2017 tarihinde Türkiye Büyük Millet
Meclisi Başkanlığına verilmiş olan Meclis Araştırma Önergesi’nin (1235 sıra
no.lu), Genel Kurulun bilgisine sunulmak üzere bekleyen diğer önergelerin önüne
alınarak 07/06/2017 Çarşamba günlü birleşimde sunuşlarda okunması ve
görüşmelerinin aynı tarihli birleşiminde yapılması önerilmiştir.
BAŞKAN – Önerinin lehinde ilk söz Tekirdağ Milletvekili
Candan Yüceer’e aittir. 
Buyurun Sayın Yüceer. (CHP sıralarından alkışlar)
Candan Hanım, zeytin dalı getirdiniz ama iyi ki büyük
bir ağacı söküp getirmediniz.
CANDAN YÜCEER (Tekirdağ) – Biz ağaçları sökmüyoruz, onu
siz yapıyorsunuz Sayın Başkan.
ENGİN ALTAY (İstanbul) – O AK PARTİ’ye mahsus Başkanım,
ağaçları sökmek AK PARTİ’ye mahsus bir özellik, biz ağaç kesmiyoruz.
CANDAN YÜCEER (Devamla) – Sayın Başkan, değerli
milletvekilleri; çevre hakkının ihlali ve yarattığı sorunlara ilişkin
verdiğimiz araştırma önergesi üzerine söz aldım. Yüce heyetinizi saygıyla
selamlıyorum.
Değerli milletvekilleri, 5 Haziran Dünya Çevre
Günü’ydü. Hangi gündemle Dünya Çevre Günü’ne girdiğimize bir bakmakta fayda
olduğunu düşünüyorum. Geçen hafta Türkiye Büyük Millet Meclisinde, komisyonlarda
zeytinlik alanlarının talanını konuşuyorduk. Bu kadim toprakların meyvesi,
barışa simge olacak denli değerli zeytinleri AKP’nin elinden, yandaşlarının
talanından nasıl kurtaracağımızı konuşuyorduk. 
Önceki haftalarda Konya Havzasına, Çanakkale’ye, Tekirdağ’a
yapılmak istenen termik santralleri konuşuyorduk. Verilen idari kararlarla
çevresel etki raporlarının etrafından dolaşan bir iktidarı, bu raporların nasıl
işlevsiz hâle getirildiğini aylardır konuşuyoruz. Velhasıl Hükûmetin diğer tüm
alanlarda olduğu gibi çevre karnesi de berbat. 
Şimdi, baktığımızda, Anayasa’mızda açık açık, “Herkes,
sağlıklı ve dengeli bir çevrede yaşama hakkına sahiptir. Çevreyi geliştirmek,
çevre sağlığını korumak ve çevre kirlenmesini önlemek Devletin ve vatandaşların
ödevidir.” diyor mu? Diyor. Çevreye ilişkin kanunlarda, yönetmeliklerde
“Çevreye gözünüz gibi bakın.” diye yazıyor mu? Yazıyor. Çevreye ilişkin 20’den
fazla uluslararası sözleşmenin altında imzamız var mı? Var. Var olmayan nedir,
biliyor musunuz? Var olmayan, çevreyi korumaya yönelik bir iradedir. Tüm dünya
artık, ekonomi ve ekoloji arasında bir denge kurma telaşına düşmüşken
Türkiye’deki iktidarın derdi: “Şurayı nasıl imara açarım? Şuraya nasıl rezidans
yaparım? Şuraya, ormanın ortasına nasıl termik santral kurarım?” İktidarın
derdi, dile kolay, 171 milyon zeytin ağacının 125 milyonunu gözü doymaz, vahşi
bir ranta kurban etmek, meraları inşaata açmak. 
Eğer büyüme gereksinimi ile çevre arasında bir denge
kurulamazsa, çevre ranta kurban edilirse bunun sonuçlarının olması
kaçınılmazdır. Dünya bunun farkında, dünya, çevre hakkının, sağlıklı, temiz
suya ve havaya sahip olma hakkının en temel hak olan yaşam hakkıyla ayrılmaz
bir bütün olduğunu biliyor. İşte bu nedenle, küresel ısınmadan tutun da çevre
tahribatına, bunun insan sağlığı üzerine etkilerinin araştırılması konusuna
kadar artan bir duyarlılık var. Bu duyarlılık bugün bütün dünyada, bütün
hükûmetlerin yönetimine egemen oluyor ama gelin görün ki bizim ülkemizi
yönetenler böyle bir dünyadan bihaberler. Ekonominin tek belirleyicisinin rant
olduğu bir ülkede sürdürülebilir kalkınmadan bahsetmenin naif kaçacağını
biliyorum ama sürdürülebilir kalkınmanın tanımını da yapmak istiyorum, belki
iktidardan duyan bir kulak olur diye bu tanımı sizlerle paylaşmak istiyorum. Bugünün
gereksinimlerinin gelecek kuşakların gereksinimlerini karşılama yeteneğinden
kaybetmeden karşılanması için yapılan şeyler, kalkınma, sürdürülebilir kalkınma
diye tarif ediliyor yani diyor ki: “Siz eğer çevreyi bugün kâr edeceğim diye
tahrip ederseniz gelecek kuşaklara bırakacağınız bir şey kalmaz.” Burada önem
atfedilmesi gereken sözcükler “gelecek kuşaklar”dır. Bu yüzden çevreyi bir
mirasyedi gibi tüketmek için bize kalmış bir miras olarak değil, gelecek
kuşaklara hiç zarar vermeden teslim edeceğimiz bir miras olarak değerlendirmek
gerekir. 
Değerli arkadaşlar, tüm vatandaşlar dengeli ve temiz
bir çevrenin alacaklısıdır, Anayasa’mızda yazan hükmün anlamı budur. Burada
borçlu devlettir ama devlet ne yapıyor, çevreyi ranta kurban ediyor. Örnek
isterseniz Tekirdağ’a bakın; Istrancalarda taş ocakları yapılmak suretiyle
çevrenin ne hâle geldiğine bakın. Yetmezse diğer alanlara bakın, Türkiye'nin
dört bir yerinden bu manzaraları görebilirsiniz. Peki, niye bu yapılıyor, niye
bu hâle geliyor ormanlarımız, çevremiz? Niye? Birilerinin cebine daha fazla
para girsin diye. Hem de kimin, millete küfreden birinin inşaat şirketi daha
fazla para kazansın diye. Bu yetmezse Çerkezköy’e, Silivri’ye yapılmak istenen
termik santrallere bakın. Bu projeler sadece doğa katliamına sebep olmuyor,
aynı zamanda insan sağlığını da tehdit ediyor. Bunu bilmiyor mu Hükûmet? Bal
gibi biliyor, bal gibi biliyor. Bu termik santrallerin atıklarının havayı,
suyu, toprağı kirleteceğini, aynı zamanda insan sağlığı üzerinde tahribat
yapacağını biliyor ama birileri daha çok kazansın diye insanları tehlikeye
atmaktan çekinmiyor. Trakya’nın doğasını, börtüsünü böceğini, ormanını bir
talan düzenine kurban edecekler. O kadar da istekliler ki ÇED raporunu bile
beklemeden, Bakanlar Kurulu kararıyla acele kamulaştırma kararı verdiler.
Şimdi, ben buradan soruyorum: Halka sordunuz mu? Hayır. Belediyeye sordunuz mu?
Hayır. Kurumlara sordunuz mu, uzman görüşü aldınız mı, uzmanların dediklerini
dinlediniz mi? Hayır. Okulların olduğu bir yere, halkın taleplerini görmezden
gelerek kocaman bir santral koyacaklar. Şunun bilinmesini isterim: Tekirdağ
halkı bunu istemiyor. Tekrar, altını çizerek ifade ediyorum: İstemiyor. 
Bakın, böyle, yılda 12 milyon ton karbondioksit
atmosfere verilecek, yılda 3,5 milyon ton kül havaya savrulacak. Trakya’nın
akciğerlerini kükürtle, külle dolduracaksınız. Herkes termik santralin hastalık
olduğunu, ölüm olduğunu, kanser olduğunu biliyor. Bunu herkes biliyor ama ya
bir tek siz bilmiyorsunuz ya da daha kötüsü, bilip de bilmezlikten geliyorsunuz,
çünkü insana değer vermiyorsunuz. Sadece değer verdiğiniz, rant, daha fazla kâr
etmek. Ama şunu unutmayın ki: Mevzubahis doğaysa, insan sağlığıysa bu sizin
kâr-zarar hesabınızın ötesindedir. Ve diyoruz ki bizler, bu bizim çevremiz, bu
bizim doğamız, bu bizim hayatımız, bu bizim Trakya’mız. Biz bu toprakları
birileri üç kuruş fazla kâr etsin diye kirlettirmeyeceğiz, bu doğa katliamına,
bu ölüm fermanına sonuna kadar karşı çıkacağız. 
Değerli milletvekilleri, iktidar yalnızca çevre
konusunda duyarsız ya da daha ötesi yıkıcı değil işçi haklarında da aynı tavır
içinde. Bakın, Şişecam ile Kristal-İş’in 6 bine yakın işçisi toplu iş
görüşmeleri için masaya oturdular. Sonuç alınamadı ve işçiler anayasal
haklarını kullanmak istediler; tekrar ediyorum, anayasal hakkını kullanmak
istediler. Peki, ne oldu? Bakanlar Kurulu kararıyla bu grev ertelendi. Çünkü
gerekçe neydi biliyor musunuz? Gerekçe, millî güvenliğe tehdit. Şimdi, nasıl
oluyorsa oluyor, işveren işçinin hakkını gasbettiğinde, vermediğinde millî güvenliğe
tehdit oluşturmuyor ama işçi hakkını istediğinde millî güvenliğe tehdit
oluşturuyor. (CHP sıralarından alkışlar)
ENGİN ALTAY (İstanbul) – Bravo!
CANDAN YÜCEER (Devamla) – Vallahi, siz, sanırım bunu
kendinize açıklayamazsınız. Bu, apaçık bir hak gasbıdır. 
Bakın, demem o ki talan ve yağma düzeni sadece çevre
hakkı ihlalinde değil, işçi haklarını da ihlal ediyor, basın özgürlüğünü de
tehdit ediyor. İstiyorsunuz ki kimse sesini çıkarmasın, kimse grev yapmasın;
kimse sağlıklı, temiz, yaşanabilir bir çevre istemesin. Dört yıl öncesinde de
halkın sesine kulak vermediniz, biliyoruz. Halkın sesine kulak vermediniz ve
dört yıl öncesi de insanların hayatına hoyratça yaklaştınız. Ne oldu o zaman
bir hatırlayalım: İnsanlar bunu haklı olarak bir onur mücadelesine dönüştürdüler.
80 vilayetimize yayılan en barışçıl, en demokratik, en güzel hak savunuculuğunu
gösteren bir harekete dönüştürdüler, onur mücadelesi yaptılar. Bir ağaç için
bir orman olmayı bildiler onlar ve bugün buradan ifade ediyorum, tekrar tekrar
altını çizerek ifade ediyorum ki emin olun, geleceğe o orman kalacak, sizler
değil.
Hepinizi saygıyla selamlıyorum. (CHP sıralarından
alkışlar)
BAŞKAN – Teşekkür ediyorum.
ENGİN ALTAY (İstanbul) – Zeytin kalabilir Candan Hanım.
CANDAN YÜCEER (Tekirdağ) – Evet, kalsın.
BAŞKAN – Onu oradan alabiliriz Candan Hanım, onu oradan
alalım lütfen. Normalde kürsüye bir şey çıkarmıyoruz.
CANDAN YÜCEER (Tekirdağ) – Kalsın, güzel bir görüntü
oldu.
BAŞKAN – Alalım arkadaşlar.
CANDAN YÜCEER (Tekirdağ) – Belki sonradan bu görüntüyü
göremeyeceğiz Sayın Başkan. 
BAŞKAN – Sayın Turan, sisteme girmişsiniz.
Buyurun Sayın Turan.
V.- AÇIKLAMALAR (Devam)
28.- Çanakkale Milletvekili Bülent Turan’ın, Çanakkale’nin Bayramiç
ilçesinde Anadolu İmam Hatip Lisesinde öğrencilere şiddet uygulayan bir
öğretmen hakkında gerekli işlemlerin başlatıldığına ve Ilıca Deresi’nin
ıslahının ve köprünün aylar önce bitmiş olduğuna ilişkin açıklaması
BÜLENT TURAN (Çanakkale) – Sayın Başkan, değerli
milletvekilleri; kamuoyunu doğru bilgilendirme adına söz almak istedim. 
Sabahki oturumda, CHP’nin Çanakkale Milletvekili Sayın
Muharrem Erkek Bayramiç’te bir okulumuzda bir öğretmenin öğrenciye şiddet
uygulamasından dolayı hakkında soruşturma açılmadığı, buna kaymakamın izin
vermediği şeklinde iddiada bulundu. Kaymakamımızla görüştüm, ilgililerle
görüştüm, hem idari olarak hem savcılık aşaması adli olarak başlatılmış
durumda. Aynı şekilde, o yanlışı yapan öğretmenin daha o gün ilçeden
uzaklaştırıldığını, bununla ilgili sürecin başlatıldığını ifade etmek isterim.
Çocuklara karşı şiddetin asla kabul edilmeyeceğini, buna karşı toleransımızın
olamayacağını herkes biliyor. Keşke Muharrem Bey bunu bize sorsaydı, keşke
kaymakam beye sorsaydı da daha doğru bilgiyi almış olsaydı. 
Aynı şekilde, dün de bir diğer Çanakkale Vekilimiz
Sayın Bülent Öz Ulaştırma Bakanımıza “Ilıca Deresi selden sonra çökmüştü, neden
yapılmadı?” diye sormuş yazılı olarak. Oysa -bugün ilgililerden fotoğrafları
aldım- derenin ıslahının ve köprünün biteli aylar olduğunu, üzerinden
taşıtların, araçların, insanların geçtiğini öğrenmiş oldum. 
Teşekkür ediyorum Sayın Başkanım. 
BAŞKAN – Teşekkür ediyorum. 
IX.- ÖNERİLER (Devam)
A) Siyasi Parti Grubu Önerileri (Devam)
3.- CHP Grubunun, Tekirdağ Milletvekili Candan Yüceer ve arkadaşları
tarafından, çevre hakkı ihlallerine ilişkin sorunların saptanması ve alınacak
tedbirlerin araştırılması amacıyla 7/6/2017 tarihinde Türkiye Büyük Millet
Meclisi Başkanlığına verilmiş olan Meclis araştırması önergesinin, Genel
Kurulun 7 Haziran 2017 Çarşamba günkü birleşiminde sunuşlarda okunmasına ve ön
görüşmelerinin aynı tarihli birleşiminde yapılmasına ilişkin önerisi (Devam)
BAŞKAN – Önerinin aleyhinde ilk söz Trabzon
Milletvekili Muhammet Balta’ya aittir. (AK PARTİ sıralarından alkışlar) 
Sayın Balta, buyurun. 
MUHAMMET BALTA (Trabzon) – Sayın Başkan, değerli
milletvekilleri; Cumhuriyet Halk Partisinin özellikle çevre ihlalleri hakkında
grup önerisi aleyhinde söz almış bulunuyorum. Gazi Meclisi saygıyla
selamlıyorum. 
Az önce burada konuşan değerli hatip, milletvekili
arkadaşım çok güzel şeyler söyledi -özellikle çevresel sorunların burada
gündeme taşınması önemli, 5 Haziran Dünya Çevre Günü’ydü- ama burada
Hükûmetimize öyle bir eleştiri yaptı ki sanki biz şunları unuttuk: 2002
öncesinde sokaklarda maskeyle dolaşılan yılları biz unutmadık… 
ÖMER FETHİ GÜRER (Niğde) – Şimdi de maskeyle
dolaşılıyor. Hava kirliliğinde dünyada yine ön sıradayız. 
MUHAMMET BALTA (Devamla) – …balıkların ölümünü
unutmadık, suların farklı illerden getirilip de farklı illerde satıldığını,
tankerlerle satıldığını unutmadık ve doğa katliamlarının ne durumda olduğunu
biz unutmadık. 
Ama, 2002 yılından sonra, bu süreç içerisinde, bizim on
beş yıllık iktidarımız döneminde özellikle suların temizlendiğini, atık suların
arıtılarak doğaya bırakıldığını, katı atıkların düzenli depolama tesislerinde
bertaraf edilerek onlardan enerji üretilip ekonomiye kazandırıldığını…
ÖMER FETHİ GÜRER (Niğde) – Yok öyle bir şey, yok. 
MUHAMMET BALTA (Devamla) - …özellikle bu katı atık
tesislerinde yaklaşık 60 bin kişinin çalıştığını ve bunun yanında da Orman
Bakanlığımızın bu on beş yıllık süre içerisinde yaklaşık 4 milyar civarında
ağacı doğaya kazandırdığını ve her alanda yaptığımız yatırımlarda özellikle
çevre hassasiyetimizin en üst düzeyde olduğunu milletimiz biliyor. 
Değerli milletvekilleri, şunu söylemek isterim: Bir
taraftan nüfusumuz artacak, bir taraftan sanayimiz gelişecek, bir taraftan
ekonomi gelişecek, bir taraftan turizm gelişecek ama enerji ihtiyacımızı
nereden karşılayacağız? “HES’e karşıyız, RES’e karşıyız, güneşe karşıyız…
ALİ ŞEKER (İstanbul) – Güneşe karşı değiliz. 
ÖMER FETHİ GÜRER (Niğde) – Güneşe, rüzgâra karşı
değiliz. 
MUHAMMET BALTA (Devamla) - …santrallere karşıyız,
nükleere karşıyız, yola karşıyız, hastaneye karşıyız, otele karşıyız.”
ALİ ŞEKER (İstanbul) – Termik santrale karşıyız, termik
santrale.
MUHAMMET BALTA (Devamla) – Peki, enerji açığımız var,
enerji açığımızı nereden karşılayacağız? Bunun yöntemini… 
MEHMET BEKAROĞLU (İstanbul) – Hırsızlığa karşıyız. 
MUHAMMET BALTA (Devamla) – Ben sizi saygıyla dinledim,
siz de lütfen dinleyin. Kürsüde cevap verirsiniz. 
ALİ ŞEKER (İstanbul) – Yalan söyleme ama. 
MUHAMMET BALTA (Devamla) – Özellikle burada cevap
verirsiniz. 
Çözüm önerilerini ortaya koymamız lazım. Bir taraftan
yer altı zenginliklerimiz var, madenlerimiz var, enerji kaynaklarımız var,
elbette bizler bunları ekonomiye kazandırmak zorundayız. 
Özellikle bu yatırımları yaparken ÇED (Çevresel Etki
Değerlendirmesi) ne demek? Kirletmeden temiz tutmak ve önlem almak, bu. Bu
birime, özellikle bu yatırımları yaparken, enerji yatırımlarını yaparken ve
farklı yatırımları yaparken müracaat ediliyor. Müracaat edildiği zaman ÇED
gerekliyse ilgili bütün birimler, ilgili bütün paydaşlar bir araya geliyor,
çevre hassasiyetiyle beraber sivil toplum kuruluşları dinleniyor. İlgili bütün
kuruluşlardan herhangi bir tanesi olumsuz karar verdiği zaman yatırıma
özellikle müsaade edilmiyor. Bunları biz görüyoruz. 
ÖMER FETHİ GÜRER (Niğde) – ÇED devre dışı bırakılıyor.
MUHAMMET BALTA (Devamla) - Bu ÇED sürecinde ve
sürecinden sonra da kontroller devam ediyor, bu kontrollerimizi devam
ettiriyoruz. Özellikle Çevre ve Şehircilik Bakanlığı yapılan yatırımlarda ve
yaptığı kontrollerde -2016 yılında- çevre hassasiyeti olmayan kuruluşlara cezai
müeyyideler uyguladı. 366 işletme işletmeden menedildi ve bunun yanında da 108
milyon civarında cezalar yazıldı. Bu ne demektir? Yatırımcıya diyoruz ki:
“Yatırımı yapacaksın elbette ama çevre hassasiyetin de en üst düzeyde olacak.”
Yani burada şunu ifade etmek isterim: Milletimiz rahat olsun, biz bu dönem
içerisinde, on beş yıllık dönem içerisinde havayı, suyu ve toprağı rahatlattık.
Hava da bayram ediyor, su da bayram ediyor, toprak da bayram ediyor. Bundan
sonra da biz şunu söylemek istiyoruz: Yine aynı hassasiyetle, çevre
hassasiyetimizle beraber yatırımlara devam edeceğiz. Yatırımcımız da rahat
olsun. Eğer bu ülke kalkınacaksa, bu ülke büyüyecekse yatırımcıların önünde biz
engel olmamalıyız. Bu çevre hassasiyetiyle birlikte aldığımız kararlar,
özellikle çevreye karşı duyarlılığımız, özellikle Allah’ın verdiği bu güzel
dünyamızın fotoğrafını değil, aslını gelecek nesillere bırakmak için var
gücümüzle çalışıyoruz, çalışmaya devam edeceğiz.
Ben bu düşünceler içerisinde çok değerli konuşmacı
arkadaşıma da teşekkür ediyorum, özellikle 5 Haziran Dünya Çevre Günü’nü
kutluyorum ve ramazanınızı tebrik ediyorum, hepinize en derin saygılarımı,
selamlarımı arz ediyorum. (AK PARTİ sıralarından alkışlar)
BAŞKAN – Teşekkür ediyoruz.
Şimdi önerinin lehinde ikinci söz Batman Milletvekili
Ayşe Acar Başaran’a aittir.
Buyurun Sayın Acar Başaran. (HDP sıralarından alkışlar)
AYŞE ACAR BAŞARAN (Batman) – Sayın Başkan, değerli
milletvekilleri; ben de CHP’nin grup önerisi üzerine lehte söz almış
bulunuyorum. 
Yani, açıkçası 5 Haziran Dünya Çevre Günü ve bizim bu
hafta içerisinde, en büyük doğa talanının yapılacağı zeytinliklerin
görüşülmesini konuşuyor olmamız artık bana çok şaşırtıcı gelmiyor çünkü
anladığım kadarıyla iktidarın aslında uyguladığı bir politika olarak
yürütülüyor. Toplum tarafından benimsenen bütün tarihler iktidar tarafından
kendi tarihi olarak başka bir şekilde yazılma yoluna gidiliyor. Yine, toplumun
benimsediği bütün tanımlamalar da iktidar tarafından kendine göre tanımlanıyor.
“Barış” kendine göre tanımlanıyor, “demokrasi” kendine göre tanımlanıyor, “eşitlik”
kendine göre tanımlanıyor, “komünal ekonomi” kendine göre tanımlanıyor, “sosyal
devlet” kendine göre tanımlanıyor ve yine maalesef Dünya Çevre Günü de böyle
bir katliamın konuşulduğu bir gün olarak tanımlanıp bugün karşımızda duruyor. 
Bugün yine 7 Haziran. İşte, iktidarın kendine göre
tanımlamak için muktedirlerin sürekli yaptığı, kendi tarihini yazma çabalarının
olduğu günlerden biri 7 Haziran. 7 Haziran 2015, Türkiye toplumu açısından
hepimizin önüne başka bir yol açabilecek, Türkiye toplumu içerisinde eşitlikçi,
özgürlükçü, bütünlüklü başka bir ülkenin yaratılabileceği bir günken bir siyasi
darbeyle bugün darbelerin önünün açıldığı, her gün ekonomik krizin daha da
derinleştiği, toplumun kutuplaştığı bir döneme anbean gelmemizin aslında yıl
dönümü bugün ve yine bizlerin dokunulmazlıklarının kaldırılmasının
Cumhurbaşkanı tarafından onaylanmasının yıl dönümü. Yani, 7 Haziranı biz
halklar için özgürlüğün, eşitliğin, barışın günü olarak tanımlarken, bunun
yolunu açan gün olarak tanımlarken maalesef iktidar bunu kendine göre çevirip,
seçimde, sandıkta kazanamadığını bir seçim darbesiyle, dokunulmazlıkların
kaldırılmasıyla, başka bir darbeyle kendine göre, bir tarih yazmaya çalıştı ama
yine başaramadı, bundan emin olun. Arkadaşlarımız, eş genel başkanlarımız Sayın
Selahattin Demirtaş ve Figen Yüksekdağ, Sayın Besime Konca, Gürsel Yıldırım,
Ferhat Encü, Abdullah Zeydan, Selma Irmak şu anda cezaevinde olabilirler ama
hâlâ bu ülkede gerçekten eşitlikçi, özgürlükçü bir geleceğe olan inancı
kıramadığınızı bir kez daha hatırlatmak istiyorum buradan.
Şunu söylemek istiyorum arkadaşlar: Şimdi, biz,
zeytinliği konuşurken ya da zeytin ağaçlarını konuşurken, böyle bir, ağaç
olarak tanımlamayalım. Bakın, zeytin en kadim ağaç olarak tanımlanır, bütün
mitolojik hikâyelerde yerini bulmuştur zeytin. Yine, bütün dinlerde kutsal
olarak kabul edilen, bütün dinî hikâyelerde bir şekilde yerini bulmuş bir ağaç
olarak tanımlanır ve hepinizin bildiği bir Nuh Tufanı hikâyesi vardır, hepiniz
bilirsiniz. Bütün canlıların yok olduğu Nuh Tufanı’nda Hazreti Nuh toprağa bir
güvercin gönderir ve güvercin ikinci gelişinde ağzında bir zeytin yaprağıyla
gelir. Yani düşünün ki tufanın başaramadığını bugün siz bu Mecliste kanun
çıkararak yerine getirmeye çalışıyorsunuz. Yine, mitolojik birçok hikâyede var
dedim, bakın, mitolojide şöyle rivayet edilir ki Atina’ya Atina isminin
verilmesi bile zeytine dayanır. Yine, Homeros’un bir cümlesi vardır, bence
hepinizin bir kez daha dinlemesi ve düşünmesi gereken. Homeros bir zeytin
ağacının rüyasını girdiğini ve şu cümleyi kurduğunu söyler: “Herkese aitim ve
kimseye ait değilim. Sen gelmeden önce buradaydım ve sen gittikten sonra da
burada olacağım.” İşte zeytin böyle bir ağaç. Biz gelmeden önce buradaydı, biz
gittikten sonra da burada kalması gereken bir ağaç ama biz ne diyoruz? Bir
tesis mi önemli, zeytin ağacı mı, bir ağaç mı önemli? 
Arkadaşlar, siz mitolojik hikâyede, dinî hikâyede ya da
tarihte bugüne kadar hiçbir tesisin adının geçtiğini duydunuz mu? Hiçbiri
geçmiyor. Siz tarihe bu şirketleri, tesisleri bırakamayacaksınız. Bu tesisler
doğayı talan etmekten başka ne işe yarıyor, bir açıklamasını getirin. Doğru,
siz her ağaca baktığınızda, o çizgi filmlerde olduğu gibi gözünüzde yeşil yeşil
dolar işaretleri yanıp sönüyor ama şunu söyleyeyim size arkadaşlar: Doğru, o
paraların hammaddesi olan kâğıdı da o ağaçlardan üretiyorsunuz, amenna ama siz
o ağaçları yok ettiğinizde cebinize dolduracağınız parayı bile
bulamayacaksınız, o kâğıdı bulamayacaksınız. 
Bir sürü sermayedarı zengin edeceğiz diye… Kaç gündür
insanlar bizi arıyor, sizi aramıyorlar mı? Aradıklarını biliyorsunuz. Siz nasıl
milletin vekilisiniz? Halkın iradesini temsil ediyorsanız, halkın vekâletini
alıyorsanız… Hukukta şöyle bir terim vardır: Vekâlete uygun davranmak, vekâleti
kötüye kullanmamak. Bugün, siz, halkın size verdiği vekâleti iyiye kullanmak
zorundasınız. Halk akın etti. Siz zeytin görüşmelerini niye ertelediniz? Siz
biliyorsanız biz de biliyoruz, ekran önündeki değerli halk da biliyor.
Zeytinciler buraya geldiler “Yapmayın, etmeyin, o ağaçlar sizden önce, bizden
önce, İsa’dan önce, bu Meclis binasından önce oradaydılar, onları yok
edemezsiniz.” dediler. Biraz halkı dinleyelim. 
Millî irade nedir? Bakın, içini boşalttığınız bir tanım
daha arkadaşlar. Millî irade nedir? Millî irade, sizin kafanıza göre karar alıp
uygulamanız mıdır? Millî irade, saraydan birinin her şeyin talimatını verip
kendisine göre toplumu şekillendirmesi midir? Millî irade, dünya bu kadar
kaosta, savaş ortamındayken bu ülkeyi daha da savaşın derinliklerine sürüklemek
midir? Millî irade, bir tufan yaratmak mıdır? Dediğim gibi, AKP iktidara
geldiği günden beri doğaya kıymaktan, tufan yaratmaktan başka bir şey yapmadı. 
Hasankeyf’in binlerce yıllık tarihi var. Geçen
haftalarda eski Başbakanımız Sayın Ahmet Davutoğlu gelip gördü orayı. Bence
hepiniz gelip bir görün. Neyi katlettiğinizi, neyi yok ettiğinizi görün.
Neymiş? Zeynel Bey Türbesi taşınmış. Bırakın, yerinde kalsın. Her su
birikintisinde baraj yapmak zorunda değilsiniz ki, her yeşil alanda yol yapmak
zorunda değilsiniz ki. (HDP sıralarından alkışlar) Gerek var mı arkadaşlar? Bir
dönün ya! Dünya artık betonlaşmaktan vazgeçti, özüne dönüyor. “Doğayı, dünyayı
eski hâlinde, ilk emanet aldığımız hâlde bırakmamız gerekiyor.” dediler ve ona
uygun davranıyorlar ama biz ne yapıyoruz? Dediğim gibi, adımız “sosyal devlet”
ama kendimiz kapitalizmin en dibine batmışız, sermayedarları büyütmeye
çalışıyoruz. Kim kazançlı buradan? Arkadaşlar diyor ki: “E biz nasıl enerji
sağlayacağız?” Bunun başka yol ve yöntemleri var. Eğer siz eğitimin önünü
açarsanız, bu ülkede gerçek bilim adamlarının yetişmesine izin verirseniz
ekolojik bir sistemde enerji nasıl üretilir, onu gelip burada anlatırlar size
ama sizin derdiniz kısa yoldan birilerini zengin etmek. Gelin açıklayın burada
kimler zengin oluyor bu projelerden, halk mı zengin oluyor? Meraya hiçbir
hayvancı çıkamadığında bundan halk memnun mu olacak? Bütün kıyıları bir şekilde
tesislere açtığınızda… Şu anda aslında ruhsatı bina için vermediğinizi
söylüyorsunuz ama onun cezası da 4 bin lira, 4 bin; gelir, cezasını öder,
gider, yapar. İmar Yasası’nın nasıl bir şekilde suistimal edildiğini hepimiz
biliyoruz. Yapılıyor bir bina, gidiyor parasını veriyor, o orada duruyor. Yıkan
var mı, bugüne kadar yıkılan kaç tane bina var? Yok. Ormanların bugüne kadar
nasıl talan edildiğini hepiniz biliyorsunuz. Ormanların bir şekilde nasıl imara
açıldığını da biliyoruz. 4 bin lira verelim, parası olan gelsin ödesin,
istediğini yapsın. Böyle bir sosyal devlet mi olur? 
Az önceki söylemimin en başına dönüyorum. İşte, sizin,
iktidarın HDP’ye saldırısının nedeni buydu. Çünkü siz karşınızda başka bir şey
gördünüz. Gerçekten halkın isteklerini buraya getirecek, gerçekten toplumun
düşüncelerini yansıtacak, ekolojik, kadın dostu, kadın özgürlük anlayışına
sahip, komünal bir sistem önerdiği için sizin saldırınız ondandı. Ama şunu
söyleyeyim arkadaşlar: Siz muktedirler olarak tarihi kendinize göre yazmak
istiyorsunuz ya, yanılıyorsunuz, tarihte hep mücadele edenler, direnenler
yazılmıştır; biz de Türkiye topraklarında direnenler, Cerattepe’de direnenler
olarak, Gezi’de direnenler olarak, Yeşil Yol’da direnenler olarak, Sur’da kendi
evinin barkının yıkılmaması için günlerdir elektriksiz duranlar ve direnenler
olarak, Hasankeyf’te tarihi yok etmenize karşı direnenler olarak, zeytinleri
size karşı, bütün onu yıkmak isteyenlere karşı direnenler olarak, kendi kıdem
tazminatları için direnenler olarak yani bütün Türkiye’nin direnenleri olarak
biz tarihe geçeceğiz ve siz bunun karşısında, o kara, tozlu sayfalar var ya,
işte, orada belki yerinizi bulursunuz diyorum.
Teşekkür ederim. (HDP sıralarından alkışlar)
MEHMET MUŞ (İstanbul) – Sayın Başkan…
BAŞKAN – Buyurun Sayın Muş.
MEHMET MUŞ (İstanbul) – Sayın Başkan, burada bize kimse
millî irade ve demokrasi dersi vermeye kalkışmasın. Kusura bakmasınlar.
ERTUĞRUL KÜRKCÜ (İzmir) – Çok alınganlar!
FİLİZ KERESTECİOĞLU DEMİR (İstanbul) – Niye?
AYŞE ACAR BAŞARAN (Batman) – Ders iyi bir şeydir ya!
Öğrenmek iyidir!
MEHMET MUŞ (İstanbul) – PKK terör örgütünün güdümünde
ve kontrolünde olan bir partinin milletvekili, bize kalkıp da burada millî
irade dersi veremez.
AYŞE ACAR BAŞARAN (Batman) – Sataşma var.
MEHMET MUŞ (İstanbul) – Bir diğeri, zeytin ağacıyla
alakalı sadece bir rakam vereceğim. Türkiye, zeytin ağacını son on yedi yılda
99 milyondan 173,7 milyona yükseltmiştir, bu da aslında zeytine ne kadar önem
verdiğimizin en temel göstergesidir. (AK PARTİ sıralarından alkışlar)
AYŞE ACAR BAŞARAN (Batman) – Başkan, sataşma… Zaten
duydunuz.
BAŞKAN – Buyurun.
Lütfen yeni bir sataşmaya meydan vermeyelim.
AYŞE ACAR BAŞARAN (Batman) – Hiç sataşmam Başkanım.
MEHMET MUŞ (İstanbul) – “PKK’nın kontrolünde siyasi
parti.” dedim.
FİLİZ KERESTECİOĞLU DEMİR (İstanbul) – Aferin, çok
güzel dediniz! Hep aynı şeyi öyle çok söylüyorsunuz ki zaten. 
OSMAN AŞKIN BAK (Rize) – Sormadınız efendim, “Sataşma
neden?” diye.
X.- SATAŞMALARA İLİŞKİN KONUŞMALAR (Devam)
6.- Batman Milletvekili Ayşe Acar Başaran’ın, İstanbul Milletvekili
Mehmet Muş’un yerinden sarf ettiği bazı ifadeleri sırasında şahsına ve
Halkların Demokratik Partisine sataşması nedeniyle konuşması
AYŞE ACAR BAŞARAN (Batman) – Değerli arkadaşlar, yani
biz bu Mecliste ne konuşsak ağzınızda pelesenk ettiğiniz bir nakaratınız, bir
tekrarınız var, bundan çıkın artık, çıkın! Çıkın artık!
MEHMET MUŞ (İstanbul) – Siz çıkın!
AYŞE ACAR BAŞARAN (Devamla) – Yani sürekli aynı şeyi
söylemekten bıkmadınız, usanmadınız. 
MEHMET MUŞ (İstanbul) – Millî irade dersi vermeye
kalkışmayın!
AYŞE ACAR BAŞARAN (Devamla) – Yok, ilerleyemiyorsunuz.
Bu kadar mı? Biraz geniş bakın, ufkunuzu açın. 
OSMAN AŞKIN BAK (Rize) – Almanya’nın kontrolünden
çıkın.
AYŞE ACAR BAŞARAN (Devamla) – Bakın, ben zeytinlerden
söz ediyorum. Her tıkandığınız yerde kalkıp aynı şeyleri söylemekten vazgeçin,
benim söylediklerime cevap verin…
MEHMET MUŞ (İstanbul) – Verdim cevabını!
AYŞE ACAR BAŞARAN (Devamla) – Gelin, zeytinliklerle
ilgili konuşalım. Buyurun, gelin, demokrasinin ne olduğunu isterseniz, bilahare
sizinle tartışırız. 
MEHMET MUŞ (İstanbul) – Cevabını verdim.
AYŞE ACAR BAŞARAN (Devamla) – Ben öğrenilmesi gerektiğini
düşünüyorum çünkü demokrasi sizin söylediğiniz gibi…
MEHMET MUŞ (İstanbul) – Sayın milletvekili, PKK’nın
kontrolünde ve güdümünde olan bir partinin milletvekilisiniz, buna cevap verin
siz!
AYŞE ACAR BAŞARAN (Devamla) – …çoğunluğun azınlığa
tahakkümü değil. Demokrasi, saraydan verilen emrin, burada el pençe divan
durularak kabul edilmesi değil. 
MEHMET MUŞ (İstanbul) – PKK’nın kontrolünde ve
güdümünde olan siyasi partinin milletvekilisiniz, buna cevap verin!
AYŞE ACAR BAŞARAN (Devamla) – Demokrasi, yargının
tamamen iktidarın, sarayın denetimine girip, diğer muhalifleri tasfiye etmesi
değil.
MEHMET MUŞ (İstanbul) – Buna cevap verin siz!
AYŞE ACAR BAŞARAN (Devamla) – Demokrasi, şu anda ben
konuşurken cevap veremediğiniz için yerinizde çırpınmanız değil. (HDP ve CHP
sıralarından alkışlar) Vazgeçin artık. Vereceğiniz cevap varsa, biz burada
halkın önünde konuşuyoruz, budur demokrasi. (HDP sıralarından alkışlar) 
OSMAN AŞKIN BAK (Rize) – Bravo (!)
AYŞE ACAR BAŞARAN (Devamla) – Demokrasi, bütün
televizyonları bize kapatmanız, bu nakaratları sürekli halkın kafasına vura
vura Çin işkencesine döndürmeniz değil. Ha, çok istiyorsanız tartışmayı, ben
hazırım, buyurun, bir gün bir televizyon programına –eğer bizi çıkarırlarsa-
çıkalım sizinle, her şeyi enine boyuna konuşalım. 
OSMAN AŞKIN BAK (Rize) – Alman kanalında olsun Alman
kanalında, Alman televizyonlarında olsun. 
AYŞE ACAR BAŞARAN (Devamla) – Bakalım, kim sırtını
dönüp gidecek, kim yaptıklarından utanacak, kim söylediklerinin doğru
olmadığını görecek diyorum. (AK PARTİ sıralarından gürültüler)
Bağırmaya gerek yok, varsa cevabınız buyurun, burada
cevap verebilirsiniz. 
Teşekkür ederim. (HDP sıralarından alkışlar)
OSMAN AŞKIN BAK (Rize) – Alman kanalında olsun ama. 
MEHMET MUŞ (İstanbul) – Sayın Başkan…
BAŞKAN – Buyurun. 
MEHMET MUŞ (İstanbul) – “Tartışamazsınız, halkın
karşısına çıkmaktan korkuyorsunuz.” diyor.
BAŞKAN – Buyurun Sayın Muş. 
AYŞE ACAR BAŞARAN (Batman) – Başkan, neye göre
sataşmadan söz verdiniz?
FİLİZ KERESTECİOĞLU DEMİR (İstanbul) – Neye sataşma
aldı, evet? 
BAŞKAN – Size nasıl sataşmadan söz verdiysem oraya da
verdim. 
AYŞE ACAR BAŞARAN (Batman) – Bana sataşma vardı ama,
yerimdeyken de sürekli sataşmaya devam etti. 
BAŞKAN – Buyurun. 
7.- İstanbul Milletvekili Mehmet Muş’un, Batman Milletvekili Ayşe Acar
Başaran’ın sataşma nedeniyle yaptığı konuşması sırasında Adalet ve Kalkınma
Partisine sataşması nedeniyle konuşması
MEHMET MUŞ (İstanbul) – Sayın Başkan, aslında ben bunun
için cevap almayı arzu etmezdim fakat çıkıp da irademiz olmadığından
bahsedenler kalkıp da bize millî irade dersi ve demokrasi dersi vermeye
kalkışırlarsa…
FİLİZ KERESTECİOĞLU DEMİR (İstanbul) – Zeytin diyoruz,
zeytin. 
MEHMET MUŞ (Devamla) – …bu lafları duyacağını
bilmeliler, bu lafları duyacağını bilmeliler. 
ERTUĞRUL KÜRKCÜ (İzmir) – Olay zeytinlikte geçiyor. 
MEHMET MUŞ (Devamla) – Bakın, yerimden söylüyorum,
“PKK’nın kontrolünde ve güdümündeki bir partinin milletvekili bize demokrasi
dersi veremez.” diyorum, cevap yok. (AK PARTİ sıralarından alkışlar) Var mı
buna cevap? Yok. 
AYŞE ACAR BAŞARAN (Batman) – Siz DAEŞ’in belgelerinin
hesabını verin, Katar’la ağır ortaklığın hesabını verin, sonra konuşun. 
MEHMET MUŞ (Devamla) – İradesi olmayanlar Adalet ve
Kalkınma Partisine ne demokrasi dersi verebilir ne insan hakları dersi
verebilir ne de millî iradeden bahsedebilir. 
AYŞE ACAR BAŞARAN (Batman) – Veririz, veririz, çok
güzel veririz, ihtiyacınız varsa veririz. 
MEHMET MUŞ (Devamla) – “Zeytinden bahsettim.”
deniliyor. 
Değerli milletvekilleri, sadece bir tane istatistik
verdim, teferruatı elimde var. Tartışmalar -yeni hatipler gelecek, konuşmacılar
var- uzasın istemedim. 
Bakın, zeytin ağacı 99 milyondu dedim, 173,7 milyona
çıktı. Yüzde 76 artmış. Bundan daha iyi bir cevap var mı? 
ERTUĞRUL KÜRKCÜ (İzmir) – Başkasınınki yüzde 500
artmış. 
MEHMET EMİN ADIYAMAN (Iğdır) – Vatandaş dikiyor, siz
söküyorsunuz. 
MEHMET MUŞ (Devamla) – 600 bin hektar olan zeytin
üretim alanı yüzde 41 artarak 845,5 bin hektara çıkmış. Bu iktidar döneminde
olmuş verdiğimiz tarımsal desteklerle. 235 bin ton olan sofralık zeytin üretimi
yüzde 83 artarak 430 bin tona çıkmış. Azalmış mı, artmış mı? Artmış. 
BÜLENT YARKADAŞ (İstanbul) – Arttı diye mi kesmek
istiyorsunuz?
MEHMET MUŞ (Devamla) – Demek ki biz iktidar olarak,
Adalet ve Kalkınma Partisi olarak… Tarım ne kadar önemliyse, doğa, çevre ne
kadar önemliyse insanımızın ihtiyaç duyduğu sanayi veya ülkemizin ihtiyaç
duyduğu üretim araçları da o kadar önemlidir. Birisi, diğerinin alternatifi
değildir. Bu işe böyle bakmaktayız.
Teşekkürler. (AK PARTİ sıralarından alkışlar)
ELİF DOĞAN TÜRKMEN (Adana) – Başka yer kalmadı mı?
MEHMET EMİN ADIYAMAN (Iğdır) – Tesis mi önemli, zeytin
mi önemli?
FİLİZ KERESTECİOĞLU DEMİR (İstanbul) – Sayın Başkan…
BAŞKAN – Buyurun.
AYŞE ACAR BAŞARAN (Batman) – Aynı sataşma vardı.
ERTUĞRUL KÜRKCÜ (İzmir) – Sataşma var.
FİLİZ KERESTECİOĞLU DEMİR (İstanbul) – Ben sadece
yerimden açıklamamı yapacağım.
BAŞKAN – 60’a göre, buyurun.
V.- AÇIKLAMALAR (Devam)
29.- İstanbul Milletvekili Filiz Kerestecioğlu Demir’in, İstanbul
Milletvekili Mehmet Muş’un sataşma nedeniyle yaptığı konuşmasındaki bazı
ifadelerine ilişkin açıklaması
FİLİZ KERESTECİOĞLU DEMİR (İstanbul) – Bu Mecliste grup
başkan vekilinin tavrı genelde bu. Her zaman, konuşulan konuyla ilgili
konuşmamak ve onun dışında başka suçlamalarda bulunmaya gayret etmek.
TÜLAY KAYNARCA (İstanbul) – Zeytini söyledi, verileri
söyledi, artışları söyledi.
FİLİZ KERESTECİOĞLU DEMİR (İstanbul) – O yüzden, konu
zeytinlikti, zeytinlerle ve meralarla ilgili konuşuyorduk.
MEHMET MUŞ (İstanbul) – E zeytinlikten bahsettim ben
de.
TÜLAY KAYNARCA (İstanbul) – Bütün rakamları verdi.
FİLİZ KERESTECİOĞLU DEMİR (İstanbul) – HDP’nin
konuşması da bununla ilgiliydi. Ben sayın halkımıza kendisini havale ediyorum.
Bununla ilgili zaten gereken cevabı Meclise gelerek veriyorlar.
MAHMUT POYRAZLI (Balıkesir) – Zeytinliklerden
Diyarbakır’daki çukurlara nasıl geldi?
FİLİZ KERESTECİOĞLU DEMİR (İstanbul) – Size söz
verilmiyor mu acaba beyefendi? Bilmiyorum ama herhâlde verilir ve gelip buradan
konuşursunuz.
Teşekkürler.
BAŞKAN – Teşekkürler.
IX.- ÖNERİLER (Devam)
A) Siyasi Parti Grubu Önerileri (Devam)
3.- CHP Grubunun, Tekirdağ Milletvekili Candan Yüceer ve arkadaşları
tarafından, çevre hakkı ihlallerine ilişkin sorunların saptanması ve alınacak
tedbirlerin araştırılması amacıyla 7/6/2017 tarihinde Türkiye Büyük Millet
Meclisi Başkanlığına verilmiş olan Meclis araştırması önergesinin, Genel
Kurulun 7 Haziran 2017 Çarşamba günkü birleşiminde sunuşlarda okunmasına ve ön
görüşmelerinin aynı tarihli birleşiminde yapılmasına ilişkin önerisi (Devam)
BAŞKAN – Cumhuriyet Halk Partisi grup önerisi aleyhinde
ikinci ve son konuşmacı, Kocaeli Milletvekili Saffet Sancaklı.
Buyurun Sayın Sancaklı. (MHP sıralarından alkışlar)
SAFFET SANCAKLI (Kocaeli) – Sayın Başkan, değerli
milletvekilleri; hepinizi saygıyla selamlıyorum.
Evet, çevre konusu konuşuluyor, çok hassas bir konu.
Zaten konuşmalar yapıldı. Ben tekrar, on beş gün önce sporla, futbolla ilgili
yaptığım bir konuşmayla ilgili devam edeceğim çünkü güncel bir konu hem de
iftara doğru vakit de geçer biraz.
Geçen hafta yaptığım konuşmada Futbol Federasyonunun
yanlış uygulamalar içerisinde olduğunu, bu yüzden de kulüplerin büyük borç
bataklarına girdiğini, iyi yönetilmediğini ve Türk futbolunun artık uçurumun
kenarına geldiğini değil de uçurumun içine düştüğünü anlatmıştım. Tabii, belki
konuşma biraz sertti Meclis kürsüsünden ama özellikle yaptım. Çünkü normal
anlatınca gündem olmuyor; ülke öyle bir hâle geldi ki illa magazinsel veya sert
sözlerle söylediğinizde gündem oluyor. Ben bu konuşmayı yaptıktan sonra Futbol
Federasyonu Asbaşkanı ve Yönetim Kurulu Üyesi Yaşar Aşçıoğlu Bey aradı beni,
dedi ki: “Saffet Bey, tebrik ederim yaptığınız konuşmadan dolayı.” Niye, siz
yönetici değil misiniz şu anda dedim. “Evet, yöneticiyim ama biz Türk futbolunu
mahvettik, Türk futbolunu zehirledik. Bizim hepimizin istifa etmesi gerekiyor.”
dedi. Bunu sadece telefonda mı konuşacağız dedim, “Yok, ben demeç de verdim
gazeteye.” dedi. Eğer kamera varsa gösterebilir: “Türk Futbol Federasyonu
Asbaşkanı ve Yönetim Kurulu Üyesi Yaşar Aşçıoğlu diyor ki: ‘Saffet Sancaklı
haklıdır, bizim topyekûn istifa edip gitmemiz lazım.’” 
Şimdi bunu niye gösterdim? Eğer ki kamuoyunun bu isteği
olmasaydı, Türk futbolunun böyle bir sıkıntısı olmasaydı, benim kişilerle bir
problemim yok, gelip burada kimseye öyle bir şey demezdim ama bunu devam
ettireceğim, bu arkadaşlar da gidecekler, bunların başka çaresi yok. 
AYTUN ÇIRAY (İzmir) – Kim seçti onları, kim? 
SAFFET SANCAKLI (Devamla) – Şimdi, tabii, Millî Takım
öyle bir yönetiliyor ki… İşte, bu 15 Temmuzda biz Fetullah Gülen cemaatine
“terör örgütü” demeye başladık. Ama şurada birkaç sene öncesine kadar şu Millî
Takım’ı yönetenler Amerika’da yazın turnuva yaptırıyorlardı, özellikle o
turnuvaya katılıyorlardı. New York Havaalanından bazı futbolcular bazı yöneticilerle
birlikte önce Pensilvanya’ya gidip ondan sonra Millî Takım kampına
katılıyorlardı. Hâlâ o arkadaşlardan şu anda bu federasyonun içinde olanlar
var. 
Bu Millî Takım’da oyuncular birbirine silah çekti.
Millî Takım kampında oyuncular birbirine silah çeker mi arkadaşlar? Bu ülkede
Türk Millî Futbol Takımı’nın oyuncuları birbirine silah çekti. 
Geçen sene, hatırlarsınız, bu Avrupa Şampiyonası’nda
Arda Turan takım kaptanıydı, bir prim meselesi oldu, 11 ay önceki mesele bu ve
Fatih Hoca oradan birkaç tanesini bir daha Millî Takım’a almayacağını söyledi.
Haklı olabilir, olmayabilir, onu bilmiyorum. Ardından bir süre geçti, Fatih
Hoca Millî Takım’ı açıkladı, dedi ki: “Benim gönlüm istemese de ben bunları
Millî Takım’a alıyorum.” 
Geçen gün uçakta bir şey oldu en son, gene Arda
meselesi. Arda, Türk Millî Takımı’nın gururudur, Türk Millî Takımı’nın
kaptanıdır ve Barselona gibi dünya devi olan bir takımda oynamaktadır. Ben
şahsen Barselona’nın maçları olduğu zaman hemen televizyonun karşısına
geçiyorum, hemen Arda oynuyor mu diye bakıyorum ve heyecanlanıyorum; bizim
gururumuz, kardeşimiz. Arda ki tanıdığım kadarıyla da düzgün bir çocuk. Arda,
Millî Takım uçağında Millî Takım Kaptanı olarak bir gazetecinin gırtlağına
sarılıyor ve çok ağır şekilde küfrediyor. Şimdi, Arda mı bu duruma geldi yoksa
ortam mı bu duruma getirdi? Arda’nın yaptığı bu hareket külliyen yanlıştır.
Millî Takım Kaptanı uçakta kimseye saldıramaz, kimsenin gırtlağını sıkamaz
çünkü millî maç var, millî maçın konsantresi bozulur. Nitekim, şu anda Millî
Takım maçının konsantresi bozuldu, şu anda Arda ile Bilal Meşe’yi konuşuyoruz.
Bilal ağabey otuz yıllık gazeteci, nihayet bu olayla şöhret oldu. 
Şunu anlatmaya çalışıyorum: Kötü yönetiliyor Futbol
Federasyonu.
AYTUN ÇIRAY (İzmir) – Kim seçtirdi Saffet Bey? Kim
seçtirdi?
SAFFET SANCAKLI (Devamla) – Ya, “Kim seçtirdi?” Herkes,
her şeyi biliyor. 
AYTUN ÇIRAY (İzmir) – Uçağa biniyorsunuz… Rica edin,
alsınlar görevden.
BAŞKAN – Arkadaşlar, müdahale etmeyelim lütfen, ayıp
oluyor.
SAFFET SANCAKLI (Devamla) – Şimdi, bilmiyorum, hani ben
aynı şeyi mi anlatıyorum yoksa karşı tarafa, size doğru yanlış mı geliyor? Ben
de diyorum ki bu Türk futbolu kötü yönetiliyor, bu Futbol Federasyonu Başkanı
ve yönetimi acil bir şekilde köylerine dönsünler.
ÖMER FETHİ GÜRER (Niğde) – Görevi bırakmalı.
SAFFET SANCAKLI (Devamla) – Bu Türk futbolu yalı
çocuklarından kurtulsun artık. Babalarının paralarıyla gelip, o koltuğa oturup
şu Türk futbolunu yönetmesinler artık. Bunu anlatıyorum zaten, bilmiyorum, aynı
şeyi mi söylüyorsunuz?
AYTUN ÇIRAY (İzmir) – Aynı fikirdeyiz.
ÖMER FETHİ GÜRER (Niğde) – Aynı şeyi söylüyoruz.
SAFFET SANCAKLI (Devamla) – Tamam o zaman, aynı şeyi
söylüyorsanız… O zaman bir alkış gelsin milletvekillerinden destekliyorlarsa
(CHP sıralarından alkışlar) İşte, kameralar, görün, milletvekilleri de bu
söylediğimi destekliyor.
Şimdi, geçen gün sosyal medyada bir şey var: Adam
otobüs şoförü, otobüsü durduruyor, diyor ki: “Arkadaşlar, benim psikolojim
bozuldu, her an kaza yapabilirim, lütfen başka arabayla gidin.” Millî Takım’ın
Kaptanı Arda Efendi çıkıyor, uçakta birinin gırtlağını sıkıyor. Beyler, nereye
gidiyoruz biz ya? 
ÖMER FETHİ GÜRER (Niğde) – Memleketi bu hâle
getirdiler. Hastanede dayak, okulda dayak, uçakta dayak.
SAFFET SANCAKLI (Devamla) – Biz garip bir yerlere
gidiyoruz yani. Bu garip yerlere giderken bizim mutlaka bu işlere… (CHP
sıralarından gürültüler) Lütfen birbirinize sataşmayın, vaktim geçiyor, daha
anlatacaklarım var.
Şimdi, hatırlıyor musunuz, bizim millî formamız vardı;
ben de şerefle yıllarca, uzun yıllar giydim hem de en aşağıdan en yukarıya
kadar. O forma nasıldı biliyor musunuz? Beyaz formanın üstüne kırmızı ay
yıldızdı. 
ÖMER FETHİ GÜRER (Niğde) - Ne güzel formaydı o forma.
SAFFET SANCAKLI (Devamla) - Bu şimdiki Millî Takım
formalarındaki bu turkuazlar, siyahlar ne ya? 
ÖMER FETHİ GÜRER (Niğde) – Nereden çıktı? Neye
benziyor?
SAFFET SANCAKLI (Devamla) - Buradan protesto ediyorum,
bir daha da o formanın giyilmesini istemiyorum. (MHP ve CHP sıralarından
alkışlar) Millî forma beyazdır, üzerinde kırmızı al bayrağı vardır. İlk millî
maç Romanya’yla oynanmıştır, o gün giyilmiştir ve millî formamız odur bizim.
Bundan sonra da bir daha kırmızı beyazın dışında millî formanın giyilmesini
istemiyorum. Kim organize ediyorsa o işi, bıraksın bunu. Millî Takım’ın, al
bayrağın rengi kırmızı beyazdır, nokta.
Şimdi, bir konu daha var. Bizim bu Arda’yla ilgili bir
şey daha söyleyeceğim. Arda kardeşimiz, benim çok sevdiğim, çok efendi bildiğim
bir çocuk ama Arda çok büyük bir hata yaptı. Ne hatası yaptı? Arda o olayı yaptı.
Anlık bir şey gelişmiş olabilir, insanın psikolojisi bozuk olabilir. Büyük
ihtimalle Barselona’dan da ayrılacak, belki o da onun psikolojisini bozmuş
olabilir anlık. Uçaktaki mesele kabul edilemez ama diyelim ki kabul ettik bir
an için, ertesi gün Arda -Hüseyin ağabey, senin de öğrencindi, bizim de
kardeşimiz, mahallemizin çocuğu- basın toplantısı düzenliyor, “Millî Takım’ı
bıraktım.” diyor. Arda, ben sana bir şey soracağım, sen kimsin de Millî Takım’ı
bırakıyorsun ya? Millî Takım şudur: Bu ülkenin ortak en tepesindeki olaydır
Millî Takım, kırmızı beyaz al bayrak. Yirmi sene önce de ben Arda’ydım ama
ismimiz o zaman Saffet’ti, Rıdvan’dı, Tanju’ydu, Metin’di, şimdiki isimler işte
Arda, Burak, Selçuk, neyse. O aynı askerlik gibi millî bir görevdir. Bu Türkiye
Cumhuriyeti’nde yaşayan 80 milyon kişiden hiç kimsenin gücü Millî Takım’ı
bırakmaya yetmez. Onun için Arda’yı bu konuda çok ciddi eleştiriyorum. (MHP, AK
PARTİ, CHP sıralarından alkışlar) Onu da kim böyle gazlıyorsa onlarla bir daha
görüşmesin yani. 
BARIŞ YARKADAŞ (İstanbul) – Rıdvan gazlıyor, Rıdvan.
SAFFET SANCAKLI (Devamla) - Arda sevdiğimiz bir çocuk
ama Millî Takım’ı kimse bırakamaz, al bayrağı kimse bırakamaz, öyle bir lüksü
yok kimsenin.
BARIŞ YARKADAŞ (İstanbul) – Okey arkadaşları onlar.
SAFFET SANCAKLI (Devamla) - Nasıl? 
BARIŞ YARKADAŞ (İstanbul) – Okey arkadaşları.
SAFFET SANCAKLI (Devamla) - Onu bilmiyorum, okey
arkadaşlarını.
Bir de bir şey daha var. Bizim İran’da, Güney
Azerbaycan’da Tractor Sazi bir takımımız var. Bunlar çok ciddi Türk
milliyetçisi ve 80-90 bin seyirciyle oynuyorlar maçlarda ve Türk marşlarını
söylüyorlar. Aradılar beni oradan, dediler ki: “Lütfen Beşiktaş Kulübü
Başkanını arayın, bizimle bir gösteri maçı, dostluk maçı yapsın.” 
ABDULLAH ÖZTÜRK (Kırıkkale) – Bizle yapsın,
parlamenterle yapsın. 
SAFFET SANCAKLI (Devamla) – Parlamentoyla mı? Tabii,
Beşiktaş bu sene Türkiye'nin şampiyonu olduğu için Beşiktaş’la yapmak
istiyorlar ama kendilerine Parlamentoyla ilgili de ileteyim. Eğer öyle bir maç
olursa, Fikret Başkanı da arayacağım bu akşam iftardan sonra -iftardan önce pek
kafam çalışmıyor- kendisiyle de görüşeceğim bu maçla ilgili ama bu da aklıma
gelmedi. 
ABDULLAH ÖZTÜRK (Kırıkkale) – Hem Beşiktaş’la yapsınlar
hem bizle. 
SAFFET SANCAKLI (Devamla) – Olabilir, bunu da gündeme
getirelim. 
Arkadaşlar, işin özeti şu: Ülke garip bir yerde, ne
olduğu da belli değil, bir tımarhaneye dönmüş vaziyetteyiz, hepimiz böyle bir
garip davranıyoruz. Lütfen herkes aklını başına toplasın, sporda da böyle,
hastanede de böyle, başka yerde de böyle. Biz de burada Türkiye’yi temsil
ediyoruz milletvekilleri olarak, biraz daha böyle...
OSMAN AŞKIN BAK (Rize) – Kaptan, ülkemiz güzel.
Millî Takım’a başarılar diliyoruz. 
SAFFET SANCAKLI (Devamla) – Osman, bu ülkeyi benden
daha çok sevdiğinizi de sakın iddia etmeyin.
OSMAN AŞKIN BAK (Rize) – Yok, ülkemizi seviyoruz
Kaptan. 
SAFFET SANCAKLI (Devamla) – Ben ülkenin garip
psikolojiye girdiğini söylüyorum, bunu hep beraber düzeltelim diyorum, ben bir
şey demiyorum ki. Ben bu ülkenin 1 santimetrekare toprağına ölürüm Osman, bunu
bütün Türkiye biliyor. 
OSMAN AŞKIN BAK (Rize) – Ondan şüphemiz yok Kaptan, biz
de aynı, biz de aynı. 
SAFFET SANCAKLI (Devamla) – Teşekkür ederim beni
dinlediğiniz için.
Hepinize de saygılar sunuyorum, sağ olun. (MHP ve CHP
sıralarından alkışlar) 
OSMAN AŞKIN BAK (Rize) – Millî Takım’ımıza başarılar
diliyoruz maçta Kaptan. 
BAŞKAN – Teşekkür ediyoruz. 
OSMAN AŞKIN BAK (Rize) – Daha bitmedi konuşmalar,
Başkan konuşmalar bitmedi, sataşma var efendim. 
III.- YOKLAMA
(CHP sıralarından bir grup milletvekili ayağa kalktı)
ENGİN ALTAY (İstanbul) – Yoklama istiyoruz.
BAŞKAN – Cumhuriyet Halk Partisi grup önerisini
oylamadan önce bir yoklama talebi vardır, önce bu talebi karşılayacağız. 
Sayın Altay, Sayın Gürer, Sayın Özcan, Sayın Bektaşoğlu,
Sayın Tanal, Sayın Kayan, Sayın Akın, Sayın Tümer, Sayın Bakan, Sayın Tüzün,
Sayın Yüceer, Sayın Türkmen, Sayın Özdemir, Sayın Karabıyık, Sayın Yılmaz,
Sayın Yarkadaş, Sayın Tarhan, Sayın Usluer, Sayın Balbay. 
Yoklama için üç dakika süre veriyorum ve yoklama
işlemini başlatıyorum. 
(Elektronik cihazla yoklama yapıldı) 
BAŞKAN - Toplantı yeter sayısı yoktur. 
Birleşime on beş dakika ara veriyorum.
Kapanma Saati: 17.33
İKİNCİ OTURUM
Açılma Saati: 17.48
BAŞKAN: Başkan Vekili Ahmet AYDIN
KÂTİP ÜYELER: Emre KÖPRÜLÜ (Tekirdağ), Sema
KIRCI (Balıkesir)
-----0-----
BAŞKAN – Sayın milletvekilleri, Türkiye Büyük Millet
Meclisinin 102’nci Birleşiminin İkinci Oturumunu açıyorum.
III.- YOKLAMA
BAŞKAN – Cumhuriyet Halk Partisi grup önerisinin
oylamasından önce istem üzerine yapılan yoklamada toplantı yeter sayısı
bulunamamıştı. 
Şimdi yoklama işlemini tekrarlayacağım.
Yoklama için üç dakika süre veriyorum ve yoklama
işlemini başlatıyorum. 
(Elektronik cihazla yoklama yapıldı)
BAŞKAN – Toplantı yeter sayısı vardır.
IX.- ÖNERİLER (Devam)
A) Siyasi Parti Grubu Önerileri (Devam)
3.- CHP Grubunun, Tekirdağ Milletvekili Candan Yüceer ve arkadaşları
tarafından, çevre hakkı ihlallerine ilişkin sorunların saptanması ve alınacak
tedbirlerin araştırılması amacıyla 7/6/2017 tarihinde Türkiye Büyük Millet
Meclisi Başkanlığına verilmiş olan Meclis araştırması önergesinin, Genel
Kurulun 7 Haziran 2017 Çarşamba günkü birleşiminde sunuşlarda okunmasına ve ön
görüşmelerinin aynı tarihli birleşiminde yapılmasına ilişkin önerisi (Devam)
BAŞKAN – Cumhuriyet Halk Partisi grup önerisini
oylarınıza sunuyorum: Kabul edenler… Kabul etmeyenler… Öneri kabul
edilmemiştir.
Şimdi, Adalet ve Kalkınma Partisi Grubunun İç Tüzük’ün
19’uncu maddesi uyarınca vermiş olduğu bir önerisi var, okutup işleme alacağım
ve oylarınıza sunacağım.
4.- AK PARTİ Grubunun, gündemin "Kanun Tasarı ve Teklifleri ile
Komisyonlardan Gelen Diğer işler” kısmındaki sıralamanın yeniden düzenlenmesi;
Genel Kurulun 7 Haziran 2017 Çarşamba günkü birleşiminde 485 sıra sayılı Kanun
Tasarısı’na kadar olan işlerin görüşmelerinin tamamlanmasına kadar
çalışmalarını sürdürmesine ilişkin önerisi
Türkiye Büyük Millet Meclisi Başkanlığına
Danışma Kurulunun 7/6/2017 Çarşamba günü (bugün)
yaptığı toplantıda siyasi parti grupları arasında oy birliği sağlanamadığından
İç Tüzük’ün 19’uncu maddesi gereğince grubumuzun aşağıdaki önerisinin Genel
Kurulun onayına sunulmasını arz ederim.
 Mehmet
Muş
 İstanbul
 AK
PARTİ 
 Grup
Başkan Vekili
Öneri:
Gündemin "Kanun Tasarı ve Teklifleri ile
Komisyonlardan Gelen Diğer işler” kısmında bulunan 476 ve 473 sıra sayılı Kanun
Tasarılarının bu kısmın 1'inci ve 2'nci sıralarına, yine bu kısımda bulunan
464, 477 ve 478 sıra sayılı Kanun Tasarılarının ise yine bu kısmın 6, 7 ve
8’inci sıralarına alınması ve diğer işlerin sırasının buna göre teselsül
ettirilmesi;
Genel Kurulun 7 Haziran 2017 Çarşamba günkü (bugün)
birleşiminde 485 sıra sayılı Kanun Tasarısı’na kadar olan işlerin
görüşmelerinin tamamlanmasına kadar çalışmalarını sürdürmesi;
Önerilmiştir.
BAŞKAN – Adalet ve Kalkınma Partisi grup önerisini
oylarınıza sunuyorum: Kabul edenler… Kabul etmeyenler… Öneri kabul edilmiştir.
Şimdi, alınan karar gereğince sözlü soru önergelerini
görüşmüyor ve gündemin "Kanun Tasarı ve Teklifleri ile Komisyonlardan
Gelen Diğer işler” kısmına geçiyoruz.
1’inci sıraya alınan Türkiye Cumhuriyeti Hükümeti ile
Katar Devleti Hükümeti Arasında Jandarma Eğitim ve Öğretimine İlişkin İşbirliği
Protokolünün Onaylanmasının Uygun Bulunduğuna Dair Kanun Tasarısı ve Dışişleri
Komisyonu Raporu’nun görüşmelerine başlayacağız.
XI.- KANUN TASARI VE TEKLİFLERİ İLE KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- Türkiye Cumhuriyeti Hükümeti ile Katar Devleti Hükümeti Arasında
Jandarma Eğitim ve Öğretimine İlişkin İşbirliği Protokolünün Onaylanmasının
Uygun Bulunduğuna Dair Kanun Tasarısı (1/786) ve Dışişleri Komisyonu Raporu (S.
Sayısı: 476) (x)
BAŞKAN – Komisyon? Burada.
Hükûmet? Burada.
Komisyon Raporu 476 sıra sayısıyla bastırılıp
dağıtılmıştır.
Tasarının tümü üzerinde söz isteyen gruplar adına ilk
söz Milliyetçi Hareket Partisi Grubu adına İstanbul Milletvekili Ekmeleddin
Mehmet İhsanoğlu.
Buyurun Sayın İhsanoğlu. (MHP sıralarından alkışlar)
ERHAN USTA (Samsun) – Sayın Başkanım, çok uğultu var.
BAŞKAN – Bir saniye, buyurun.
MHP GRUBU ADINA EKMELEDDİN MEHMET İHSANOĞLU (İstanbul)
– Sayın Başkan…
BAŞKAN – Özür diliyorum Sayın İhsanoğlu, bir saniyenizi
alacağım.
Sayın milletvekilleri, lütfen uğultuyu keselim, hatip
kürsüde.
Sürenizi yeniden başlatacağım, buyurun Sayın İhsanoğlu.
EKMELEDDİN MEHMET İHSANOĞLU (Devamla) – Çok teşekkür
ederim.
Sayın Başkan, değerli milletvekilleri; ülkemiz ile
Katar arasında Jandarma Eğitim ve Öğretimine İlişkin İşbirliği Protokolü
konusunda MHP Grubu adına söz almış bulunuyorum.
Ülkemiz ile Katar arasındaki askerî iş birliği konuları
2001 yılından bu yana devam etmektedir. Mevzubahis olan protokol 2001 yılında
imzalanan Güvenlik İşbirliği Anlaşması çerçevesinde gündeme gelmiştir.
Sayın Başkan, ben kendi sesimi duymuyorum.
ERHAN USTA (Samsun) – Sayın Başkan, bu şartlarda…
BAŞKAN – Sayın milletvekilleri, istirham ediyorum,
hatibin insicamını bozmayalım. Ayaktaki sayın milletvekillerimizin uygun bir
vaziyet almaları aksi takdirde de istirahat buyurmak istiyorlarsa da kulislere
davet edebiliriz.
Buyurun Sayın İhsanoğlu.
EKMELEDDİN MEHMET İHSANOĞLU (Devamla) – Aynı durum
devam ediyor Sayın Başkanım.
BAŞKAN – Sayın İhsanoğlu, siz Genel Kurula hitap edin,
milletvekilleri sessizliği sağladılar.
EKMELEDDİN MEHMET İHSANOĞLU (Devamla) – Bu giden
dakikaları da lütfedersiniz.
Sayın Başkan, değerli milletvekilleri, bu protokol iki
ülke arasında iç güvenlik kuvvetlerinin eğitim faaliyetlerinin planlama,
koordinasyon ve icrasına ilişkin hususları ihtiva etmektedir. Birlik, karargâh
ve kurumlara karşılıklı ziyaretler, dil eğitimi, eğitim ve öğretim faaliyetleri
bu protokolün kapsamının içindedir. Eğitim faaliyetleri kapsamında iç güvenlik,
kaçakçılık, organize suçlara müdahale, toplumsal olaylara müdahale eğitimleri
ile askerî kolluk eğitimleri verilecektir. Hâlihazırda protokol Katar tarafından
onaylanmıştır. Bu gibi protokoller ülkemiz ile 18 ülke arasında yapılmıştır. 
Sayın Başkan, bu konuyu tezekkür ederken Orta Doğu
bölgesinin yaşamakta olduğu sıkıntılar, huzursuzluklar, ihtilaflar ve savaşlar
hakkında, özellikle ülkemizin jeopolitik ağırlığı ve yine ülkemizin millî
menfaatlerinin korunması açısından birtakım düşüncelerimi sizlerle paylaşmak
istiyorum.
Bir asır önce Osmanlı Devleti’nin Arap vilayetleri
Birinci Cihan Harbi’nin galipleri arasında paylaşılıp yeni devletler kurulurken
bu devletlerin varlığı kurucu emperyal güçlere bağımlı olarak ortaya çıkmıştır.
İkinci Dünya Savaşı ve İsrail devletinin kurulmasından sonra değişen dengeler
Orta Doğu’ya istikrar getirmemiştir. Filistin topraklarının işgali ve Filistin
halkının haklarının gasbedilmesi, İsrail-Arap ihtilafı ve savaşları,
diktatöryal rejimlerin etnisite, kabile, mezhep, ideoloji bazında kurulmuş
olmaları, beraberinde ihtilaf ve çatışma, sürtüşme tohumlarını taşımıştır. 2010
yılının son günlerinde başlayan ve 2011 yılında şiddetlenen ve yanlışlıkla
“Arap Baharı” denilen, geniş halk kitlelerinin zulme, adaletsizliğe, fakirliğe
ve temel hak ve hürriyetlerin mahrumiyetine karşı isyanlardır. Pamuk ipliğine
bağlı dengeler böylece altüst olmuştur. Suriye’de küçük kıvılcımların büyük alevlere
dönüştüğü ve bu alevlerin bölgeyi sardığı dönemde iç çatışmalar, global
güçlerin bilek güreşi ve bölgesel güçlerin nüfuz sahalarını genişletme arzu ve
iştahı Orta Doğu’da istikrar ve huzur hayalinin yok olmasına yol açmıştır. 
Türkiye’nin Orta Doğu’daki tarihî tecrübeleri, coğrafi
konumu, siyasi, askeri ve ekonomik gücü göz ardı edilemez. Ülkemiz, bölgede
uzun vadeli bir huzurun tesisi için önemli bir aktör olmanın ötesinde büyük bir
sorumluluk sahibidir. Bu sebeple, bölgede Türkiye’siz bir çözüm tasarısının
başarısız olacağına inanıyorum. Ülkemizin bu bölgede oynayacağı rolün başarılı
olması için göz önünde bulundurulması gereken üç önemli faktör bulunmaktadır. 
Bunlardan birincisi: Dış politikada prensipli olmaktır.
Hatırlanacağı üzere, 9 Aralık 2016 tarihinde Dışişleri Bakanlığımızın bütçesi
üzerinde yaptığım buradaki konuşmada değindim üzere, cumhuriyetin kurucusu
Mustafa Kemal Atatürk dış politika temel fikirlerini bakanlığın müsteşarına
verdiği şu talimatla ifade etmiştir: 
“Bir: Arap dünyasına karışmayacaksınız. 
İki: Emperyalist ve kolonyalist devletlerin ardında
görünmeyeceksiniz. 
Üç: Rusları tahrik etmeyeceksiniz.” 
Bu prensibe riayet etmek lazım ve Arap ülkeleri
arasındaki kavgalara girmemek lazım. 
Ara buluculuk noktasında ikinci husus şudur: Türkiye
taraf tutan değil, tarafgir olan değil, bitaraf olan veya taraflar arasında iyi
niyet gayretleriyle arayı bulmaya çalışan bir rol üstlenmelidir. Taraf tuttuğu
zaman Türkiye…
Devam edeyim mi Sayın Başkan? Sizce bir faydası var mı?
Yoksa metni vereyim, kayda geçsin. 
BAŞKAN – Sayın İhsanoğlu, yani dinleyen arkadaşlar
dinliyor, derin de bir sessizlik var, arada ufak tefek uğultular var, siz Genel
Kurula hitap etmeye devam edin. 
Sayın milletvekilleri, istirham ediyorum, sizler de
lütfen hatibi dinleyin.
EKMELEDDİN MEHMET İHSANOĞLU (Devamla) – Ben görüyorum,
herkes konuşuyor. Ben de gideyim yerimden konuşayım. 
ERHAN USTA (Samsun) – Sayın Başkan, lütfen, yani bu
olmaz. Önemli bir konu, konu önemli.
BAŞKAN – Şimdi, bakın, kaçıncı ikazım benim Sayın Usta,
yani çok kere ikaz ettim.
ERHAN USTA (Samsun) – Arkadaşlar çıksınlar yani,
dinlemeyeceklerse çıksınlar.
BAŞKAN – Arkadaşlardan da rica ediyoruz bir kez daha…
Buyurun Sayın İhsanoğlu. 
EKMELEDDİN MEHMET İHSANOĞLU (Devamla) – Evet, Sayın
Başkan, şimdi, ülkemizin bölgede oynayacağı rolün başarılı olması için göz
önünde bulundurulması gereken üç önemli faktör vardır. 
Birincisi: Prensipli dış politika. Aralık 2016’da bu
Genel Kurulda yapmış olduğum Dışişleri Bakanlığı bütçesiyle ilgili konuşmada
dış politikanın üç temel prensibine işaret etmişimdir ve o da, Atatürk’ün
Dışişleri Bakanlığına talimatı şeklindeydi. Birincisi: Arap dünyasına
karışmayacaksınız yani Arap kavgasına taraf olmayacaksınız. İkincisi:
Emperyalist ve kolonyalist devletlerin ardında görünmeyeceksiniz. Üçüncüsü:
Rusları tahrik etmeyeceksiniz. Biz işte bu konularda biraz farklı tecrübelere
sahip olduk, onun için bugün de farklı neticelere sahip olduk. 
Şimdi, bu prensiplere riayet ederken yani bilhassa Arap
dünyasına, bugünkü kavgaya, Körfez’deki kavgaya baktığımız zaman taraf tutmak
değil bitaraf olmak, tarafgir olmak değil taraflar arasında arabuluculuk
yapmak; Türkiye buna muktedirdir ve Türkiye hâlen İslam İşbirliği Teşkilatı
Zirve Başkanıdır. Yani Sayın Cumhurbaşkanımız bu zirvenin hâlen Başkanıdır, bir
buçuk seneden beri Başkanıdır. Üç senelik bir dönem Türkiye bu zirvenin Başkanı
olacaktır; o bakımdan Türkiye'nin elinde çok önemli bir koz vardır, önemli bir
araç vardır.
Şimdi, üçüncü husus, uzun vadeli kurumsal planlar. Bu
arabuluculuğun ötesinde ihtilafların uzun vadeli bir planla… Yani 21’inci
yüzyılda Orta Doğu’yu 20’nci yüzyıldan farklı kılacak huzur bölgesi hâline
getirecek bir projeye ev sahipliği yapılması gerekmektedir. Avrupalıların uzun
savaşlar sonrasında, din savaşları, mezhep savaşları sonrasında yaptıkları
anlaşmalar gibi yani meşhur Vestfalya Anlaşması gibi bir anlaşmaya bugün Orta
Doğu’nun ihtiyacı vardır ve bununla beraber Orta Doğu’da Birinci Dünya
Savaşı’ndan sonra çizilen sınırların bir hukuki temele dayanması yani karşılıklı
hükümranlık haklarının tanınması gerekir çünkü problemin bir tarafı,
hükümranlık, egemenlik haklarının tanınmamasıdır. Bugün Körfez’de yaşanan
savaşların veya çatışmaların, krizin sebeplerinden bir tanesi budur. Onun için
bu hükümranlık hakları herkesin birbirinin değerini tanımasına dayalı bir proje
olmalıdır. Böylece savaşlara değil, barışa para harcamak, fakirliği gidermek,
radikalizm ve terörizm bataklığının kurutulmasına yol açmak mümkündür. 
Müsaadenizle, bunları söyledikten sonra, burada birkaç
gündür ülkemizi, bölgemizi ve dünyayı meşgul eden Körfez ülkeleri arasındaki
ihtilafa değinmek istiyorum. Bu ilk defa vuku bulan bir ihtilaf değildir, bu
yıllardan beri böyledir ve mesela Kasım 2013’te büyük bir ihtilaf oldu, anlaşma
oldu, imzalar atıldı fakat uygulanmadı. Bir sene sonra Kasım 2014’te tekrar
ihtilaflar oldu, anlaşmalar oldu, bu sefer yine olmadı, birbirlerinden
sefirleri çektiler, birbirlerini boykot ettiler, sonra tekrar barıştılar. İşte,
birkaç hafta önce Riyad’da da büyük devletlerin ve Amerikan Başkanının
huzurunda anlaşma yapıldı ve birkaç gün sonra tekrar çatışma başladı ve bugün
çok hassas bir noktaya geldi. 
Şimdi, tabii, biraz önce söylediğim Atatürk’ün sözünü
tekrar hatırlatmak istiyorum: “Arap dünyasına karışmayacaksınız, kavgasına
karışmayacaksınız.” Bu ihtilaf konusunda ben yapılan resmî açıklamaları
memnuniyetle karşılıyorum. Sayın Çavuşoğlu şu beyanda bulunuyor: “Hepimizi üzen
bir gelişme. Oysa biz Körfez bölgesinin birliğini, beraberliğini kendi birlik
beraberliğimiz olarak görüyoruz ve buna katkı sağlıyoruz. Çok sayıda ortak
çalışmamız var. Her bakımdan bu dayanışma önemli. Elbette sorunlar olacaktır,
ülkeler bunları çözecektir. Biz, var olan tablodan üzüntü duyduk.” 
Sayın Cumhurbaşkanlığı Genel Sekreter Yardımcısı ve
Sözcüsü Sayın İbrahim Kalın’ın da yaptığı açıklama önemlidir: “Bölgemizin barış
ve istikrar arayışının sürdüğü, tüm bölge ülkelerinin bu ortak hedefler
doğrultusunda gerekli adımları atmasına ihtiyaç duyulduğu bir dönemde,
stratejik iş birliği içerisinde bulunduğumuz Körfez İşbirliği Konseyi
üyelerinin kendi aralarındaki meseleleri müzakere, diyalog ve iletişim yoluyla
çözmeleri gerekir.” Bu beyanat fevkalade dengeli ve rasyonel bir beyanattır.
Sayın Cumhurbaşkanımız dün bir iftar yemeğinde yaptığı konuşmasında “Körfez
İşbirliği Konseyi üyelerinin kendi aralarındaki meseleleri karşılıklı diyalog
yoluyla çözmesi en doğru yoldur.” dedi. Türkiye bu konuda kanaatimce büyük bir
potansiyele sahiptir bilhassa Türkiye’nin İslam İşbirliği Teşkilatı Zirvesi
Başkanı olması nedeniyle. Şimdi, Türkiye’nin İslam Zirvesi Dönem Başkanı olarak
ikili ve çok taraflı millî menfaatlerimizi de göz önüne alarak bu taraf tutma
ihtimalinden sarfınazar etmesi lazım ve böyle bir şeyin olduğunu görüyoruz
memnuniyetle. 
Değerli arkadaşlar, çok hassas günler yaşamaktayız. 20
Mayısta Riyad’da gerçekleşen Arap-İslam-Amerikan Zirvesi’nin Türkiye’nin dönem
başkanı olduğu İslam İşbirliği Teşkilatı çerçevesi dışında yapılması dikkat
çekicidir. Yani İslam adına zirve yapılıyor ve orada zirve başkanı olan ülkenin
başkanı bulunmamaktadır. Zaten bu toplantı teşkilatın dışında tamamen
yapılmıştır ve adına İslam Zirvesi denmiştir. Bu, tabii dikkat çekici bir
husustur. Ben burada tekrar ediyorum: Türkiye’nin Orta Doğu’daki menfaatlerini,
ikili ve çok taraflı menfaatlerini gözetmesi, millî güvenliğini ve millî
çıkarını gözetmesi Türk politikasının temel hedefi olmalıdır.
Ben sözlerime son verirken Katar krizinin çözümünde son
dönemde küresel bir aktör hâline gelen ve Birleşmiş Milletlerden sonra
dünyadaki en büyük uluslararası kuruluş olan İslam İşbirliği Teşkilatının,
Zirve Başkanı Türkiye’nin önderliğinde daha etkin bir rol oynayabileceğine
inanıyorum. 
Sözlerime son verirken Sayın Başkan… Gündem maddesi
mevzu bahis olan Jandarma Eğitim Protokolü’nün onaylanması rutin bir
uygulamadır. Zaten on altı ülkede de benzer bir uygulama vardır.
Konuşmamın başında izah ettiğim gibi burada
devletimizin bir taahhüdü söz konusudur. 
Konuşmama son verirken yüce Meclisi saygıyla
selamlıyorum.
Teşekkür ederim. (MHP ve CHP sıralarından alkışlar)
BAŞKAN – Teşekkür ediyorum Sayın İhsanoğlu.
Gruplar adına ikinci söz, Halkların Demokratik Partisi
Grubu adına Mardin Milletvekili Mithat Sancar’a aittir. 
Buyurun Sayın Sancar. (HDP sıralarından alkışlar)
HDP GRUBU ADINA MİTHAT SANCAR (Mardin) – Sayın Başkan,
değerli milletvekilleri; önümüzde iki tane uluslararası anlaşma var. Bugün
gündeme geldi, ikisi de Katar’la yapılan anlaşmalar. Biri, Türkiye Cumhuriyeti
Hükümeti ile Katar Devleti Hükümeti Arasında Katar Topraklarında Türk Kuvvetlerinin
Konuşlandırılmasına İlişkin Uygulama Anlaşması ile Anlaşmanın Tadili Hakkında
Protokolün Onaylanmasının Uygun Bulunduğuna Dair Kanun Tasarısı, diğeri de yine
Türkiye Cumhuriyeti Hükümeti ile Katar Devleti Hükümeti Arasında Jandarma
Eğitim ve Öğretimine İlişkin İşbirliği Protokolünün Onaylanmasının Uygun
Bulunduğuna Dair Kanun Tasarısı. 
Bu iki anlaşma da bugün apar topar Meclis gündemine
getirildi. “Bunun acaba sebebi nedir?” diye sorarak başlamak gerekiyor. Tam da
Katar eksenli Körfez’de çok büyük, çok ciddi bir kriz patlak vermişken,
gündemde daha aşağı sıralarda bulunmasına rağmen Hükûmet, bu iki anlaşmayı
neden bugün getiriyor gündeme? Acaba bununla ulaşılmak istenilen amaç ya da
fayda nedir? Bunların mutlaka Hükûmet tarafından aydınlatılması, açıkça bu
soruların cevabının verilmesi gerekiyor. 
Şimdi, bu anlaşmalar dolayısıyla Katar krizini
konuşmadan ve Türkiye dış politikasını değerlendirmeden geçmenin mümkünatı yok.
Böyle bir konuşmayı bu konuları kapsam dışında bırakarak yapmanın da bir anlamı
yok. 
Katar’da, Katar üzerinden dünden beri yaşanan
gelişmeler gerçekten son derece ciddi. Buradan çıkarmamız gereken çok önemli
dersler var. Türkiye’nin dış politikasının son yıllardaki seyrini de yeniden
hatırlayarak bu derslerin ne olabileceğine dair görüşlerimizi paylaşacağım
sizlerle. 
Hükûmet, AKP hükûmetleri göreve başladığında -2002
sonu, 2003 başları- dış politikayla ilgili temel bir slogan belirlenmişti:
“Komşularla sıfır sorun” politikası. Evet, slogan güzel; keşke bu sloganın içi
icraatla da aynı şekilde doldurulabilseydi. Fakat kısa süre sonra gördük ki
“sıfır sorun” politikasını -ya da sloganını- gerçekleştirecek bir politikası
yok AKP’nin; tam tersine, başka hesaplara, hatta hülyalara daldığı anlaşıldı.
Ardından “stratejik derinlik” kavramı piyasaya girdi, piyasada dış politikayla
ilgili ön sıralara çıktı. Stratejik derinliğin ne olduğunu da anlayamadık ama
görünen o ki “stratejik derinlik” denince kastedilen Yeni Osmanlıcılıktı. Yeni
Osmanlıcılık da esas itibarıyla günümüz şartlarında bir bölgesel, emperyal
politika anlamına geliyordu. Yeni Osmanlıcılık ya da stratejik derinlik çeşitli
küçük denemelerden sonra esas olarak 2012’deki Suriye iç savaşıyla birlikte
daha somut bir hâl almaya başladı. Hatırlayalım: Suriye’de iç savaş
patladığında Hükûmetin açıkladığı, ilan ettiği hedef kısa sürede Esad’ın
devrilmesi ve o meşhur söz de Şam’daki Emevi Camisi’nde bayram namazının
kılınmasıydı. O hedefe ulaşmak için de boş durulmadı elbette; çok karmaşık
ilişkilere girildi -bunları burada defalarca dile getirdik, tekrar söyleyelim-
son derece tehlikeli ilişkiler kuruldu bu hedefe bir an önce varma amacıyla.
Peki, neydi amaç? Niye Suriye’de bu kadar acele ediliyordu, bir an önce Esad’ın
devrilmesi isteniyordu? Ve devrilince yerine kimin gelmesi bekleniyordu? 
Yine, Mısır’daki gelişmelerden bağımsız
değerlendirmemiz mümkün değil bu soruları, cevapları da Mısır’daki gelişmeleri
dikkate almadan bulmamızın imkânı yok. Mısır’da Müslüman Kardeşler’in iktidara
gelmesinden sonra sanıyoruz ve öyle anlaşılıyor ki Türkiye'de de başta Sayın
Erdoğan, AKP kurmayları bir Müslüman Kardeşler ekseni hayal etmeye başladılar.
Müslüman Kardeşler ekseninin kurulabilmesi için Suriye’de rejimin bir an önce
devrilmesi, Esad’ın yerine de mutlaka Müslüman Kardeşler cephesinden,
çevresinden bir yönetimin getirilmesi gerekiyordu. Bunun da diğer ayağı ve en
önemli unsuru Türkiye'de kurulacaktı yani Türkiye, Suriye ve Mısır ekseninde
kurulan İhvan yönetimlerinin ağabeyliğine soyunacaktı, böylece büyük bir Sünni
cepheyi yönetiyor olacaktı. İşte, burada bu fantezilerle, bu tehlikeli hayaller
ve kurgularla sorunların da derinleşmeye başladığını gördük. Sadece derinleşme
değil, içinden çıkılmaz hâle gelmeye başladığını görüyoruz. 
Evet, Suriye’deki hedef tutturulamadı; bütün o çabalara
rağmen, bütün o şüpheli, karanlık ve şaibeli girişimlere ve ilişkilere rağmen
istenen sonuca, bu politikanın hedeflediği sonuca AKP yönetimleri ulaşamadı.
Bunun faturası elbette çok ağır oldu çünkü bu hesap tutmayınca Suriye’deki iç
savaş da daha fazla derinleşti, yaygınlaştı, daha büyük acılar doğdu, daha
büyük yıkımlar yaşandı. Oysa Suriye’de iç savaş patlak verdiğinde yapılması
gerekenler çok daha başkaydı. Bunları da, bu konudaki görüşlerimizi de
konuşmamın ilerleyen kısımlarında sizlerle paylaşacağım. Ha, şunu da ekleyelim
tabii: Bu hayallerin yıkılmasında Mısır’daki askerî darbe son derece önemli bir
faktör oluşturuyor. Mısır’da Mursi yönetimine karşı Sisi’nin gerçekleştirdiği,
Suudi Arabistan başta olmak üzere ABD’nin de desteğiyle gerçekleştirdiği
darbeden sonra bu Müslüman Kardeşler aksının, ekseninin kurulmasının artık
imkânsızlaştığını herhâlde görmeleri gerekiyordu ve bu hülyadan bir an önce
vazgeçmeleri lazımdı, vazgeçip ondan sonra da yaratılan o tahribatların nasıl
tamir edileceğini burada değerlendirmek gerekiyordu. Bunlar yapılmadı, tam
tersine, Suriye’de aynı mezhep eksenli politikaya devam edildi. Başka cihatçı,
başka selefi örgütlerle ilişkiler geliştirildi ve bütün bu ilişkiler
geliştirilirken de birlikte hareket edilen ülkelerin başında Katar geliyordu,
Suudi Arabistan geliyordu. Bakın, Suriye’deki bütün bu ilişkileri kurarken
Türkiye, yanında Suudi Arabistan ve Katar vardı. 
NURETTİN YAŞAR (Malatya) – Çelişmeye başladın. 
MİTHAT SANCAR (Devamla) – Aslında Katar sadece
Suriye’de değil aynı zamanda başka yerlerde de Suudi Arabistan’la birlikteydi
ve orada da onların istediğini yapıyordu. Ne yapıyordu? Yemen’de Suudilerin
müttefikiydi, Bahreyn’de barışçıl gösteriler yapılırken ve bunlar
bastırılırken, Suudi askerî gücüyle bastırılırken Katar 500 polisle destek
vermişti. Dediğim gibi, başka alanlarda da aslında Suudi Arabistan’ın izlediği
politikadan farklı bir politika izlemiyordu Katar. Türkiye’nin de Katar’la ve
Suudi Arabistan’la ilişkileri vardı ama Katar’la ilişkiler çok daha ön plana
çıkıyordu. Katar’la ilişkilerin ekonomik dökümünü yapmaya kalksak bu konuşmanın
süresi yetmez buna. Peki, bütün bu ilişkiler neden gerçekleştiriliyordu? Ne
veriliyordu karşılığında, ne vaat ediliyordu, nereye ulaşılmak isteniyordu?
Bunlar eleştiri konusu yapılırken Hükûmetten herhangi bir cevap alamıyorduk. 
Şimdi, dönelim Katar krizine tekrar. Evet, Türkiye’nin
Suriye’de birlikte hareket ettiği 2 müttefik şimdi düşman kesildiler. Suudi
Arabistan, yanına aldığı Mısır, Bahreyn, Birleşik Arap Emirlikleri ve diğer
ülkeleri bir koalisyon içinde toplayarak Katar’ı kuşatmaya alıyor. Kuşatmaya
almakla kalmıyor neredeyse boğmaya yönelik tedbirler ilan ediyorlar. Yani
aslında Katar bütünüyle şu an nefessiz bırakılmış durumda. Uzun süre birlikte
yürüyen, pek çok operasyonda, pek çok ilişkide birlikte hareket eden bu ülkeler
şimdi neden birbirlerine düşman kesildiler, neyin hesabını yapıyorlar? Önce şu
tespiti yapalım: Evet, Orta Doğu’da bir mezhep savaşı körükleniyor ve biz buna
karşı sürekli demokratik ilkeler etrafında halkların dayanışmasını, birlikte
kardeşçe yaşamasını esas alan politikaları önerdik ama mezhepçi politikaların
sonunun Orta Doğu’daki savaşı daha kanlı, daha kirli, daha acımasız hâle
getireceğini de hep vurguladık. Suriye politikasını da bu nedenle sık ve net
bir şekilde eleştirdik. Ki Suriye politikasında başka bir unsur var, o da Kürt
meselesidir, ona da biraz sonra değineceğim. 
Peki, mezhepçi yaklaşımlar ve mezhep üzerinden bir
saflaşma ya da hakimiyet politikasının varacağı yer neresi olabilir? İşte
görüyoruz. Beklenen Şii-Sünni çatışmasının patlamasıydı ama Sünni blok içinde
gerçekleşti bu patlama, hem de çok şiddetli bir patlama. Ne istiyorlar
Katar’dan, Katar’ı niye bu şekilde boğmaya çalışıyorlar? İleri sürdükleri
sebepler şunlar: Katar, terör destekçisi bir ülkedir, teröre desteğini kessin.
Peki, terör örgütü dedikleri zaman kimleri kastediyorlar? IŞİD’i, El Kaide
unsurlarını ve Müslüman Kardeşler’i. Şimdi, bir zamanlar birlikte her şeyi
yaptığınız bu ülkeler, bu Hükûmetin her alanda sıkı ilişki kurduğu bu ülkeler
Müslüman Kardeşler’in de terörist olduğunu zaten söylüyorlardı, şimdi açık ilan
ediyorlar, Müslüman Kardeşler’e destek verdiği için de Katar’ı cezalandırmaya
kalkıyorlar. Peki, siz burada nasıl ara buluculuk yapacaksınız? Sayın
Cumhurbaşkanı “Ara buluculuk yapacağım." diyor. Hamas’ı, Müslüman
Kardeşler örgütlerini terörist ilan edecek misiniz? Etmezseniz Suudi
Arabistan’ı nasıl ikna edeceksiniz? Önünüze gelene “terörist” derken yarın öbür
gün şu hesabı hiç yapmadınız mı? “Biz bu ülkelerle ya da bu örgütlerle ilişki
kurduğumuz için bize de ‘terörist’ denebilir mi?” Bu hesabı hiç yapmadınız mı?
Herkesi teröristlikle suçlamak bu kadar kolay sizin için ama şimdi kapıya
dayanmış durumda. Terörle iş birliği yapan bir devlet olarak itham edilme
konusunda neredeyse birkaç adım kalmıştır bu noktaya varılması için. Bu tür
kirli ilişkilere, ekonomik alanda karanlık alışverişlere, bütün bu haram ve
yıkım iş birliğine girerken faturanın bir gün çıkacağını düşünmediniz mi?
Düşünmeniz gerekiyordu ama pek çok konuda düşünmediğiniz gibi bu konuda da
sonuçları düşünmediniz. 
Bakın son yıllardaki krizlere. Mesela, Rusya’yla bir
kriz yaratıldı. O kriz daha sonra tırmandırıldı da kabadayılık da yapıldı ama
birden vazgeçildi, özür dilendi, şimdi ilişkiler düzeltilmeye çalışılıyor.
Peki, o krizi tırmandırdıktan sonra bu U dönüşünün faturasını kim ödedi?
Türkiye’de turizmciler, çiftçiler, emekçiler ödedi. Türkiye ekonomisinin bu
önemli sektörlerine darbe vurdu Rusya’yla tırmandırılan kriz. Peki, yanlıştı;
bu yanlışı telafi etmenin yolu aynı yanlışı başka alanlarda tekrar etmek
olabilir mi? 
İsrail’le önce bir düşmanlık söylemi üzerinden ilişki
kuruldu, çok ağır, çok sert sözler söylendi, daha sonra İsrail’le de U dönüşü
yapıldı, fatura kime çıktı? Fatura elbette Türkiye’nin itibarına çıkar, Türkiye
bu şekilde itibarlı bir dış politika yürütüyor olamaz ama faturayı kestiğiniz
başka kesimler de var. Mesela, Mavi Marmara mağdurları bu faturayı ödeyen
kesimlerin başında geliyor.
Bunun dışında yine çok önemli bir kesim, faturayı
ödeyen bir kesim, Gazze halkıdır. Yıllarca Gazze halkı üzerinden propaganda
yapıldı, “Gazze halkıyla dayanışma” adı altında çeşitli gösteriler yapıldı
fakat birden İsrail’in yıllardır kullandığı tezleri onaylayan bir anlaşma
imzaladınız. 
Avrupa’yla referandum döneminde kriz yaratıldı. “Peki,
bu krizi niye yarattınız, doğru değil.” dedik, “Vatan, millet, Sakarya.”
dediniz, “Türkiye’nin itibarı.” dediniz. Sonra da Başbakan diyor ki: “Efendim,
referandum bitti, Avrupa’yla şimdi ilişkileri normalleştirebiliriz.” Böyle dış
politika olur mu arkadaşlar? Siz böyle yaparsanız bu ülkenin itibarı diye bir
şey kalır mı? Böyle yaparsanız herhangi bir alanda barışçıl ilişkiler
yerleştirme imkânı kalır mı?
Peki, Avrupa’yla yükseltilen bu kriz size yüzde 1 artı
oy getirmiş olabilir diyelim, faturayı kim ödedi? Faturayı en başta Avrupa’da
yaşayan Türkiyeliler ödeyecekler ve ödemektedirler. Bu şekilde hoyrat bir
politikaya hakkınız yok. Ülkenin itibarını zaten sarsıyorsunuz, gücü zaten
olmuyor ama pek çok emekçi kesime de dış politikadaki bu oyunlar üzerinden ağır
faturalar ödettiriliyor.
Yapılması gereken şey bellidir arkadaşlar, yapılması
gereken şey karmaşık değildir. Öncelikle eğer dünyada ve bölgenizde itibarlı
bir ülke olmak istiyorsanız, dış politikada bir aktör olmak istiyorsanız kendi
ülkenizde barışı sağlamak zorundasınız. Bu barışın iki önemli ayağı var
birbirine bağlı. Bunlardan bir tanesi Kürt sorununda barıştır, diğeri de bütün
toplum kesimlerinin haklarını tanıyan demokratik ilkeler temelinde bir
toplumsal barıştır. Oysa, bir yandan sürekli Kürt sorununda savaş politikaları,
öbür yandan ülkenin en az yarısını düşmanlaştıran bir dil, bir yaklaşım, bir
politika var. Referandum sürecinde yapılanlar ortada, ondan önce kullanılan
dil, yapılan uygulamalar ortada, ağzınızı açtığınızda “hain” sözünden başka söz
duymak mümkün olmuyor, ülkenin en az yarısı bu anlayışa göre hain. Ülkesinde bu
şekilde bir toplumsal gerilim, kutuplaşma ve çatışma potansiyeli yaşayan bir
devletin, ülkesindeki en temel sorunu savaş politikaları dışında akıl edemeyen,
bunu beceremeyen bir devletin uluslararası alanda bir itibarlı aktör olma şansı
olabilir mi? Olamaz elbette. 
Orta Doğu’da itibarlı dış politikaya dönüşün ilk şartı,
en önemli şartı Suriye’de Kürtlerin kazanımlarını kabul etmektir, Suriye Kürtlerini
düşmanlaştırmaktan vazgeçmektir; Türkiye'de de Türkiye'nin bütün halklarının
haklarını, özgürlüklerini eşit bir şekilde tanıyan demokratik bir yola
girmektir. Eğer bunlar yapılmazsa, Suriye’de Kürtlerin hâlâ tehdit, tehlike
kaynağı olduğu görüşü devam ettirilirse korkarız ki bundan sonra Türkiye'nin
dış politikası da Türkiye'deki iç yaşam, toplumsal yaşam da çok daha büyük
kırılmalara, çok daha büyük yıkımlara sahne olacaktır. Bunu önlemek bizlerin
görevidir, sorumluluğudur. 
Son bir soru: Katar’a askerî üst zaten kurulmuş, asker
var. Şu soruyu cevaplandırın arkadaşlar: Yarın öbür gün Katar’a askerî müdahale
yaparsa bu Suudi etrafındaki koalisyon, Türkiye'nin politikası ne olacak?
Türkiye böyle bir savaşta nerede duracak? Bütün bu adımları hazırlayan, bütün
bu tehlikeli durumu yaratan bundan önceki bu saydığım özellikleri gösteren
kötü, yıkıcı dış politikadır. Bundan derhâl vazgeçilmelidir. Katar krizi bizi
yeniden düşünmeye sevk etmeli, serinkanlı, demokratik ve barışçıl bir yola
girmemize vesile olmalıdır.
Saygılarımla efendim. (HDP sıralarından alkışlar) 
BAŞKAN – Teşekkür ediyorum.
Şimdi soru-cevap işlemi yapacağız.
Sayın Gürer, buyurun.
ÖMER FETHİ GÜRER (Niğde) – Teşekkür ederim Sayın
Başkan. 
Niğde Sungurbey Cami İlhanlılar döneminde Niğde Valisi
Sungur Bey tarafından yaptırılan anıt bir eserdir. Çifte minareliyken 18’inci
yüzyıl sonlarında yangınla minareleri, kubbesi yıkılmış, onarım sonrası tek
minare ve çatılı olarak inşa edilmiştir. Ancak caminin orijinal olan bölümleri
ciddi yıpranma içindedir. On iki yıldır restorasyonu için Anıtlar Yüksek
Kurulunda bekleyen proje nihayet onaylanmıştır. Cami, tüm iç mekân ve dış cephe
yüzeylerinde görülen ve zemine yakın bölgede süreklilik gösteren tuzlanma
etkisi ve buna bağlı çeşitli problemlerle oldukça yıpranmış durumdadır. Aslına
uygun bitki ve hayvan motifleri kurtarılarak ve çifte minareli olarak ne zaman
onarımı başlayacaktır? Bir an önce onarımın başlatılmasını temenni ediyoruz.
Çünkü başbakan yardımcımıza bağlı olduğunu bildiğim için bir an önce de gerçekleşmesini
temenni ediyorum.
Teşekkür ederim.
BAŞKAN – Sayın Bektaşoğlu…
BÜLENT YENER BEKTAŞOĞLU (Giresun) – Teşekkür ederim
Sayın Başkan. 
Ankara-Samsun, Ordu-Giresun, dönüşü olarak Artvin-Rize,
Trabzon-Giresun arasındaki yol güzergâhında bulanan kara yolu yön tabelasında
temsil ettiğim ilin, Giresun’un adının yer almaması incitici, ayrımcı bir tutum
olarak ilimiz tarafından değerlendirilmektedir ve hemşehrilerimiz haklı olarak
tepki göstermektedir. Giresun, Kurtuluş Savaşı’na bağrından çıkardığı iki gönüllü
alayla katılarak bağımsızlığımızın kazanılmasında, cumhuriyetin kurulmasında
etkin bir rol oynamış illerimizden bir tanesidir. Adını tarihe yazdıran bir
ilin tabelalarda adının olmamasının kabul edilmesi mümkün değildir.
Her ilin ve ilçenin adlarının sık sık yer aldığı kara
yolu tabelalarında Giresun’un da adının kilometre uzaklığıyla birlikte yer
almasını istiyoruz. Bu zor bir şey değil. Olmazsa biz kendimiz yazacağız.
Teşekkür ederim.
BAŞKAN – Sayın Arslan…
KAZIM ARSLAN (Denizli) – Dışişleri Bakanına soruyorum:
Türkiye Cumhuriyeti Hükümeti ile Katar Devleti Hükümeti Arasında Jandarma
Eğitim ve Öğretimine İlişkin İşbirliği Protokolünün Onaylanmasının Uygun
Bulunduğuna Dair Kanun Tasarısı’nı görüşüyoruz. Bugünlerde Katar Devleti’nin
terör örgütlerine yardım eden bir devlet olması düşüncesiyle 6 Arap ülkesi
ilişkisini askıya almış ve ilişkilerini dondurmuştur. Bu durum dikkate alınarak
hâlâ bu uygulama anlaşmasının onaylanmasını istiyor musunuz? 
Teşekkür ederim.
BAŞKAN – Sayın Tanal…
MAHMUT TANAL (İstanbul) – Teşekkür ederim Sayın Başkan.
Türkiye Katar’a hangi amaçlarla asker konuşlandıracak?
Soru 2: Türk Silahlı Kuvvetleri Katar’ın topraklarında
ne kadar süreyle asker konuşlandıracak?
Soru 3: Katar’a gönderilecek olan Türk Silahlı
Kuvvetlerinin sayısı, rütbesi, düzeyi nedir? 
Soru 4: Türkiye Katar’a niçin destek veriyor yani bu
Katar’a bu desteği vermesinin ihtiyacı nereden kaynaklandı?
Soru 5: Türkiye Katar’daki sıvı gazı, petrolü korumak
için mi asker gönderiyor?
Soru 6: Bunlar 101’inci ve 102’nci sıradayken, 100 tane
iş öndeyken hangi ihtiyaç, hangi aciliyet gerekti de bunu öne alıyoruz, biz
bunu konuşuyoruz?
Bir başka soru: Katar şu anda sıcak gündeme gelirken
misilleme amacıyla Parlamento buna alet mi ediliyor?
(Mikrofon otomatik cihaz tarafından kapatıldı)
BAŞKAN – Sayın Kayan…
TÜRABİ KAYAN (Kırklareli) – Teşekkür ediyorum Sayın
Başkan.
Şimdi, Çukurova bölgemizde hasat zamanı; buğday, arpa
gibi tahılların hasat zamanı gelmiştir, bütün çiftçilerimize bol mahsuller
diliyorum. Çiftçilerimiz dokuz on ay önce tohumunu tarlasına attı, gübreledi,
ilaçladı. Dokuz on aydan bu yana da sürekli masraf ediyor ürününe. Şimdi
karşılığını almak için hasada başladı. Ürününü biçerek mahsulünü götürüp
satacak, parasını alıp borçlarını ödeyecek, artan parayla da çocuklarını
okutacak veya düğün yapacak. Yapacak da ürününü değerinde satarsa ve parasını
alırsa. Çiftçimiz bu durumda tüccarın insafına düşmemek için devletine
güvenmektedir. Devleti hükûmet yönetir. Hükûmetin tahıl hasadının başlamasından
haberi var mı, taban fiyat konusunda bir çalışması var mı? Çiftçi tarlada,
Hükûmet nerede? Yoksa kendi çiftçimize hakkını vermeyip yabancı ülkelerin
çiftçilerini mi destekleyecekler ithalat yoluyla?
Teşekkürler.
BAŞKAN – Sayın Ertan…
BEDİA ÖZGÖKÇE ERTAN (Van) – Teşekkür ediyorum.
Sayın Bakan, bildiğiniz gibi, “deniz” dediğimiz Van
Gölü hepimiz için büyük bir değer ve coğrafyamıza sunulmuş bir armağandır,
Van’ın nefesidir, Van’ın denizidir; ayrıca, Vanlılar açısından turistik,
ekonomik, kültürel anlamı çok yüksektir. Van’ın merkezi olan ve en güzel
kıyısına sahip olan Edremit kıyısı, şu an, hâlihazırda, ben konuşurken dahi
Karayolları 11’inci Bölge Müdürlüğünce felakete sürüklenmektedir. Karayolları
Müdürlüğüne ait hizmet binası gerekçe gösterilerek, Van Gölü’ne onlarca dönüm doldurularak
köprülü kavşak yapılmak istenmektedir. Bölge halkının istemediği ve yargının da
yürütmeyi durdurma kararı verdiği bu proje hâlâ devam etmektedir. Çalışmaların
devam etmesi, halkın gözü gibi baktığı Van Gölü’nün ve kıyılarının âdeta bir
devlet kurumu eliyle ölüm fermanının imzalanması demektir. Hükûmetiniz, Van
Gölü’nde, telafisi imkânsız, oluşabilecek zararları gidermek adına, yargı
kararına uymayan söz konusu kurum yöneticileri hakkında bir tasarrufta
bulunacak mıdır? 
(Mikrofon otomatik cihaz tarafından kapatıldı)
BAŞKAN – Sayın Erdem…
ARZU ERDEM (İstanbul) – Teşekkür ederim Sayın Başkan.
Staj ve çıraklık sürelerinin sigorta başlangıcı
sayılması konusunda, sigortalılık süresine dâhil edilmesi konusundaki talep
sürmekte, buradan bunun duyurusunu yapmış olayım, karşılığını bekliyor.
Doğum ve çocuğuna analık yapmak için çalışma hayatına
doğumdan sonra atılan anneler doğum borçlanması talebi konusunda yıllardır
mücadele sürdürmekte, bu mücadelenin görülmesi gerekmektedir. 
Son olarak da terörle mücadele sırasında yaralanıp gazi
sayılmayan kahramanlarımızla ilgili bir kanun hükmünde kararname çıkmıştır ve
büyük bir sevinçle karşılanmıştır, ancak uygulamada hiçbir karşılığı
olmamıştır. Bu kahramanlarımıza, özellikle şeref unvanı verilmesi konusunda
gereğinin yapılması gerekmektedir.
Teşekkür ederim.
BAŞKAN – Sayın Tor…
FAHRETTİN OĞUZ TOR (Kahramanmaraş) – Sayın Başkan,
teşekkür ediyorum.
Sayın Bakanımıza sorum zeytinle ilgilidir. Sayın
Başbakan bir açıklama yaptı, “Türkiye zeytinde dünyada 2’nci.” diye. Bu bilgi
yanlıştır, Türkiye zeytinyağı üretiminde dünyada 5’inci sıradadır. Hatta
diyebiliriz ki eğer Suriye’de bir iç çatışma olmasaydı onun da altında
kalabilirdi. Son yıllarda çok önemli miktarlarda zeytin dikilmiştir ancak bu
bilginin düzeltilmesi gerektiği kanaatindeyim. Yani Sayın Başbakan
yanıltılmıştır, onu söylemek istiyorum.
Teşekkür ederim.
BAŞKAN – Evet, soruları cevaplamak üzere sözü Başbakan
Yardımcısı Sayın Veysi Kaynak’a bırakıyorum.
Buyurun Sayın Kaynak.
BAŞBAKAN YARDIMCISI VEYSİ KAYNAK (Kahramanmaraş) –
Teşekkür ederim Sayın Başkanım.
Niğde Milletvekilimiz Sayın Gürer’in sorusu değil,
talebi var; yerine getireceğiz inşallah. Zaten kendisi de ifade etti, kültür
varlıkları kurulunda bekleyen proje dolayısıyla gecikmiş bir işti.
Sayın Bektaşoğlu’nun talebini Ulaştırma Bakanımıza
iletiriz. Söylediğiniz gibi basit bir konu.
BÜLENT YENER BEKTAŞOĞLU (Giresun) – Basit ama yıllardır
yapılmıyor Sayın Bakan.
BAŞBAKAN YARDIMCISI VEYSİ KAYNAK (Kahramanmaraş) –
Sayın Arslan Türkiye Cumhuriyeti ile Katar arasındaki protokolle, Katar’ın
terör örgütlerine destek olduğu gerekçesiyle bir kısım ülkeler tarafından
ilişkilerin askıya alınması sırasında, bizim terör örgütlerine destek veren bir
devlete destek verip vermeyeceğimizin, veremeyeceğimizin oluşturacağı algıyı
sordular. Sayın Arslan, bildiğiniz gibi bu hususta Birleşmiş Milletler ve/veya
Birleşmiş Milletler Güvenlik Konseyi karar verdiğinde bir örgüt, terör örgütü
oluşur. Türkiye Cumhuriyeti devletinde hem Cumhurbaşkanımız İslam İşbirliği
Teşkilatının Dönem Başkanı olarak hem Dışişleri Bakanımız hem Sayın
Başbakanımız, büyükelçilerimiz Katar’la arasında ihtilaf çıkan diğer ülkeler ve
ilgili ülkeler nezdinde şu anda çalışmalarını sürdürüyorlar. Umarım bu sorunlar
kısa sürede aşılır. Sadece altı yedi ülkenin ilişkileri askıya almasından
dolayı bir devlete “Siz terör devletisiniz.” demek çok doğru ve kolay değil.
Sayın Tanal zannediyorum bir sonraki tasarıyla ilgili,
Katar’daki üsse ne kadar asker, ne kadar sürede, hangi rütbede… Bakın, bu, bir
sonraki, 473 sıra sayılı Anlaşma’nın gerekçesinde bunlar var. Bizlerin orada
bulunmasının asli sebebi eğitim vermek. Şimdi görüştüğümüz Jandarma
personeliyle ilgili tasarının asli sebebi de eğitim vermek, o sebeple orada
bulunuyoruz ve orada Hükûmetimiz tarafından verilecek diğer işlerin de yerine
getirilmesi amaçlanmaktadır. Tabii ki sayının, personelin rütbesinin,
niteliğinin neler olacağını Millî Savunma Bakanlığımız, Genelkurmay
Başkanlığımız ve Jandarma ve Sahil Güvenlik bakımından da İçişleri Bakanlığımız
müştereken yerine getireceklerdir.
Aslında, bu sorunun cevabını şu anda görüştüğümüz
tasarı bakımından şöyle de söyleyebiliriz: Jandarma Genel Komutanlığımızın şu
anda 18 ülkeyle anlaşması var, protokolü var, Katar da bunlardan biri olacak ve
biz bunların bir kısmına eğitim imkânı veriyoruz, bir kısmında personel
bulunduruyoruz. Dolayısıyla, bu, sadece Katar için yeni başlayan bir şey değil,
Türkiye Cumhuriyeti hükûmetlerinin 2001’den beri sürdürdüğü bir politika ve
doğru bir politika. Şu anda, bizim personel görevlendirmemiz Azerbaycan’da 1997
yılında başlamıştır ve Gambiya’da 2005’te başlamıştır, şimdi de Katar’da
Jandarma personelimiz eğitim amaçlı görevlendirilecektir. Zaten şu anda, daha
önce yapılmış protokol kapsamında, Katar iç güvenlik kuvvetleri mensuplarına Jandarma
teşkilatımız tarafından ücreti mukabili 80 personel, 3 kurs düzenlenmiştir ve
ücreti de alınmıştır. Bütün bunların; Katar’daki askerî üs ve Jandarma Eğitim
ve Öğretimi Protokolü’nün tamamının temelinde de 25 Aralık 2001 tarihinde
-Mahmut Bey, tarihe dikkatinizi çekerim, 25 Aralık 2001. AK PARTİ Hükûmeti
olmadan yaklaşık bir yıl önce- imzalanan Güvenlik İşbirliği Anlaşması vardır.
Bu, Türkiye'nin çok boyutlu dış politika hedeflerinin de bir manada yerine
getirilmesidir. 
Sayın Kayan, evet, Çukurova’da hasat başladı, ben de
Maraşlıyım, ben de Çukurova çocuğu sayılırım. Şu anda, benim yaptığım, Tarım
Bakanlığımızın yaptığı araştırmalara göre piyasada fiyatlar düşük değil, fena
değil ama Tarım Bakanlığımız elbette ki bu çalışmaları yapıyor. Bildiğiniz gibi,
artık havza bazlı üretime ve o havzada yetişecek ürünlere destek veriliyor.
Ayrıntısını bilmiyorum ama bu hafta Bakanlar Kurulunda bir kararname imzaya
açılmıştır, Tarım Bakanlığımız üzerinde çalışıyor. 
Van Gölü’yle ilgili… Karayollarının, kavşak düzenleme
çalışması yapmak amacıyla Edremit kıyısını, gölü doldurduğunu sayın
milletvekilimiz ifade ettiler. Eğer, bir yürütmenin durdurulması kararı varsa
zaten bu yargı kararına herkes, bütün kurumlar uymak durumundadır. Uyulmadığı
takdirde, biliyorsunuz, Türk Ceza Kanunu gereğince yaptırımı var. 
Evet, diğer sorulara da yazılı olarak ilgili
birimlerden cevap alıp ilgili milletvekillerimize aktaracağım Sayın Başkanım. 
BAŞKAN – Sayın Özcan, buyurun. 
TANJU ÖZCAN (Bolu) - Teşekkür ederim Sayın Başkan. 
Sayın Başkan, aracılığınızla sormak istiyorum. Bolu ve
Düzce idari yargı açısından bir süre önceye kadar Sakarya’ya bağlıydı; oradan
alındı, Ankara idare mahkemelerine bağlandılar. Sonra, Bolu’da idare mahkemesi
kurulması, Düzce’de idare mahkemesi kurulması konusunda Hükûmetiniz tarafından
bir karar alındı ve bu karardan sonra Ankara mahkemeleri yetkisizlik kararı
vererek dosyayı Bolu’ya göndermeye, bazılarında da yargılamaya ara vermeye
başladı. Şu anda, Bolu ve Düzce’de idare mahkemesi kurulmasına karar verildi ama
ortada bina yok, tayin edilmiş hâkim de yok. Bu, binlerce vatandaşımızın
mağduriyetine sebep oluyor. Bu sorunla ilgili Hükûmetinizin bir açıklaması
olacak mı, merakla bekliyorum. 
BAŞKAN – Teşekkür ediyorum. 
Sayın Bakan…
BAŞBAKAN YARDIMCISI VEYSİ KAYNAK (Kahramanmaraş) –
Sayın Özcan, bildiğiniz gibi, mahkemelerin kuruluşları Adalet Bakanlığının
görüşü alınarak Hâkimler ve Savcılar Kurulu tarafından gerçekleştirilmektedir.
Bolu ve Düzce’de mahkemelerin kurulmuş olmasına sevindiğimi ifade etmeliyim eski
bir Adalet Bakan Yardımcısı olarak. Mahkemeler kurulmuşsa, elbette onlara bir
mekân bulmak da Adalet Bakanlığının görevidir. Ben, bu konuyu hemen, bugün
Adalet Bakanlığına iletip gereği için gayret edeceğim. 
Bolu’da bildiğiniz gibi çok önemli -siz de geçtiğimiz
dönem, 24’üncü Dönemde de emek vermiştiniz- bir adalet sarayı binası inşa
ediyor Adalet Bakanlığımız, inşallah, ona uygun bir mekân, Bolu ve Düzce’de
idare mahkemelerine buluruz. Biliyorsunuz, idare mahkemeleri çok yer işgal
etmiyorlar, tek mahkeme. Çok yer işgal etmiyorlar, buluruz. Ben ileteceğim.
BAŞKAN – Teşekkür ediyorum Sayın Başbakan Yardımcısı.
Şimdi, maddelere geçilmesini oylarınıza sunuyorum:
Kabul edenler… Kabul etmeyenler… 
MAHMUT TANAL (İstanbul) – Soru var Başkanım. 
BAŞKAN – Kabul edilmiştir.
Maddelere geçtik artık, ben görmedim ya da oyladıktan
sonra…
1’inci maddeyi okutuyorum:
TÜRKİYE CUMHURİYETİ HÜKÜMETİ İLE KATAR DEVLETİ HÜKÜMETİ
ARASINDA JANDARMA EĞİTİM VE ÖĞRETİMİNE İLİŞKİN İŞBİRLİĞİ PROTOKOLÜNÜN
ONAYLANMASININ UYGUN BULUNDUĞUNA DAİR KANUN TASARISI
MADDE 1- (1) 2
Aralık 2015 tarihinde Doha’da imzalanan “Türkiye Cumhuriyeti Hükümeti ile Katar
Devleti Hükümeti Arasında Jandarma Eğitim ve Öğretimine İlişkin İşbirliği
Protokolü”nün onaylanması uygun bulunmuştur.
BAŞKAN – 1’inci madde üzerinde Cumhuriyet Halk Partisi
Grubu adına İstanbul Milletvekili Oğuz Kaan Salıcı konuşacaktır.
Buyurun Sayın Salıcı. (CHP sıralarından alkışlar)
Süreniz on dakikadır.
CHP GRUBU ADINA OĞUZ KAAN SALICI (İstanbul) – Sayın
Başkan, değerli milletvekilleri; Türkiye Cumhuriyeti Hükümeti ile Katar Devleti
Hükümeti Arasında Jandarma Eğitim ve Öğretimine İlişkin İşbirliği Protokolünün
Onaylanmasının Uygun Bulunduğuna Dair Kanun Tasarısı’yla ilgili söz almış
bulunuyorum.
Aslında, bugün gündemimizde Katar’la yapılan iki
anlaşma var. Bu jandarma eğitimiyle ilgili bir anlaşma, bir diğeri askerî üs
anlaşması.
Şimdi, sözlerime başlamadan önce şunu ifade edeyim:
Bugün İran’da bir terör saldırısı oldu, İran Meclisine yönelik bir terör
saldırısı oldu, geçtiğimiz hafta içinde de Fransa’da oldu, İngiltere’de oldu,
Filipinler’de oldu. Nerede olursa olsun, Türkiye dâhil, dünyanın neresinde
olursa olsun, terörizmi açık ve net bir dille kınamak lazım, kimden gelirse ve
kime gelirse gelsin. 
Şimdi, bu Katar meselesi biraz ilginç bir mesele. Az
önce Sayın Tanal da sordu, başka arkadaşlar da sordu. Sayın Başbakan Yardımcısı
kendi konusu olmadığı için, doğal olarak, genel bir cevap verdi ama aynı
soruları, hatta daha fazla soruyu Dışişleri Komisyonunda biz de sorduk, biz
cevap alamadık Sayın Bakan. Size verilen o notlar durumu kurtarmıyor çünkü size
verilen notları veren arkadaşlar da ya duruma yeterince hâkim değiller ya da
büyük bir açıklıkla Katar’a üs ya da jandarma… 2 anlaşma var ama aslında
ortadaki anlaşma sayısı 30’a yakın yani mutabakat zabıtları var, anlaşmalar var
ve bütün bunların tamamı… Toplam nüfusu 2,2 milyon olan, ülkede yaşayanların
-hadi diyelim- yüzde 20’si Arap, geri kalanların tamamı yabancı olan bir
ülkeyle Türkiye'nin bu kadar fazla askerî içerikli anlaşma yapmasını
açıklamakta yetersiz kalıyorlar. Onun için meseleye biraz daha derinlemesine
bakma ihtiyacı var. 
Şimdi, şu soruyu biz Dışişleri Komisyonuna sorduk:
Katar Türkiye için neden stratejik bir ülkedir? Katar’ın dünya üzerindeki
stratejik önemi nedir? 
Değerli arkadaşlar, siz on beş yıldan beri ülkeyi
yönetiyorsunuz, on beş yıldan beri de Dışişleri Bakanlığını yönetiyorsunuz ama
maalesef biz Komisyonda bunların cevabını alamadık. Ne değerli siyasetçiler
tarafından bunların cevabı verilebildi ne de değerli bürokratlar tarafından
verilebildi. Tutanaklar ortada, girip detaylarıyla bakabilirsiniz. 
Şimdi Katar’ı bir özetleyeyim isterseniz çünkü “Katar”
deyince insanların aklına bir devlet geliyor haklı olarak ama nasıl bir devlet,
buna bakmak lazım. Nüfus 2,2 milyon, bunun yüzde 20’si Arap; Türkiye ile
Katar’ın dış ticaret hacmi -ihracat-ithalat toplam- 1,3 milyar dolar; biz
askerî anlaşma yapıyoruz ya, Katar’da bu askerî anlaşmadan etkilenecek askerî
personel sayısı 4 bin; Sayın Bakan, 4 bin jandarma var Katar’da. Sizin
yanınızdaki değerli TSK mensuplarının vermiş olduğu bilgi bu. 4 bin jandarma
için biz anlaşma yapıyoruz, toplam askerî mevcudiyeti 11 bin olan bir ülkeyle
askerî üs anlaşması yapıyoruz. Şimdi bunun daha derinlikli bir konuşmaya
ihtiyacı var. 
Peki, ne zaman kuruldu Katar? 1971’de kuruldu. Yani,
ben 1972 doğumluyum, benden 1 yaş büyük. Dünyadaki önemi ne? Doğal gaz
yatakları. Bunların hepsi hikâye arkadaşlar; mesele doğal gaz yatakları,
dünyadaki en büyük sıvılaştırılmış doğal gaz ihracatçısı. Yataklar konusunda
İran’la ortak Hürmüz Boğazı’nda; bir tarafında İran var, bir tarafında Katar
var. Bundan dolayı Katar’ın İran’la karşı karşıya gelmesi, savaşması,
Suudilerin istediği gibi kılıç sallaması mümkün değil. Suudilerin tuzu kuru ama
Katar’ın stratejik olarak bunu yapması mümkün değil. Bunu Katar’ı savunmak ya
da Suudileri kötülemek için söylemiyorum, ortadaki tablo bu.
Şimdi, iki günden beri bir kıyamet kopuyor. Bu kıyamet
zannetmeyin ki Katar’ın coğrafi konumu üzerinden kopuyor, ekonomik büyüklüğü
üzerinden kopuyor, ordusunun gücü üzerinden kopuyor, nüfusu üzerinden kopuyor;
Katar’ın doğal gaz yatakları üzerinden kopuyor, bir; iki, Katar’ın tüm
dünyadaki yatırım olanakları üzerinden kopuyor; üç, Katar’ın sizin
iktidarınızda görünen görünmeyen ilişkileri üzerinden kopuyor, bunu da ortaya
koymak lazım.
Şimdi, 5 şart öne sürüldü Katar’la ilgili, Suudi
Arabistan ve onunla beraber davranan devletler tarafından. 5 şart var, bu 5
şarttan 1’incisi olayı açıklıyor, geri kalanları teferruat. 1’inci şart şu,
deniyor ki: “Müslüman Kardeşler’le –yani siz iyi tanırsınız o arkadaşları-
IŞİD’le ve El Kaide’yle ilişkiyi keseceksiniz”. Şimdi, IŞİD ve El Kaide
bölümünü konuşalım. Bahreyn’de bir iç karışıklık olduğunda Suudi Arabistan
1.000 asker gönderdi Bahreyn’deki yönetimi desteklemek için, Katar yani toplam
11 bin askeri olan Katar 500 kişi gönderdi. 500 kişinin Katar’ın toplam ordu
nüfusunda ne kadar büyük bir etkisi olduğunu göstermek için söylüyorum. 500
bizim için bir şey ifade etmiyor, İstanbul’da bir belediyedeki zabıta memuru
sayısından daha az ama Katar ordusunun yirmide 1’i arkadaşlar. Bu, önemli bir
şey. Orada beraber davranabildiler, kime karşı beraber davranabildiler?
Bahreyn’i ayakta tutabilmek için, Bahreyn yönetimini ayakta tutabilmek için
beraber davrandılar. Peki, Suriye var yanımızda, bir bakalım. Yani Suudi
Arabistan dönüyor Katar’a, diyor ki: “Sen IŞİD’le ilişkini kes.” “Peki, değerli
Suudi Arabistan yetkilileri, siz Suriye’de ne yapıyorsunuz, siz kiminle iş
birliği içindesiniz?” diye sorarlar. Ey Katar -siz seviyorsunuz ya “ey”le
başlayan cümleleri- sen Suriye’de kiminle iş birliği içindesin? Seni doğrudan
El Nusra ya da El Nusra bağlantılı örgütlerle iş birliği içinde olmakla
suçluyorlar zaten. Bakın, bunlar bir muhalefet milletvekili olarak benim sözlerim
değil. Daha açık bir şekilde ifade edeyim. Bunlar kimin sözleri biliyor
musunuz? 2014 yılında Joe Biden’ın, Amerika Birleşik Devletleri’nin Başkan
Yardımcısının sözleri. Ülkelerin ismini anarak söylüyor. Harvard’da yaptığı bir
konuşma, kısa bir pasaj okuyayım size, diyor ki: “Bölgedeki müttefiklerimiz,
Suudiler, emirlikler ve diğerleri Esad’ı devirme ve bir Sünni-Şii vekâlet
savaşı çıkarmada çok kararlıydılar. Ne yaptılar? Esad’la savaşacak herkese yüz
milyonlarca dolar ve on binlerce ton silah akıttılar. El Nusra, El Kaide için
destek olacak, dünyanın diğer yerlerinden gelen cihatçıların aşırı unsurlarını
kabul ettiler.” Bugün Suudi Arabistan’ın yanında “Yürü, ben senin arkandayım.“
diyen Amerika, 2014 yılında Başkan Yardımcısının ağzından Körfez ülkelerinin
bir kısmının bağışlarıyla Suriye’deki vekâlet savaşlarının finanse edildiğini
açık bir şekilde ortaya koyuyordu zaten.
Değerli arkadaşlar, şimdi, bir süreden beri şöyle bir
durum yürüyor: Adalet ve Kalkınma Partisinin yazılı belgeleri var. Şimdi “Söz
uçar, yazı kalır.” derler. Bir hatip çıkabilir, bir şeyi yanlış ifade edebilir,
daha sonra sözünde bir değişiklik isteyebilir. Ama ortada yazılı belgeler var;
örnek, 65’inci Hükûmet Programı. Sayın Binali Yıldırım buraya geldi, kendisi
büyük bir öz güvenle 65’inci Hükûmet Programı’nı anlattı. Anlatırken dış
politikayla ilgili veciz bir söz etti, “Biz bundan sonra düşmanlarımızı
azaltacağız, dostlarımızı artıracağız.” dedi. Biz de bunu kabul ettik, dedik ki
Sayın Başbakan doğru bir şey söylüyor çünkü Türkiye'nin çıkarları düşmanlarını
çoğaltarak sağlanamaz. 
Değerli arkadaşlar, çok uzağa gitmeye gerek yok. Hani
kürsüde konuşan bazı hatipler Suriye savaşına filan gitti, ben daha yakından
söyleyeyim, hiç o kadar uzağa gitmeye gerek yok. Sayın Binali Yıldırım bu sözü
ettikten sonra Türkiye'nin dostu çoğalmadı arkadaşlar, çoğalmadı, çoğalmadığı
gibi Türkiye Körfez’de de ciddi bir taraf olma durumuna geldi. Bakın, Sayın
Cumhurbaşkanı ve Dışişleri Bakanımız bu konuyla ilgili bazı açıklamalarda
bulundu Katar’la ilgili, dediler ki: “Biz bu konuya duyarlı, soğukkanlı
davranacağız. Yapılması gereken şey budur.” Yapılması gereken şey, Körfez
ülkelerinin arasındaki çatışmalarda taraf olmak değildir. Bizim Suudi
Arabistan’la da -rejimini eleştirebiliriz- ilişkilerimiz var, Katar’la da
-yaptıklarını eleştirebiliriz- ilişkilerimiz var. Bizim İran’la birkaç
yüzyıldır değişmemiş bir sınırımız var, ilişkilerimiz var, bizleri birbirine
düşürecek bir siyaseti, okyanus ötesinde birileri izliyor olabilir, bununla
FETÖ’yü kastetmiyorum, Amerika Birleşik Devletleri’ni kastediyorum, bir süredir
ne zaman “okyanus” dense onlar akla geliyor çünkü. “Sel gider, kum kalır.”
derler, biz bu coğrafyanın ülkesiyiz, biz bu coğrafyada güçlü bir şekilde
ayakta duracak bir ülkeyiz, bununla da övünüyoruz. Böyle bir durumda bizim
yapmamız gereken, aktif bir tarafsızlık politikası izlemektir. 
Katar’la ilgili getirmiş olduğunuz anlaşmalar, bu
anlaşmaların bugün getirilmiş olması yani tüm dünyada Katar’la ilgili bir
kıyamet koparken bugün getirilmiş olması, bu anlaşmaların Türkiye Cumhuriyeti
Meclisinde bugün kabul edilecek olması, dünyaya şu mesajı verecektir: “Türkiye
Katar’ın yanında duruyor. Türkiye askerî üs anlaşmasını bugün geçirdi,
dolayısıyla kararı budur.” mesajını verecektir. Bu, Cumhurbaşkanının, Dışişleri
Bakanının ve diğer devlet görevlilerinin ağzından çıkan tarafsızlık
politikasına ya da diyalog ya da soğukkanlılık politikasına aykırı bir
tutumdur. Emin olun bunu bir muhalefet milletvekili olarak söylemiyorum,
ülkesini, milletini seven bir insan olarak söylüyorum; yanlış yoldasınız, bunun
bugün, bu ortamda geçiyor olmasının tüm dünyaya vereceği mesaj bu olacak ve
hiçbir şekilde geri dönülür bir nokta olmayacaktır. 
Hepinizi saygıyla selamlıyorum. 
Teşekkür ediyorum. (CHP sıralarından alkışlar) 
BAŞKAN – Teşekkür ediyorum Sayın Salıcı. 
1’inci maddeyi oylarınıza sunuyorum: Kabul edenler...
Kabul etmeyenler... Madde kabul edilmiştir. 
MEHMET NACİ BOSTANCI (Amasya) – Sayın Başkan...
BAŞKAN – Sayın Bostancı...
MEHMET NACİ BOSTANCI (Amasya) – Sayın Başkanım, sadece
kayıtlara geçsin diye söz aldım. Biz bu anlaşmayı Katar’la bugün yapmadık, daha
önce yapılmış bir anlaşma, Meclisin onaylaması gerekiyor, sırada yeri
gerideydi, biz sadece ön tarafa aldık. 
ERTUĞRUL KÜRKCÜ (İzmir) – Hocam, zaten konuşulan mevzu
bu, Allah’ını seversen. 
MEHMET NACİ BOSTANCI (Amasya) – Çünkü muhtemelen Meclis
1 Temmuz tarihi itibarıyla tatile girecek. Bu bizim daha öncede çok
çeşitli biçimlerde yapmış olduğumuz bir uygulamadır. Türkiye Cumhuriyeti’nin
dış politikası bellidir, o da yetkililer tarafından açıklanmaktadır. 
BAŞKAN – Teşekkür ediyorum. 
2’nci maddeyi okutuyorum:
MADDE 2- (1)
Bu Kanun yayımı tarihinde yürürlüğe girer.
BAŞKAN – 2’nci madde üzerinde söz yok. 
Oylarınıza sunuyorum: Kabul edenler… Kabul etmeyenler…
Madde kabul edilmiştir.
3’üncü maddeyi okutuyorum:
MADDE 3- (1)
Bu Kanun hükümlerini Bakanlar Kurulu yürütür.
BAŞKAN - Oylarınıza sunuyorum: Kabul edenler… Kabul
etmeyenler… Madde kabul edilmiştir.
Sayın Levent Gök’ün oylamadan önce İç Tüzük’ün 86’ncı
maddesine göre lehte bir söz talebi vardır. 
Buyurun. (CHP sıralarından alkışlar)
Süreniz beş dakikadır.
LEVENT GÖK (Ankara) – Sayın Başkan, değerli
milletvekilleri; görüşülmekte olan 476 sıra sayılı Kanun Tasarısı üzerinde
görüşlerimi belirtmek üzere söz aldım. Hepinizi sevgiyle saygıyla selamlıyorum.
Sayın Başkan, değerli milletvekilleri; Türkiye büyük
bir devlet. Mustafa Kemal Atatürk öncülüğünde kurulan ülkemizin en önemli dış
politika ilkesi “Yurtta sulh, cihanda sulh.” Türkiye bütün dünyayla
ilişkilerini geliştirdi, bütün dünyayla sıcak ilişkiler kurdu ama iktidar
partisinin 2002 yılında iktidara gelmesiyle beraber Türkiye'nin dostlarında
hatırı sayılır ölçüde azalmalar oldu; bu bir gerçek. Bugün bütün dünyada
Türkiye'nin ne yazık ki dostları azaldı değerli arkadaşlarım. Yanlış politika,
dış politika. Türkiye'nin izlediği Suriye politikası bütün Orta Doğu’da
Türkiye’yi yalnız bıraktı, dünyada yalnız bıraktı. Reel gerçekleri algılamayan,
sorgulamayan bir dış politika anlayışı içerisinde Türkiye değerli bir dış
politikadan değerli bir yalnızlığa itildi değerli arkadaşlarım. Maalesef böyle
oldu iktidar sayesinde. 
Şimdi, Mecliste görüşülmesi gereken pek çok kanun
tasarısı var, kanun teklifleri var, ülkemizin yararına pek çok kanunlar var;
bunları görüşmekten biz asla kaçınmıyoruz, halkın yararına olan her konuda
iktidara destek vermeye de hazırız. 
Özellikle geriye dönüp baktığınız zaman, muhalefetin oy
birliğiyle ve katılmasıyla geçen sayısız uluslararası anlaşma var ama birkaç
gündür dünyada kopan fırtınaya baktığınız zaman bir an önce Katar’la ilgili bu
anlaşmaların öne çekilmesini anlamak mümkün değildir. 
Değerli arkadaşlarım, yanlış yapmayalım. Türkiye'nin
çıkarları gerektiğinde biz her türlü konuyu Türkiye'nin çıkarları doğrultusunda
çözmeye hazırız ama acaba bu Katar’la ilgili anlaşmaları öne çekmek Türkiye'nin
yararına mı değerli arkadaşlar? Şu anda görüşülmesi, hemen görüşülmesi,
100’üncü sıradayken, 101’inci sıradayken bütün diğer kanunları öteleyerek…
Dünyada Katar’ın yalnızlaştığı ve diplomatik ilişkilerin kesildiği bir
atmosferde acaba Türkiye farklı bir tutum takınamaz mı değerli arkadaşlarım?
Biz elbette ordumuzun her yerde güçlenmesini, dünya üzerinde söz sahibi
olmasını bekleriz ve isteriz, Türkiye'nin güçlenmesi bizim için önemli ama bu
anlaşmaları bugün itibarıyla buraya getirmek sırası mı değerli arkadaşlarım?
Tartışmamız gereken nokta bu.
Ben biliyorum ki bu anlaşmaların burada onaylanmasıyla
beraber bütün dünyada “Türkiye Katar’ın yanında yer aldı, Katar’la ilgili bir
ittifaka girdi…” Dünyadan bizi koparacak, yine yalnız hâle getirecek bir hamle
yapıyor iktidar partisi; bu konuda uyarmak istiyoruz değerli arkadaşlarım.
Bence bu anlaşmaları çok daha sonra görüşelim, iktidar partisi bence bu
anlaşmaları çekmeli. Şu konjonktürde görüşülmesinde yarar yok değerli
arkadaşlarım, gerçekten yararı yok. Bunun zararlarını önümüzdeki günlerde
görmeyelim diye bunları söylüyoruz, bir yurtseverlik duygusuyla söylüyoruz, bir
vatansever olarak söylüyoruz. Evet, şu konjonktürde bu anlaşmaların öne
çekilmesini dünyaya izah edemezsiniz değerli arkadaşlar. 100’üncü sıradan niye
getiriyorsunuz? Eğer ordunun ihtiyacı varsa daha önce niye getirmedik de şimdi
getiriyorsunuz? Sorular arka arkaya gelir. Ne yazık ki bu anlaşmalarla,
Türkiye'nin itibarını ve dostlarının sayısını azaltmaya yol açılır değerli
arkadaşlarım. Meseleye öyle bakıyoruz ve iktidar partisine tavsiyemiz, bu ve
bundan sonra görüşülecek 473 sıra sayılı anlaşmayı da geri çekmesidir. Onları
ileride, çok daha makul bir zamanda tartışabiliriz, görüşebiliriz, bizler de
elimizden gelen gayreti gösterebiliriz ama bu konjonktürde bu anlaşmaların
görüşülmesini ve onaylanmasını Türkiye'nin çıkarlarına aykırı bulduğumuzu ifade
etmek istiyoruz.
Saygılarımla. (CHP sıralarından alkışlar)
BAŞKAN – Teşekkür ediyorum. 
Böylece tasarının üzerindeki görüşmeler tamamlanmıştır.
Tümü açık oylamaya tabidir.
Açık oylamanın elektronik oylama cihazıyla yapılmasını
oylarınıza sunuyorum: Kabul edenler… Kabul etmeyenler… Kabul edilmiştir. 
Oylama için iki dakika süre veriyorum ve oylama işlemini
başlatıyorum. 
(Elektronik cihazla oylama yapıldı) 
BAŞKAN - Türkiye Cumhuriyeti Hükümeti ile Katar Devleti
Hükümeti Arasında Jandarma Eğitim ve Öğretimine İlişkin İşbirliği Protokolünün
Onaylanmasının Uygun Bulunduğuna Dair Kanun Tasarısı açık oylama sonucu:
“Kullanılan oy sayısı : 277
Kabul : 242
Ret : 35 (x)
 Kâtip Üye Kâtip
Üye
 Sema Kırcı Emre
Köprülü
 Balıkesir Tekirdağ”
Böylece tasarı kabul edilmiş ve
kanunlaşmıştır.
Hayırlı uğurlu olsun.
2’nci sıraya alınan Türkiye
Cumhuriyeti Hükümeti ile Katar Devleti Hükümeti Arasında Katar Topraklarında
Türk Kuvvetlerinin Konuşlandırılmasına İlişkin Uygulama Anlaşması ile
Anlaşmanın Tadili Hakkında Protokolün Onaylanmasının Uygun Bulunduğuna Dair
Kanun Tasarısı ile Dışişleri Komisyonu Raporu’nun görüşmelerine başlayacağız.
2.- Türkiye Cumhuriyeti Hükümeti ile Katar Devleti Hükümeti Arasında
Katar Topraklarında Türk Kuvvetlerinin Konuşlandırılmasına İlişkin Uygulama
Anlaşması ile Anlaşmanın Tadili Hakkında Protokolün Onaylanmasının Uygun
Bulunduğuna Dair Kanun Tasarısı (1/800) ile Dışişleri Komisyonu Raporu (S.
Sayısı: 473) (xx)
BAŞKAN – Komisyon ve Hükûmet yerinde.
Komisyon Raporu 473 sıra sayısıyla bastırılıp
dağıtılmıştır.
Tasarının tümü üzerinde gruplar adına ilk söz,
Cumhuriyet Halk Partisi Grubu adına Ardahan Milletvekili Öztürk Yılmaz.
Sayın milletvekilleri, lütfen sessizlik istirham
ediyoruz, hatibi davet ettim.
Buyurun Sayın Yılmaz. (CHP sıralarından alkışlar) 
CHP GRUBU ADINA ÖZTÜRK YILMAZ (Ardahan) – Sayın Başkan,
değerli milletvekilleri; Türk Silahlı Kuvvetlerinin Katar’da
konuşlandırılmasına ilişkin olarak gelen kanunla ilgili olarak Cumhuriyet Halk
Partisi adına söz almış bulunuyorum. Yüce Meclisi saygıyla selamlıyorum.
Şimdi, bugün yeni bir krizle dünya tekrar yüzleşmiş
bulunuyor; Irak savaşı, Suriye savaşı, Libya, akabinde Filistin’de olanlar ve
Yemen’de olanlar, şimdi Katar’da olanlar. Katar’daki krizle ilgili olarak
öncelikle birkaç hususa değinmek istiyorum. 
Bir tanesi, Katar’a dönük iddialar içerisinde en
önemlisi Katar’ın Müslüman Kardeşler örgütüne destek vermesi yani İhvan’ı
desteklemesi. Hem Mısır’dan gelenlere hem Hamas’tan gelenlere hem de
İstanbul’dan giden Müslüman Kardeşler üyelerine kucak açması, onlara ev
sahipliği yapması. Biliyorsunuz, Müslüman Kardeşler örgütünü Suudi Arabistan,
Birleşik Arap Emirlikleri ve Mısır terör örgütü olarak görüyor. Aynı şekilde,
geçen yıl Amerika Birleşik Devletleri Kongresine gelen ve Dışişleri
Komisyonunda şu anda bekletilen tasarıda da keza Müslüman Kardeşler’i terör
örgütü olarak öngören bir düzenleme vardı ama seçim atmosferi olduğu için,
Trump’ın seçimine giden bir atmosferde bunu getirdikleri için o dönemde
ilerletmediler. Avrupa Birliğinin de Sisi’yle yeniden ilişkiler kurarken buna
dikkat ettiği ve Müslüman Kardeşler’le arasına bir mesafe koyduğunu bilmeliyiz.

Katar’a dönük iddialardan en önemlisi, Katar’ın Suudi
Arabistan’da ve Birleşik Arap Emirlikleri’nde Müslüman Kardeşler’i iş başına
getirecek bir stratejiyi gizli bir şekilde devreye sokmak olduğunu bilmeliyiz;
iddia bu. 
Katar’a dönük ikinci konu: Katar’ın Yemen’de -özellikle
Yemen’in haritasını göstermek istiyorum, bugün Yemen paramparça olmuş durumda-
El Kaide, IŞİD gibi terör unsurlarına destek vermesi. Bir başka konuşulan konu
da Suudi Arabistan öncülüğündeki koalisyonda yer almakla birlikte el altından
İran’ın desteklediği Husilere destek verip Suudi Arabistan’ı zayıflatmak;
ikinci iddia da bu. 
Üçüncü konu ise, daha önceki süreçten bildiğimiz yeni
Katar Emirinin özellikle internete de yansıyan konuşmaları çerçevesinde
İsrail’le gayet ilişkilerinin iyi olduğu, İhvan’ı desteklediği, İran’la ilişki
kurduğu şeklindeki ifadelerin Arap dünyasındaki sinir uçlarına dokunmuş olması
ve bu çerçevede de bazı ülkelerin Katar’da bir yönetim değişikliğine gitmek
istediği, bu yeni Emiri alaşağı edip yerine yeni bir düzenleme getirmek
istediklerini esasen basına da yansıdığı için biliyoruz. 
Şimdi, Katar konusu dünyanın çok önemli bir bölümünü
etkileyecek çünkü Körfez’de kritik bir coğrafyada yer alıyor, dünya gaz
rezervinin neredeyse yüzde 15’ini barındırıyor, aynı şekilde Amerika Birleşik
Devletleri’nin CENTCOM’una ev sahipliği yapıyor, yaklaşık 10 bin tane Amerikan
askeri de Katar’da bulunuyor. Dolayısıyla, bu kriz Amerika açısından baktığımız
zaman da önemli bir kriz. 
Trump yönetiminin bu Orta Doğu coğrafyasına bakışı
enteresan, bunu anlamak gerçekten zor; Suudi Arabistan’a gidiyor, 110 milyar
dolarlık silah satış anlaşması imzalıyor, üç dört gün sonra bir bakıyoruz ki
başka şeyler ortaya çıkıyor. 
Şimdi, bu kriz Amerika Birleşik Devletleri, İran, Türkiye
ve bölgedeki bütün ülkeler için kritik önemi haiz bir durum. Neden? Çünkü
esasen Katar üzerinden yayılacak, yayılma eğilimi içinde olacak bir krizle
yüzleşmiş bulunuyoruz. Bunun gerekçelerini elbette detaylı bir şekilde anlatmak
gerekiyor. 
Ne oluyor, niye böyle bir şeyler oldu bir anda? Şimdi,
Körfez İşbirliğine mensup ülkeler özellikle İhvan’a desteği yüzünden bir anda
Katar’la bütün ilişkilerini durdurdular ve Katar’a müeyyide uygulamaya
başladılar. Peki, bu kadar ülke, Katar’a müeyyide uygulamaya başlarken ve
dünya, esasen Katar’ı negatif açıdan konuşmaya başlarken Türkiye ne yapıyor?
Türkiye bir tercihte bulunuyor, özellikle AKP’nin tercihi, Katar’ın yanında yer
almak ve Katar’ın karşısında olan bütün ülke bloklarını da karşıya
konumlandırmak. Bakınız, bu, yanlış bir politika. Bir zamanlar Libya’da Türkiye
geç kaldığı için düzen tutturamadı. Suriye’de ise Türkiye erken davrandığı için
düzen tutturamadı. Şimdi, balıklama tekrar bir krizin içerisine atlıyoruz.
Neymiş efendim? Anlaşmalar geldi, bu anlaşmaları bir an önce onaylamamız
gerekiyor Katar’a destek olsun diye. Peki, Katar’a destek olalım da, Suudi
Arabistan ne olacak, Bahreyn ne olacak, Birleşik Arap Emirlikleri’yle ilişkiler
ne olacak? Bugün bu anlaşmaları onayladıktan sonra Türkiye'nin bu ülkelerle
ilişkileri ne olacak yani Türkiye hangi kanatta yer alacak? Dünyanın, özellikle
Körfez’deki ülkelerin terör örgütüne destek vermekle suçladığı Katar’ın yanında
yer alacak. Peki, Suudi Arabistan, terör örgütü olarak gördüğü İhvan’a,
Müslüman Kardeşler’e destek verdiği için Katar’a karşı gelirken, İhvan’ı,
Müslüman Kardeşler’i destekleyen Türkiye’ye alkış mı tutacak? Elbette
eleştirecek. Bunu çok derin bir şekilde hesaplamamız lazım. Bu anlaşmaların
zamanı değildi. Bu duygusal bir konu değildir, bu önemli bir konu, Türkiye’nin
Orta Doğu’da özellikle kırılma yaşayabileceği bir konu. 
Bakınız, size söyleyeyim, eğer bu konuda kriz çıkarsa
yarın Suudi Arabistan hacıların vizelerini bile vermeyecektir belki de çünkü
siz bunu bilerek yapıyorsunuz. Bunu yapmamalıyız. Anlaşma imzalandıysa bunun
zamanı şimdi değil, bunu bir ay sonra getirseydiniz veya bir ay önce
getirseydiniz. Bizim bu anlaşmanın içeriğine herhangi bir itirazımız yok,
anlaşmanın içeriğiyle bir sorunumuz yok ama şu anda gelinen konjonktür buna uygun
değil çünkü bu anlaşma… Kim istemez kendi ülkesinin uluslararası alanda üs
sahibi olmasını, bölgeye hâkim olmasını kim istemez? Kim istemez Türk askeri
ilk defa böyle bir üs elde ediyor, uzak diyarlarda, stratejik bir noktada
konumlanmasını kim istemez? Ama siz hiç konjonktüre uymayan bir ortamda bunu
getirdiniz ve Türkiye’yi kilitliyorsunuz tekrar. Yarınki uluslararası toplumun
size bakışı bu noktada değişecek. 
Katar, 2,2 milyon nüfusa sahip bir ülke, bugün eti ne
budu ne, uluslararası sistemi ne kadar etkileyebilir? Siz bütün dış
politikadaki, Orta Doğu’daki yumurtaları Katar’ın sepetine koyduğunuz için
zaten o sepet Suriye’de kırıldı. Peki, bundan sonra aynı hatayı yapmanın ne
gereği var? 
Bakınız, bugün yine gündeme geliyor, bundan sonra da
Katar anlaşmaları var ve Hamas’la ilgili anlaşmalar var, Filistin’le ilgili
anlaşmalar var. Âdeta mesaj veriyoruz, İhvan’dan dolayı, Müslüman Kardeşler’den
dolayı siz kınıyorsunuz ama ben onun yanında yer alıyorum diyorsunuz. Bence bu
siyaset yanlış bir siyaset ve Türkiye’yi gerçekten sıkıntıya sokacak bir
siyaset. 
Şunu söyleyelim: Bakınız, Araplar arasında şunu
bilmemiz gerekir: Araplar arasındaki ilişkilere çok fazla müdahale ettiğimiz
zaman zarar görüyoruz. Çünkü bunlar kavga ediyorlar, bir süre sonra barışıyorlar,
ondan sonra dışarıdan hangi ülke bunlara karşı bir şey yaptıysa ona ortak bir
düşman oluyorlar. Örnek mi istiyorsunuz? Size örnek vereyim: Bakınız, bizim
Başika Kampı gündeme geldiği zaman, Başika Kampı’nda bu konu Arap ligine
geldiği zaman Katar Arap liginin üyesi değil mi? Neden Türkiye’yi kınadı? Çünkü
oradaki eğilime uymak zorundaydı ve uydu. Siz Katar için bunu yapıyorsunuz ve
Türkiye’yi hiç olmayacak bir riskin ve maliyetin altına sürüklüyorsunuz, yarın
Katar’ın da sizi satacağını açık açık buradan söylemek istiyorum. Çünkü Orta
Doğu’da işler böyle işliyor. Hiçbir zaman ülkeler ilelebet dost veya düşman
değildir. Bunu niçin yapıyorsunuz? Bu, akla ziyan bir iş. Yani bunu böyle bir
günde, bu kadar krizin konuşulduğu bir günde getirme amacınız ne? Ne elde etmek
istiyorsunuz? Suudi Arabistan’dan vaz mı geçtiniz? Bahreyn’den vaz mı geçtiniz?
Birleşik Arap Emirlikleri’nden vaz mı geçtiniz? Gerçekten siz vaz mı geçtiniz?
Niçin bunu yapıyorsunuz? Ayrıca, şunu söyleyelim: Söyledik, bizim bu anlaşmanın
içeriğiyle ilgili en ufak bir itirazımız olmaz ama bunun zamanlaması ve
getiriliş şekli son derece tehlikeli bir konu. Türkiye’yi yarın
kilitleyeceksiniz siz. 
Bir hususa daha değinmek istiyorum. Orta Doğu’da şu
anda bütün ülkeler geçiş dönemi yaşıyor. Bakınız, Orta Doğu’nun kuzeyinde
Fişhabur’dan Lazkiye’ye kadar bir hat oluşuyor ve güneyinde ise Basra
Körfezi’nden Süveyş Kanalı’na kadar bir hat oluşuyor. Bunun farkında değil
misiniz? Bu kadar çatışma ortamına böyle balıklama dalmanın bir maliyetinin
olduğunu bilmek gerekmez mi? 
İran’la ilişkiler konusu. Bakınız, bu krizde şunu
gördük: Katar bir taraftan da meğer İran’la el altından Yemen’de ilişkiler
götürüyormuş. Herkesin hesabı farklı, herkes farklı hesap içerisinde. 
Size sadece bir şey söylemek istiyorum. Bakınız, bu
Yemen’in haritası, şu andaki Yemen’in haritası bu. Suriye’nin haritası da
benzer, Libya da aynı haritaya dönüştü. Yarın Orta Doğu’da eğer bu kadar taraf
olup bütün sistemi allak bullak edecek siyasetin içerisinde olursanız çıkışınız
hiç olmayacak. Maliyeti Türkiye’ye yansıyacak ve biz zarar göreceğiz
vatandaşlar olarak. 
Şimdi, efendim, Sayın Cumhurbaşkanı Putin’i arıyor,
Kuveyt Emiri’ni arıyor, Katar Emiri’ni arıyor bu krize bir şekilde çare bulmak
istiyor. Bütün bu çabalar bugünkü bu anlaşmayla suya düşmüştür çünkü siz
tarafsınız, siz Katar’ın tarafındasınız. Sizin vereceğiniz mesajı dinlemezler
ki. Niye dinlesinler? Siz bu kararla Katar’ın yanında yer alıyorsunuz, Katar’ın
güvenliğini, Katar’ın istikrarını, Katar’ın…
SAİT YÜCE (Isparta) – Kimin yanında yer alıyor?
ÖZTÜRK YILMAZ (Devamla) – Suudi Arabistan’la
ilişkilerde de bir mesafede durmanız gerekir, ben onu anlatmaya çalışıyorum. 
SAİT YÜCE (Isparta) – İyi anlatamıyorsun.
ÖZTÜRK YILMAZ (Devamla) - Zaten size göre hiçbir şey
olmuyor, onun için devam edin siz. 
Şunu söyleyeyim, burada Türkiye’nin üç tane konusu var
halletmesi gereken. 
Çözüm yöntemi olarak; bir, Müslüman Kardeşler’e bugün
dünyanın çok büyük bir bölümü bu krizde de ortaya çıktı artık mesafe koydu,
İhvan’a tavır koydular. Biz hâlâ hiçbir şey olmamış gibi eğer bu politikaya
devam edersek emin olun belki de Mursi’nin ve Hamas’ın dışında iş birliği
yapabileceğimiz bir çevremiz olmayacak. Bu siyaset bizi daraltıyor, bu siyaset
bizi bir kuyunun içerisine atıyor. Birincisi İhvan konusudur. 
İkincisi, Araplar arasında her zaman bir üstte durmak
gerekir. Araplar arasındaki ilişkilerde mutlaka ve mutlaka üstte durmak lazım,
girmemek lazım. Ara buluculuk rolü bir çatışmaya taraf olmadığınız zaman bir
değer taşır. Eğer zaten kendiniz tarafsanız kimse sizi dinlemez. Onun için,
ikinci konu: Bizim Araplar arası mücadelede üstte durmamız, ara buluculuk
konusunda ciddiye alınabilmek için de herhangi bir tarafla hareket etmememiz
gerekir.
Üçüncü konu diyalog konusu. Bu diyalog konusu şu anda
krizi yaşayan bütün ülkelerle yapılması lazım; Birleşik Arap Emirlikleri’yle
olması lazım, Bahreyn’le olması lazım ve her ülkeyle, hangi ülkeyle kriz
yaşıyorsak onunla olması lazım. Eğer anlaşmalar varsa Suudi Arabistan’la,
onları da getirseydiniz; Bahreyn’le, onları da getirseydiniz; Yemen’le, onları
da getirseydiniz sorun olmazdı. Siz burada bir yaklaşım ve bir karar
vermişsiniz ve bu kararın yansıması çok kolay olmayacak Türkiye üzerine.
Şimdi, şunu belirtmek istiyorum bu kuvvetle ilgili
olarak: Bu kuvvetin yapısını… Elbette teşkil edilecek ama şunu bilmemiz lazım:
Bu kuvvet orada… Her ne kadar müşterek tatbikatlar, eğitim, Katar’ın savunma
imkânlarının geliştirilmesi, iki ülke silahlı kuvvetlerinin tatbikatı, icrası
gibi konular dense de herkes bunu biliyor ki, Sayın Bakanımız, herkes bunu
biliyor ki Türk Silahlı Kuvvetlerinin böyle bir hassas dönemde, mezhepçiliğin
arttığı, İran ile Sünni dünya arasındaki sürtüşmenin tavan yaptığı bir dönemde
siz başka bir şey için gidiyorsunuz diye anlaşılır. Kime karşı olacak bu
kuvvet? Bu kuvveti yarın İran’a karşı kullanmak isterlerse biz onun içinde mi
yer alacağız veya bu kuvveti Katar’daki aileyi ayakta tutmak için kullanmak
isterlerse ona destek mi olacağız? Yani, biz Katar’da iç güvenlik harekâtına mı
dâhil olacağız? Bunun sınırı yok. Onun için, böyle bir ortamda bu anlaşmanın
getirilmesi herkesin farklı niyet okumasıyla sonuçlanacak bir süreci başlatacak
ve bunu da açık açık söylemeliyiz. Biz şahsen bununla ilgili dün de yaptığımız
görüşmelerde çekincelerimizi açık açık söyledik. 
Şunu söyleyelim: Keşke bu anlaşma bir ay önce gelseydi
dedik veya bu kriz soğuduktan sonra gelseydi, farklı bir tutum içerisinde
olacaktık. Ama bizim bir çağrımız var: Gelin, bu anlaşmayı gündemden şu anda
alın ve daha sonra getirin, o zaman bunu değerlendirelim, yoksa bu konjonktürde
iyilik yapmıyoruz. Dış politika kilitlenmiş, Suriye’de kilitlenmişiz, Irak’ta
kilitlenmişiz. Bakınız, Yemen’de doğru dürüst bir aktörle hareket edemiyoruz,
zaten tablo dışındayız. Körfez ülkeleriyle var olan ilişkileri de şu anda
tepetakla götürüyoruz. Bunu yapmayalım, Türkiye'ye bu kötülüğü yapmayın lütfen.
Hepinize saygılar sunuyorum. (CHP sıralarından
alkışlar)
BAŞKAN – Teşekkür ediyorum.
Maddelerine geçilmesini oylarınıza sunuyorum: Kabul
edenler… Etmeyenler… Kabul edilmiştir.
1’inci maddeyi okutuyorum:
TÜRKİYE CUMHURİYETİ HÜKÜMETİ İLE KATAR DEVLETİ HÜKÜMETİ
ARASINDA KATAR TOPRAKLARINDA TÜRK KUVVETLERİNİN KONUŞLANDIRILMASINA İLİŞKİN
UYGULAMA ANLAŞMASI İLE ANLAŞMANIN TADİLİ HAKKINDA PROTOKOLÜN ONAYLANMASININ UYGUN
BULUNDUĞUNA DAİR KANUN TASARISI
MADDE 1- (1)
28 Nisan 2016 tarihinde Doha’da imzalanan “Türkiye Cumhuriyeti Hükümeti ile
Katar Devleti Hükümeti Arasında Katar Topraklarında Türk Kuvvetlerinin
Konuşlandırılmasına İlişkin Uygulama Anlaşması” ile 10 Kasım 2016 tarihinde
Ankara’da imzalanan Anlaşmanın Tadili Hakkında Protokol’ün onaylanması uygun
bulunmuştur.
BAŞKAN – 1’inci madde üzerinde Halkların Demokratik
Partisi Grubu adına Diyarbakır Milletvekili Ziya Pir konuşacaktır.
Sayın Pir, süreniz on dakikadır, buyurun. (HDP
sıralarından alkışlar)
HDP GRUBU ADINA ZİYA PİR (Diyarbakır) – Sayın Başkan,
değerli milletvekilleri; hepinizi saygıyla selamlıyorum.
Bu akşam herhâlde en rahat konuşan parti, en rahat
konuşan grup bizim grubumuzdur çünkü biz bu tür anlaşmalara, silahlanmaya
ilkesel olarak karşı olan bir partiyiz. Biraz önce sayın grup başkan vekilleri
bazı anlaşmalarda grup şerhimizin olmadığını söyledi. Oysa biz Komisyonun ilk
toplantısında bütün askerî anlaşmalara şerh koyduğumuzu belirtmiştik ama teker
teker koymadık, doğrudur. Ve özellikle HDP olarak biz kriz bölgelerine bırakın
silah verilmesini, herhangi bir askerî anlaşma yapılmasına karşı olan bir
partiyiz. Özellikle de bu bölgelerde diktatörler, otokratlar ya da kendi
halkına zulmeden zalim yönetimler varsa onlarla askerî iş birliği asla
yapılmamalıdır. 
Şimdi, ne oldu son günlerde, bir ona bakalım. Şöyle bir
on gündür aslında basında o bölgede bir kriz vardı, bir savaş basın üzerinden
yürütülüyordu. İki, üç gün önce de onlarca yıldır El Kaide gibi örgütlere fikir
babalığı yapan, onlara finans desteği sunan Suudi Arabistan, yanına daha önce
kendine bağladığı birkaç ülkeyi de alarak Katar’ı kuşattı. Şu anda âdeta bir
savaş yaşanıyor orada, sadece tank, top eksik, onun dışında savaşın bütün
kriterleri yerine getirilmiş durumdadır.
Suçlamalar nedir? Katar’a yönlendirilen suçlamalar
şunlar: Özellikle Orta Doğu ve Kuzey Afrika’da İhvan ve dolayısıyla Hamas, El
Nusra, IŞİD gibi terör gruplarına destek sunması -bu arada bugün konuşmalarda
kaçırdım, hiçbir konuşmacı buna değinmedi- aynı zamanda da son yıllarda
Suriye’deki cihatçı terörist gruplara 3 milyar dolar civarında yardım ve destek
sunmasıdır. Bu desteklerin çekilmesi şu anda isteniyor. 
Şöyle bir bakalım, Suriye hangi devletleri yanına
alabilmiş, onlarla ilgili bir iki cümle söyleyince neden öyle bir blokun olduğu
da ortaya çıkacaktır. Hepimiz biliyoruz, orada asıl olan, bir mezhep çatışması
yaratmak istiyor birileri, öyle diyelim ve burada iki blok var. Bir, İran Şii
bloku var, bir de yine o bölgede İran’a karşı savaşan, kendi hegemonyasını
kurmak isteyen Sünni Suudi Arabistan devleti var. Asıl bu iki blok arasında bir
mezhep çatışması yaratılmak isteniyor. Bakalım, Suudi Arabistan bizim açımızdan
nedir, neyi destekliyor? İran düşmanlığının yanında İhvan dolayısıyla Hamas
düşmanlığını destekliyor. Haritadan bakıyorum hiçbirini unutmamak için; Suudi
Arabistan’ın hemen batısında Mısır var. Mısır biliyorsunuz bir diktatörlük,
Sisi diktatör olarak geldi; şu anda ve önceden diktatör olarak gelirken Suudi
Arabistan’ın maddi desteğiyle geldi ve İhvan düşmanlığı onlarda da var.
Dolayısıyla, Suudi Arabistan’a bağımlıdır. Biraz daha batıda Libya var.
Libya’da küçük Sisi… Daha doğrusu şöyle anlatalım: Libya’da üç bölge var, şu
anda üç tane iktidar var, en doğudakine “küçük Sisi” diyebiliriz. Sisi her
zaman onu desteklemiş, maddi destek vermiş ve onlar, o bölgede Katar’ın daha
önce ve bugünlerde desteklemiş olduğu cihatçı gruplara karşı savaşıyor.
Dolayısıyla, Mısır’ın yanında, Suudi Arabistan’ın yanında Katar’ın karşısında
olması gerekiyor. Gidelim güneye, Yemen... Yemen’de -biraz önce, benden önceki
hatip anlattı- yine Suudi Arabistan, Katar ve bir ülke daha bir “allianz”,
Sünni bir “allianz” kurdu ve oradaki o bölgeyi yerle bir etti -işte, birilerini
korumak için falan filan, bunları çok uzatmaya gerek yok- ve onları da Katar
düşmanlığı üzerinden yanına almaya çalışıyor. Gidelim, Bahreyn var. Bahreyn
Yemen’den çok farklı değil, Bahreyn’in nüfus çoğunluğu Şii’dir ve bir kısım
İranlı orayı hâlâ kendi toprakları olarak görmek istiyor ama oradaki iktidar
ailesi Sünni’dir. Biliyorsunuz, orada Arap Baharı’nda bir kalkışma oldu ve
Suudi Arabistan gitti, onları yerle bir etti, tanklarıyla ezip geçti.
Dolayısıyla, Suudi Arabistan’ın yanında olma durumunda.
Türkiye’yi biraz sonra konuşalım -siz benden daha iyi
biliyorsunuz- soracağım yani “Türkiye’nin rolü ne olacak burada?” diye, onu da
biraz sonra sorabiliriz.
Şimdi, açıklanan nedenler bunlar. İşte, Katar’ın
desteklediği gruplar. O gruplardan elini çekeceksin. 
Dün Sayın Cumhurbaşkanının “Orada bir oyun oynanıyor
ama oyunun arkasında kimler var henüz bilmiyoruz.” gibi, ben öyle bir
açıklamasını duydum. Belki bugün farklı bir açıklama yapmıştır. Şimdi, oradan
kastettiği muhtemelen şudur: Daha önce biliyorsunuz, Rusya Katar’ın resmî haber
ajansına bir siber saldırıda bulundu. Orada çıkan muhtemelen “fake” haberler bu
olayları tetikledi. Belki onu kastediyordur ama Putin’le arayı bozmamak için
“Arkasında kim var bilmiyoruz." diye ikinci cümleyi ekledi. Ama, asıl
oyunu biz hep birlikte izledik değerli arkadaşlar birkaç hafta önce Trump oraya
gittiğinde. Bu oyun bıçak ya da kılıç oyunudur. Hep birlikte izledik, bu kılıç
oyununu -önündekini, arkasındaki, yanındaki gördük- kimin oynadığı belli. Yine,
Türkiye’nin sayın dostu Suudi Arabistan Kralı Selman ile dost olmak istediği
Trump, onlar bu oyunu oynadı, her şey açık saçık ortada. Çok fazla o konular
üzerine düşünmeye gerek yok.
“Trumpoloji” diye bir sistem var şimdi. Geliyor, orada
bir şeyler anlatıyor Trump, daha sonra gidiyor farklı bir “tweet” atıyor, ondan
sonra tekrar dün akşam Selman’ı arayıp olayı tekrar düzeltmeye çalışıyor. Yani
orada olanları, tam olarak ne oynanıyor, ne bitiyor biz görüyoruz ama iktidar
partisi herhâlde görmüyor. Elbette Sayın Cumhurbaşkanı, sizin Genel Başkanınız
şunu biliyordur: IŞİD’e karşı hava harekâtını başlatmak isterken İngiltere ve
kendi Parlamentosundan izin almak istediği zaman orada bir parti dedi ki “Biz
bu izni vereceğiz ama terörün finansmanlığını araştıralım.” Bu araştırma
yapıldı değerli arkadaşlar, yapıldı, bir buçuk senedir bu araştırma
açıklanmıyor. Ama biz, İngiltere kulislerinden haberler alıyoruz, kimlerin kimi
ne kadar desteklediği aşağı yukarı belli. Belki İngiltere’de son zamanlarda
artan bu saldırıları oraya bağlayabiliriz ama Katar’ın, Suudi Arabistan’ın ve
onların -daha kuzeydeki diyelim- dostlarının neler yaptığı, o İngiltere’deki
araştırmada yazıyor. Bu, ileride karşımıza çıkacaktır.
Şimdi ne olmalı, ne yapmalıyız? Biz, Türkiye olarak
kimin yanında yer alacağız, kime izah edeceğiz? Bütün dünyanın terörist olarak
ilan ettiği İhvan ve dolayısıyla Hamas’ın yanında mı yer alacağız, yani
Katar’ın yanında mı yer alacağız, yoksa Suudi Arabistan’ın mı? Bana göre al
birini vur öbürüne; ikisi de diktatördür, ikisinin de yıkılması, demokratik sistemlerin
getirilmesi gerekiyor. Ama Türkiye olarak o konularda yani silah götürmek,
askerî iş birliği götürmek yerine belki biraz demokrasi götürürüz, demokrasi iş
birliği götürürüz diyeceğim ama kendi ülkenizde bunu yapmıyorsunuz. Burada,
bir…
Bakın, şu Meclis Anayasa’yı yapıyor ve Anayasa’nın
15’inci maddesine göre… Balbay kararı ortada, diyor ki: “Milletvekilleri
tutuklu yargılanamaz.”
Biz buradan Sayın Başkana defalarca söyledik: “Bu
konuda bir açıklama yapın.” Diyor ki: “Yargı süreci, ben açıklama yapamam.”
Sayın Başkan, sayın milletvekilleri; sizin yapmış
olduğunuz Anayasa’yı yargı çiğniyor ve sizin ağzınızdan bir laf çıkmıyor. Bu da
sizin ayıbınız. 
Hepinize teşekkür ederim. (HDP sıralarından alkışlar)
BAŞKAN – Teşekkür ediyorum.
1’inci maddeyi oylarınıza sunuyorum: Kabul edenler…
Kabul etmeyenler… Kabul edilmiştir. 
2’nci maddeyi okutuyorum: 
Madde 2– (1)
Bu kanun yayımı tarihinde yürürlüğe girer. 
BAŞKAN - Kabul edenler… Kabul etmeyenler… 2’nci madde
kabul edilmiştir. 
3’üncü maddeyi okutuyorum: 
Madde 3– (1)
Bu Kanun hükümlerini Bakanlar Kurulu yürütür. 
BAŞKAN - Kabul edenler… Kabul etmeyenler… 3’üncü madde
kabul edilmiştir. 
Böylece tasarının üzerindeki görüşmeler tamamlanmıştır.
Tasarının tümü açık oylamaya tabidir. 
Açık oylamanın elektronik oylama cihazıyla yapılmasını
oylarınıza sunuyorum: Kabul edenler… Kabul etmeyenler… Kabul edilmiştir. 
Oylama için iki dakika süre veriyorum ve oylama
işlemini başlatıyorum. 
(Elektronik cihazla oylama yapıldı) 
BAŞKAN – Türkiye Cumhuriyeti Hükümeti ile Katar Devleti
Hükümeti Arasında Katar Topraklarında Türk Kuvvetlerinin Konuşlandırılmasına
İlişkin Uygulama Anlaşması ile Anlaşmanın Tadili Hakkında Protokolün
Onaylanmasının Uygun Bulunduğuna Dair Kanun Tasarısı açık oylama sonucu: 
“Kullanılan Oy Sayısı : 272
Kabul : 240
Ret : 32 (x)
 Kâtip Üye Kâtip
Üye
 Emre Köprülü Sema
Kırcı
 Tekirdağ Balıkesir”
Böylece tasarı kabul edilmiş ve kanunlaşmıştır.
Günün de sonuna gelmiş olduk.
Kanun tasarı ve teklifleri ile komisyonlardan gelen
diğer işleri sırasıyla görüşmek için 8 Haziran 2017 Perşembe günü, alınan karar
gereğince, saat 14.00’te toplanmak üzere birleşimi kapatıyorum; hayırlı
akşamlar, hayırlı iftarlar diliyorum. 
Kapanma Saati: 19.46




(x) Bu düzeltmeye ilişkin ifade
06/06/2017 tarihli 101’inci Birleşim Tutanağı’nın 79’uncu sayfasında yer
almıştır.


(x) 476 S. Sayılı Basmayazı tutanağa
eklidir.


(x) Açık oylama kesin sonuçlarını
gösteren tablo tutanağa eklidir. 


(xx) )
473 S. Sayılı Basmayazı tutanağa eklidir.


(x) Açık oylama kesin sonuçlarını
gösteren tablo tutanağa eklidir.




