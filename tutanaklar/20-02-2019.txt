



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 55’inci
Birleşim
 20
Şubat 2019 Çarşamba

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)

 İÇİNDEKİLER

I.- GEÇEN TUTANAK ÖZETİ
II.- GELEN KÂĞITLAR
III.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Mersin Milletvekili Olcay Kılavuz’un, 20 Şubat Ege Üniversitesi
Tarih Bölümü öğrencisi Fırat Yılmaz Çakıroğlu’nu şehadetinin 4’üncü yılında
rahmetle yâd ettiğine ilişkin gündem dışı konuşması
2.- Denizli Milletvekili Şahin Tin’in, Denizli iline ve yapılan
yatırımlara ilişkin gündem dışı konuşması 
3.- Artvin Milletvekili Uğur Bayraktutan’ın, Artvin ilinde yaşanan
sorunlara ilişkin gündem dışı konuşması

IV.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Levent Gök’ün, 20 Şubat Fırat
Yılmaz Çakıroğlu’na vefatının 4’üncü yıl dönümünde Allah’tan rahmet dilediğine
ilişkin konuşması
2.- Oturum Başkanı TBMM Başkan Vekili Levent Gök’ün, Sakarya Kışlası’nda
meydana gelen mühimmat patlamasında yaralananlara geçmiş olsun dileğinde
bulunduğuna ilişkin konuşması

V.- AÇIKLAMALAR 
1.- Mersin Milletvekili Hacı Özkan’ın, Mersin ili Silifke ilçesinde
işçileri taşıyan minibüsün devrilmesi sonucu hayatını kaybeden hemşehrilerine
Allah’tan rahmet dilediğine ilişkin açıklaması
2.- Kayseri Milletvekili İsmail Emrah Karayel’in, Recep Tayyip
Erdoğan’ın liderliğinde on yedi yıl önce millî teknoloji hamlesiyle başlatılan
yatırım ve teşviklerin devam edeceğine ilişkin açıklaması
3.- Niğde Milletvekili Ömer Fethi Gürer’in, iktidarın yerel seçim öncesi
geçici önlemler aldığına, yaşanan mağduriyetlere kalıcı çözümler getirilmesi
gerektiğine ilişkin açıklaması
4.- İstanbul Milletvekili Hayati Arkaz’ın, kadına yönelik şiddetin
ülkemizde engellenemediğine ilişkin açıklaması
5.- Bursa Milletvekili Nurhayat Altaca Kayışoğlu’nun, Marmara Denizi’nde
canlı yaşamını yok eden sebeplerin ve sorumluların bulunması, çevreye duyarlı
olunması gerektiğine ilişkin açıklaması
6.- Nevşehir Milletvekili Faruk Sarıaslan’ın, Nevşehir ilinin turizmden
yeteri kadar pay alabilmesi için yapılması gerekenlere ilişkin açıklaması
7.- Amasya Milletvekili Mustafa Levent Karahocagil’in, on altı yılda
devrim niteliğinde projelere imza atıldığına, ekonomik büyümenin yanı sıra
temellerinin de sağlamlaştırıldığına ilişkin açıklaması 
8.- Kocaeli Milletvekili İlyas Şeker’in, İzmit Körfezi sahilini cazibe
merkezi hâline getiren İbrahim Karaosmanoğlu’na teşekkür ettiğine ilişkin
açıklaması
9.- Balıkesir Milletvekili Ahmet Akın’ın, 31 Aralık 2017 tarihinden önce
yapılmış kaçak binaları kapsayan imar barışının kaosa dönüştüğüne ilişkin
açıklaması
10.- Uşak Milletvekili Özkan Yalım’ın, ülkenin beka sorunu olmadığına,
ekonomi ve işsizlik sorunu olduğuna ilişkin açıklaması
11.- Çanakkale Milletvekili Özgür Ceylan’ın, Kerç Boğazı'nda Tanzanya
bayraklı gemilerde meydana gelen yangın faciasıyla ilgili İstanbul Liman
Başkanlığı ve diğer sorumlular hakkında inceleme başlatılıp başlatılmadığını
Ulaştırma ve Altyapı Bakanından öğrenmek istediğine ilişkin açıklaması
12.- Osmaniye Milletvekili İsmail Kaya’nın, abonelik işlemlerinin e-devlet
üzerinden yapılmasıyla bürokrasinin en aza indirilmesinin amaçlandığına ilişkin
açıklaması
13.- Mersin Milletvekili Ali Cumhur Taşkın’ın, Mersin ili Silifke
ilçesinde işçileri taşıyan minibüsün devrilmesi sonucu hayatını kaybeden
hemşehrilerine Allah’tan rahmet dilediğine, Cumhurbaşkanının liderliğindeki
ekonomi yönetiminin bütçe gerçekleşmelerinde başarılı sonuçlar aldığına ilişkin
açıklaması
14.- İstanbul Milletvekili Mahmut Tanal’ın, 20 Şubat Dünya Sosyal Adalet
Günü anılırken iktidarın sosyal adalet ilkesini unuttuğuna ilişkin açıklaması
15.- Kahramanmaraş Milletvekili Sefer Aycan’ın, TUBİM’in 2018 raporuna
göre Türkiye’de uyuşturucu madde kullanımının arttığına ilişkin açıklaması
16.- Adana Milletvekili Müzeyyen Şevkin’in, kamu kurum ve kuruluşlarında
istihdam edilen sözleşmeli çalışanlara neden kadro verilmediğini ve eş
durumundan tayin konusunda mağduriyetlerinin giderilmesi için çalışma yapılıp
yapılmadığını öğrenmek istediğine ilişkin açıklaması
17.- Kahramanmaraş Milletvekili İmran Kılıç’ın, Kahramanmaraş ilinde
gerçekleştirilecek olan sanayi ve teknoloji çalıştayının hayırlı olmasını
dilediğine, Kur’an-ı Kerim’in bütün müminlerin kardeş olduğu hatta bütün
insanların aynı anne babanın evlatları olarak eşit konumda bulunduğu ilkesini
getirdiğine ilişkin açıklaması
18.- Malatya Milletvekili Mehmet Celal Fendoğlu’nun, Malatya ili
Kuluncak ilçesinde yaşanan içme ve sulama suyu probleminin vatandaşları mağdur
ettiğine ilişkin açıklaması
19.- Yozgat Milletvekili Ali Keven’in, Yozgat çiftçisine hububat
destekleme ödemelerinin ne zaman yapılacağını, şubat ayı içinde ödenmesi
planlanan mazot ve gübre ödemelerinin zamanında yapılıp yapılmayacağını
öğrenmek istediğine, Ziraat Bankasının asli görevinin çiftçiyi desteklemek
olduğuna ilişkin açıklaması
20.- İzmir Milletvekili Tamer Osmanağaoğlu’nun, katledilen Ege
Üniversitesi Tarih Bölümü öğrencisi Fırat Yılmaz Çakıroğlu’nun Asım’ın neslinin
hâlâ yaşıyor olduğunu herkese öğrettiğine ilişkin açıklaması
21.- Hatay Milletvekili Serkan Topal’ın, Silivri Cezaevinde tutuklu
bulunan 26’ncı Dönem İstanbul Milletvekili Eren Erdem’in haklarını korumak için
Meclis Başkanlığının girişimde bulunup bulunmayacağını öğrenmek istediğine
ilişkin açıklaması
22.- Mersin Milletvekili Zeynep Gül Yılmaz’ın, Mersin ili Silifke ilçesinde
işçileri taşıyan minibüsün devrilmesi sonucu hayatını kaybeden hemşehrilerine
Allah’tan rahmet dilediğine ilişkin açıklaması
23.- Aydın Milletvekili Süleyman Bülbül’ün, Aydın Valiliğinin Germencik
ilçesi Alangüllü Mahallesi yer altı ve sulama sularından numune alınarak
yapılan ölçüm sonuçlarının açıklamasını yasaklayıp yasaklamadığını, kirliliği
önlemeye yönelik tedbirlerin alınıp alınmadığını öğrenmek istediğine ilişkin
açıklaması
24.- Kocaeli Milletvekili Lütfü Türkkan’ın, 20 Şubat Ege Üniversitesi Tarih
Bölümü öğrencisi Fırat Yılmaz Çakıroğlu’nu katledilişinin 4’üncü yılında
rahmetle yâd ettiğine, Beril Dedeoğlu’nun Cumhurbaşkanlığı Güvenlik ve Dış
Politikalar Kurulu üyeliğine atanmasını kınadıklarına, Dmitriy Peskov’un
“İstanbul Arapça konuşmaya başlamış.” ifadesinin doğru olduğuna, Suriyeli
mültecilerin ülkemiz için ekonomik, güvenlik ve sosyal bir vakıaya dönüştüğüne,
Cumhurbaşkanının Münbiç’le ilgili operasyon mesajlarına ilişkin açıklaması 
25.- Sakarya Milletvekili Muhammed Levent Bülbül’ün, 20 Şubat Fırat
Yılmaz Çakıroğlu’nu katledilişinin 4’üncü yılında rahmetle yâd ettiğine ve
bütün ülkücü hareket camiasına başsağlığı dilediğine ilişkin açıklaması
26.- Mersin Milletvekili Fatma Kurtulan’ın, Mersin ilinde işçileri
taşıyan minibüsün kaza yapmasının ihmale dayalı olduğuna, Leyla Güven’in hukuki
talebinin karşılanması gerektiğine, Emniyet Genel Müdürlüğünün Van ilinde
gözaltına alınan çocuklara yönelik işkence olayına dair Van Barosu hakkında suç
duyurusunda bulunduğuna, çocukların güvenlik güçlerini yıpratmak için mi
kafalarını klozete soktuğunu ve görme kaybı yaşadıklarını, El Nusra liderinin
Hatay’da tedavi gördüğü iddialarının doğru olup olmadığını öğrenmek istediğine
ilişkin açıklaması
27.- Sakarya Milletvekili Engin Özkoç’un, 20 Şubat Dünya Sosyal Adalet
Günü’nde fakirlik ve işsizliğe dikkat çekilirken Türkiye’de sosyal adaletin
unutulmaya başlandığına, yatırım bütçesinde tarıma ayrılan bütçe azaltılırken
sarayın bütçesinin artırıldığına, ekonomiyle ilgili torba yasa teklifine
eklenen maddeyle şubat, mart, nisan ayında işe alınan her bir işçi için
işverene üç ay süreyle, prim, vergi ve ücret desteği sağlanmasının siyasi etiğe
müdahale olduğuna ilişkin açıklaması
28.- Tokat Milletvekili Özlem Zengin’in, seçimlerin siyasiler için
imtihan olduğuna, Mersin ilinde minibüsün kaza yapması sonucu hayatını kaybeden
işçilere Allah’tan rahmet, yaralılara şifa dilediğine, Birinci Yaşlılık
Şûrası’na, hayvan hakları için partilerin ortak önergesiyle komisyon
kurulmasının sevindirici olduğuna ilişkin açıklaması
29.- Aydın Milletvekili Süleyman Bülbül’ün, 2802 sayılı Hakimler ve
Savcılar Kanunu’nun 9/A maddesinin altıncı fıkrasının değiştirilmesiyle Mülakat
Kurulunun çağdaş normlarda objektif değerlendirmeler yapmasının amaçlandığına
ilişkin açıklaması
30.- Mersin Milletvekili Alpay Antmen’in, Mersin ili Silifke ilçesinde
tarım işçilerini taşıyan minibüsün devrilmesi sonucu hayatanı kaybeden
emekçilere Allah’tan rahmet, yaralananlara şifa dilediğine, Tarım ve Orman
Bakanını göreve davet ettiğine ilişkin açıklaması
31.- Ankara Milletvekili Servet Ünsal’ın, sağlık yönetimi mezunlarının
işsizlik ve atama yönünden mağdur edilen kesimler arasında olduğuna ilişkin
açıklaması 
32.- Tokat Milletvekili Özlem Zengin’in, Siirt Milletvekili Meral Danış
Beştaş’ın sataşma nedeniyle yaptığı konuşmasındaki bazı ifadelerine ilişkin
açıklaması
33.- Siirt Milletvekili Meral Danış Beştaş’ın, Tokat Milletvekili Özlem
Zengin’in yaptığı açıklamasındaki bazı ifadelerine ilişkin açıklaması
34.- Sakarya Milletvekili Muhammed Levent Bülbül’ün, Ankara ili Polatlı
ilçesindeki Sakarya Kışlası’nda meydana gelen mühimmat patlaması sonucu
yaralanan askerlere geçmiş olsun dileğinde bulunduğuna ilişkin açıklaması
35.- Tokat Milletvekili Özlem Zengin’in, Merve Demirel’le alakalı olayı
şiddetle reddettiklerine ve konuya ilişkin cümlelerinin çarpıtılmasından
rahatsız olduğuna ilişkin açıklaması
36.- Siirt Milletvekili Meral Danış Beştaş’ın, tacizin
meşrulaştırılmasının kabul edilemez olduğuna ilişkin açıklaması
37.- Tokat Milletvekili Özlem Zengin’in, Merve Demirel olayını
masumlaştıran, küçülten, değersizleştiren hiçbir ifade kullanmadığına ilişkin
açıklaması
38.- Kocaeli Milletvekili Lütfü Türkkan’ın, kişinin kimliği ne olursa
olsun kadına yapılan hareketin doğru olmadığına ve olaya meşruiyet kazandıracak
ifadelerden kaçınılması gerektiğine ilişkin açıklaması
39.- Siirt Milletvekili Meral Danış Beştaş’ın, Ankara Emniyet
Müdürlüğünün Merve Demirel’le ilgili açıklamasının yargıya yön verdiğine, polis
memurunun görevden alınarak hakkında soruşturma başlatılması gerektiğine
ilişkin açıklaması
40.- İstanbul Milletvekili Nazır Cihangir İslam’ın, Tokat Milletvekili
Özlem Zengin’in yaptığı açıklamasındaki bazı ifadelerine ve Ankara Emniyet
Müdürlüğü ile İçişleri Bakanının açıklamalarına ilişkin açıklaması
41.- Tokat Milletvekili Özlem Zengin’in, İstanbul Milletvekili Nazır
Cihangir İslam’ın yaptığı açıklamasındaki bazı ifadelerine ilişkin açıklaması
42.- Tekirdağ Milletvekili İlhami Özcan Aygun’un, Tekirdağ ili Kapaklı
ilçesinde atık toplama alanından yayılan koku sebebiyle hastaneye kaldırılan
vatandaşlara geçmiş olsun dileğinde bulunduğuna ve sorumluların bulunup yargı
önüne çıkartılmasını dilediğine ilişkin açıklaması
43.- Sakarya Milletvekili Muhammed Levent Bülbül’ün, Diyarbakır
Milletvekili Garo Paylan’ın 42 sıra sayılı Kanun Teklifi’nin 9’uncu madesiyle
ilgili önerge üzerinde yaptığı konuşmasındaki bazı ifadelerine ilişkin
açıklaması
44.- Siirt Milletvekili Meral Danış Beştaş’ın, Sakarya Milletvekili
Muhammed Levent Bülbül’ün yaptığı açıklamasındaki bazı ifadelerine ilişkin
açıklaması
45.- Sakarya Milletvekili Muhammed Levent Bülbül’ün, Siirt Milletvekili
Meral Danış Beştaş’ın yaptığı açıklamasındaki bazı ifadelerine ilişkin
açıklaması

VI.- ÖNERİLER
A) Siyasi Parti Grubu Önerileri
1.- İYİ PARTİ Grubunun, Bursa Milletvekili İsmail Tatlıoğlu ve
arkadaşları tarafından, İstanbul Havalimanı Projesi inşaat, finansman, ortaklık
yapısı gibi nedenlerle kamuoyunun gündeminde sıkça tartışma konusu olmuştur.
Proje, açılmasına rağmen gecikmeli faaliyete girmiş ve Atatürk Havalimanı’nın
taşınma işlemleri ise tekraren ertelenmiştir. Bu sebeplerden ötürü Meclis
araştırma önergesi açılması amacıyla 15/2/2019 tarihinde Türkiye Büyük Millet
Meclisi Başkanlığına verilmiş olan Meclis araştırması önergesinin ön
görüşmelerinin, Genel Kurulun 20 Şubat 2019 Çarşamba günkü birleşiminde
yapılmasına ilişkin önerisi

2.- HDP Grubunun, İstanbul Milletvekili Erol Katırcoğlu ve arkadaşları
tarafından, yaşanan derin ekonomik krizin bir yansıması olan hayat pahalılığına
yapısal çözüm önerilerinin geliştirilip hayata geçirilmesi amacıyla 20/2/2019
tarihinde Türkiye Büyük Millet Meclisi Başkanlığına verilmiş olan Meclis
araştırması önergesinin ön görüşmelerinin, Genel Kurulun 20 Şubat 2019 Çarşamba
günkü birleşiminde yapılmasına ilişkin önerisi
3.- CHP Grubunun, Tekirdağ Milletvekili Candan Yüceer ve arkadaşları
tarafından, işsizliğe ilişkin sorunların ve alınacak önlemlerin belirlenmesi
amacıyla 20/2/2019 tarihinde Türkiye Büyük Millet Meclisi Başkanlığına verilmiş
olan Meclis araştırması önergesinin ön görüşmelerinin, Genel Kurulun 20 Şubat
2019 Çarşamba günkü birleşiminde yapılmasına ilişkin önerisi

B) Danışma Kurulu Önerileri
1.- Danışma Kurulunun, Genel Kurulun 20 Şubat 2019 Çarşamba günkü
birleşiminde hayvanlara uygulanan şiddet ve kötü muamele olaylarının
incelenerek bu olayların önlenmesi için alınacak tedbirlerin belirlenmesi
amacıyla verilen (10/102), (10/461), (10/682), (10/977), (10/981), (10/982)
esas numaralı Meclis araştırması önergelerinin görüşmelerinin birleştirilerek
yapılması ve bu görüşmelerde siyasi parti gruplarına talepleri hâlinde beşer
dakika süreyle söz verilmesine ilişkin önerisi

VII.- MECLİS ARAŞTIRMASI
A) Ön Görüşmeler
1.- Siirt Milletvekili Meral Danış Beştaş ve 19 milletvekilinin, sokak
hayvanlarının sorunlarının incelenerek sorunların çözüm yollarının belirlenmesi
amacıyla bir Meclis araştırması açılmasına ilişkin önergesi (10/102)
2.- Manisa Milletvekili Semra Kaplan Kıvırcık ve 31 milletvekilinin,
hayvanlara uygulanan şiddet ve kötü muamele olaylarının incelenerek bu olayların
önlenmesi için yapılması gerekenlerin saptanması amacıyla bir Meclis
araştırması açılmasına ilişkin önergesi (10/461)
3.- İstanbul Milletvekili Mustafa Sezgin Tanrıkulu ve 25
milletvekilinin, hayvanlara uygulanan şiddet ve kötü muamele olaylarının
incelenerek bu olayların önlenmesi için yapılması gerekenlerin saptanması
amacıyla bir Meclis araştırması açılmasına ilişkin önergesi (10/682)
4.- İzmir Milletvekili Binali Yıldırım ve 36 milletvekilinin, hayvan
hakları konusunda atılması gereken adımların ortaya konulması, hayvanların
yaşadıkları zorlukların tespit edilerek çözüm önerilerinin belirlenmesi
amacıyla bir Meclis araştırması açılmasına ilişkin önergesi (10/977)
5.- İYİ Parti Grubu adına Grup Başkanvekili Kocaeli Milletvekili Lütfü
Türkkan'ın, hayvanlara uygulanan şiddet ve kötü muamele olaylarının önlenmesi
ile söz konusu eylemlerde bulunanlara verilecek cezaların arttırılması için
yapılması gerekenlerin saptanması amacıyla bir Meclis araştırması açılmasına
ilişkin önergesi (10/981)
6.- MHP Grubu adına Grup Başkanvekili Manisa Milletvekili Erkan
Akçay'ın, hayvanların yaşadıkları sorunların tespit edilerek bu sorunların
çözümleri ile hayvan hakları konusunda atılması gereken adımların saptanması
amacıyla bir Meclis araştırması açılmasına ilişkin önergesi (10/982)





VIII.- KANUN TEKLİFLERİ İLE KOMİSYONLARDAN GELEN DİĞER İŞLER
A) Kanun Teklifleri
1.- Kütahya Milletvekili İshak Gazel ve 45 Milletvekilinin Ceza
Muhakemesi Kanunu ve Bazı Kanunlarda Değişiklik Yapılmasına Dair Kanun Teklifi
(2/1578) ve Adalet Komisyonu Raporu (S. Sayısı: 42) 
2.- Türkiye Büyük Millet Meclisi Başkanı İzmir Milletvekili Binali
Yıldırım'ın Türkiye Cumhuriyeti ile Gürcistan Arasındaki Serbest Ticaret
Anlaşması Tarafından Kurulan Ortak Komite'nin Türkiye Cumhuriyeti ile Gürcistan
Arasındaki Serbest Ticaret Anlaşması'nın ‘Menşeli Ürünler’ Kavramının Tanımı ve
İdari İşbirliği Yöntemleri Hakkında Protokol II'sini Değiştiren 1/2016 Sayılı
Kararınının Onaylanmasının Uygun Bulunduğuna ve Anlaşmanın Protokoller ve
Eklerine İlişkin Değişikliklerin Cumhurbaşkanınca Doğrudan Onaylanmasına Dair
Yetki Verilmesine İlişkin Kanun Teklifi (2/1364) ve Dışişleri Komisyonu Raporu
(S. Sayısı: 33) 

IX.- SATAŞMALARA İLİŞKİN KONUŞMALAR
1.- Tokat Milletvekili Özlem Zengin’in, Siirt Milletvekili Meral Danış
Beştaş’ın 42 sıra sayılı Kanun Teklifi’nin ikinci bölümü üzerinde HDP Grubu
adına yaptığı konuşmasında Adalet ve Kalkınma Partisine sataşması nedeniyle
konuşması
2.- Siirt Milletvekili Meral Danış Beştaş’ın, Tokat Milletvekili Özlem
Zengin’in sataşma nedeniyle yaptığı konuşmasında Halkların Demokratik Partisine
ve şahsına sataşması nedeniyle konuşması
20 Şubat 2019 Çarşamba
BİRİNCİ OTURUM
Açılma Saati: 14.01
BAŞKAN: Başkan Vekili Levent GÖK
KÂTİP ÜYELER: Şeyhmus DİNÇEL (Mardin), Rümeysa KADAK (İstanbul)
-----0-----
BAŞKAN – Türkiye
Büyük Millet Meclisinin 55’inci Birleşimini açıyorum.
Toplantı yeter
sayısı vardır, görüşmelere başlıyoruz.
Değerli
milletvekilleri, gündeme geçmeden önce üç sayın milletvekiline gündem dışı söz
vereceğim.
Gündem dışı ilk
söz, üniversite öğrencisi Fırat Yılmaz Çakıroğlu’nun şehadetinin 4’üncü yıl
dönümü münasebetiyle söz isteyen Mersin Milletvekilimiz Sayın Olcay Kılavuz’a
aittir.
Buyurun Sayın
Kılavuz. (MHP sıralarından alkışlar) 
Süreniz beş
dakika.
III.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Mersin Milletvekili Olcay Kılavuz’un, 20 Şubat Ege Üniversitesi
Tarih Bölümü öğrencisi Fırat Yılmaz Çakıroğlu’nu şehadetinin 4’üncü yılında
rahmetle yâd ettiğine ilişkin gündem dışı konuşması
OLCAY KILAVUZ
(Mersin) – Sayın Başkan, değerli milletvekilleri; bundan dört yıl önce
öldürülen, Ege Üniversitesinde Tarih Bölümü öğrencisi olan rahmetli ülkücü
şehidimiz Fırat Yılmaz Çakıroğlu’nun şehadetinin 4’üncü yılını idrak
etmekteyiz. Ben başta rahmetli şehidimiz Fırat Yılmaz Çakıroğlu kardeşim olmak
üzere bütün şehitlerimizi rahmetle, minnetle, özlemle yâd ediyorum. 
Fırat Yılmaz
Çakıroğlu, Ege Üniversitesinde eğitim öğretim hayatını devam ettiren çok
kıymetli, samimi, dürüst, çalışkan bir Türk evladıydı. Fırat Yılmaz Çakıroğlu,
gerçekten, âşığı olduğu Tarih Bölümü öğrencisi olarak, gelecekte Tarih
Bölümünde öğretim görevlisi olarak hizmet yaparak milletine, gençliğine faydalı
olmayı arzu eden yiğit bir evladımızdı. Fakat maalesef ki 20 Şubat 2015 tarihinde,
Fırat Yılmaz Çakıroğlu kardeşimiz, PKK terör örgütünün mensupları tarafından
haince, zalimce bıçaklanarak şehit edilmiştir. Katil, müebbet cezasının
beraberinde, terör örgütü PKK’ya üye olma suçundan on beş yıl ayrıca ceza
almıştır. Fırat Yılmaz Çakıroğlu kardeşimizin davası davamız, emanetleri
emanetimiz, yolu yolumuzdur ve her zaman şehidimizi kalbimizde, gönlümüzde
Allah’ın izniyle sonuna kadar yaşatacağız.
Tabii, Fırat
kardeşimiz şehit olmadan evvel Ege Üniversitesinde yaşanan olaylar hepimizi,
milletimizin her bir mensubunu derinden yaralamaktaydı. Üniversitenin
içerisinde, başta terör örgütünün hamisi olan canibaşının fotoğraflarının her
yerde asılması, terör örgütü mensuplarının fotoğraflarının asılması, terör
örgütü PKK’nın propagandasının yapılması milletimizin malumlarıdır. Bu
meselelerin yaşanması karşısında Fırat Yılmaz Çakıroğlu kardeşimiz, ercesine,
yiğitçesine, mertçesine duruş sergileyip asla devletimizin ve milletimizin,
vatanımızın böylesi rezaletlerle karşı karşıya kalmaması gerektiğini gür
sesiyle haykırarak dile getiriyordu. 
Tabii, Ülkücü
Hareket bir şehitler kervanıdır. 4 Ocak 1968’de ilk şehadete eren rahmetli Ruhi
Kılıçkıran ağabeyimizle başlayıp ta ki binlercesiyle devam ettikten sonra 20
Şubat 2015 tarihinde Fırat Yılmaz Çakıroğlu kardeşimiz şehit olmuştur. Biz de
milletimiz, vatanımız, bayrağımız adına şehadete hazır olan insanlarız çünkü
vatanımız, milletimiz, devletimiz her şeyimizden önde gelir; canımız da başımız
da feda olsun. Önemli olan bu olayların, bu hazin, can acıtıcı meselelerin
tekrarının yaşanmamasıdır. Yiğit evlatlarımızın, kardeşlerimizin eğitim öğretim
hayatının en sağlıklı şekilde devam etmesi hepimizin duası ve temennisidir. 
Ben özellikle
şehidimizin annesi Özlem annemize ve babası Fuat babamıza tekraren başsağlığı
dileyerek acılarını yürekten paylaştığımızı ifade ediyorum. Camiamızın,
Milliyetçi Ülkücü Hareket’in, büyük Türk milletinin tekraren başı sağ olsun.
Şehidimizin emanetleri namusumuzdur.
Bizim bu millet
adına sonuna kadar her türlü mücadeleyi kararlılıkla devam ettireceğimizden hiç
kimsenin şüphesi olmasın.
(Mikrofon
otomatik cihaz tarafından kapatıldı)
OLCAY KILAVUZ
(Devamla) – Sayın Başkanım, müsaade ederseniz bir dakika uzatma istiyorum. 
BAŞKAN –
Buyurun.
OLCAY KILAVUZ
(Devamla) – “Sakarya’nın kan fışkıran toprağından yoğrulup
Unutulmuş
pınarlardan doldurulan testiler,
Azgın kuzey
yellerinin ateşinde kavrulan
Bağırlardan,
dudaklardan susuzluğu kestiler.
Her birinden
bölük bölük yumaklanan bulutlar
Şol ebabil
kuşlarınca kanatlanıp estiler,
Haykırdılar, can
bölünmez, et tırnaktan ayrılmaz!
Bozkurt olup
çakalları inlerinde bastılar.
En kudurgan
namlulardan boşaltılan ölümü,
Döşleriyle
göğüsleyip başlarıyla süstüler.
İtildiler,
kakıldılar, dövüldüler, öldüler,
Lakin düşen
bayrakları burçlarına astılar.
Yaz yağmuru
sağanaklardan kırkikindi gürleyip
Şom ağızlı
baykuşların seslerini kıstılar.
Ne dünyalık
istediler ne aferin umdular
Ne kavgadan
vazgeçtiler ne gücenip küstüler.
Vatan, millet,
din ve devlet, al sancaklar hakkına,
Dar günlerin
erkek aslan sesiydiler, sustular.”
Bütün
şehitlerimizi rahmetle, minnetle, özlemle yâd ediyorum; mekânları cennet olsun,
yattıkları yer nur gölü olsun. 
Yüce Meclisi
saygıyla selamlıyorum. (MHP sıralarından alkışlar)
BAŞKAN –
Teşekkürler Sayın Kılavuz. 
IV.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Levent Gök’ün, 20 Şubat Fırat
Yılmaz Çakıroğlu’na vefatının 4’üncü yıl dönümünde Allah’tan rahmet dilediğine
ilişkin konuşması
BAŞKAN – Ben bu
olayı biliyorum. Öğrenim görmek için üniversitede okuyan kardeşimiz Fırat
Yılmaz Çakıroğlu’nun vefatının 4’üncü yıl dönümü münasebetiyle ben de kendisine
bir kez daha Allah’tan rahmet diliyorum, sevenlerine başsağlığı dileklerimi
tekrar iletiyorum. (MHP sıralarından alkışlar)
Ülkemizin bir
daha bu acılarla karşılaşmaması dileğiyle ikinci sözü vereceğim. 
Gündem dışı
ikinci söz, Denizli ili hakkında söz isteyen Denizli Milletvekilimiz Sayın
Şahin Tin’e aittir. 
Buyurun Sayın
Tin. (AK PARTİ sıralarından alkışlar)
III.- GÜNDEM DIŞI KONUŞMALAR (Devam)
A) Milletvekillerinin Gündem Dışı Konuşmaları (Devam)
2.- Denizli Milletvekili Şahin Tin’in, Denizli iline ve yapılan
yatırımlara ilişkin gündem dışı konuşması 
ŞAHİN TİN
(Denizli) – Sayın Başkan, değerli milletvekilleri; Denizli ilimizle ilgili
konuşmak üzere gündem dışı söz almış bulunmaktayım. Yüce heyetinizi saygıyla
selamlıyorum. 
Denizli’miz,
sanayisi hızla gelişen, üreten ve kendi öz değerleriyle hızla güçlenen ve
büyüyen bir ilimizdir. Denizli, müteşebbis insanlarının gayretli çalışmaları
sayesinde bugün birçok alanda kendini kanıtlamış ve kendine yeten bir şehir
hâline gelmiştir.
Denizli denince
akla ilk termal kaplıcalarıyla meşhur beyaz cennet Pamukkale’miz gelir ancak
Denizli, dokumanın, leblebi imalatının, ayakkabı üretiminin, deri sektörünün ve
bıçakçılığın da başkenti konumundadır. 
Denizli
turizm ve sağlık gibi hizmete dayalı sektörlerin yanı sıra tekstil ve
konfeksiyon ile kablo, makine, enerji, mermer ve traverten, tarım, hayvancılık
ve cam sanayisinde büyük yatırımlarıyla öne çıkar. Kentimizde sanayi çeşitli ve
güçlüdür. Denizli’miz Türkiye’de en fazla ihracat yapan iller arasında 9’uncu
sırada yer alarak sanayi ve üretimde sadece ülkemizde değil dünyada da önemli
bir noktaya ulaşmıştır.
Tarım
ve hayvancılık konusunda da oldukça gelişen Denizli’miz, tarım ürünlerinin
ihracatında da ciddi mesafeler katetmiştir.
Yine,
Denizli olarak, potansiyel jeotermal enerjide dünyada 7’nci, Avrupa’da
1’inciyiz. Türkiye’deki jeotermal kaynakların yüzde 75’i bölgemizdedir.
Sosyoekonomik
gelişmişlik sıralamasında hızla konumunu yükselten Denizli’miz istihdam
konusunda özellikle iktidarımız dönemindeki istikrar sayesinde yükseliş
göstererek işsizlik rakamlarını aşağı seviyelere çekmiştir. Denizli’mizde 10 ve
10’dan fazla işçi çalıştıran işletme sayımız 3.473 olarak azımsanmayacak
rakamlara ulaşmıştır. Denizli’de toplam 5 adet organize sanayi bölgemiz
bulunuyor. Bununla birlikte makine ihtisas organize sanayi bölgesinin kurulumu
ve Türkiye’nin ilk jeotermal sera organize sanayi bölgesinin kurulum
çalışmaları tüm hızıyla devam etmektedir.
Sayın
Başkan, değerli milletvekilleri; AK PARTİ olarak, iktidara geldiğimiz ilk
günden bu yana Denizli’mizin genel ve yerel idareden hak ettiğini almasını
sağladık. Bugün bu icraatlar sayesinde marka kent olan Denizli’miz bir baştan
bir başa yeniden imar edildi. Bizim için, hemşehrilerimizin refah içinde
yaşaması her şeyin üstündedir. Hizmet belediyeciliğinin üstadı Cumhurbaşkanımız
Sayın Recep Tayyip Erdoğan’ın yolundan giderek şehrimizin çıtasını yükselten ve
Türkiye’de parmakla gösterilen bir il hâline gelmesine katkı sağlayan, başta
2004’ten sonra Belediye Başkanlığı yapan Sayın Nihat Zeybekci ve ardından
projeleriyle devam eden Denizli Büyükşehir Belediye Başkanımız Sayın Osman
Zolan olmak üzere, yerel yöneticilerimize ve emeği geçen herkese çok teşekkür
ederiz. 
MAHMUT TANAL
(İstanbul) – Pamukkale perişan ya üstat. 
ŞAHİN TİN
(Devamla) – Boş konuşmalarla, söylemlerle, her şeye her koşulda muhalefet
yaparak maalesef hizmet yapılamıyor. Bunun en güzel örneği Denizli’mizdir.
MAHMUT TANAL
(İstanbul) – Vallahi, ben Pamukkale’ye gittim, millet perişan. 
ŞAHİN TİN
(Devamla) - Memlekete hizmet etmek bir gönül işidir, bir sevda işidir. Çok
şükür, bizde bu sevda, bu gönül var, bu hizmetleri bugüne kadar nasıl bu
sevdayla yaptıysak bundan sonra da daha güzellerini ve daha iyilerini
milletimize sunmanın derdinde olacağız. Otoban ve hızlı tren projeleri ile
şehir hastanesi gibi daha nice yatırımları, plan ve projeleri takip ederek
şehrimize değer katmaya devam edeceğiz. 
İnşallah, bu
sene emin adımlarla şampiyonluğa yürüyen Denizlispor’umuzu gelecek yıl Süper
Lig’de ve en yakın zamanda da yeni stadımızda izleyeceğiz. 
Son on altı
yılda Denizli’mize 22,5 milyar liralık yatırım yapılmasını sağlayıp nasıl
birbirinden büyük hizmetleri yaptıysak bundan sonra da şehrimizi hak ettiği
kıymetlere ve eserlere kavuşturmaya aynı kararlılıkla devam edeceğiz. 
Sanayicimizi,
üreticimizi, şehrimizin merkezinde, ilçelerinde ve mahallelerinde yaşayan tüm
vatandaşlarımızı hiçbir zaman yalnız bırakmadık, bundan sonra da yine yanlarında
olacağız. 
(Mikrofon
otomatik cihaz tarafından kapatıldı) 
BAŞKAN – Devam
edin. 
ŞAHİN TİN
(Devamla) – Bu duygularla yüce heyetinizi ve ekranları başında bizleri izleyen
başta Denizlili hemşehrilerimiz olmak üzere milletimizi saygıyla selamlıyorum. 
Teşekkür
ediyorum. (AK PARTİ sıralarından alkışlar) 
BAŞKAN –
Teşekkür ederim Sayın Tin. 
MAHMUT TANAL
(İstanbul) – Sayın Başkanım, çok özür dilerim. 
Denizli’yi dile
getirdiği için hatibe teşekkür ederim ama ben Denizli’ye gittim, Pamukkale’yi
gezmeye gittim. Pamukkale’ye gidiş gelişin maliyeti 60 TL. Yazık günah
vatandaşa. O kadar değil yani, Denizlili mağdur, perişan. 
BAŞKAN – Onu
sonra tartışırız Sayın Tanal, böyle bir usulümüz yok. 
Gündem dışı
üçüncü söz, Artvin’de yaşanan sorunlar hakkında söz isteyen Artvin
Milletvekilimiz Sayın Uğur Bayraktutan’a aittir. 
Buyurun Sayın
Bayraktutan. (CHP sıralarından alkışlar) 
Süreniz beş
dakika.
Bir saniye Sayın
Bayraktutan.
Değerli
arkadaşlarım, salonda gürültüler duyuluyor. Lütfen, konuşmacıların insicamını
bozmayalım. Özellikle ön sırada oturan arkadaşlarımızın gerek telefonlarla
gerekse birbirleriyle olan konuşmalarında bir uğultu doğal olarak salonu
boğuyor ve bu da rahatsız edici bir duruma neden oluyor.
Sayın
Bayraktutan, sükûneti sağladık.
Buyurun.
3.- Artvin Milletvekili Uğur Bayraktutan’ın, Artvin ilinde yaşanan
sorunlara ilişkin gündem dışı konuşması
UĞUR BAYRAKTUTAN
(Artvin) – Teşekkür ediyorum Sayın Başkan.
Sayın Başkan,
değerli milletvekilleri; şair diyor ki: 
“Dağ dağ olurum,
deniz deniz, 
Gönül gönül
olurum, yürek yürek. 
Sınır boylarında
bayrak, Kurtuluş Savaşı’nda mavzer, 
Ben özgürlüğüm,
ben bağımsızlık, 
Ben Kaçkar
Dağı’yım, ben deli horon. 
Günü geldiğinde
atabarı değil, Atatürk olurum Kocatepe'de, 
Ben Artvin’im
dostlar, bensiz olmaz.” (CHP sıralarından alkışlar)
Değerli
arkadaşlarım, 7 Mart Artvin’in kurtuluşu; 7 Martta Artvin’in düşman işgalinden
kurtuluşunun 98’inci yıl dönümünü kutluyoruz. 7 Martta yüce Meclis kapalı
olacağı için, tatile gireceği için bugünden serhat şehrimiz Artvin’in kurtuluşunu
kutluyorum. Tüm Artvin’in, Artvinlilerin bu onurlu gününü buradan bir kere daha
tebrik ediyorum.
Değerli
arkadaşlarım, Artvin’i düşmandan kurtardık ama ciddi bir sorunumuz var.
Cerattepe’yle alakalı sorun devam ediyor değerli arkadaşlarım. Uzun zamandır bu
Parlamento kürsüsünde Cerattepe’yle alakalı bir konuşma yapmıyorum.
Bakın, daha
yeni, 3’üncü yıl dönümü… 16 Şubat 2016 tarihinde yani bundan üç yıl önce
Cerattepe’de bir direniş kırıldı. Devlet bütün güçleriyle, TOMA’larıyla… Artvin
halkı bunları tanımıyordu; TOMA’ları tanımıyorduk, gaz kapsüllerini
tanımıyorduk, diğerlerini tanımıyorduk ve Artvin halkını bunlarla
tanıştırdınız.
Dünyanın hiçbir
yerinde… Genel kural şudur: Doğayı devlet korur, halktan korur, halk eğer
doğada bir ağaç kesmişse orman yasaları buna göre düzenlenir ama ne yazık ki
Artvin’de bunun tersini yaptınız; Ormanı devletten korumaya çalışan halkı
TOMA’larla yıktınız, jandarmayla, polis gücüyle ortadan kaldırmaya çalıştınız.
Değerli
arkadaşlarım, Artvinliler bir onur mücadelesi veriyorlar, bir hukuk mücadelesi
veriyorlar. Bakın, Rize İdare Mahkemesinde, 730 kişi tarafından açılan,
dünyanın ve Türkiye'nin en büyük çevre davalarından biri yürüyor. Belki idare
mahkemesinde bir sekteye uğradık. Yargı sürecinde nasıl sekteye uğranıldığını
bilen, hukukçu olan bir milletvekili arkadaşınızım. Ama Anayasa Mahkemesindeki
dava hâlen devam ediyor değerli arkadaşlarım, bu davadan umudumuz var. 
Bunun haricinde,
yine, burada sulama suyuyla alakalı, içme suyuyla alakalı sorunlarımız var
değerli arkadaşlarım. Buradan, yüce Parlamentodan bir şeyi paylaşmak istiyorum:
Bakın, millete küfreden iş adamının -millete küfreden iş adamının- maden
şirketinin kapısında devletin güvenlik güçleri nöbet bekliyor değerli
arkadaşlarım. İçişleri Komisyonunda Sayın İçişleri Bakanına sordum, Jandarma
Genel Komutanına sordum, Kasım 2018’de yazılı soru önergesi verdim, aradan üç
buçuk ay geçti “Hiç mi vicdanınız sızlamıyor ya sizin? Türkiye Cumhuriyeti’nin
jandarmasının, Mehmetçik’inin, daha doğrusu Mustafa Kemal’in askerinin iaşesini
bu iş adamının karşılamasını, Mehmet Cengiz’in görevlileri tarafından, onun
karavanasından karşılanmasını nasıl vicdanınıza sığdırıyorsunuz?” dedim değerli
arkadaşlarım.
Bakın, böyle bir
garabetle karşı karşıyayız, Artvin bu garabeti yaşıyor değerli arkadaşlarım. Bu
tabloyu ortadan kaldırmak zorundayız. Artvin’de ciddi anlamda sorunlar var. Şu
anda yargı süreci geçilmiş gibi gözüken ciddi bir tabloyla karşı karşıyayız
değerli arkadaşlarım. 
Bakın, Hatila
Vadisi’nde bir içme suyumuz var. Bu içme suyu 4,5 kilometreden Artvin merkezine
getirildi, şimdi gelinen noktada öyle bir tabloyla karşı karşıyayız ki Artvin
Valiliği Devlet Su İşleriyle bir iş birliği yaptı ve Artvin halkının
yararlanması için 4,5 kilometreden getirilen suya bir anda el koydular ve bu
maden şirketinin emrine verdiler değerli arkadaşlarım. 
Bakın, ÇED
raporunda şöyle diyor: “İçme suları ve sulama suları, maden sahasında hiçbir
şekilde yer altı ve yer üstü kaynaklarından kullanılamaz. İçme suları
damacanalarla, diğer sulama suları ise tankerlerle getirilip kullanılır.”
Burada, Artvin’de, Türkiye Cumhuriyeti’nin yasaları geçerli değil değerli
arkadaşlarım, Artvin’de Mehmet Cengiz’in yasaları geçerli. Nasıl bir kudretle
karşı karşıyayız? Devlet teslim alınmış, Hükûmet teslim alınmış. 
Değerli
arkadaşlarım, gelin Parlamentoda bir araştırma komisyonu kuralım. Bakın, size
defalarca bu Parlamentodan bir tabloyu anlatmaya çalıştım, ihalede nasıl
yolsuzluk yapıldığını, bir kişiye paket ihalenin nasıl verildiğini bu
Parlamentoda anlatmaya çalıştım, AK PARTİ’deki değerli milletvekili
arkadaşlarım benden dinlemek isterlerse, bu tablonun nasıl vahim olduğunu
göstermek isterim. 
Değerli
arkadaşlarım, Artvin halkı yirmi beş yıldır onurlu bir mücadele veriyor, yeri
geliyor kırılıyor ama asla eğilmiyor. Artvin, onurlu insanların, cumhuriyete
bağlı, cumhuriyet devrimini içinde hissetmiş, Mustafa Kemal’i kendisine ülkü
edinmiş insanların yaşamış olduğu bir kenttir. Bu kenti, biraz önce de ifade
ettiğim gibi, TOMA’larla, gaz kapsülleriyle, gaz bombalarıyla tanıştırdınız
değerli arkadaşlarım. Artvin’in bunu yaşaması, bunu kabullenmesi mümkün
değildir.
Cerattepe
mücadelesi herhangi bir mücadele değildir değerli arkadaşlarım. Bakın,
Cerattepe’de özellikle öyle bir tablo yarattılar ki 32 hektar için alınmış olan
bir ÇED izniyle alakalı, 730 hektara çıkarılan bir işletme izniyle alakalı bir
fiilî durum yaratmaya çalıştılar. Buna ilişkin de yargı süreci devam
etmektedir. Demin, biraz önce ifade etmiş olduğum sulama suyuyla alakalı olan
müdahalenin önlenmesiyle alakalı Yeşil Artvin Derneği ve yöneticileri de ilgili
yerlere müracaatta bulundular. 
Saygıdeğer
milletvekilleri, bundan üç yıl önce bu tablo ortaya çıktığı zaman, dönemin
Başbakanı Ahmet Davutoğlu, dönemin yetkilileri -şimdiki Maliye Bakanı, Enerji
Bakanı- bizleri Çankaya Köşkü’nde kabul ettiler; nedir bu Artvin’deki sorun
diye, Artvin’deki problem nedir diye bizden dinlemeye çalıştılar. 
(Mikrofon
otomatik cihaz tarafından kapatıldı) 
UĞUR BAYRAKTUTAN
(Devamla) – Sayın Başkanım, bir dakika istirham ediyorum. 
BAŞKAN – Buyurun
Sayın Bayraktutan. 
UĞUR BAYRAKTUTAN
(Devamla) – Bugün Artvin’de gelinen tablo nedir biliyor musunuz değerli
arkadaşlarım? Artvin’in en önemli kuruluşlarından bir tanesi olan Yeşil Artvin
Derneğinin yöneticileri devlet tarafından vebalı muamelesi görüyor, devlet
tarafından kabul görmüyor. O dönemin koşullarında Başbakan tarafından kabul
edilen bir gerçek bugün ne yazık ki göz ardı ediliyor. Böyle bir tabloyla karşı
karşıyayız saygıdeğer arkadaşlarım. Sanmayın ki bu süreçte, bu siyasal iklimde
rüzgâr bu şekilde esiyor, Artvin Cerattepe’deki mücadele sona erecektir veya
buna ilişkin bir geri çekilme söz konusudur. 
Buradan, yüce
Parlamentodan, Gazi Meclisten, Mustafa Kemal’in Parlamentosundan bütün
Türkiye’ye, Artvin’e ve çevre dostlarına bir kere daha sesleniyorum değerli
arkadaşlarım: Her ne kadar mücadele sekteye uğramış gibi gözükse de, geride
durmuş gibi gözükse de o türküleri Artvin’in sokaklarında, Türkiye’nin çevre
mücadelesinin anılarında bir kere daha söyleyeceğiz ve büyük bir gururla
Parlamentodan haykırıyorum ve diyorum ki: Cerattepe geçilmez, Artvin halkı
yenilmez! (CHP sıralarından “Bravo” sesleri, alkışlar)
Hepinizi
saygıyla sevgiyle selamlıyorum, sağ olun var olun diyorum. 
Teşekkür
ediyorum. (CHP sıralarından alkışlar)
BAŞKAN –
Teşekkürler Sayın Bayraktutan. 
Sayın
milletvekilleri, şimdi, sisteme giren ilk 20 milletvekiline yerlerinden birer
dakika söz vereceğim, daha sonra sayın grup başkan vekillerinin söz taleplerini
karşılayacağım. 
Sayın Özkan… 
V.- AÇIKLAMALAR 
1.- Mersin Milletvekili Hacı Özkan’ın, Mersin ili Silifke ilçesinde
işçileri taşıyan minibüsün devrilmesi sonucu hayatını kaybeden hemşehrilerine
Allah’tan rahmet dilediğine ilişkin açıklaması
HACI ÖZKAN
(Mersin) – Sayın Başkan, seçim bölgem Mersin’in Silifke ilçesinde işçileri
taşıyan minibüsün devrilmesi sonucu hayatını kaybeden hemşehrilerimize
Allah’tan rahmet, ailelerine sabır; yaralı kardeşlerimize acil şifalar
diliyorum. 
Bu vesileyle
bütün vatandaşlarımızı trafik konusunda daha duyarlı davranmaya, karşılıklı
saygı çerçevesinde, belirlenmiş kurallara azami ölçüde riayet etmeye davet
ediyor, kazasız belasız günler temenni ediyor, Genel Kurulu saygıyla
selamlıyorum.
BAŞKAN
– Sayın Karayel…
2.- Kayseri Milletvekili İsmail Emrah Karayel’in, Recep Tayyip Erdoğan’ın
liderliğinde on yedi yıl önce millî teknoloji hamlesiyle başlatılan yatırım ve
teşviklerin devam edeceğine ilişkin açıklaması
İSMAİL
EMRAH KARAYEL (Kayseri) – Teşekkürler Sayın Başkan.
Hiç kuşkusuz tam
bağımsızlığın en önemli unsuru ekonomik bağımsızlıktır. Ülkemiz, son on yedi
yılda Cumhurbaşkanımız Sayın Recep Tayyip Erdoğan liderliğindeki AK PARTİ
iktidarlarında tam bağımsız ve güçlü Türkiye hedefi için yaptığı hamlelerle
ekonomiyle beraber sanayi, ulaşım ve teknolojide çok büyük mesafeler katettti. Özellikle
savunma sanayisinde yapılan yatırımlarda yerlilik oranını yüzde 20’lerden yüzde
65’in üzerine çıkardı. Geliştirilen yüksek teknolojiye dayalı silah
sistemleriyle ülke savunmamızda, özellikle terörle mücadelede çok önemli
neticeler elde edildi. Türkiye İhracatçılar Meclisi verilerine göre savunma ve
havacılık sanayimiz geçen yıl 2 milyar 35 milyon dolarlık ihracatla rekor
kırmıştır. AK PARTİ olarak Sayın Cumhurbaşkanımız Recep Tayyip Erdoğan’ın
liderliğinde on yedi yıl önce başlattığımız millî teknoloji hamlesiyle yapılan
yatırımlar ve teşvikler artarak devam edecektir 
Teşekkürler.

BAŞKAN
– Sayın Gürer…
3.- Niğde Milletvekili Ömer Fethi Gürer’in, iktidarın yerel seçim öncesi
geçici önlemler aldığına, yaşanan mağduriyetlere kalıcı çözümler getirilmesi
gerektiğine ilişkin açıklaması
ÖMER
FETHİ GÜRER (Niğde) – Teşekkürler Sayın Başkan.
Yerel
seçim öncesi, AKP iktidarı, dar gelirli ve işsizlere yönelik oy avcılığı yapmak
üzere düzenlemelere girişmiştir. İŞKUR eliyle kampanya işçisi alımı yapılmakta
ancak binlerce iş başvurusuna karşın çok sınırlı alım sağlanmaktadır.
İşsizliğin boyutları vahim duruma gelmiştir. Geçici değil kalıcı önlemler
alınmalıdır. Kamuda çalışan tüm taşeron işçilere kadro verilmelidir. Geçici ve
mevsimlik işçiler kadroya alınmalıdır. KİT, kamu, bakanlık çalışanlarının tümü
eşit işe eşit ücret ve kadro hak etmişlerdir, verilmelidir. Emeklilikte yaşa
takılanlar mağdurdur, bir an önce çözüm getirilmelidir. Emeklilikte intibak
yasası çıkarılmalıdır. 3600 ek gösterge tüm memurlara verilmelidir. Sosyal
Güvenlik Kurumu öncesi doğum borçlanması kadınlar için çıkarılmalıdır. Çırak ve
stajyerlerin işe başladığı tarihte yaşlılık sigortası başlatılmalıdır. Ayrıca,
cezaevlerinde bugüne kadar suçlu oldukları yönünde herhangi bir işleme
uğramayanlar için de bir an önce düzenlemeler yapılmalı ve bu mağduriyetler de
giderilmelidir.
BAŞKAN
– Sayın Arkaz…
4.- İstanbul Milletvekili Hayati Arkaz’ın, kadına yönelik şiddetin
ülkemizde engellenemediğine ilişkin açıklaması
HAYATİ
ARKAZ (İstanbul) – Teşekkür ederim Sayın Başkan.
Değerli
milletvekilleri, ülkemizde kadınlara yönelik şiddet engellenemiyor. Dünyada her
3 kadından 1’i fiziksel ve cinsel şiddete maruz kalıyor. Dünya genelinde insan
kaçakçılığı mağdurlarının yüzde 71’i kadın. Yine, dünyada 18 yaşına girmeden
evlendirilen kadınların sayısı 750 milyon. 2018 yılında Türkiye’de 440 kadın
maalesef öldürüldü. Kadın cinayetlerinin büyük bir çoğunluğu yakınları
tarafından işleniyor. Üzerine basarak ifade etmek istiyorum ki kadına yönelik
şiddete engel olmazsak modern, gelişmiş, demokrat ve ilerici bir ülke iddiamız
yok olma tehlikesiyle karşı karşıyadır.
Ayrıca, ülkücü
şehidimiz Fırat Yılmaz Çakıroğlu’na Tanrı’dan rahmet diliyorum; Allah rahmet
eylesin, ruhu şad olsun. 
Genel Kurulu
saygıyla selamlıyorum. 
BAŞKAN – Sayın
Kayışoğlu...
5.- Bursa Milletvekili Nurhayat Altaca Kayışoğlu’nun, Marmara Denizi’nde
canlı yaşamını yok eden sebeplerin ve sorumluların bulunması, çevreye duyarlı
olunması gerektiğine ilişkin açıklaması
NURHAYAT ALTACA
KAYIŞOĞLU (Bursa) – Teşekkür ediyorum Sayın Başkan.
Şubat ayı
başında Marmara Denizi’ne kıyısı olan Karacabey’de karaya dev orkinoslar vurdu.
Bir değil, birden çok orkinosun aynı gün ölmesine yol açan neden hâlen
bilinmiyor. Bu yönde bir araştırma yapıldı mı, onu da bilmiyoruz. Bu süreçte
Marmara Denizi’nin bir başka kıyı şeridi olan Gemlik Kumla’da da karaya 2 yunus
balığı ölüsü vurdu. Arka arkaya yaşanan bu ölümler düşündürücü olup Marmara
Denizi’nde nadide canlıları yok eden sebeplerin ve sorumluların bulunması;
denizlerimizin, göllerimizin, ırmaklarımızın korunması, yetkililerin en başta
çocuklarımıza karşı bir sorumluluğudur diye düşünüyorum. Çevreye daha duyarlı
ve aktif bir şekilde görev yapılmasını talep ediyorum. 
Teşekkürler. 
BAŞKAN – Sayın
Sarıaslan...
6.- Nevşehir Milletvekili Faruk Sarıaslan’ın, Nevşehir ilinin turizmden
yeteri kadar pay alabilmesi için yapılması gerekenlere ilişkin açıklaması
FARUK SARIASLAN
(Nevşehir) – Nevşehir merkezinin turizm gelirinden gerekli payı alabilmesi için
Nevşehir Kalesi altında bulunan bölge Kültür ve Turizm Bakanlığı tarafından
3’üncü derecede arkeolojik sit alanı ilan edilmiş olup bu bölgenin 150 bin
metrekaresi yamaç kaya oyma yerleşiminin olduğu bölgedir. Burada bulunan kaya
oyma mekânlarının mimari ve restorasyon projelerinin Koruma Kurulu tarafından
ivedilikle onaylanarak restore çalışmalarının başlatılması ve Kapadokya
bölgesine kazandırılması gerekmektedir. Bu bölgeye yakın konumda olan, Eski
Hapishane adıyla bilinen Meryem Ana Kilisesi, Rum Hamamı, başka bir kiliseden
kalan Çan Kulesi, Nevşehir Kalesi yamaç kaya oyma yerleşimi, Damat
İbrahim Paşa’nın yaptırmış olduğu Kara Camisi ve Damat İbrahim Paşa Külliyesi
merkezde bulunan önemli turizm eserlerinden bazılarıdır. Hazırlanacak olan
Nevşehir merkez turizm master planında bu eserlerin konum itibarıyla birbirine
yakın olması ve bağlantı yollarının yapılmasıyla Nevşehir merkezde turizm
potansiyeli artacak, turizm gelirinden gereken payı alacaktır. 
Teşekkür
ediyorum. 
BAŞKAN – Sayın
Karahocagil...
7.- Amasya Milletvekili Mustafa Levent Karahocagil’in, on altı yılda
devrim niteliğinde projelere imza atıldığına, ekonomik büyümenin yanı sıra
temellerinin de sağlamlaştırıldığına ilişkin açıklaması 
MUSTAFA LEVENT
KARAHOCAGİL (Amasya) – Türkiye, devlet ve millet olarak gösterilen dayanışma
sayesinde, onca badireye, onca operasyona, onca engellemelere rağmen, dün
olduğu gibi bugün de yarın da dimdik ayakta olacaktır. Son dönemlerdeki
dalgalanmaların yol açtığı sıkıntılar aşılamayacak sıkıntılar değildir. On altı
yıldır Türk halkından aldığı destekle kendini tüm dünyaya kabul ettirmiş bir
parti ve lideri Recep Tayyip Erdoğan’la bu sıkıntılar bugün toparlanma
çizgisine girmiştir. 2002 yılında faiz ödemeleri bütçe giderlerinin yüzde
43’üne, vergi gelirlerimizin yüzde 86’sına karşılık geliyordu, 2017 yılı kesin
rakamları itibarıyla bu oran yüzde 10’lar seviyesine geriledi. Biz, geçtiğimiz
on altı yılda, sadece ekonomiyi büyütmekle kalmadık, aynı zamanda temelini de
sağlamlaştırdık, on altı yılda devrim niteliğinde projelere imza attık. 
(Mikrofon otomatik
cihaz tarafından kapatıldı) 
MUSTAFA LEVENT
KARAHOCAGİL (Amasya) - Sağlıkta, eğitimde, ulaşımda, savunma sanayisinde seksen
yılda yapılanları misli misline katlayarak on dört seçimde nasıl milletimizin
teveccühünü kazandıysak 31 Martta da inşallah aynı desteği bu millet
verecektir. 
BAŞKAN – Sayın
Şeker…
8.- Kocaeli Milletvekili İlyas Şeker’in, İzmit Körfezi sahilini cazibe
merkezi hâline getiren İbrahim Karaosmanoğlu’na teşekkür ettiğine ilişkin
açıklaması
İLYAS ŞEKER
(Kocaeli) – Teşekkür ediyorum Sayın Başkan.
Değerli
milletvekilleri, daha önce İzmit Körfezi’ndeki kuş cennetinden ve İzmit
Körfezi’nin bir akvaryuma dönüşme hikâyesinden bahsetmiştim. Bugün, 2004 AK
PARTİ öncesi hayata küsmüş olan 112 kilometrelik körfez sahilinin bugünkü mutlu
yaşamından bahsetmek isterim. 
AK PARTİ
belediyeleri göreve gelir gelmez “öncelikle çevre” dedi, İzmit Körfezi’nin
kirletilmesini önleyici ciddi yatırımlar yapıldı. Sahilde 4,4 milyon metrekare
yeşil alan oluşturuldu, 1 milyonun üzerinde ağaç dikildi. Darıca’dan
Karamürsel’e kadar İzmit Körfezi’nde binlerce insanın yürüdüğü 170 kilometre
yürüyüş yolu, 56 kilometre bisiklet yolu yapıldı. Sahilde sosyal tesisler,
tenis kortları, basket sahaları, futbol sahaları, kaykay pistleri ve benzeri
spor tesisleri yapılarak Kocaeli’nin hizmetine sunuldu. Yeniden hayata dönen
körfez sahili, Kocaeli halkına gülmeye, bağrına basmaya, mis gibi deniz
havasıyla ev sahipliği yapmaya başladı. Emeği geçen başta Büyükşehir Belediye
Başkanımız İbrahim Karaosmanoğlu olmak üzere ekibine teşekkür ediyor,
saygılarımı sunuyorum.
BAŞKAN – Sayın
Akın…
9.- Balıkesir Milletvekili Ahmet Akın’ın, 31 Aralık 2017 tarihinden önce
yapılmış kaçak binaları kapsayan imar barışının kaosa dönüştüğüne ilişkin
açıklaması
AHMET AKIN
(Balıkesir) – Sayın Başkan, 31 Aralık 2017 tarihinden önce yapılmış kaçak
binaları kapsayan imar barışı, Büyükşehir Kanunu’yla tam bir kaos hâline geldi.
Büyükşehir Kanunu’nda köyden mahalleye dönüşen yerlerdeki yapıların ruhsatlı
sayılacağı düzenlemesini vatandaşlarımız yanlış yorumlamış ve beş yıl süreyle
birçok kaçak bina yapılmıştır. İmar barışının haziran sonuna yani seçim
sonrasına bırakılması Ayvalık’ta da kaçak yapıları artırmıştır. Bakanlık
Ayvalık’ta geçen yıl yapılmış 80’i aşkın bina tespit etti ve 69 haneye dava
açıldı. Köy halkı ruhsata tabi değilken birden ruhsata tabi olunca hapis
cezasıyla mağdur edilecek duruma geldiler. İktidar, belediyelerimizi halkla
karşı karşıya getiren bu uygulamaya çok acil ama çok acil çare bulmak
zorundadır. 
Teşekkürler. 
BAŞKAN – Sayın
Yalım. 
10.- Uşak Milletvekili Özkan Yalım’ın, ülkenin beka sorunu olmadığına,
ekonomi ve işsizlik sorunu olduğuna ilişkin açıklaması
ÖZKAN YALIM
(Uşak) – Teşekkür ederim Sayın Başkan. 
Sayın Başkan,
AKP Genel Başkanı Erdoğan ve MHP Genel Başkanı Bahçeli 31 Mart seçimlerini
kaybetme korkusuyla ülkenin beka sorunu olduğunu her alanda bağırıyorlar.
Ey yüce
milletim, ülkemizin beka sorunu yoktur, Erdoğan ve Bahçeli’nin gelecekteki
süreklilik sorunu vardır. Bu ülkenin beka sorunu yoktur, bu ülkenin ekonomi ve
işsizlik sorunu vardır. 
Sayın Başkan,
tekrar ediyorum: Bu ülkenin beka sorunu yoktur, bu ülkenin ekonomi ve işsizlik
sorunu vardır. Bu ülkenin beka sorunu yoktur, bu ülkenin ekonomi ve işsizlik
sorunu vardır. Bu ülkenin beka sorunu yoktur, bu ülkenin ekonomi ve işsizlik
sorunu vardır. Bu ülkenin beka sorunu yoktur, bu ülkenin ekonomi ve işsizlik
sorunu vardır. Bu ülkenin beka sorunu yoktur, bu ülkenin ekonomi ve işsizlik
sorunu vardır. 
Teşekkür ederim.
BAŞKAN – Sayın
Ceylan…
11.- Çanakkale Milletvekili Özgür Ceylan’ın, Kerç Boğazı'nda Tanzanya
bayraklı gemilerde meydana gelen yangın faciasıyla ilgili İstanbul Liman
Başkanlığı ve diğer sorumlular hakkında inceleme başlatılıp başlatılmadığını
Ulaştırma ve Altyapı Bakanından öğrenmek istediğine ilişkin açıklaması
ÖZGÜR CEYLAN
(Çanakkale) – Sayın Başkan, Kerç Boğazı’nda Tanzanya bandıralı 2 tankerin
emniyet tedbirleri alınmadan gerçekleştirdiği LPG transferinde çıkan yangında
10’u Hintli, 4’ü Türk 14 denizci yaşamını yitirmiştir, 4 Türk denizci ise
kayıptır. 
Tankerler 4 Türk
armatöre aittir. Türk denizciler gemilere İstanbul Limanı’ndan katılmışlardır.
Yabancı gemilerde çalışabilmek için gemi adamlarının ilgili devletten alınmış
çalışma izni belgesi zorunluluğu vardır. Personelin hiçbirisinde bu izin
belgesi olmamasına rağmen, İstanbul Limanı’ndan gemiye nasıl katılım
yapmışlardır? Tankerlerin AIS cihazlarının kapatılmasından dolayı kurtarma
ekipleri olay yerine geç ulaşmıştır. Yaşamını yitiren Balıklıçeşme köyünden
Semih Solak ve diğer denizcilerin aileleri mağduriyet yaşamaktadırlar.
Denizcilerin tazminatlarının ödenmesi ve dava sürecinde desteğe ihtiyaçları
vardır. Kayıp denizciler açısından ise arama faaliyetlerinin durdurulmuş olması
aileleri yaralamaktadır. İstanbul Liman Başkanlığı ve diğer sorumlular hakkında
Ulaştırma Bakanlığı bir inceleme başlatmış mıdır?
BAŞKAN – Sayın
Kaya…
12.- Osmaniye Milletvekili İsmail Kaya’nın, abonelik işlemlerinin
e-devlet üzerinden yapılmasıyla bürokrasinin en aza indirilmesinin
amaçlandığına ilişkin açıklaması
İSMAİL KAYA
(Osmaniye) – Teşekkürler Sayın Başkanım.
Cumhurbaşkanlığı
Dijital Dönüşüm Ofisimizin koordinasyonunda Ticaret Bakanlığımızla yapılan
projeyle vatandaşlarımız abone işlemleri için şubelere gitmek zorunda
kalmayacak. Bundan böyle elektrik, su, doğal gaz gibi abonelikler e-devlet
üzerinden yapılabilecek. Hükûmetimizin yapmış olduğu çalışmalar kapsamında
aboneliklerle ilgili işlemler e-devlet sistemiyle entegre edilerek
vatandaşlarımıza erişim kolaylığı sağlandı. Böylelikle, tüm abonelik işlemleri
e-devlet üzerinden yapılabilecek ve sonlandırılabilecektir. 2019 yılı sonuna
kadar e-devlet entegrasyon çalışmalarının tüm bakanlık ve kurumlarda
tamamlanması da planlanıyor. E-devletle bürokrasinin en az seviyeye inmesi de
amaçlanmaktadır. Milletimize yakışır şekilde dijitalleşmeyi ülkemizin her
hanesine ulaştırmaya devam edeceğiz diyerek Genel Kurulu saygıyla selamlıyorum.
BAŞKAN – Sayın
Taşkın…
13.- Mersin Milletvekili Ali Cumhur Taşkın’ın, Mersin ili Silifke
ilçesinde işçileri taşıyan minibüsün devrilmesi sonucu hayatını kaybeden
hemşehrilerine Allah’tan rahmet dilediğine, Cumhurbaşkanının liderliğindeki
ekonomi yönetiminin bütçe gerçekleşmelerinde başarılı sonuçlar aldığına ilişkin
açıklaması
ALİ CUMHUR
TAŞKIN (Mersin) – Teşekkür ederim Sayın Başkan.
Öncelikle, seçim
bölgem Mersin’in Silifke ilçesinde işçileri taşıyan minibüsün devrilmesi sonucu
hayatını kaybeden hemşehrilerimize Allah’tan rahmet, ailelerine sabır, yaralı
kardeşlerimize acil şifalar diliyorum.
Mali disiplinden
taviz vermeyen, Cumhurbaşkanımız Sayın Recep Tayyip Erdoğan liderliğindeki
ekonomi yönetimi bütçe gerçekleşmelerinde başarılı sonuçlar aldı. Ocak ayı,
bütçe fazlasını, bütçe gelirlerini ve faiz dışı fazlayı önemli oranda
artırdığımız bir ay oldu. Ocakta bütçemiz 5,1 milyar lira fazla verdi. Geçen
yıl kur-faiz-enflasyon üçgeninde maruz kaldığımız saldırıların etkilerine karşı
alınan önlemlere rağmen mali disiplinden taviz vermeyen ekonomi yönetimi,
başarılı bütçe gerçekleşmeleriyle performansını bu yıl güçlendirerek
sürdürüyor. Ocak 2018’de 1,7 milyar TL olan bütçe fazlası 2019’un aynı
döneminde 3 kat artarak 5,1 milyar liraya ulaştı. Cumhurbaşkanımız, Genel
Başkanımız Sayın Recep Tayyip Erdoğan’ın yönetimindeki AK PARTİ iktidarlarının
attığı adımlar hem reel sektörü hem de piyasaları rahatlatmış ve 2019 yılında
Türkiye'nin güçlü bir büyümeyi sağlayarak yola devam edeceğini göstermiş diyor,
Genel Kurulu saygıyla selamlıyorum.
BAŞKAN – Sayın
Tanal…
14.- İstanbul Milletvekili Mahmut Tanal’ın, 20 Şubat Dünya Sosyal Adalet
Günü anılırken iktidarın sosyal adalet ilkesini unuttuğuna ilişkin açıklaması
MAHMUT TANAL
(İstanbul) – Teşekkür ederim Değerli Başkanım. 
Bugün, Dünya
Adalet Günü anılırken ülkemizde sosyal adalet ilkesi iktidar tarafından
unutulmuş durumdadır. Her yıl 20 Şubat tarihinde kutlanan Dünya Sosyal Adalet
Günü’nün amacı, sosyal adaletsizliğe dünya kamuoyunun ilgisini artırmak,
ülkelerin eğitim, sağlık gibi konularda daha fazla bütçe oluşturmalarını
desteklemek, yoksulluğun kökünü kazımak, kadınlar ve erkekler arasındaki
eşitliği sağlamak ve herkesin sosyal adalete erişmesine olanak tanımak amacıyla
Anayasa’mızın 2’nci maddesinde “Türkiye Cumhuriyeti sosyal bir hukuk
Devletidir.” ibaresinin gereğini bugün iktidarda bulunan birinci parti yerine
getirememektedir. Âdeta, Türkiye’de sosyal adalet ayaklar altına alınmakta,
toplumun sosyal dengesinin, barışının, huzurunun bozulmasına bu iktidar
sebebiyet vermektedir.
Teşekkür
ediyorum, saygılarımı sunarım.
BAŞKAN – Sayın
Aycan…
15.- Kahramanmaraş Milletvekili Sefer Aycan’ın, TUBİM’in 2018 raporuna
göre Türkiye’de uyuşturucu madde kullanımının arttığına ilişkin açıklaması
SEFER AYCAN
(Kahramanmaraş) – Sayın Başkan, Türkiye Uyuşturucu ve Uyuşturucu Bağımlılığı
İzleme Merkezi (TUBİM) 2018 raporunu açıkladı. Buna göre, Türkiye’de uyuşturucu
madde kullanımı artmaktadır ve her şehirden vakalarımız vardır. Daha kötüsü,
madde bağımlılığı 15 yaş altına inmiş durumdadır. 2017 yılında ayakta tedavi
için başvuran sayısı 211 bindir ve son on yılda bu sayı yüzde 674 artmış
durumdadır. 
Elbette, Türkiye
uyuşturucu trafiği üzerindedir ve terör örgütleri bu işi kullanmaktadır fakat
bizim bununla mücadele etmemiz lazım. Bu duruma karşı tüm kurumlarla topyekûn
mücadele etmeliyiz, risk grubunu oluşturan gençlere ulaşmalı ve korumaya
almalıyız, yeni vakalar oluşmasını önlemeliyiz, hasta gençlerimizi de etkin bir
şekilde tedavi etmeliyiz.
Teşekkür ederim.
BAŞKAN – Sayın
Şevkin…
16.- Adana Milletvekili Müzeyyen Şevkin’in, kamu kurum ve kuruluşlarında
istihdam edilen sözleşmeli çalışanlara neden kadro verilmediğini ve eş
durumundan tayin konusunda mağduriyetlerinin giderilmesi için çalışma yapılıp
yapılmadığını öğrenmek istediğine ilişkin açıklaması
MÜZEYYEN ŞEVKİN
(Adana) – Teşekkür ederim Sayın Başkan.
Bu yüce Meclis
çatısı altında defalarca söz alıyor, ülkemizin ve halkımızın sorunlarına
değinerek çözüm istiyoruz. Bu anlamda, sayıları 300 bini bulan ve kamu kurum ve
kuruluşlarında 4/B’li olarak istihdam edilen sözleşmeli çalışanlara verilen
sözlerin yerine getirilmesi için ısrarımızı sürdürüyoruz. Yüz binlerce
sözleşmeli personel kadroya geçmek için hâlâ beklemektedir. Bu konuda sürekli
söz veriliyor ama ne hikmetse bir türlü daimî kadro verilmiyor.
Sayın iktidar
mensuplarına sesleniyorum: Zaman kaybetmeden 4/B’li sözleşmeli personel bir an
önce iş güvencesine kavuşmalıdır. 2011 seçimlerinde 234 bin 4/B’liye kadro
verilmişken o tarihten bu yana işe alınan sözleşmeli personele neden kadro
verilmiyor? 4/B’li personelin eş durumundan tayin konusunda mağduriyetlerinin
giderilmesi için yeni bir çalışma yapılması düşünülmekte midir? Bu kanayan yara
ve yaşanan acılar ne zaman bitecektir?
Teşekkür ederim.
BAŞKAN – Sayın
Kılıç...
17.- Kahramanmaraş Milletvekili İmran Kılıç’ın, Kahramanmaraş ilinde
gerçekleştirilecek olan sanayi ve teknoloji çalıştayının hayırlı olmasını
dilediğine, Kur’an-ı Kerim’in bütün müminlerin kardeş olduğu hatta bütün
insanların aynı anne babanın evlatları olarak eşit konumda bulunduğu ilkesini
getirdiğine ilişkin açıklaması
İMRAN KILIÇ
(Kahramanmaraş) – Teşekkür ederim Sayın Başkanım.
Bugün, Sanayi ve
Teknoloji Bakanımız ve sanayicilerimiz ile ilgili tarafların katılımıyla
Kahramanmaraş’ımızda gerçekleştirilecek olan sanayi ve teknoloji çalıştayının
kahraman kentimize hayırlı olmasını diliyorum.
Asabiyet ruhunun
bir neticesi olan kan davaları, cahiliye döneminde bazen yıllarca süren
kabileler arası savaşlara sebep olmuştur. Kur’an-ı Kerim, cahiliye döneminin
asabiyet anlayışına dayalı kabile dayanışmasının yerine, bütün müminlerin
kardeş olduğu hatta bütün insanların aynı anne babanın evlatları olarak esasta
eşit konumda bulunduğu ilkesini getirdi. Hazreti Peygamber, toplumu cahiliye,
barbarlık, saldırganlık zihniyetinden barış, uzlaşma, kaynaşma zihniyetine
taşımak üzere büyük çaba harcadı. Veda Hutbesi’nde cahiliye döneminden kalma
bütün kan davalarının kaldırıldığını açıkladı. İnsanların kardeşliği, ırkların
eşitliği ilkesini ortaya koydu. Kendisi de Mekke’nin fethinden sonra intikam
peşine düşmeden, kendisine düşmanlık yapan herkesi affetti. 
BAŞKAN – Sayın
Fendoğlu...
18.- Malatya Milletvekili Mehmet Celal Fendoğlu’nun, Malatya ili
Kuluncak ilçesinde yaşanan içme ve sulama suyu probleminin vatandaşları mağdur
ettiğine ilişkin açıklaması
MEHMET CELAL
FENDOĞLU (Malatya) – Teşekkür ediyorum Başkanım.
Kuluncak
ilçemizde birçok noktada sulama suyu problemi ve içme suyu sıkıntısı vardır.
Şöyle ki: Kızılhisar ve İlisuluk Mahallelerimizde içme suyu ve sulama suyu
sıkıntısı; Sofular Mahallemizde Tohma kenarında yapılan ve hâlihazırda yüzde
75’e yakını tamamlanan hidroelektrik santrali bu santralin yakınında bulunan
çiftçilerimizi mağdur etmektedir. Çiftçilerimiz, bu HES’in bitmesiyle birlikte
sulama suyunun yetersiz olacağını ve arazilerinde yeteri kadar sulama
yapamayacaklarını iletiyorlar. Yine, Sofular Mahallesi’nde bulunan Sofular
Sulama Göleti’nde birtakım eksiklikler görülmektedir. Bu gölet yaklaşık 10 bin
dönüm araziyi sulamaktadır fakat göletten araziye dağıtım yapan boru sistemi
çok kötü bir durumdadır. Bu boru dağıtım hattının tekrar yenilenip
çiftçilerimizin arazilerini daha iyi bir şekilde sulamalarının sağlanması ve su
kaybının önüne geçilmesi lazımdır. Bu göletin yakınından geçen akarsuların da
bu göleti beslemek için bağlantılarının yapılması şarttır. Sofular Mahallemizde
içme suyunda sıkıntılar da mevcuttur, vatandaşlarımız mağdurdur. 
BAŞKAN – Sayın
Keven…
19.- Yozgat Milletvekili Ali Keven’in, Yozgat çiftçisine hububat
destekleme ödemelerinin ne zaman yapılacağını, şubat ayı içinde ödenmesi
planlanan mazot ve gübre ödemelerinin zamanında yapılıp yapılmayacağını
öğrenmek istediğine, Ziraat Bankasının asli görevinin çiftçiyi desteklemek
olduğuna ilişkin açıklaması
ALİ KEVEN
(Yozgat) – Teşekkür ederim Sayın Başkan. 
Cumhurbaşkanı
Sayın Erdoğan hububat destekleriyle ilgili ödemelerin ocak ayı içerisinde
yapılacağını açıklamıştı ancak şubat ayı olmasına rağmen, başta Yozgat olmak
üzere birçok ilde hububat destekleme ödemeleri hâlâ ödenmemiştir. Her konuda
olduğu gibi bu konuda da Yozgat’ımız üvey evlat muamelesi görmektedir. Sayın
Tarım ve Orman Bakanımıza sormak isterim: Yozgat çiftçisine hububat destekleme
ödemeleri ne zaman ödenecektir? Şubat ayı içinde ödenmesi planlanan mazot ve
gübre ödemeleri zamanında ödenecek midir? 
Ayrıca, Ziraat
Bankası hayvancılıkla uğraşan üreticilere kredi vermemek için binbir türlü
zorluk çıkarmaktadır. Yozgat’ta çiftçiler ve hayvancılıkla uğraşan üreticiler
hak ettikleri desteği acilen bekliyorlar. Ziraat Bankasının asli görevinin
futbol kulüplerine değil, çiftçiye destek olduğunu acilen hatırlamalıdırlar. 
Saygılarımla. 
BAŞKAN – Sayın
Osmanağaoğlu…
20.- İzmir Milletvekili Tamer Osmanağaoğlu’nun, katledilen Ege
Üniversitesi Tarih Bölümü öğrencisi Fırat Yılmaz Çakıroğlu’nun Asım’ın neslinin
hâlâ yaşıyor olduğunu herkese öğrettiğine ilişkin açıklaması
TAMER
OSMANAĞAOĞLU (İzmir) – Teşekkür ederim Sayın Başkanım.
Dört yıl önce
bugün, bir üniversite öğrencisi, bir Türk genci, Ege Üniversitesi talebesi
Fırat Yılmaz Çakıroğlu PKK’lı hainler tarafından şehit edildi. Fırat bugün
yaşasaydı, öğretmen olup başka gençlere tarih öğretecekti. Fakat o bir başka
kutlu makama ulaşıp şehit oldu ve hepimize bir şey öğretti. İstiklal şairimiz
büyük Akif’in Çanakkale’de vatan savunması yapan kuşağa atıfla söylediği
“Âsım'ın nesli... diyordum ya... nesilmiş gerçek:/ İşte çiğnetmedi nâmûsunu,
çiğnetmeyecek.” mısraları hafızalardadır. Fırat Yılmaz Çakıroğlu da Asım’ın neslinin
hâlâ yaşıyor olduğunu bizlere öğretmiştir. Fırat gitmiş ama geriye ağır bir
yük, mukaddes bir emanet bırakmıştır. Fırat’ın emanetini eminimin ki Fırat’ın
arkadaşları ve bizler, ülküdaşları şeref ve izzetle taşıyacak, sancağı
ebediyete kadar dalgalandıracaktır. 
Teşekkür
ederim Başkanım. 
BAŞKAN
– Sayın Topal…
21.- Hatay Milletvekili Serkan Topal’ın, Silivri Cezaevinde tutuklu
bulunan 26’ncı Dönem İstanbul Milletvekili Eren Erdem’in haklarını korumak için
Meclis Başkanlığının girişimde bulunup bulunmayacağını öğrenmek istediğine
ilişkin açıklaması
SERKAN TOPAL
(Hatay) - Teşekkür ediyorum Sayın Başkan.
26’ncı Dönem
İstanbul Milletvekili Eren Erdem, Silivri Cezaevinde haksız yere yaklaşık sekiz
aydır tutuluyor. Mahkemenin biri oy birliğiyle tahliye kararı verirken bir
diğeri oy çokluğuyla yakalama kararı veriyor yani mahkeme, cezaevinde yatan bir
kişiye yakalama kararı çıkartıyor. Bunun artık siyasi bir dava olduğunu hepimiz
çok iyi biliyoruz. 
Bugün, Meclis
gündeminde Ceza Muhakemesi Kanunu’nda değişiklik yapılmasına dair 42 sıra
sayılı Kanun Teklifi görüşülmektedir. Eren Erdem ve benzer davalardaki
tutukluluk hâllerinin bu düzenlemede ele alınmasını yüce Meclisin dikkatine
sunuyorum.
Meclis
Başkanlığı olarak bir girişimde bulunacak mısınız, Eren Erdem’in haklarını
koruyacak mısınız? Eren Erdem’e özgürlük diyoruz, Eren Erdem’e özgürlük.
Teşekkür
ediyorum.
BAŞKAN – Sayın
Yılmaz…
22.- Mersin Milletvekili Zeynep Gül Yılmaz’ın, Mersin ili Silifke
ilçesinde işçileri taşıyan minibüsün devrilmesi sonucu hayatını kaybeden
hemşehrilerine Allah’tan rahmet dilediğine ilişkin açıklaması
ZEYNEP GÜL
YILMAZ (Mersin) – Teşekkür ederim Sayın Başkanım. 
Seçim bölgem
olan Mersin’imizin Silifke ilçesinde tarım işçilerini taşıyan bir minibüsün
kaza yaptığını üzüntüyle öğrenmiş bulunmaktayım. Bu kaza sebebiyle hayatını
kaybeden işçilerimize Allah’tan rahmet, yakınlarına başsağlığı ve yaralı
vatandaşlarımıza da acil şifalar diliyorum.
BAŞKAN - Son
olarak Sayın Bülbül...
23.- Aydın Milletvekili Süleyman Bülbül’ün, Aydın Valiliğinin Germencik
ilçesi Alangüllü Mahallesi yer altı ve sulama sularından numune alınarak
yapılan ölçüm sonuçlarının açıklamasını yasaklayıp yasaklamadığını, kirliliği
önlemeye yönelik tedbirlerin alınıp alınmadığını öğrenmek istediğine ilişkin
açıklaması
SÜLEYMAN BÜLBÜL
(Aydın) - Teşekkür ederim Sayın Başkan.
Eğe Bölgesi’nde
son on yılda gerçekleştirilen jeotermal elektrik santralleriyle toprak, hava ve
su hızla kirleniyor. Tarım ve Orman Bakanlığı Su Yönetimi Genel Müdürlüğü,
İzmir ve Manisa Valiliklerine 14 Ağustos 2017 tarihinde gönderdiği yazıyla,
yeni jeotermal ve maden ruhsatı verilmemesi gerektiğini ifade etmiştir. Artık
kirlilik devlet tarafından kabul ediliyor. Jeotermal kaynakların kullanımı
sonucunda yer altı su kaynaklarının hızla kirlendiği bilimsel olarak ortadadır.
Aydın’ın Germencik Alangüllü yöresinde de binlerce zeytin ve incir ağacının
kurmasından sonra, Aydın İl Tarım ve Orman Müdürlüğü, bu alanda yer altı
sularından ve sulama sularından numune alarak ölçüm yaptı. Yer altı sularında
ve sulama sularında normal, olması gereken değerlerden 4-5 kat fazla bor tespit
edilmiş durumda. 
Sağlık, Tarım ve
Çevre Bakanlarına soruyorum: Aydın Valiliği İl Tarım ve Orman Müdürlüğü
görevlilerine bu tahlil sonuçlarının açıklanmasını yasaklamış mıdır? 
İki: Germencik
Alangüllü’deki yer altı sularının tahlil sonuçları neden gizleniyor? Bu
bölgedeki yer altı sularının hızla kirlenmesine yönelik Çevre Kanunu’yla ilgili
yasal düzenlemeler uyarınca önlemler aldınız mı?
Teşekkür ederim.
BAŞKAN - Sayın
milletvekillerine teşekkür ederim.
Şimdi, değerli
grup başkan vekillerimize sırayla söz vereceğim. 
İlk söz İYİ
PARTİ Grup Başkan Vekilimiz Sayın Türkkan’ın.
Buyurun Sayın
Türkkan.
24.- Kocaeli Milletvekili Lütfü Türkkan’ın, 20 Şubat Ege Üniversitesi
Tarih Bölümü öğrencisi Fırat Yılmaz Çakıroğlu’nu katledilişinin 4’üncü yılında
rahmetle yâd ettiğine, Beril Dedeoğlu’nun Cumhurbaşkanlığı Güvenlik ve Dış
Politikalar Kurulu üyeliğine atanmasını kınadıklarına, Dmitriy Peskov’un
“İstanbul Arapça konuşmaya başlamış.” ifadesinin doğru olduğuna, Suriyeli
mültecilerin ülkemiz için ekonomik, güvenlik ve sosyal bir vakıaya dönüştüğüne,
Cumhurbaşkanının Münbiç’le ilgili operasyon mesajlarına ilişkin açıklaması 
LÜTFÜ TÜRKKAN
(Kocaeli) - Sayın Başkan, değerli milletvekilleri; bugün, büyük bir acımızın
yıl dönümü. Ege’de bir yiğidimizi, bir ülküdaşımızı, Fırat’ımızı, dört yıl önce
bugün, okuduğu okulda haince katlederek aramızdan aldılar. Tarih bölümü
birincisi olan ve okulunu bitirmesine aylar kala saldırıya uğrayan Fırat
Çakıroğlu, uzunca bir süre hain terör örgütü PKK’nın hedefindeydi. Ege’de
öğrenci kılığına girmiş teröristler tarafından şehit edilen merhum evladımızı
rahmetle yâd ediyorum. İlk şehidimiz Ruhi Kılıçkıran’dan sonra son şehidimiz
Fırat Çakıroğlu’na kadar, bayraklaşan tüm şehitlerimizin aziz hatırası önünde
saygıyla eğiliyorum. Acımız hiçbir zaman hafiflemedi. “Aradan zaman geçsin,
olay soğusun, nasılsa unutulur.” diyerek hareket edenleri de takip ettiğimizi
bilmenizi istiyorum. Fırat Çakıroğlu’nun katilinin öğrencilikten atılma
kararını kaldıran Ege Üniversitesi eski Rektörü Beril Dedeoğlu’nun
Cumhurbaşkanlığı Güvenlik ve Dış Politikalar Kurulu üyeliğine atanmasını da
kabul etmiyor ve şiddetle kınıyoruz. Bunu şehidimize yapılan çok büyük bir
haksızlık olarak görüyoruz.
Kremlin Sözcüsü
Peskov, geçen hafta yapılan Soçi Zirvesi sonrası verdiği röportajda “Üç dört ay
evvel İstanbul’a gittim, uzun zamandır ziyaret etmemiştim, gözüme bir şey
çarptı; İstanbul Arapça konuşmaya başlamış.” dedi. Maalesef, bu acı tespit
tümüyle doğrudur. İçişleri Bakanlığının verdiği resmî rakamlara göre 500 bin,
gayriresmî rakamlara göre ise 1 milyon Suriyeli sığınmacı İstanbul’da
bulunmaktadır. Ülkemizde, Suriyelilerle anlaşmak için Arapça öğrenmek zorunda
kalan polislerimizin olduğunu da biliyorsunuz. Ya da Kilis’te Türk nüfusu ile
Suriyelilerin sayısının eşitlendiğinden haberinizin olduğunu zannediyorum.
(Mikrofon
otomatik cihaz tarafından kapatıldı)
BAŞKAN – Devam
edin Sayın Türkkan.
LÜTFÜ
TÜRKKAN (Kocaeli) – 50 binden fazla Suriyeliye vatandaşlık verdiğinizi, 300
binden fazla Suriyeli çocuğun topraklarımızda doğduğunu hatta Suriyeli bir
mültecinin milletvekili seçildiğini hatırlatmamıza da gerek yok sanıyorum.
Hükûmet bilmeli ki Suriyeli mülteciler ülkemiz için ekonomik, güvenlik ve
sosyal bir vakıaya dönüşmektedir. Tedbir alınmazsa yirmi yıl içinde her 13
kişiden 1’isi Suriyeli olacak, bir kez daha buradan uyarıyoruz. 
Sayın
Cumhurbaşkanı Erdoğan canı sıkıldıkça Münbiç’le ilgili operasyon mesajı vermeye
devam ediyor. Daha önce “Bir gece ansızın gelebiliriz.” denilirken kısa bir
süre önce bu söylem “Üç-beş güne geliyoruz”a dönüştü, birkaç gün önce ise “Yeni
bir hamlenin eşiğindeyiz, bir gün mutlaka geleceğiz.” denildi. Biz daha önceden
de Münbiç ve Fırat’ın doğusuyla ilgili görüşlerimizi birçok kez ilettik. Ne
pahasına olursa olsun Münbiç temizlenmelidir.
(Mikrofon
otomatik cihaz tarafından kapatıldı) 
BAŞKAN
– Toparlayalım. 
LÜTFÜ TÜRKKAN (Kocaeli) – Fakat Sayın Cumhurbaşkanı
devlet ciddiyetine yakışmayan, Türkiye’nin dış politikadaki caydırıcılığını ve
itibarını kaybettiren tutumuna devam ediyor. Amerika hâlâ PYD’ye silah
gönderirken ve “Çekileceğiz.” diye oyalarken Sayın Erdoğan hâlâ icraata
geçmeyip “Geldik, geliyoruz, bak geliriz.” demeyi sürdürüyor. Devlet sözünün
ağırlığını ayaklar altına düşürmeyin, bir şey yapacaksanız yapın, Münbiç’e
girilecekse girin, Kandil’e gidilecekse gidin, İYİ PARTİ arkanızda. 
Teşekkür ediyorum. 
BAŞKAN – Söz sırası, Milliyetçi Hareket Partisi Grup
Başkan Vekili Sayın Bülbül’de. 
Buyurun Sayın Bülbül. 
25.- Sakarya Milletvekili Muhammed Levent Bülbül’ün, 20 Şubat Fırat
Yılmaz Çakıroğlu’nu katledilişinin 4’üncü yılında rahmetle yâd ettiğine ve
bütün ülkücü hareket camiasına başsağlığı dilediğine ilişkin açıklaması
MUHAMMED
LEVENT BÜLBÜL (Sakarya) – Sayın Başkan, değerli milletvekilleri; ben de bugün
şehidimiz Sayın Fırat Yılmaz Çakıroğlu’nun 4’üncü vefat yıl dönümünü buradan
kendisini özlemle, rahmetle anarak yâd etmek istiyorum. Onlar, gerçekten bu
memleketi, bu vatanı, bu milleti karşılıksız seven, hayatında hiçbir şekilde
sapma, satma, dönme emaresi göstermeyen ve inandıkları uğruna en kıymetli
varlıkları olan canlarını feda etmiş olan, ta Ruhi Kılıçkıran’dan başlayarak
devam eden bir şehadet zincirinin son halkasıdır. Allah onlardan razı olsun;
hepimize onlar gibi bu memleket için, bu millet için, inandıkları değerler için
hiçbir şekilde taviz vermeden, satmadan, sapmadan, dönmeden yaşamayı, bir hayat
sürmeyi nasip etsin; gözlerimizi de canımızı da Allah o şekilde alsın diyorum. 
Rahmetli
şehidimize Allah’tan rahmet diliyorum, değerli ailesine ve bütün ülkücü hareket
camiasına başsağlığı dileklerimi tekrar dile getiriyorum.
Sağ
olun efendim.
BAŞKAN
– Söz sırası, Halkların Demokratik Partisi Grubu adına Grup Başkan Vekili Sayın
Kurtulan’da.
Buyurun
Sayın Kurtulan.
26.- Mersin Milletvekili Fatma Kurtulan’ın, Mersin ilinde işçileri
taşıyan minibüsün kaza yapmasının ihmale dayalı olduğuna, Leyla Güven’in hukuki
talebinin karşılanması gerektiğine, Emniyet Genel Müdürlüğünün Van ilinde
gözaltına alınan çocuklara yönelik işkence olayına dair Van Barosu hakkında suç
duyurusunda bulunduğuna, çocukların güvenlik güçlerini yıpratmak için mi
kafalarını klozete soktuğunu ve görme kaybı yaşadıklarını, El Nusra liderinin
Hatay’da tedavi gördüğü iddialarının doğru olup olmadığını öğrenmek istediğine
ilişkin açıklaması
FATMA KURTULAN
(Mersin) – Teşekkür ediyorum Sayın Başkan.
Yine, bir iş
kazası, tarım işçilerini taşıyan minibüsün kaza yapması sonucu Silifke’de 5
işçi yaşamını yitiriyor. Yine, tarım işçilerinin cenazelerinin caddelere,
sokaklara savrulduğunu görüyoruz. Bunun ihmale dayalı olduğunu çok iyi
biliyoruz. Gerekli önlemlerin alınmasını, bu trajedilerin önüne geçilmesini
talep ediyoruz. 
Yine, bir kez
daha burada dile getirmek istediğimiz, çözülmediği sürece de her zaman dile
getireceğimiz Leyla Güven’in açlık grevinin 105’inci günde olduğunu hatırlatmak
istiyorum. Bir kez daha şunu söylemek isterim: Leyla hukuki, kanuni bir talep
içerisindedir; bunun karşılanmasını, Leyla’nın yaşamasını hep beraber
sağlayalım diyorum.
Yine, Sayın
Başkan, dün burada, Van’da 3 çocuğun gözaltına alınıp işkenceye maruz kaldığını
söylemiştik. Bugün, o çocukların işkence gördüğünü ortaya çıkaran Van Barosu ve
avukatlar hakkında Emniyet Genel Müdürlüğü suç duyurusunda bulunuyor; Van
Emniyeti de değil, Emniyet Genel Müdürlüğü suç duyurusunda bulunuyor. 
Van’da gözaltına
alınan 3 çocuğun işkence gördüğü doktor raporlarıyla da belgelenmişken,
kafaları klozete sokulmuşken, vücutlarında kırıklar, morluklar ve ezikler
varken, işkenceden ötürü görme kaybı yaşanırken Emniyet Genel Müdürlüğünün
açıklamasını sizinle paylaşmak istiyorum: “Her zaman gerçekleri çarpıtmayı,
yalan söylemeyi, iftira atmayı alışkanlık hâline getiren birtakım çevrelerin ve
onların avukatlarının ‘gözaltında işkence’ iddialarını mesnetsiz ve hukuk dışı
bir şekilde dile getirmelerinin, kendi sempatizan kitlelerini kışkırtma,
güvenlik güçlerimizi yıpratma ve itibarsızlaştırma amacına matuf olduğu bilinen
bir gerçektir.”
(Mikrofon
otomatik cihaz tarafından kapatıldı) 
BAŞKAN – Devam
edin Sayın Kurtulan.
FATMA KURTULAN
(Mersin) – “Habere konu edilen şüpheliler hakkında yapılan tüm işlemler hukuka
uygun olarak yasal mevzuat ve yetkili adli makamların talimatları çerçevesinde
yerine getirilmiş olup olayların bilinçli olarak çarpıtılması ve terör örgütüne
destek veren tavrı nedeniyle ilgili baro ve avukatlar hakkında suç duyurusunda
bulunulmuştur.” denilmektedir. 
Sormak
istiyorum: Tıpkı bir AKP yetkilisi gibi konuşmuş, beyanı böyle. O çocuklar
güvenlik güçlerini yıpratmak için mi kendi kafalarını klozete koydular?
Çocuklar yasal mevzuata uygun muamele gördükleri için mi görme kaybı yaşıyorlar
diye sormak da istiyorum. 
Sayın Başkan,
aynı zamanda, iddialara göre, okuduğumuz, takip ettiğimiz kadarıyla El Nusra,
Heyet Tahrir el-Şam örgütünün başının İdlib’de ya da Hatay’da devlet
hastanesinde tedavi altında bulunduğu söyleniyor.
(Mikrofon
otomatik cihaz tarafından kapatıldı) 
BAŞKAN – Sayın
Kurtulan, tamamlayın. 
Buyurun.
FATMA KURTULAN
(Mersin) - Bunun doğru olup olmadığını ilgililere sormak, yanıt almak isterim.
Teşekkür
ediyorum.
BAŞKAN – Söz
sırası Cumhuriyet Halk Partisi Grubu adına Grup Başkan Vekili Sayın Özkoç’ta. 
Buyurun Sayın
Özkoç. 
27.- Sakarya Milletvekili Engin Özkoç’un, 20 Şubat Dünya Sosyal Adalet
Günü’nde fakirlik ve işsizliğe dikkat çekilirken Türkiye’de sosyal adaletin
unutulmaya başlandığına, yatırım bütçesinde tarıma ayrılan bütçe azaltılırken
sarayın bütçesinin artırıldığına, ekonomiyle ilgili torba yasa teklifine
eklenen maddeyle şubat, mart, nisan ayında işe alınan her bir işçi için işverene
üç ay süreyle, prim, vergi ve ücret desteği sağlanmasının siyasi etiğe müdahale
olduğuna ilişkin açıklaması
ENGİN ÖZKOÇ
(Sakarya) – Sayın Başkan, değerli milletvekili arkadaşlarım; hepinizi saygıyla
selamlıyorum.
Birleşmiş
Milletler, 2009 yılında Dünya Sosyal Adalet Günü’nü ilan ederek dünyadaki
fakirlik ve işsizlik konusuna dikkat çekmek istemiştir. Sosyal adalet,
Türkiye'de bizim artık unutmaya başladığımız, hiç uygulanmayan bir konudur.
Değerli
Başkanım, yatırım bütçesi açıklandı. Yatırım bütçesi açıklanırken Türkiye'deki
gerçekler bir tarafa bırakılarak herkesin nefretle kınayacağı bir şey Türkiye
Cumhuriyeti’nin gündemine getirildi. İnsanlarımız artık manavdan, pazar
yerinden, bulunduğu yerin marketinden alışveriş etmiyorlar. “Tanzim satış
mağazaları” diye mağazalar kuruluyor, insanlarımız kilometrelerce kuyruğa
giriyor. İşsizlik kuyrukları almış başını gidiyor, esnafımız mağdur,
çiftçilerimiz iflas etmiş, tarlalarımız boş, ekilmiyor ama yatırım bütçesi
açıklanırken tarım bütçesi 10 milyardan 5 milyar liraya düşürülürken yani yüzde
50 azaltılırken sarayın bütçesi 500 milyondan 1 milyar liraya yani 1 katrilyon
liraya çıkartılıyor. 
Peki,
saray bu parayla ne yapacak? Onu da yazmışlar; inanın, yüzleri kızarmadan
yazmışlar, utanmadan yazmışlar, soğan, patates kuyruğunda olan insanlara
acımadan, vicdanları sızlamadan yazmışlar: Okluk’ta yeni saray, Ahlat’ta köşk,
Cumhurbaşkanına tahsis edilen Yıldız Sarayı’na restorasyon.
(Mikrofon
otomatik cihaz tarafından kapatıldı)
BAŞKAN
– Sayın Özkoç, devam edin.
Buyurun.

ENGİN
ÖZKOÇ (Sakarya) – Düşünebiliyor musunuz, insanların gözünün içine soka soka,
yatırım bütçesinde tarıma ayrılan bütçe yüzde 50 azaltılırken, bu yoklukta, bu
sıkıntıda, bu fukaralıkta çocuklar yatağa aç girerken sarayın bütçesi yüzde 100
artırılıyor. Niçin? Tekrar saray yapmak için, sarayların restorasyonu için.
Allah bunların gözünü doyursun. Allah bunların milletin görmediği bir şekilde,
sadece kendi şaşaaları için, rantları için yaptıkları her şeyin cezasını bu
dünyada eğer adaleti yok ederek alamıyorlarsa öbür dünyada karşılarına
çıkarsın. Bu kadar insafsızlık, bu kadar adaletten yoksunluk olamaz. 
(Mikrofon
otomatik cihaz tarafından kapatıldı)
BAŞKAN
– Tamamlayın Sayın Özkoç. 
ENGİN
ÖZKOÇ (Sakarya) - Bakın, seçimlere gidiyoruz gece yarısı Bütçe Komisyonuna 2
tane yasa teklifi getiriliyor; birisi işsizlik sigortasından kanuna geçiş
maddesine bir ek, diyorlar ki: “Şubat, mart, nisan ayında eğer işçi alırsanız,
onun vergisini, sigortasını, primini, maaşını devlet ödeyecek.” Niye şubat,
mart, nisan ayında? Çünkü seçimler o sırada bitiyor da onun için. Sonra ne
olacak onlar, işten çıkartılırsa? Fabrika mı kurdunuz, üretim mi yaptınız?
Sadece ve sadece, siyasi etiğe ahlaksızca müdahaledir bu. (CHP ve İYİ PARTİ
sıralarından alkışlar) Ahlaksızca müdahaledir.
Aynısını
taşeronlarda yapıyorsunuz. Taşeronlar kadroya alındı, binbir zorluk içerisinde
yasalaşıyor. 
(Mikrofon
otomatik cihaz tarafından kapatıldı)
BAŞKAN –
Tamamlayın Sayın Özkoç.
ENGİN ÖZKOÇ
(Sakarya) - Kadroya alınan taşeronlara, taşeron firmaların kıdem tazminatını
ödemesi gerekiyor. Ama o taşeronları siz yarattınız, siz var ettiniz, siz
zenginleştirdiniz, siz işsiz bıraktınız. Şimdi, o kıdem tazminatlarını,
belediyelere, kamu kuruluşlarına diyorsunuz ki “Siz ödeyeceksiniz.” Nerede
adalet, nerede sosyal adalet, nerede eşitlik ilkesi, nerede Allah’a iman,
kitap? Siz sadece ve sadece, yerel yönetimlerde, oy toplamak için caminin
içerisinde kahvaltı veriyorsunuz. Binali Yıldırım için dua eden hoca Binali
Yıldırım’ın başarısına “Allah rızası için.” diye dua ederken dini
kullanıyorsunuz ama milleti paçavraya çevirdiniz, bunun hesabını hem bu dünyada
hem öbür dünyada vereceksiniz. (CHP ve İYİ PARTİ sıralarından alkışlar) 
BAŞKAN – Söz
sırası, AK PARTİ Grubu adına Grup Başkan Vekili Sayın Zengin’de.
Buyurun Sayın
Zengin.
28.- Tokat Milletvekili Özlem Zengin’in, seçimlerin siyasiler için
imtihan olduğuna, Mersin ilinde minibüsün kaza yapması sonucu hayatını kaybeden
işçilere Allah’tan rahmet, yaralılara şifa dilediğine, Birinci Yaşlılık
Şûrası’na, hayvan hakları için partilerin ortak önergesiyle komisyon
kurulmasının sevindirici olduğuna ilişkin açıklaması
ÖZLEM ZENGİN
(Tokat) – Sayın Başkan, çok değerli milletvekilleri; Allah hesap görücüdür,
amenna fakat millet daha iyi hesap görüyor. Önümüzde seçim var, seçim
neticesinde bunları zaten değerlendiririz. (CHP sıralarından gürültüler)
Bilmiyorum
yanlış bir şey mi söylüyorum. Vatandaş cevabını verecektir zaten.
BAŞKAN - Değerli
arkadaşlar, lütfen müdahale etmeyelim.
Sayın Zengin,
siz Genel Kurula hitap edin.
Sayın Bekaroğlu,
değerli arkadaşlarım, bir konuşmacı konuşuyor, onu dinleyelim lütfen. 
ÖZLEM
ZENGİN (Tokat) – Sayın Başkan, doğrusu anlayamıyorum, bağırmalardan da
anlayamıyorum. 
Bir
kez daha ifade edeyim: Amenna, Allah hesap görücüdür fakat biz siyasileriz,
bizimle ilgili önümüzde, hesap süreçleri seçimlerdir. 
AYTUN
ÇIRAY (İzmir) – Bravo, laik görüşünüz, anlayışınız dolayısıyla sizi kutluyorum!
BAŞKAN
– Sayın Çıray, lütfen.
AYTUN
ÇIRAY (İzmir) – Kutluyorum, gerçekten kutluyorum.
Sayın
Zengin, siz devam edin lütfen, devam edin.
ÖZLEM
ZENGİN (Tokat) – Seçim var önümüzde. Seçimlerle ilgili olarak vatandaşlarımız
karar verecektir. Biz bağırsak da çağırsak da vatandaşlarımız görüyor,
anlıyorlar bizi. Bu seçim hepimiz için bir imtihandır ve nihayetinde de yani
ettiğiniz o dualar neyse işte Rabb’im karşılığını verecek. Ben inanıyorum,
dünyada da ahirette de siyaset bir bütünlük, hepsinin karşılığını alacağız. Ben
şöyle dua ediyorum, beddua değil: Allah hepimize iyi işler yapmayı nasip etsin,
iktidara da muhalefete de. Âmin diyorum. 
Şimdi,
Sayın Başkan, bir başsağlığı dilemek istiyorum. Türkiye’de en çok kadınlar
tarlalarda çalışıyorlar. Bu işleri biliyorum, ben de çiftçi bir aileden
geliyorum, ne kadar emek verilen bir iş olduğunun farkındayım. Bu manada,
Mersin’de hayatını kaybeden kardeşlerimize rahmet diliyorum, yaralananlara şifa
diliyorum. 
İki
konudan bahsedeceğim, bir tanesi bugün Beştepe’de yapılan Yaşlılık Şûrası.
Tabii “yaşlılık” kelimesinden ziyade ben aslında “ihtiyar” kelimesini
seviyorum, “ihtiyarlamak” kelimesini seviyorum çünkü “ihtiyar” kelimesi, kelime
olarak aslında seçme, seçilme anlamına geliyor. Bir şanstır ihtiyarlayabilmek.
Modern zamanlarda özellikle kadınlar için böyle yaşlanmak çok şey bir hâle
geldi, sanki kaçılacak bir şeymiş gibi. Bugün Tokatlı bir annemiz 104 yaşında
ödül aldı. Ben seviniyorum, mutlu oluyorum, Allah hepimize ihtiyarlamayı da
nasip etsin.
(Mikrofon
otomatik cihaz tarafından kapatıldı) 
BAŞKAN
– Devam edin Sayın Zengin.
ÖZLEM
ZENGİN (Tokat) – Ve devamında da şunu ifade etmek istiyorum: Bugün 5 grup bir
araya gelerek güzel bir şey yapıyoruz. Sayın eski Meclis Başkanımız Binali
Yıldırım giderken, ayrılırken hayvan haklarıyla alakalı bir araştırma
komisyonunu hep beraber kuralım diye arzu ettik. Sağ olsunlar, 5 grubumuz da destek
verdiler bununla alakalı olarak. Kendim de uzun yıllar, on bir yıl evinde bir
kediye -adı Kızım, 3 oğlum olduğu için- Kızım’a bakmış birisi olarak ki
hayatını kaybetti... Pek çok arkadaşımı bu arada gördüm. Hayvan haklarıyla
alakalı bir sürü insanın meselesi var grubumuzda arkadaşlarımızın, eminim
sizler arasında da öyle. Kamuoyunda gördüğümüz bu olaylardan çok rahatsızlık
duyduk her birimiz. Bir kanun var, bir kanun düzenlemesi ama yetersizliklerini
görüyoruz. Uzunca toplantılar yaptık, kamuoyunun bildiği isimler geldi, ben de
bu toplantılara katıldım arkadaşlarımla beraber. Ama bu konunun hassasiyetine
binaen öncesinde böyle bir Komisyon kurarak daha iyiye ulaşmak için bir gayret
sarf etmeyi daha anlamlı bulduk. 
(Mikrofon
otomatik cihaz tarafından kapatıldı) 
ÖZLEM ZENGİN
(Tokat) – Tamamlıyorum Sayın Başkan.
BAŞKAN – Devam
edin. 
ÖZLEM ZENGİN
(Tokat) – Bu manada destek veren bütün siyasi gruplarımıza teşekkür ediyorum,
hayırlı bir netice olmasını temenni ediyorum. 
Teşekkürler. 
BAŞKAN – Peki. 
Değerli milletvekilleri,
şimdi gündeme geçiyoruz. 
Başkanlığın
Genel Kurula sunuşları vardır. 
İYİ PARTİ
Grubunun Meclis İçtüzüğü’nün 19’uncu maddesine göre verilmiş bir önerisi
vardır. Okutup işleme alacağım ve oylarınıza sunacağım. 
VI.- ÖNERİLER
A) Siyasi Parti Grubu Önerileri
1.- İYİ PARTİ Grubunun, Bursa Milletvekili İsmail Tatlıoğlu ve
arkadaşları tarafından, İstanbul Havalimanı Projesi inşaat, finansman, ortaklık
yapısı gibi nedenlerle kamuoyunun gündeminde sıkça tartışma konusu olmuştur.
Proje, açılmasına rağmen gecikmeli faaliyete girmiş ve Atatürk Havalimanı’nın
taşınma işlemleri ise tekraren ertelenmiştir. Bu sebeplerden ötürü Meclis
araştırma önergesi açılması amacıyla 15/2/2019 tarihinde Türkiye Büyük Millet
Meclisi Başkanlığına verilmiş olan Meclis araştırması önergesinin ön
görüşmelerinin, Genel Kurulun 20 Şubat 2019 Çarşamba günkü birleşiminde
yapılmasına ilişkin önerisi
Türkiye Büyük Millet Meclisi Başkanlığına
Danışma Kurulu
20/02/2019 Çarşamba günü (Bugün) toplanamadığından grubumuzun aşağıdaki önerisinin
İç Tüzük’ün 19'uncu maddesi gereğince Genel Kurulun onayına sunulmasını
saygılarımla arz ederim.
 Lütfü
Türkkan
 Kocaeli
 Grup
Başkan Vekili 
Öneri: 
İstanbul
Havalimanı projesi inşaat, finansman, ortaklık yapısı gibi nedenlerle
kamuoyunun gündeminde sıkça tartışma konusu olmuştur. Proje, açılmasına rağmen
gecikmeli faaliyete girmiş ve Atatürk Havalimanı’nın taşınma işlemleri ise
tekraren ertelenmiştir. Bu sebeplerden ötürü Meclis araştırması açılması
amacıyla 15/02/2019 tarihinde Bursa Milletvekili İsmail Tatlıoğlu ve
arkadaşları tarafından Türkiye Büyük Millet Meclisi Başkanlığına verilmiş olan
Meclis araştırma önergesinin diğer önergelerin önüne alınarak görüşmelerin
20/02/2019 Çarşamba günü birleşiminde yapılması önerilmiştir.
BAŞKAN –
Teşekkür ederim. 
İYİ PARTİ Grup
önerisinin gerekçesini açıklamak üzere öneri sahibi İYİ PARTİ Grubu adına söz
isteyen Bursa Milletvekilimiz Sayın İsmail Tatlıoğlu. 
Süreniz beş
dakika Sayın Tatlıoğlu. (İYİ PARTİ sıralarından alkışlar) 
İYİ PARTİ GRUBU
ADINA İSMAİL TATLIOĞLU (Bursa) – Sayın Başkan, Parlamentomuzun kıymetli
temsilcileri; hepinizi İYİ PARTİ adına saygıyla selamlarım. 
İstanbul
Havalimanı hepimizin bildiği ve çok uzun süredir kamuoyunu da meşgul eden ve
Türkiye için de gerçekten çok önemli bir yatırım. Bu yatırımın esasında başlama
tarihi 2009 ve kuruluş yerinin bir değişimi söz konusu. Öncelikle, kuruluş
yerinin 2009 tarihli Çevre Planı’nda belirtilen yere göre değiştiğini
görüyoruz. Daha sonra, İstanbul Havalimanı’yla ilgili ihale süreci başlıyor ve Mayıs
2013’te ihale ediliyor; 5’li konsorsiyum ihaleyi 10,2 milyar dolar yatırım
karşılığında, 26 milyar 139 milyon avro yirmi beş yıllık kira bedeli olarak bu
ihalenin üstlenimi söz konusu; KDV dâhil. Burada finansman olarak firmaların
yüzde 20 öz kaynak kullanma mecburiyeti var ve bir kredilendirme söz konusu.
Yaklaşık 3,4 milyar avrosu kamu bankaları tarafından kredilendiriliyor, dört
yıl ödemesiz, on altı yıl vadeli. Ancak daha sonra bu kredilerle ilgili,
firmaların aldığı kredilerle ilgili kamu garantisi devreye giriyor. Tabii, kamu
garantisi devreye girdiğinde -o zamanki tartışma da şöyle- ihaleye girip de
alamayan firmalar itiraz ediyor çünkü kamu garantisi işin içine girdiğinde
takdir edersiniz ki finansman maliyetinde bir düşüş söz konusu olur yani kamu
garantisinde finansman maliyeti daha düşüktür, bu kadar büyük bir krediyi
dikkate aldığınızda 100 milyonlarca avroluk bir fark söz konusudur, bu da
ihaleyi alanların lehine bir gelişme tartışması olarak gündemimizde yer
almıştır. Daha sonra, bakıyoruz ki zemin koduyla ilgili bir tartışma var
inşatla ilgili, zemin kodunun 90 metreden 60 metreye düşürüldüğü tartışılıyor
kamuoyunda. Bu ne demek? Bu da yaklaşık 1,4 milyar avroluk bir maliyet farkı
ortaya koyuyor. Bununla ilgili, bunun nasıl telafi edileceğiyle ilgili çok açık
ve sarih bir izahat da söz konusu değil ve kamuoyu bunu da tartışmanın
içerisine alıyor. Yani işin bu aşaması 7,3 milyar avrodan 5,9 milyar avroya
düşmüş ve 1,4 milyar avroluk bir maliyet düşüşü söz konusu.
Ayrıca, daha
sonra bakıyoruz ki yer tesliminde bir tartışma var ve yer tesliminde bir yıl
bir gecikme söz konusu ve bu yer tartışması nedeniyle yüklenici firmaların bir
yıllık kira bedeli ödememesi tartışılıyor, bir yıllık kira bedelinden vareste
tutuldukları ve muaf oldukları konuşuluyor. Daha sonra ne oluyor? Daha sonra,
açılış erteleniyor. Açılış yapılıyor, taşınma tarihi veriliyor, taşınma
erteleniyor ve daha da önemlisi bu süreçte, havalimanının kullanımını mümkün
kılacak ulaşım projesinde bir sıkıntı var. Metro ihalesi esasında planlandığı
gibi, haklı olarak, eş zamanlı olarak bitirilmesi gerekirken henüz metronun
inşası söz konusu değil, bitmiş değil ve firmalar bu konuda ciddi bir
gecikmenin olduğunu söylüyorlar. Çünkü metronun gecikmesi ve benzeri nedenlerle
kapasite kullanımında da ciddi bir sıkıntı var. 
Projenin
tamamıyla ilgili yorumlar var, projenin tamamıyla ilgili birkaç senaryo var.
2019-2030 yılları arasında projenin 5,5 milyar avro ila 7,7 milyar avro
arasında bir zarar göreceği, zararla karşılaşacağı iddiaları var. Hatta,
akademik dünyada bir çalışma var. Projenin toplamında 4,5 milyar avroluk
birikimli bir zararın söz konusu olacağı tartışmaları var ve bunlar normal
olarak…
(Mikrofon
otomatik cihaz tarafından kapatıldı) 
BAŞKAN – Sayın
Tatlıoğlu, bir dakika vereyim, toparlayalım. 
İSMAİL TATLIOĞLU
(Devamla) – Bu projenin, gerçekten, kamuoyunda çok tartışıldığını, buna karşın,
kamu adına bu işi yöneten ilgililerin kamuoyuna ciddi ve şeffaf bir
bilgilendirme yapmadıklarını görüyoruz. Şimdi, esasında, bu, tabii ki devleti,
devletin imajını ve bu süreçleri yıpratır, siyaseti de yıpratır. Bu nedenle de
bu konunun ciddi anlamda bir Meclis araştırması konusu olduğu açıktır. Burada
Hükûmet lehindeki partilerin de kaçınmasını gerektirecek bir şey yoktur.
Gerçekten, bu bir Meclis araştırması konusu olsun ve bu rakamların nelere
tekabül ettiğini ve sürecin nasıl yönetildiğini hep beraber görelim ve bunu
tartışma konusu olmaktan çıkaralım. Çok büyük rakamlar var, çok firmaların
isimleri var, çok tartışma var; bunları tartışma malzemesi olarak masanın
üzerinde tutmamak bu Parlamentonun görevidir diye düşünüyorum.
Saygılar
sunuyorum. (İYİ PARTİ sıralarından alkışlar) 
BAŞKAN –
Teşekkür ederim Sayın Tatlıoğlu.
Öneri üzerinde
söz isteyen, Halkların Demokratik Partisi Grubu adına Gaziantep Milletvekilimiz
Sayın Mahmut Toğrul. (HDP sıralarından alkışlar) 
Süreniz üç
dakika Sayın Toğrul.
HDP GRUBU ADINA
MAHMUT TOĞRUL (Gaziantep) – Teşekkür ederim.
Sayın Başkan,
sizleri, Genel Kurulu ve Genel Kurulun sevgili emekçilerini saygıyla
selamlıyorum.
Sayın Başkan,
üçüncü havalimanı gündeme geldiğinden bu yana aslında bir felaketler zinciri
birbirini izliyor. İnşaatın ihalesinde yaşanan sıkıntılar bir tarafa ama inşaat
sırasında birçok işçinin canı üzerine yükselmiş bir inşaattan bahsediyoruz ve
orada çalışan işçilerin iş güvencesinden nasıl yoksun bir şekilde, canları
pahasına, zorla ve ağır koşullarda, neredeyse angaryayla çalıştıklarını
görüyoruz. 
Sadece işçilerin
çalışma koşulları açısından değil, aynı zamanda proje bir ekolojik felakettir
değerli arkadaşlar. Başından beri projenin yeriyle ilgili tartışmalar almış
başını gidiyorken, maalesef, Hükûmet gözlerini kapadı, kulaklarını tıkadı. 1
milyon ağacın kesildiği söyleniyor ve Çevre Bakanı şu cevabı veriyor: “Evet,
kestik ama yerine yenisini dikeriz.” Kesilen yer ormandır değerli arkadaşlar,
siz, ormanın yerine ağaç dikerek onu telafi edemezsiniz; orada yaşayan kurdun,
kurşun, böceğin yerini işgal edemezsiniz.
Şimdi değerli
arkadaşlar, bakın bir de bu projenin maliyetine. Benzer tarihlerde, aynı tarihlerde
Çin’de, Pekin’de “Daxing Havalimanı” diye bir liman yapıyorlar; maliyeti 12
milyar dolar. Şu anda bizim üçüncü havalimanının maliyeti 35 milyar dolar
değerli arkadaşlar. Şimdi, elin oğlu yapıyor 12 milyar dolara, biz yapıyoruz 35
milyar dolara ama buna rağmen, bakın bugün -işte biraz önce de açıklandı-
kamunun üzerine 5 milyar, 6 milyar euronun binmesi tehlikesi var. Şimdi, biz,
ondan sonra dönüyoruz halka, tanzim satış kuyruklarını işaret ediyoruz. İşte
bugün insanlarımızın tanzim satış kuyruklarında niye sıraya girdiğini, işte bu
havalimanının ihalesinden, başından sonuna kadar yapılan usulsüzlüklerden…
Aslında oradaki tüm maliyetlerin yoksulun sırtına bindirildiğini açık bir
şekilde görüyoruz. Aynı şekilde otoyollarla, aynı şekilde diğer birçok alanda
olduğu gibi tüm maliyetler yoksulun sırtına bindiriliyor, vergi olarak
bizlerden çıkarılmaya çalışılıyor.
Değerli
arkadaşlar, bu ihale gerçekten önümüzdeki dönemde “Bir kamu nasıl batırılır?”ın
örneği olacaktır ve muhtemelen akademik çalışmaların konusu olacaktır.
(Mikrofon
otomatik cihaz tarafından kapatıldı) 
BAŞKAN –
Toparlayalım. 
MAHMUT TOĞRUL
(Devamla) – Bitiriyorum Sayın Başkan.
“Bir ülke nasıl
kötü yönetilebilir? Bir ülke insanının canını nasıl kıymetsiz görür? Bir ülke
doğasını nasıl talan eder?”in bir örneğini görüyoruz diyor Genel Kurulu
saygıyla selamlıyorum. (HDP sıralarından alkışlar) 
BAŞKAN – Öneri
üzerinde Cumhuriyet Halk Partisi Grubu adına söz isteyen İstanbul
Milletvekilimiz Sayın Emine Gülizar Emecan. (CHP sıralarından alkışlar)
Süreniz üç
dakika Sayın Emecan. 
CHP GRUBU ADINA
EMİNE GÜLİZAR EMECAN (İstanbul) – Teşekkür ederim Sayın Başkan. 
Değerli
milletvekilleri, İYİ PARTİ grup önerisi üzerine Cumhuriyet Halk Partisi Grubu
adına söz almış bulunuyor ve Genel Kurulu saygıyla selamlıyorum. 
Değerli
arkadaşlar, son yıllarda ülkemizde uygulanan KÖİ denilen kamu-özel iş birliği
projeleriyle vatandaşın cebindeki paralar maalesef birkaç şirketin cebine
aktarılır hâle gelmiştir. 2018 yılı itibarıyla planlanan, başlanan ve devam
eden 238 KÖİ projesinin sözleşme değeri 139 milyar 764 milyon ABD doları. Bu
projelerden 19 tanesi de havaalanı projesidir. 19 havaalanı projesinin sözleşme
değeri ise 71 milyar 502 milyon dolardır. Bu paralar halkın parasıdır
arkadaşlar. İhtiyaç duyulan her yerde elbette havaalanı yapılmasını
destekliyoruz. Bu projeler ülkeye sağlıklı ve yararlı bir yatırım olmaktan çok
kamu kaynaklarının belirli kişilere aktarılması hâline gelmiştir, bizim en
büyük itirazımız da budur. 
Özellikle seçim
bölgem olan İstanbul 3’üncü bölgede İstanbul 3’üncü havaalanı, bütün itirazlara
ve teknik eleştirilere rağmen, ihalesi yapılarak inşaatına başlanan 22 milyar
152 milyon avroluk bir yılan hikâyesine dönüşmüştür. Yer seçiminden ihale
usulüne, projenin maliyetinden verilen hazine ve yolcu garantilerine her alanda
eleştiri ve uyarılara maruz kalan projenin son olarak seçim yatırımı yapmak
amacıyla ve halkımıza “büyük yatırım” diye sunularak Cumhurbaşkanı tarafından
da sözde açılışı yapılmıştır. “Sözde” diyorum çünkü açılan havalimanı açıldıktan
sonra günde 3-5 sefer yaparken maalesef şu anda o seferler de durdurulmuştur.
İşte “İstanbul Havalimanında bilet satışları durduruldu mu?” diye 18 Şubat 2019
tarihli bir gazete haberi. Evet, durdurulmuştur, ne olacağı da belli değildir.
Gördüğümüz kadarıyla, bu havalimanı birkaç seçim öncesi de açılış törenine
malzeme olacak gibi görünüyor. Bu kadar yüksek maliyetlerle ve garantilerle
neredeyse her projede bulunan Cengiz, Mapa, Limak, Kolin, Kalyon, İGA
ortaklığına verilen projede bu ortakların da tek tek kaçmaya başladığını
görüyoruz. Sonra bir bakıyoruz, emekliliğine çok az bir süre kalan ve
başarılarına övgüler dizilen Devlet Hava Meydanları İşletmesi Genel Müdürü
Funda Ocak bir anda emekliye ayrılıyor. Bütün bunları bir araya getirdiğimizde
üçüncü havalimanı inşaatından hoş olmayan kokular geldiğini söyleyebiliriz. Bu
şirketler hazine garantileriyle kamu bankalarından milyonlarca, milyarlarca
euro kredi kullanıyor, ödemesi gereken borçlarını ödemiyor ve şimdi de projeden
kaçmanın yollarını arıyorlar maalesef. 
(Mikrofon
otomatik cihaz tarafından kapatıldı)
BAŞKAN – Devam
edin Sayın Emecan.
Bir dakika
ekliyorum.
EMİNE GÜLİZAR
EMECAN (Devamla) – Teşekkür ederim Başkanım.
Tam sayısını
öğrenmekte zorlandığımız onlarca işçimize mezar olan, insanca çalışma koşullarını
bile işçimize reva görmeyen, itiraz ettiklerinde dövülen ve gözaltına alınan
işçilerimizle hatırlanacak olan bu havalimanı daha açılmadan batmış mıdır
değerli arkadaşlar? Bu şirketler neden bir bir kaçıyor? Havalimanı neden
açılmıyor ve sürekli erteleniyor? Bu şirketler zarar ederek mi yoksa bu
kredileri cebine indirerek mi gidiyor? Bu soruların, işte, cevabı gerekiyor. 
Bu araştırma
önergesine destek vereceğimiz gibi, aynı zamanda havalimanı inşaatı başladığı
günden itibaren yaşanan iş kazalarının nedenleri, çalışanların en temel
haklarının karşılanmaması, ölümlerin sayısı gibi araştırılması gereken birçok
konu da açığa çıkarılmalıdır diyor, Genel Kurulu saygıyla selamlıyorum. (CHP ve
İYİ PARTİ sıralarından alkışlar) 
BAŞKAN – Öneri
üzerinde söz isteyen, Adalet ve Kalkınma Partisi Grubu adına İstanbul
Milletvekilimiz Sayın Eyüp Özsoy. (AK PARTİ sıralarından alkışlar) 
Süremiz üç
dakika Sayın Özsoy. 
ÖMER FETHİ GÜRER
(Niğde) – Onlar da destekliyor, onlar da, sorun büyük.
AK PARTİ GRUBU
ADINA EYÜP ÖZSOY (İstanbul) – Sayın Başkan, değerli milletvekilleri; İYİ
PARTİ'nin vermiş olduğu grup önerisi üzerine AK PARTİ Grubu adına söz almış
bulunmaktayım. Hepinizi saygıyla selamlıyorum.
İstanbul
Havalimanı 1’inci etap 1’inci fazının inşaat çalışmaları tamamlanmış olup,
geçici kabulü yapılarak 29 Ekim 2018 tarihinde, Genel Başkanımız ve
Cumhurbaşkanımız Sayın Recep Tayyip Erdoğan’ın teşrifleriyle işletmeye
açılmıştır. 
Havalimanı 3
etaptan oluşmaktadır. 1’inci etap 6 milyar, 2’nci ve 3’üncü etap 6 milyar olmak
üzere bir yatırım bedeli vardır fakat bunun yanında 22 milyar 152 milyon euro
da devletimizin alacağı vardır burada. 
Havalimanımız,
açıldığı günden bugüne yurt içi ve yurt dışı uçuşları sayısını sürekli
artırarak hizmet vermektedir. Bununla birlikte, eş zamanlı olarak bu tarihten
başlayan ve devam etmekte olan Atatürk Havalimanının taşınma süreci de
peyderpey devam etmektedir. 
Gezi Parkı
eylemlerinde 3-5 tane ağacı bahane ederek her yeri yakıp yıkan sözde
çevrecilerin engellemeye çalıştığı eserlerimizin başında gelen İstanbul
Havalimanının, ülkemiz ekonomisine ve dünya ekonomisine büyük katkı sunacağı
şüphesizdir. Atatürk Havalimanı, taşınma işlemleri bittikten sonra teknoloji
festivali gibi birçok etkinliğe ev sahipliği yapacak bir millet bahçesine dönüşecektir,
sadece bu bile AK PARTİ iktidarının ne kadar çevreci olduğunun bir
göstergesidir. 
SERPİL KEMALBAY
PEKGÖZEGÜ (İzmir) – Çevreyi katlettiniz!
EYÜP ÖZSOY
(Devamla) – Çevreye ve insana verdiği değerlerle 2002 yılından bu yana
halkımızın takdirini ve teveccühünü kazanan AK PARTİ iktidarımız, durmadan,
duraksamadan kutlu yürüyüşüne devam edecektir. Allah’a hamdolsun ki dünyanın ve
ülkemizin en değerli markası olan İstanbul’umuza dünyanın en büyük havalimanını
açmış bulunmaktayız. 
Biz, bu eserleri
vatandaşlarımızın hizmetine sunarken, bizleri engellemeye çalışanlara karşı
yalnızca ve yalnızca gücümüzü milletimizden almaktayız. 15 Temmuz hain darbe
girişimi sonrasında oluşan millî birlik ve beraberliğimiz ve milletimizin
desteği bizimle olduğu sürece, kim kiminle ittifak yaparsa yapsın hiçbir güç
Sayın Cumhurbaşkanımızın bizlere gösterdiği 2023, 2053 ve 2071 hedeflerimizi
gerçekleştirmemize mâni olamayacaktır. 
ÖMER FETHİ GÜRER
(Niğde) – Yalnız havaalanı konuşacaktın başka konulara girdin!
EYÜP ÖZSOY
(Devamla) – Bu duygu ve düşüncelerle önergeye ret oyu vereceğimizi bildirir,
yüce heyetinizi saygıyla selamlarım. (AK PARTİ sıralarından alkışlar)
BAŞKAN – Öneriyi
oylarınıza sunuyorum: Kabul edenler... Kabul etmeyenler... Öneri kabul
edilmemiştir. [İYİ PARTİ sıralarından alkışlar(!)] 
Halkların
Demokratik Partisi Grubunun İç Tüzük’ün 19’uncu maddesine göre verilmiş bir
önerisi vardır, okutup işleme alacağım ve oylarınıza sunacağım. 
2.- HDP Grubunun, İstanbul Milletvekili Erol Katırcoğlu ve arkadaşları
tarafından, yaşanan derin ekonomik krizin bir yansıması olan hayat pahalılığına
yapısal çözüm önerilerinin geliştirilip hayata geçirilmesi amacıyla 20/2/2019
tarihinde Türkiye Büyük Millet Meclisi Başkanlığına verilmiş olan Meclis
araştırması önergesinin ön görüşmelerinin, Genel Kurulun 20 Şubat 2019 Çarşamba
günkü birleşiminde yapılmasına ilişkin önerisi
20/2/2019
Türkiye Büyük Millet Meclisi Başkanlığına
Danışma Kurulu
20/2/2019 Çarşamba günü (bugün) toplanamadığından, grubumuzun aşağıdaki
önerisinin İç Tüzük’ün 19’uncu maddesi gereğince Genel Kurulun onayına
sunulmasını saygılarımla arz ederim. 
 Fatma
Kurtulan
 Mersin
 Grup
Başkan Vekili
Öneri: 
20 Şubat 2019
tarihinde İstanbul Milletvekili Sayın Erol Katırcoğlu ve arkadaşları tarafından
-1548 sıra numaralı- yaşanan derin ekonomik krizin bir yansıması olan hayat
pahalılığına yapısal çözüm önerilerinin geliştirilip hayata geçirilmesi
amacıyla Türkiye Büyük Millet Meclisi Başkanlığına verilmiş olan Meclis
araştırması önergesinin diğer önergelerin önüne alınarak görüşmelerinin
20/2/2019 Çarşamba günkü birleşimde yapılması önerilmiştir. 
BAŞKAN –
Teşekkür ederim. 
Halkların
Demokratik Partisi grup önerisinin gerekçesini açıklamak üzere, Halkların
Demokratik Partisi Grubu adına, öneri sahibi İstanbul Milletvekilimiz Sayın
Erol Katırcıoğlu. 
Buyurun Sayın
Katırcıoğlu. (HDP sıralarından alkışlar) 
Süreniz beş
dakika. 
HDP GRUBU ADINA
EROL KATIRCIOĞLU (İstanbul) – Teşekkür ederim Sayın Başkan. 
Sayın üyeler,
hepinize saygılar sunuyorum. 
Ben yine
karşınızdayım ve yine bir araştırma önergesi önerisinde bulunacağım. Yani bunu
şöyle düşünebilirsiniz, sanıyorum, burada genel olarak böyle bir mantık var
yani iktidar partilerini zor durumda bırakmak, işte ne bileyim, yapılan
yanlışlarla ilgili onları sıkıştırmak amacıyla bir soru önergesi değil bu esas
itibarıyla ya da en azından benim niyetim öyle bir niyet değil ama şu bir
gerçek: Türkiye’de bir şeyler oluyor her ne kadar sizler kabul etmeseniz de
-yani “sizler” derken iktidar partisi ve partisini destekleyen milletvekilleri
için söylüyorum- ekonomide zorluklar var ve bu zorlukları siz kabul
etmiyorsunuz ama yani bizler en azından, toplumun diğer bir parçası olmak
üzere, belki bunlarla muhatap oluyoruz ve gerçekten de üzücü ve yapılması
gerçekten daha ileri bir noktada daha büyük zararlara yol açacak kararların
veriliyor olmasından dolayı da rahatsızız ve rahatsızlığımızı da bir anlamda
burada dile getirmek istiyoruz. 
Aslında, esas
itibarıyla ben şunu da anlamakta zorlanıyorum, hani halkın bir deyimi vardır
“Atla deve değil.” yani sonuç olarak bir araştırma önergesi, bir komisyon
kurulması niyeti. Şimdiye kadar ortak bir komisyon kurulduğuna da ben şahit
olmadım yedi sekiz aydır burada olan bir milletvekili olarak ama anlaşılan
böyle bir teamül var burada ne yazık ki, öyle söyleyeyim. Oysa yani “ortak aklı
üretmek” diye bir mesele varsa -ki demokrasilerde böyle bir mesele vardır
hakikaten- bu da doğal olarak bu tür araştırma önergelerini ve akabinde
kurulacak olan komisyonları anlamlı kılan bir durum. Yani sonuç olarak bir
araştırma önergesi çerçevesinde bir komisyon kurulacak, komisyon çalışma
yapacak. Bunun hem Meclis olarak bizim görevimiz olduğu kanaatindeyim hem de
Hükûmete “Ya, şunları şunları da yapsanız.” diyen bir öneri paketiyle gitmenin
herhangi bir şekilde art niyet, kötü niyet, sıkıştırma vesaire gibi ya da
iktidara destek veren partileri zor durumda bırakmak gibi bir niyetle verilmiş
olması gerekmez ve partim ve benim bugün getirmeye çalıştığımız öneri de bu.
ÖMER
FETHİ GÜRER (Niğde) – Araştırmadan korkarlar.
EROL
KATIRCIOĞLU (Devamla) – Şimdi, arkadaşlar, çok uzun rakamlara da boğmak
istemiyorum, zaten süreler de çok kısa ama şunu söyleyeyim size, ekonomiden son
gelen verileri, mesela üretimle ilgili verileri söyleyeyim size: 2018’in Aralık
ayı verisi, sanayi üretimiyle ilgili olarak gelen veri eksi 9,8. Bir önceki
yani 2017’nin Aralık ayıyla kıyasladığımızda bu aralık ayında üretimde 9,8’lik
bir daralma olmuş, üretimde bir düşüş var. Yani bu esas itibarıyla biraz da alt
dilimlerine baktığımızda ilginç. Mesela, ara malları üretiminde yüzde 15’e
varıyor bu daralma ki ara malı üretimlerinde bu daralmanın anlamı çok açık; bir
sonraki dönemde demek ki fiyat artışları devam edecek ve üretim kısılmaları
devam edecek anlamına geliyor. 
İkinci
bir rakam, son gelen verilerle ilgili bir rakam; perakende satışlarla ilgili
gelen bir rakam var. Bu rakam da esas itibarıyla genel olarak perakende
satışların yüzde 6 düştüğünü söylüyor ve bunun alt dilimlerine baktığımızda da
özellikle gıda dışı satışların çok daha ciddi, yüzde 10’a varan bir daralmayla
karşı karşıya olduğunu söylüyor. 
Şimdi,
arkadaşlar yani siz kabul edin, etmeyin ama durum bu. Yani, tabii başka
değerler de var, mesela işsizlik yüzde 12’lere gitti, efendim, özellikle geniş
işsizlik -ki bence daha makul olan, daha ilgili olan rakam odur- neredeyse
yüzde 18’e vardı. Bunlar çok tehlikeli gidişler yani ekonomide çok ciddi bir
daralma ve sıkışma var. 
Şimdi,
dolayısıyla da böyle bir araştırma komisyonunda bunları konuşmak, bunların işte
ne bileyim, nedenleri üzerine kafa yormak veya ne bileyim, bunlardan giderek
ortak bir perspektif üretmek sanırım bu Meclisin görevidir diye düşünüyorum.
Ama konuşmamın başında söylediğim gibi de böyle bir görevi yerine getirecek
miyiz çok emin değilim. 
Bu bağlamda
ikinci olarak söyleyeceğim şey şudur: Sayın Cumhurbaşkanı -geçen konuşmamda
söyledim- mermi ile patates, soğan üretimini kıyaslayan bir cümle kurdu. Bence
çok önemli bir cümleydi bu. Yani aslında kısaca şöyle söylemek istedi:
Kaynaklarımız kısıtlı -doğal olarak bütün ekonomilerin kaynakları kısıtlı
olduğu gibi- bu kısıtlı kaynakları biz daha çok silaha ayırmak zorunda kaldık,
onun için de patates üretiminde ya da neyse, işte soğan veya sebze üretiminde
bir daralma oldu demek istiyor. Ama buradan da giderek diyor ki: Bu ihtiyaç,
güvenlik meselesidir, dolayısıyla da bunu kabul edin, bir anlamda bunu sineye
çekin demiş oluyor.
(Mikrofon
otomatik cihaz tarafından kapatıldı) 
BAŞKAN –
Buyurun. 
EROL KATIRCIOĞLU
(Devamla) – Evet, anlıyorum yani böyle bir durum var, bir anlamda iç ve dış
güvenlik kaygıları çok yüksek olan bir Hükûmetle karşı karşıyayız ama
arkadaşlar, şu soruyu sormak zorundayız gibi geliyor bana: “Neden? Neden bu
kaygılar içindeyiz? Çözülemeyen ne var bu ülkede? Siyaseten, sosyolojik olarak
çözülemeyen ne var?” diye soruyu sormak zorundayız. 
Arkadaşlar,
benim kişi olarak kanaatim şudur ki: Bu ülkenin bu gerilim politikasının, bu
şiddet politikasının arkasında yatan şey hâlâ yüzyıldır çözemediğimiz başta
Kürt sorunu olmak üzere, Türkiye’de gerçekten sesi duyulmayan, seslerinin maalesef
buraya kadar taşınması son derece zor olan -çünkü bu yüzde 10 barajları
vesaireden dolayı- bir toplum olmasından kaynaklanıyor ve bu, bence iktidarın
çözmesi gereken problemdir. Eğer iktidar bunu çözebilirse sanıyorum bu ekonomik
sorunlar da kendiliğinden çözülmüş olur. 
Hepinize
saygılar sunuyorum. (HDP sıralarından alkışlar)
BAŞKAN –
Teşekkürler Sayın Katırcıoğlu.
Öneri üzerinde
söz isteyen İYİ PARTİ Grubu adına Kocaeli Milletvekilimiz Sayın Lütfü Türkkan.
(İYİ PARTİ sıralarından alkışlar)
Süremiz üç
dakika Sayın Türkkan. 
İYİ PARTİ GRUBU
ADINA LÜTFÜ TÜRKKAN (Kocaeli) – Sayın Başkan, değerli milletvekilleri; HDP’nin
grup önerisinde bahsedilen konu pahalılık. Pahalılık aslında ekonomik bir
kavram. Yani bir mala ulaşmak için ona harcadığınız paranın artması pahalılığı
getirir ama neticede o mala ulaşmak imkânı vardır, biraz daha pahalı
ulaşabilirsiniz. Yani 120 bin liraya aldığınız arabayı 140 bin liraya
alırsınız, pahalı bir araba almış olursunuz -bu, ekonomik bir kavram- ama
netice itibarıyla o arabaya ulaşma imkânınız vardır. Şu anda, Türkiye’de,
geldiğimiz noktada bahsedilmesi gereken konu pahalılık değildir çünkü pahalılık
ekonomik bir terimdir. Türkiye’de şu anda yokluk ve fukaralık var. Yokluk ve
fukaralık, pahalılıktan farklı bir kavram, sosyal bir kavram, ekonomik bir
kavram da değil. En temel gıda maddesi başta olmak üzere en temel ihtiyaç
maddelerine insanlar ulaşmakta zorluk çekiyorsa bunun ismi pahalılık değildir,
bunun ismi yokluktur, bunun ismi fukaralıktır. Türkiye'nin şu anda düçar olduğu
mesele pahalılıkla mücadele değildir, Türkiye'nin meselesi yokluk ve fukaralık
hâline gelmiştir. Türkiye’de insanlar, aynı 90 öncesi, Doğu Bloku’nda olduğu
gibi “1 kilo patates gelmiş kooperatife.” deyip sıraya girebiliyorsa… Ben bunu
Bulgaristan’da, Romanya’da görüyordum. Niye? “Bugün patates gelmiş, patates
kuyruğuna gideceğiz.” diyorlardı. Bizde de “Bugün tanzim satışa soğan gelmiş, 1
kilo veriyorlar, soğan kuyruğuna gireceğiz…” Yani temel ihtiyaç maddelerine
ulaşmakta çekilen zorluğun ismi yokluk ve fukaralıktır dolayısıyla yanlış bir
terim kullandığını düşünüyorum arkadaşların. Bunun araştırılması doğrudur ama
Türkiye’de yokluğun ve fukaralığın sebepleri araştırılmalı, bu noktaya niye
geldiğimizin sebepleri araştırılmalı, on altı senede nasıl bu noktaya geldik,
bunlar araştırılmalı. Hiç üretmeden, tüketerek nasıl ekonomiyi savurduk, bunlar
araştırılmalı. Yoksa pahalılık tabii tartışılabilir, enflasyonla beraber artan
bu rakamlar tartışılabilir ama Türkiye'nin meselesi şu anda kesinlikle yokluk
ve fukaralıktır. 
Şubatın 20’si
bile olmadı, benzine 2 defa zam geldi. Niye geldi? Döviz mi arttı? Petrol varil
fiyatları mı arttı? Hayır. Bizim paraya olan ihtiyacımız arttı. Merkez
Bankasının Genel Kurulunu bile, nisan ayında yapılması gereken Merkez Bankası
Genel Kurulunu bile ocak ayına alarak oradan aldıkları temettüyle “Ocak ayında
bütçemiz fazla verdi.” diyen bir ekonomi yönetiminin para kaynaklarını sağlamak
için yapabileceği tek argüman kaldı, benzine zam yapmak. 
ÖMER FETHİ GÜRER
(Niğde) – O da varlık zammı.
(Mikrofon
otomatik cihaz tarafından kapatıldı) 
BAŞKAN –
Toparlayalım Sayın Türkkan. 
LÜTFÜ TÜRKKAN
(Devamla) – Arkadaşlar, benzine yapılan zam hayatı zorlaştıran bir zam olur,
vatandaşın hayatını zorlaştıran bir zam olur. Sebebine baktığınızda sebebi şu:
Çok pahalı yönetiyoruz, devlet çok pahalı yönetiliyor. En pahalı devlet
yönetimi içerisinde bulunduğunuz bir dönemden geçiyorsunuz. Cumhurbaşkanının
harcamalarına, örtülü ödeneğe, çürümüş sisteme finansman sağlamak için her şeye
zam yapmak zorundalar. Zam yapacak hâliniz var ama vatandaşın bu zammı
karşılayacak hâli kalmadı, arada böyle bir kopukluk var. Zam yapılabilir ama bu
zammı karşılayacak vatandaşın ödeme gücü var mı? Hayır yok. Vallahi feryat
ediyor insanlar. Pahalılıktan şikâyet eden hiç yok, bir daha söylüyorum,
aklınızdan çıkarmayın: Pahalılık yok bu ülkede, bu ülkede yokluk ve fukaralık
başladı, aynı 1990 öncesi o Demir Perde ülkelerinde olduğu gibi sefalete doğru
hızla sürükleniyoruz. Umuyorum farkına varırsınız. 
Çok teşekkür
ediyorum, saygılar sunuyorum. (İYİ PARTİ sıralarından alkışlar) 
BAŞKAN – Öneri
üzerinde Cumhuriyet Halk Partisi Grubu adına söz isteyen, İstanbul
Milletvekilimiz Sayın Mehmet Bekaroğlu. (CHP sıralarından alkışlar)
Süreniz üç
dakika Sayın Bekaroğlu. 
CHP GRUBU ADINA
MEHMET BEKAROĞLU (İstanbul) – Çok teşekkür ederim Sayın Başkan. 
Değerli
arkadaşlar, kriz var diyoruz, rakamlarla gösteriyoruz, hikâyesini anlatıyoruz
“Yok.” diyorsunuz, yoksulluk var diyoruz “Yok.” diyorsunuz. Sayın Katırcıoğlu
şimdi bunu araştıralım diye bir önerge vermiş, biz destekleyeceğiz bu önergeyi,
peşinen ifade edeyim.
Şimdi, değerli
arkadaşlarım, evet, Adalet ve Kalkınma Partisinin döneminde, 2002’den
başlayarak 2010’a, 2011’e, 2012’ye kadar bütün dünyada olup bitenlere paralel
olarak bir büyüme, rahatlama oldu, bazı şeyler yaptınız, inkâr filan da
etmiyoruz. Ama 2012’de o, dünyadan gelen, yağan paralar durunca siz de
durdunuz. Çok büyük sıkıntı var. Ondan sonra bunu görüp yani kafanızı kuma
gömmek yerine bunu görüp radikal ve gerekli tedbirler, rasyonel tedbirler
alacağınız yere seçimlere kilitlendiniz, seçimlere yönelik birtakım işler
yapıyorsunuz ve bu krizi daha da derinleştiriyorsunuz, maliyetini daha da
artırıyorsunuz değerli arkadaşlar. 
Bakın, büyüme
durdu, çok açık, net. Bir ay önceki sanayi büyüme rakamlarına filan bakın,
önümüzdeki aylarda nasıl bir rakam geleceği ortada. Enflasyon düşmüyor, her
şeye rağmen, kanun zoruyla, polis zoruyla depoları basarak, şunu yaparak, bunu
yaparak, işte, tanzimlere, bütün bunlara rağmen enflasyon düşmüyor, yüzde
20’lerin üstünde. Çok ciddi sıkıntı. Pahalılık var. “Yok.” diyorsunuz, var
işte. Elektriğe, doğal gaza; bırakın manavlarda, marketlerde ne oluyor, sizin
denetiminizde olan temel tüketim mallarına gelen zamlar ortada, ciddi bir hayat
pahalılığı var. Ciddi bir fakirleşme var, fukaralık var değerli arkadaşlarım
“Bunlar yok.” diyemezsiniz. Efendim, “Biz yok diyoruz, bunun için kanun da
çıkaracağız.” deseniz olmuyor. 
ABDULLAH GÜLER
(İstanbul) – Biz demiyoruz, Lütfü Bey dedi “Pahalılık yok.” dedi. 
MEHMET BEKAROĞLU
(Devamla) – Bakın değerli arkadaşlarım, olay şu: Bu olayı görün artık, aslında
sizden birileri görüyor. Bakın, Sayın eski Başbakan Binali Yıldırım, şu anda
Meclis Başkanı değil, bir süre sonra aramıza tekrar dönecek kendisi ama
İstanbul Büyükşehir Belediye Başkanı adayı. 
ZÜLFÜ DEMİRBAĞ
(Elâzığ) – Daha çok beklersiniz. 
MEHMET BEKAROĞLU
(Devamla) – Bekleyeceğiz ya, seviyoruz arkadaşı; arkadaşı seviyoruz, samimi,
bak, bu samimiyeti kimse göstermiyor. 
ZÜLFÜ DEMİRBAĞ
(Elâzığ) – Biz de sizi seviyoruz, kırk gün bekleyin yalnız. 
BAŞKAN – Lütfen,
sataşmayalım oradan. 
MEHMET BEKAROĞLU
(Devamla) – Diyor ki: “Para yağmur gibi yağarken sanki ödemeyecekmişiz gibi bol
bol almışız, geri ödeme zamanı gelince ‘Nereden çıktı bu?’ demeye başlamışız.”
Bunu görmemiz lazım, olay bu değerli arkadaşlar. Dışarıda kapitalist sistem
kendi içinde dünyayı likiditeyle boğarak dolarizasyonla dünyayı sömürmeye
kalktı, o dönem siz bu paranın cazibesine kapıldınız, geldi bu dolarlar,
gittiniz inşaata gömdünüz, katma değer üreten hiçbir şey yapmadınız, şimdi ise
seçimleri kazanmak için bol bol harcıyorsunuz, olay tıkandı ama bir türlü siz
bu tıkanıklığı görmüyorsunuz.
(Mikrofon
otomatik cihaz tarafından kapatıldı) 
BAŞKAN –Buyurun.
MEHMET BEKAROĞLU
(Devamla) – Bakın, değerli arkadaşlar, sizin “kriz yok” demenizle bu iş olsa
mesele yok. Kanun çıkararak bu işi yapsanız mesele yok. Var, var. Bakın, niye
Merkez Bankasının kongresini, Genel Kurulunu üç ay, dört ay, beş ay önceye
alarak parayı attınız? Sonra çıkıyor diyor ki: “Biz bu ay 5 milyar TL fazla
verdik, ocak ayında.” Bakan diyor bunu, Bakan. Arkadaşlar, ekonomi yalanla
dolanla falan idare edilmez. Gerçekçi olacaksınız, gerçekçi tedbirler
alacaksınız ki düzelsin. Yoksa siz seçimi kazanmak için yapmış olduğunuz bu
saçma sapan harcamalarla bu millet, eğer bugün alınsa o tedbirler bir fatura
ödeyecekse sizin bu yanlışlıklarınız dolayısıyla 5 fatura ödeyecek ve bunun
bedelini maalesef hepimiz birlikte ödeyeceğiz. Sadece sizin iktidarınızla
kalmayacak, gelecek iktidarlar da bunun sıkıntısını çekeceklerdir.
Saygılarımla.
(CHP ve HDP sıralarından alkışlar)
BAŞKAN – Öneri
üzerinde söz isteyen Adalet ve Kalkınma Partisi Grubu adına Kırklareli
Milletvekilimiz Sayın Selahattin Minsolmaz. (AK PARTİ sıralarından alkışlar) 
Süreniz üç
dakika Sayın Minsolmaz.
ÖMER FETHİ GÜRER
(Niğde) – Herhâlde “Hayat pahalılığı yok.” demeyeceksin inşallah. 
AK PARTİ GRUBU
ADINA SELAHATTİN MİNSOLMAZ (Kırklareli) – Sayın Başkanın söyledi, ben demedim.
Sayın Başkanım,
değerli milletvekilleri; Halkların Demokratik Partisi Grup Başkanlığının grup
önerisi hakkında AK PARTİ grubumuz adına söz almış bulunuyorum. Aziz
milletimizi ve yüce heyetinizi saygıyla selamlıyorum.
2018 yılı
enflasyonu yıl içerisinde döviz kurundaki artış, enerji fiyatlarındaki yukarı
yönlü seyir, artan finansman maliyetleri ile fiyatlama davranışlarındaki ve
beklentilerdeki bozulma nedeniyle yüksek seviyelere ulaşmıştır. Ekim ayından
itibaren azalışa geçen enflasyon yüzde 20,3; Yeni Ekonomik Program tahmini
olarak da yüzde 20,8’in altında gerçekleşmiştir. Özellikle 2018 yılının Eylül
ayından itibaren, aldığımız güçlü tedbirler ile sıkı para ve maliye politikası
sayesinde enflasyon kasım ayında 3,62 puan, aralık ayında ise 1,32 puan
gerilemiştir. Merkez Bankası, son enflasyon raporunda 2019 yılı sonu TÜFE enflasyon
hedefini yüzde 15,2’den yüzde 14,6’ya revize etmiştir ancak 2019 yılı Ocak
ayında kötü hava koşulları etkisiyle artan gıda fiyatları enflasyondaki düşüş
eğilimini sınırlandırmıştır. Tüketici fiyatları yüzde 1,06 oranında artmış ve
yıllık enflasyon 0,05 puan yükselerek yüzde 20,35 olmuştur. Enflasyonla
mücadelede arzu ettiğimiz düşüş süreci gıda tarafı dışında net bir şekilde
ortaya konmuş ve emin adımlarla ilerlenmektedir.
Değerli
milletvekilleri, gıda fiyatlarındaki beklenmedik artış yüzde 800’lere varan ve
bizim spekülatif olduğunu nitelediğimiz bu konuda da belediyelerimizce, Sayın
Cumhurbaşkanımızın talimatı üzerine alınan tedbirler küçümsenmeyecek kadar
önemlidir. Burada, Hazine ve Maliye Bakanımız, bütçe görüşmeleri esnasında
önemli bir tespit yaptı. 
MEHMET BEKAROĞLU
(İstanbul) – Yahu, benzine zammı kim yapıyor, marketçiler mi yapıyor?
SELAHATTİN
MİNSOLMAZ (Devamla) - Evet, maliyenin ve enflasyonun yüzde 51’i psikolojiktir
de.
MEHMET BEKAROĞLU
(İstanbul) – Benzine zammı kim yapıyor? Dış güçler! 
BAŞKAN – Sayın
Bekaroğlu, lütfen konuşmacıyı dinleyelim.
MEHMET BEKAROĞLU
(İstanbul) – “Laf atmak.” diye bir şey var Başkanım, hakaret etmiyoruz.
MAHMUT TANAL
(İstanbul) – Yasal hakkını kullanıyor Sayın Bekaroğlu. 
SELAHATTİN
MİNSOLMAZ (Devamla) - Değerli arkadaşlar, evet, Türkiye’nin üretimle ilgili bir
problemi olmadığını Tarım Bakanımız da burada bütçe görüşmelerinde anlattı.
Türkiye, 2018 yılı itibarıyla tarımsal üretimde Avrupa 1’incisi olmuştur. 
ÖMER FETHİ GÜRER
(Niğde) – Tarım Bakanı o işi bilmiyor. Köye git, sor, bak bakalım ne durumda
köylü, çiftçi?
SELAHATTİN
MİNSOLMAZ (Devamla) - Türkiye, ulaşıma ilişkin, sanayiye ilişkin, inşaata
ilişkin tüm yapılarını devam ettirmektedir.
ÖMER FETHİ GÜRER
(Niğde) – Türkiye’den haberiniz yok, ondan sorunları çözemiyorsunuz! 
SELAHATTİN
MİNSOLMAZ (Devamla) - Ama Türkiye’de yapılanların ne anlama geldiğini aziz
milletimiz anlamaktadır.
Sayın Başkanım,
bitirmek için bir dakika istiyorum.
BAŞKAN – Ben,
süreniz bitince veririm.
MAHMUT TANAL
(İstanbul) – Bence iki üç dakika daha verin. 
Kırklareli’de
siz niçin manav çadırları açmıyorsunuz, İstanbul’a mı gelecekler onlar? 
BAŞKAN - Değerli
arkadaşlarım, sataşmayalım, sayın konuşmacıyı dinleyelim.
MEHMET BEKAROĞLU
(İstanbul) – Sataşma yok, laf atıyoruz, laf atıyoruz. 
LÜTFÜ TÜRKKAN
(Kocaeli) – Hemşehrime sataşmayın kardeşim! 
MEHMET BEKAROĞLU
(İstanbul) – Laf atıyoruz. 
BAŞKAN -
Buyurun, devam edin, toparlayın. 
SELAHATTİN
MİNSOLMAZ (Devamla) – Evet, Kırklareli’de de Trakya bölgesinde de Türkiye’nin
her yerinde de üretimde herhangi bir sıkıntı olmadığı gibi, Türkiye’de bir
şeyler yolunda gittiği zaman, Türkiye tümseği atlamaya çalıştığı zaman
birilerinin tekerleğe çomak sokma alışkanlığı her zaman vardır.
MEHMET BEKAROĞLU
(İstanbul) - Komplo, komplo. Bahane, bahane bu. Paraları alıp alıp FETÖ’ye siz
gömdünüz.
SELAHATTİN
MİNSOLMAZ (Devamla) - Aziz millet bunu çok net görebilmekte ve gereğini yapmak
için de aziz millet bu olayı desteklemektedir. Bu açıdan aziz milletimizi
saygıyla selamlıyorum, ferasetlerine saygımı gösteriyorum. 
Sağ olun. (AK
PARTİ sıralarından alkışlar)
BAŞKAN –
Teşekkür ederim.
Öneriyi
oylarınıza sunuyorum: Kabul edenler… 
FİLİZ
KERESTECİOĞLU DEMİR (Ankara) – Sayın Başkan, karar yeter sayısı isteyecektik.
MAHMUT TANAL
(İstanbul) - Doğru söylüyor aslında, yok.
BAŞKAN – Şimdi,
işleme başladım Sayın Filiz Kerestecioğlu. Sizi de görmedim ama.
MAHMUT TANAL
(İstanbul) - Tam yerinde söyledi Başkan.
BAŞKAN - Kabul
etmeyenler… Öneri kabul edilmemiştir.
FİLİZ
KERESTECİOĞLU DEMİR (Ankara) – 30 kişiyle Meclis çalıştırılıyor.
BAŞKAN – Lütfen,
zamanında bildiriniz. 
FİLİZ
KERESTECİOĞLU DEMİR (Ankara) - Zamanında ayaktaydım.
BAŞKAN – Sisteme
girelim Sayın Kerestecioğlu özellikle. Yani sistemden takip ediyoruz. Sizleri
göremedik.
LÜTFÜ TÜRKKAN
(Kocaeli) - Başkanım, ayağa kalkınca… Bu iş öyle olur genelde.
FİLİZ
KERESTECİOĞLU DEMİR (Ankara) - Evet yani. 
BAŞKAN – Değerli
milletvekilleri, şimdi Cumhuriyet Halk Partisi Grubunun İç Tüzük’ün 19’uncu
maddesine göre verilmiş bir önerisi vardır, okutup işleme alacağım ve oylarınıza
sunacağım.
3.- CHP Grubunun, Tekirdağ Milletvekili Candan Yüceer ve arkadaşları
tarafından, işsizliğe ilişkin sorunların ve alınacak önlemlerin belirlenmesi
amacıyla 20/2/2019 tarihinde Türkiye Büyük Millet Meclisi Başkanlığına verilmiş
olan Meclis araştırması önergesinin ön görüşmelerinin, Genel Kurulun 20 Şubat
2019 Çarşamba günkü birleşiminde yapılmasına ilişkin önerisi
20/2/2019
Türkiye Büyük Millet Meclisi Başkanlığına
Danışma Kurulu
20.2.2019 Çarşamba günü (Bugün) toplanamadığından grubumuzun aşağıdaki
önerisinin İç Tüzük’ün 19’uncu maddesi gereğince Genel Kurulun onayına
sunulmasını saygılarımla arz ederim.
 Engin
Özkoç
 Sakarya
 Grup
Başkan Vekili
Öneri:
Tekirdağ
Milletvekili Candan Yüceer ve arkadaşları tarafından "İşsizliğe ilişkin
sorunların ve alınacak önlemlerin belirlenmesi” amacıyla 20.2.2019 tarihinde
Türkiye Büyük Millet Meclisi Başkanlığına verilmiş olan Meclis araştırma
önergesinin (770 sıra no.lu), diğer önergelerin önüne alınarak görüşmelerinin
20.2.2019 Çarşamba günlü birleşimde yapılması önerilmiştir.
BAŞKAN –
Cumhuriyet Halk Partisi Grup önerisinin gerekçesini açıklamak üzere, öneri
sahibi Cumhuriyet Halk Partisi Grubu adına Tekirdağ Milletvekilimiz Sayın
Candar Yüceer. (CHP sıralarından alkışlar)
Süreniz beş
dakika Sayın Yüceer.
CHP GRUBU ADINA
CANDAN YÜCEER (Tekirdağ) – Sayın Başkan, değerli milletvekilleri; işsizlik
sorunu ve buna ilişkin alınacak önlemlerin tespiti amacıyla Meclis araştırması
açılması için verdiğimiz önerge üzerine konuşacağım. Hepinizi saygıyla
selamlıyorum.
Bu
çatı altındaki herkes “açlık sınırı” kavramına az çok aşinadır. Bilmeyen veya
bu konuyu çok umursamayan, ilgilenmeyenler için bir hatırlatma yapmak isterim
ki 4 kişilik bir ailenin sağlıklı, güvenli, yeterli bir şekilde beslenebilmesi
için yapması gereken gıda harcamasıdır. Ülkemizde bu rakam ocak ayı için 2.008
lira. Asgari ücretin 2.020 lira olduğunu düşündüğümüzde, iktidarın insanlara
“Sen sadece yemek ye; ısınma, barınma, eğitim, sağlık, eğlenme, kültür için
para harcama ya da harcayacaksan buyur, 12 lirayı istediğin gibi harca.” demek
istediğini söylersek, ifade edersek herhâlde yanlış yapmayız. Pek tabii ki bu
asgari ücret alacak kadar şanslı olanlar için geçerli çünkü bu fırsata bile
sahip olmayan bir işsizler ordusu var ülkemizde. Tamı tamına 3 milyon 775 bin
işsizimiz var. Son yıl, son on iki ay içinde bu insanlara katılan işsiz sayısı
nedir, biliyor musunuz? Bu rakam tam yüzde 54 arttı, bu işsizler ordusuna 1
milyonun üzerinde yeni işsizlerimiz katıldı. Tabii, bu resmî istatistiklere
yansıyanlar ve işin açıkçası buzdağının yalnızca görünen kısmı çünkü iş bulma
ümidini kaybeden işsizleri, artık iş aramayan ama çalışmaya hazırlanan
işsizleri de buna kattığımızda 6 milyon 300 bin işsizimiz var gerçekte. “Şimdi
bu insanlar ne yiyecek, ne içecek, nasıl yaşayacak?” soruları ortadayken bu
durumu umursamayan, buna aldırmayan Hazine ve Maliye Bakanı çıkmış “Yeni bir
başarı hikâyesi yazıyoruz.” diyor. Sanırım kendi hikâyesinden bahsediyor çünkü
bu ülkede bu ülkenin insanlarının; açlığa, yoksulluğa, yokluğa, işsizliğe
mahkûm olan insanların hikâyeleri birbirinden çok başka. Manavın önünden
geçerken çocuklarının gözünü kapatan bir babanın, çocuğuna bir pantolon
alamadığı için intihar eden bir babanın hikâyesi var orada, sofraya sadece
ekmek koyup soğana muhtaç olan insanların hikâyesi var orada. Hatırlar mısınız
acaba, bilmiyorum, Emine Akçay’ı? Emine Akçay çocuklarının üşüdüğünü görünce
cebinde kalan son parayla gidiyor odun almaya, maalesef ona da yetmiyor,
alamıyor, dönüyor ve çocukları ısınsın diye fön makinasını çalıştırıp yan odada
canına kıyıyor. Hatırladınız mı Emine Akçay’ı? İşte bu hikâyeler var. Maalesef
10 kişilik temizlik kadrosu için 12 binin üzerinde başvuru olan işsizlerin
hikâyesi var. İşte, Türkiye’nin gerçek hikâyesi bu. Ama maalesef, bu milyonlarca
aç insana, milyonlarca işsiz insana, milyonlarca çaresiz insana “kapı duvar”
var. 
“Peki,
ne oldu da ülkemiz bu hâle geldi? Nerede, hangi yanlışlar yapıldı da bu
insanlar böylesi işsizliğe, yokluğa, açlığa mahkûm edildi?” diye sormak lazım.
Aslında yapılan çok yanlış var. Mesela, bir mirasyedi gibi satıp savdınız her
şeyi; deniz sandınız, hiç tükenmeyecek sandınız. Üretmeyen, borçlu bir Türkiye
hâline getirdiniz ülkemizi ve maalesef ülkenin kaynaklarını üç beş yandaşa
peşkeş çektiniz, israfa boğuldunuz; siz saraylarda ejder meyveli, efulili
kokteyllerle ihtişam içinde yaşarken halkın “Açız!” demesine kulaklarınızı
tıkadınız; “Aman, dikkat, uçuruma gidiyoruz!” diyenlere “düşman” dediniz;
ekonominin dümenini ehli olmayan ellere verdiniz, boğazınıza kadar yoksulluğa
battınız; “Başkanlığa geçeceğiz.” diye ısrar ettiniz, hukuk devletinden
uzaklaşıp tek adam rejimini kurdunuz. İşte, bunların hepsi bir araya gelince,
milyonlarca işsiz yaratan, üretmeyen, üretemeyen bir ekonomi çıktı ortaya;
fabrikadan işçiye, esnafa, pazara, kime sorsanız herkesten bin ah işitiyorsunuz
gerçekten. Ekonomimizin içinde bulunduğu durum bu. Biraz önce denildiği gibi,
sorulduğunda tabii ki buna kılıf uydurmak için yok üst akılmış, dış güçlermiş,
iç düşmansınız deseniz de biz hepimiz sorumlunun kimler olduğunu, bu ülkeyi
kimlerin uçuruma gönderdiğini gayet iyi biliyoruz. 
Eğer
bizler işsizliği önlemek istiyorsak, bunun tek bir yolu var, o da: İstihdam
yaratan sürdürülebilir bir yönetim, üretime dayalı bir yönetim anlayışını, bir
büyüme anlayışını getirmemiz lazım. 
(Mikrofon
otomatik cihaz tarafından kapatıldı) 
BAŞKAN
– Bir dakika ilave ediyorum Sayın Yüceer. 
CANDAN
YÜCEER (Devamla) - Eğer üretime, büyümeye sebep olamazsak; öyle, oradan
buradan, sıcak paraya dayalı, yalancı bir büyüme yaratırsak duvara toslamamız
işten bile değildir. Bu ülke daha önce de bu yanlış, yıkıcı, çarpık, neoliberal
politikalarla, evet, duvara toslamıştır; evet, belini her seferinde
düzeltmiştir, bu krizi de atlatacaktır elbette. “Bu nasıl olacak, ne zaman
olacak?” derseniz, martın sonundaki baharla olacak ve işte o zaman Türkiye’nin
önünde yepyeni bir ufuk açılacak diyor, hepinize saygılar sunuyorum. (CHP
sıralarından alkışlar)
BAŞKAN
– Öneri üzerinde söz isteyen, İYİ PARTİ Grubu adına Gaziantep Milletvekilimiz
Sayın İmam Hüseyin Filiz. (İYİ PARTİ sıralarından alkışlar)
Süreniz
üç dakika Sayın Filiz.
İYİ PARTİ GRUBU
ADINA İMAM HÜSEYİN FİLİZ (Gaziantep) – Sayın Başkan, değerli milletvekilleri;
Cumhuriyet Halk Partisinin işsizlik sorunuyla ilgili verdiği araştırma önergesi
üzerinde İYİ PARTİ adına söz almış bulunmaktayım. Hepinizi saygılarımla
selamlıyorum. 
Ülkemizin bir
numaralı ve en önemli ulusal sorunu işsizliktir. İşsizliği azaltmak ve ortadan
kaldırmak, verimli istihdam geliştirmek ülkemizin başlıca gündemi olmalıdır.
2018 sonlarında iş arayışında olup iş bulamayan 15 ve üzeri yaştaki kişi sayısı
3 milyon 980 bin civarındadır. İşsizlik oranı yüzde 12,3; bu oran, 2001
krizindeki işsizlik oranı olan yüzde 10,8’den bile yüksek. Son dokuz aydır
düzenli bir şekilde işsizlik yükselmekte ve yüzde 13’lere doğru gitmektedir.
Tarımda, sanayide, hizmet ve hatta inşaat sektöründe işsizlik her geçen gün
artıyor. Bunu en çok hisseden şehirlerin başında kendi şehrim Gaziantep
gelmektedir. Binlerce işçinin ya izne çıkarıldığı ya da işlerine son verildiği
bilinmektedir. Üretim bu denli azalmışsa, dışarıdan hazır alım artmışsa,
perakende alım gücü azalmışsa işsizliğin artması da elbette kaçınılmazdır.
İşsizlik probleminde çözümü üretimde aramak gerekiyor, tüketim ekonomisiyle sorun
çözülmeyecektir. 
İşsizlik
verileri incelendiğinde 15-24 yaş arası genç nüfusta işsizlik oranının yüzde
23,6’ya ulaşması, özellikle de üniversite mezunları arasında görülen işsizlik
oranının yüksekliği hayli dikkat çekici. Yükseköğretim kurumlarından mezun
olanlar arasındaki işsiz sayısı 1 milyondan fazladır. Genç işsizler açısından
genel sebeplerin yanı sıra, başlıca sıkıntı her konuda olduğu gibi yine eğitim.
Üniversite mezunları arasında görülen bu yüksek işsizlik oranı da liseden mezun
olan gençlerin tercihlerini yaparken çok dikkatli olmasını gerektiriyor. 
Türkiye
İstatistik Kurumunun iş gücüne katılımda eğitim faktörünü incelediği 2017
yılını temel alan araştırmasına göre, sağlık ve hukuk işsizlik oranının 2009
yılından bu yana en yüksek ivmeyle arttığı bölümlerin başında. 2009 yılında
işsizlik oranının yüzde 2,9 olduğu sağlık bölümünde 2017 yılında işsizlik oranı
yüzde 9,6’ya çıkmıştır, hukukta bundan daha da kötü bir durum var. 
Sağlıklı
işleyen bir ekonomi ve sorunsuz bir gelecek için öncelikle eğitim kurumlarında
iyileştirmelerle işe başlamak gerekiyor. Bu konuda YÖK’e de büyük görev
düşmektedir. Eğitim olsun, sanayi olsun, tarım olsun, hepsinin birbiriyle
ilişkili olduğunun farkındalığıyla birlikte değerlendirip hedefler belirtmek
gerekiyor. 
Son
olarak şunu da söylemeliyim: 
(Mikrofon
otomatik cihaz tarafından kapatıldı) 
İMAM
HÜSEYİN FİLİZ (Devamla) – Bitiriyorum Sayın Başkan. 
BAŞKAN
– Buyurun, bir dakika daha ilave ediyorum. 
İMAM
HÜSEYİN FİLİZ (Devamla) – Şunu da söylemeliyim ki ülkenin geleceğini tayin
edecek olan gençlere istihdam sağlamazsak beyin göçü hızlanacaktır. 
Bu
öneriyi İYİ PARTİ olarak desteklediğimizi beyan ediyor, Genel Kurulu saygıyla
selamlıyorum. (İYİ PARTİ sıralarından alkışlar)
BAŞKAN
– Teşekkürler Sayın Filiz. 
Öneri
üzerinde söz isteyen Halkların Demokratik Partisi Grubu adına İzmir
Milletvekilimiz Sayın Serpil Kemalbay Pekgözegü.
Buyurun.
(HDP sıralarından alkışlar)
Süremiz
üç dakika. 
HDP
GRUBU ADINA SERPİL KEMALBAY PEKGÖZEGÜ (İzmir) – Sözlerime başlarken açlık
grevinin 105’inci gününde olan Sevgili Leyla Güven’i saygıyla, sevgiyle
selamlıyorum.
Değerli
arkadaşlar, 60’ı aşkın cezaevinde 300’ü aşkın tutsak, bedenlerini altmış günün
üzerindedir açlığa yatırmıştır. “Tecrit insanlık suçudur, tecrit kalkmalıdır,
Leyla Güven haklıdır.” diyorum ve herkesi burada göreve çağırıyorum. 
Değerli
arkadaşlar, işsiz bırakılmak Rebeze Çölü’ne sürülmekten beter bir durumdur. Demokrasiyi
hileli, adil olmayan seçimlerde “Atı alan Üsküdar’ı geçti.” diye anlayanlar
bunu anlayamazlar, bu durumu anlayamazlar. Demokrasi toplumun her bireye insana
yakışır bir yaşam sağlamasını gerektirir ve güvenli bir biçimde, güvenli bir
gelecekte yaşamasını gerektirir. Bugün küresel ölçekte yaşanan demokrasi krizi
neoliberalizmin parayı her şey, insanı hiçbir şey hâline getiren saldırgan
politikalarından kaynaklanıyor. Gerçek demokrasi tam ve güvenceli istihdam,
güçlü ve örgütlü bir işçi sınıfıyla mümkün olacaktır. 
Bakın, size
birkaç soru sorarak konuyu biraz açmak istiyorum. Dünyada istihdama katılım
yüzde 80 iken neden Türkiye'de hâlâ yüzde 50’lerdedir? İşsizlik bu düzeydeyken
sanayi bölgelerinde işçiler neden hâlâ on iki saat çalışıyorlar? 4 milyon işsiz
varken işsizlik sigortası neden sadece 500 bin işçiye destek sağlıyor da
patronlara daha fazla destek sağlıyor? İşsizler için değil mi bu sigorta?
Erkeklerde iş gücüne katılım oranı yüzde 70,4 iken kadınlarda bu oran neden
sadece yüzde 30’lu rakamlarda seyrediyor? Yaklaşık 12 milyon kadın evde ev
işleriyle uğraşıyor. Peki, bunu nasıl açıklamalıyız? Kadının iş yaşamına
katılmasını engelleyerek ne elde etmek istiyorsunuz? AKP’li milletvekillerine
sormak istiyorum. Yandaş gazeteler nafakaya savaş açmışken AKP bunun da
hesabını vermelidir diye düşünüyorum. İşsizlik çoksa iş saatleri neden bu kadar
uzun, neden azaltılmıyor, neden daha çok insana iş alanı açılmıyor? Her 4
gençten 1’i işsizken neden emeklilikte yaşa takılanlar saraya takılıyorlar? 
(Mikrofon
otomatik cihaz tarafından kapatıldı)
BAŞKAN – Bir
dakika ilave ediyorum.
Buyurun.
SERPİL KEMALBAY
PEKGÖZEGÜ (Devamla) – Teşekkürler.
İnsanca yaşamak
emeklilerin hakkı değil mi? Emekliler neden bu kadar düşük ücretle patates,
soğan kuyruğuna mahkûm ediliyorlar? Bunları sormak istiyorum. “Başkanlık
sistemi gelsin, ülkeyi iki ayda şaha kaldırırız.” diyenlere bunları sormak
istiyorum. Ülke tamamen işsizlik konusunda şaha kalkmış görünüyor.
Beceremiyorsanız arkadaşlar, çekip gidin. Cengizinizi alın, Limakınızı alın,
Kolininizi alın, bu milletin yakasından düşün diyoruz.
Gerçek
düzelme, gerçek bir işsizlikle mücadele ancak ve ancak işçilerin
örgütlenmesiyle, dayanışmasıyla, onların önündeki örgütlenme sorunlarının
aşılmasıyla gerçekleşir; gerçek bir demokrasiyle, paylaşımla, adaletle, güvenli
bir geleceği inşa etmek için dürüstçe, işçilerden yana, insandan yana
politikalar üretenler tarafından mümkündür diyoruz. Gerçek düzelme faşizmden
kurtulmakla mümkün diyoruz.
Teşekkür
ediyorum. (HDP sıralarından alkışlar) 
BAŞKAN
– Öneri üzerinde söz isteyen Adalet ve Kalkınma Partisi Grubu adına Eskişehir
Milletvekilimiz Emine Nur Günay. (AK PARTİ sıralarından alkışlar) 
Süreniz
üç dakika Sayın Günay.
AK
PARTİ GRUBU ADINA EMİNE NUR GÜNAY (Eskişehir) – Sayın Başkan, değerli
milletvekilleri; Cumhuriyet Halk Partisinin işsizlik üzerine vermiş olduğu grup
önerisi üzerine AK PARTİ Grubu adına söz almış bulunmaktayım. Sizleri ve yüce
Divanı saygıyla selamlıyorum. 
Türkiye’de
son yıllarda sağlıktan eğitime, ekonomiden savunma sanayisine kadar pek çok
alanda gerçekleştirilen atılımın yanı sıra, istihdam konusunda da alınan
tedbirler ve uygulanan istihdam politikalarının iş gücü piyasasına olumlu
yansımalarını açık bir şekilde görmekteyiz. 
Öncelikle
verileri karşılaştırırken dönemlere dikkat çekmek isterim. Türkiye’deki iş
piyasasındaki bir gerçeği tekrarlamakta yarar görüyorum. Genç ve dinamik bir
nüfusumuz var ve her yıl iş gücüne katılım sayısı ve oranı istihdama katılım
oranından daha fazla artmakta ve bu döngü ilk defa 2017 yılında kırılmıştır.
2016 ve 2017 yıl sonu oranları karşılaştırıldığında iş gücüne katılım 1 milyon
39 kişiyle 0,8 puan artarken, istihdama katılım 1 milyon 619 kişiyle 1,8 puan
artmıştır. İşsizlik sayısı 581 bin kişi azalmış, işsizlik 2,3 puan azalmıştır.
Bu döngü, 2017 yılında, çalışma hayatında millî seferberlik politikasıyla
kırılmıştır. Burada işverenlerimizin, iş gücümüzün ve devletimizin kararlı
duruşu ve Sayın Cumhurbaşkanımızın karalı politikaları çok önemli rol
oynamıştır. 
Gelelim 2018
verilerine. Eurostat verilerine göre, Türkiye son bir yılda artan iş gücü
sayısıyla Avrupa Birliği üye ve aday ülkelerini geride bırakırken Avrupa
Birliği ve euro bölgesi toplamından da daha fazla sayıda iş gücü artırmayı
başarmıştır.
Ülkemiz 2017
yılı üçüncü çeyrek ile 2018 yılı üçüncü çeyrek dönemleri arasında -burada
döneme dikkat çekmek istiyorum- 778 bin kişilik iş gücü artışını gerçekleştirmiştir.
Söz konusu dönemde iş gücü yüzde 2,4 artmıştır.
2018 yılı üçüncü
çeyrekte bir önceki yılın aynı çeyreğine göre 490 bin kişilik istihdam
artışıyla Avrupa’da liderliğini korumuş ve bu ilk üç çeyrekte İngiltere,
Fransa, Almanya, İtalya gibi G7 ülkelerini geride bırakmıştır.
Ülkemizde kadın
istihdamında yine önemli bir artış gözlenmiştir. Yüzde 3,2’ye tekabül eden 282
bin kadın istihdamı artmıştır. Son on yılda en fazla istihdam artıran ülke
Türkiye olmuştur, yaklaşık 6,5 milyon yeni iş imkânı yaratılmıştır. Yani
kısacası, bir küçük Avrupa devletinden daha fazla iş imkânı sağlanan bir grup
vardır.
Yine bu
çalışmalarımız devam edecek, süre kısıtlı, söylenecek çok söz var, paylaşılacak
çok veri var. 
(Mikrofon
otomatik cihaz tarafından kapatıldı) 
BAŞKAN –
Toparlayalım. 
EMİNE NUR GÜNAY
(Devamla) - Ama şunu çok net vurgulamak istiyorum: Bizim istihdamda millî
seferberlik politikamız 2018, 2019 yılında da devam edecek ve bu 2017’de
kırılan döngü, inşallah, verilere de 2019, 2020 yıllarında çok net
yansıyacaktır.
Burada, süre
olmadığı için bu politikaya yönelik detayları paylaşamıyorum.
Yüce Meclisimizi
saygıyla selamlıyorum. (AK PARTİ sıralarından alkışlar) 
ENGİN ÖZKOÇ
(Sakarya) – Sayın Başkanım…
BAŞKAN –
Buyurun.
ENGİN ÖZKOÇ
(Sakarya) – Efendim, kayıtlara geçsin diye söylüyorum: AKP milletvekili sayın
hatibin söylediği sözler doğru değildir. Doğru olmadığını TÜİK rakamları
belirlemektedir. Aralık 2002 tarihinde elli iki yılda verilen cari açık 43,7
iken, on altı yılda verilen cari açık 561,6 milyar dolardır. İşsizlikle ilgili,
2002 yılında işsizlik oranı 8,3’ken, işsizlik oranı Aralık 2018’de 10,7’dir.
Milletin gözünün içine baka baka doğru olmayan şeyleri söylemek, millete karşı
ihanettir.
BAŞKAN – Buyurun
Sayın Zengin.
Sayın Zengin,
siz de ayağa kalkarak ifade ederseniz sevinirim, kayıtlara geçsin. 
ÖZLEM ZENGİN
(Tokat) – Umarım duyulur Sayın Başkan. 
BAŞKAN – Bunları
sataşmadan dolayı vermiyorum, kayıtlara geçmesi için veriyorum.
ÖZLEM ZENGİN
(Tokat) – Tamam.
BAŞKAN –
Buyurun. 
ÖZLEM ZENGİN
(Tokat) – Ben de şunu ifade etmek isterim: Evet, rakamları önemsiyoruz, pek çok
parite var, uluslararası anlamda yayınlanan rakamlar var. Biz kendimizi
kıyaslarken başladığımız nokta ile bugün arasında bir kıyaslama yapıyoruz.
Böyle baktığımız zaman, satın alma gücü paritesi uluslararası bir paritedir,
2004 yılında 100 üzerinden 27 puan, 2016’da 62 puan, 2018’e geldiğimizde 65
puan. Yani arkadaşların “Fakirleştik.” vesaire falan dediklerinin tamamen
tersini söyleyen bir tablo var rakamlar üzerinden. Başladığımız günden bugüne
satın almada 3 misli farklılık var.
Teşekkür ederim.
ENGİN ÖZKOÇ
(Sakarya) – Efendim, yalan söylemeye devam ediyorlar, kayıtlara geçsin diye
söylüyorum. 
ÖZLEM ZENGİN
(Tokat) – Ya, lütfen… Çok ayıp ediyor arkadaşlar, çok ayıp ediyorlar.
BAŞKAN – Bir
dakika Sayın Özkoç.
Kayıtlara
geçmesi açısından sözler verdim. Yani lütfen toparlayalım birer cümleyle.
ÖZLEM ZENGİN
(Tokat) – Evet, ben kendisine iade ediyorum. Her kelimem doğrudur, ispatlarım.
İyi bir ispat ediciyim de bu manada, ispatlarım.
ENGİN ÖZKOÇ
(Sakarya) – Kayıtlara geçsin diye söylüyorum efendim: Doğru değil, yalan
söylüyorlar. 
ÖZLEM ZENGİN
(Tokat) – Aynen size iade ediyorum, iade ediyorum size.
ENGİN ÖZKOÇ
(Sakarya) – İşte burada TÜİK rakamları. Tüketicinin sadece o dönemde bankalara
olan borcu, satın almaya bakın, 499,5 milyar TL’dir. Nasıl insanların gözünün
içine baka baka yalan söyleyebiliyorlar, hayret ediyorum. Tamam mı? Evet,
yalancı bunlar.
BAŞKAN –
Teşekkür ederim.
MUHAMMED FATİH
TOPRAK (Adıyaman) – Sen yalan söylüyorsun!
ÖZLEM ZENGİN
(Tokat) – Siz yalan söylüyorsunuz. Üslubunuz bir felaket yani.
BAŞKAN – Öneriyi
oylarınıza sunuyorum: Kabul edenler… Kabul etmeyenler… Öneri kabul
edilmemiştir. 
Değerli
milletvekilleri, Danışma Kurulunun bir önerisi vardır, okutup oylarınıza sunacağım.

B) Danışma Kurulu Önerileri
1.- Danışma Kurulunun, Genel Kurulun 20 Şubat 2019 Çarşamba günkü
birleşiminde hayvanlara uygulanan şiddet ve kötü muamele olaylarının
incelenerek bu olayların önlenmesi için alınacak tedbirlerin belirlenmesi
amacıyla verilen (10/102), (10/461), (10/682), (10/977), (10/981), (10/982)
esas numaralı Meclis araştırması önergelerinin görüşmelerinin birleştirilerek
yapılması ve bu görüşmelerde siyasi parti gruplarına talepleri hâlinde beşer
dakika süreyle söz verilmesine ilişkin önerisi
20/2/2019
Danışma Kurulu Önerisi
Danışma
Kurulunun 20/2/2019 Çarşamba günü (bugün) yaptığı toplantıda aşağıdaki
önerilerin Genel Kurulun onayına sunulması uygun görülmüştür. 
 Celal
Adan
 Türkiye
Büyük Millet Meclisi
 Geçici
Başkanı

 Özlem Zengin Engin
Özkoç
 Adalet ve Kalkınma Partisi Cumhuriyet
Halk Partisi
 Grubu Başkan Vekili Grubu
Başkan Vekili

 Fatma Kurtulan  Muhammed
Levent Bülbül
 Halkların Demokratik Partisi Milliyetçi
Hareket Partisi
 Grubu Başkan Vekili Grubu
Başkan Vekili

 Lütfü Türkkan
 İYİ PARTİ 
 Grubu Başkan Vekili 
Öneriler: 
Genel Kurulun 20
Şubat 2019 Çarşamba günkü (bugün) birleşiminde; hayvanlara uygulanan şiddet ve
kötü muamele olaylarının incelenerek bu olayların önlenmesi için alınacak
tedbirlerin belirlenmesi amacıyla verilen (10/102), (10/461), (10/682),
(10/977), (10/981), (10/982) esas numaralı Meclis araştırması önergelerinin
görüşmelerinin birleştirilerek yapılması ve bu görüşmelerde siyasi parti
gruplarına talepleri hâlinde beşer dakika süreyle söz verilmesi önerilmiştir. 
BAŞKAN – Değerli
milletvekilleri, öneriyi oylarınıza sunuyorum: Kabul edenler… Kabul etmeyenler…
Öneri kabul edilmiştir. 
Alınan karar
gereğince değerli milletvekilleri, gündemin “Genel Görüşme ve Meclis
Araştırması Yapılmasına Dair Öngörüşmeler” kısmına geçiyoruz. 
Hayvanların
haklarının korunması ile hayvanlara eziyet ve kötü muamelelerin önlenmesi için
alınması gereken tedbirlerin belirlenmesi amacıyla Türkiye Büyük Millet Meclisi
Başkanlığına sunulan, Siirt Milletvekili Sayın Meral Danış Beştaş ve 19
milletvekillinin (10/102), Manisa Milletvekili Sayın Semra Kaplan Kıvırcık ve
31 milletvekilinin (10/461), İstanbul Milletvekili Sayın Mustafa Sezgin
Tanrıkulu ve 25 milletvekilinin (10/682), İzmir Milletvekili Sayın Binali
Yıldırım ve 36 milletvekilinin (10/977), İYİ PARTİ Grubu adına Grup Başkan
Vekili Kocaeli Milletvekili Lütfü Türkkan’ın (10/981), Milliyetçi Hareket
Partisi Grubu adına Grup Başkan Vekili Sakarya Milletvekili Muhammed Levent
Bülbül’ün (10/982) esas numaralı Meclis Araştırması önergelerinin, alınan karar
gereğince, birlikte yapılacak görüşmesine başlıyoruz. 
VII.- MECLİS ARAŞTIRMASI (x)
A) Ön Görüşmeler
1.- Siirt Milletvekili Meral Danış Beştaş ve 19 milletvekilinin, sokak
hayvanlarının sorunlarının incelenerek sorunların çözüm yollarının belirlenmesi
amacıyla bir Meclis araştırması açılmasına ilişkin önergesi (10/102)
2.- Manisa Milletvekili Semra Kaplan Kıvırcık ve 31 milletvekilinin,
hayvanlara uygulanan şiddet ve kötü muamele olaylarının incelenerek bu
olayların önlenmesi için yapılması gerekenlerin saptanması amacıyla bir Meclis
araştırması açılmasına ilişkin önergesi (10/461)
3.- İstanbul Milletvekili Mustafa Sezgin Tanrıkulu ve 25
milletvekilinin, hayvanlara uygulanan şiddet ve kötü muamele olaylarının
incelenerek bu olayların önlenmesi için yapılması gerekenlerin saptanması
amacıyla bir Meclis araştırması açılmasına ilişkin önergesi (10/682)
4.- İzmir Milletvekili Binali Yıldırım ve 36 milletvekilinin, hayvan
hakları konusunda atılması gereken adımların ortaya konulması, hayvanların
yaşadıkları zorlukların tespit edilerek çözüm önerilerinin belirlenmesi
amacıyla bir Meclis araştırması açılmasına ilişkin önergesi (10/977)
5.- İYİ Parti Grubu adına Grup Başkanvekili Kocaeli Milletvekili Lütfü
Türkkan'ın, hayvanlara uygulanan şiddet ve kötü muamele olaylarının önlenmesi
ile söz konusu eylemlerde bulunanlara verilecek cezaların arttırılması için
yapılması gerekenlerin saptanması amacıyla bir Meclis araştırması açılmasına
ilişkin önergesi (10/981)
6.- MHP Grubu adına Grup Başkanvekili Manisa Milletvekili Erkan
Akçay'ın, hayvanların yaşadıkları sorunların tespit edilerek bu sorunların
çözümleri ile hayvan hakları konusunda atılması gereken adımların saptanması
amacıyla bir Meclis araştırması açılmasına ilişkin önergesi (10/982)
BAŞKAN - İç
Tüzük’ümüze göre Meclis araştırması açılıp açılmaması hususunda sırasıyla
siyasi parti gruplarına ve önergelerdeki 1’inci imza sahibine veya onun
göstereceği bir diğer imza sahibine söz verilecektir.
Şimdi söz alan
sayın üyelerin isimlerini okuyorum: İYİ PARTİ Grubu adına Samsun
Milletvekilimiz Sayın Bedri Yaşar, Milliyetçi Hareket Partisi Grubu adına
Kahramanmaraş Milletvekilimiz Sayın Sefer Aycan, Halkların Demokratik Partisi
Grubu adına Ankara Milletvekilimiz Sayın Filiz Kerestecioğlu, Cumhuriyet Halk
Partisi Grubu adına İstanbul Milletvekilimiz Sayın Mustafa Sezgin Tanrıkulu,
Adalet ve Kalkınma Partisi Grubu adına Bursa Milletvekilimiz Sayın Ahmet Kılıç.
Değerli
milletvekilleri, şimdi, alınan karar gereğince, konuşacak sayın
milletvekillerimize 5’er dakika söz vereceğim ve sırasıyla kendilerini kürsüye
davet edeceğim.
İYİ PARTİ Grubu
adına Samsun Milletvekilimiz Sayın Bedri Yaşar. (İYİ PARTİ sıralarından
alkışlar) 
Süreniz beş
dakika Sayın Yaşar.
İYİ PARTİ GRUBU
ADINA BEDRİ YAŞAR (Samsun) – Sayın Başkan, değerli milletvekilleri; hepinizi
saygıyla selamlıyorum.
Dört yıl önce
bugün şehit düşen Fırat Çakıroğlu kardeşimizi de rahmetle anarak sözlerime
başlıyorum.
Sayın Başkan,
değerli milletvekilleri; sahipli ve sahipsiz hayvanların haklarına yönelik araştırma
önergesi üzerinde grubum adına söz almış bulunuyorum. İlk defa Mecliste böyle
bir ortak görüşün sağlanmasından dolayı da mutluluğumu ifade ediyorum. 
Konuşmamın
içeriğine geçmeden önce öncelikle değinmek istediğim bir husus var: 5199 sayılı
Hayvanları Koruma Kanunu’nun isminin yeterli ve doğru olmadığını ifade
etmeliyim. 5199 sayılı Kanun’un isminin “Hayvan Hakları Kanunu” olarak
değiştirilmesi amaca hizmet eden bir düzenleme olacaktır. Bununla ilgili vermiş
olduğumuz ve birçok hayvanseverin de görüşülüp kanunlaşmasını beklediği bir
kanun teklifimizin olduğunu da hatırlatmak isterim.
Değerli
milletvekilleri, son zamanlarda hızla artan hayvanlara yönelik şiddetin ve
hayvanlara yönelik şiddet fiilinin cezasız kalması nedeniyle kamuoyu vicdanında
derin yaralar oluştuğu hepimizin bildiği bir gerçektir. Aslolan, bütün
canlıların hukuken haklarının olduğunu kabul etmek ve hukuki çerçevede bu
hakları koruma altına almaktır. Hak, hukuk düzeni tarafından korunan menfaati
ifade etmektedir. 
Avrupa Birliğine
üye birçok ülkede hayvanlara karşı sergilenen şiddet içerikli fiiller kabahat
değildir ve bu durumun idari para cezasıyla geçiştirilemeyecek ölçüde önemli
olduğu hususunda da mutabakat vardır. Hayvanlara karşı olumsuz davranışlar
sergileyen kişilerin eylemleri “kabahat” olarak değil, “suç” olarak
nitelendirilmelidir. 
6’ncı ayın 24’ü,
2004 tarihli, 5199 sayılı Hayvanları Koruma Kanunu’nun yürürlüğe girmesiyle,
hayvanlara yapılan her türlü kötü muamele uzun süredir “kabahat” olarak kabul
edilmektedir. Türk hukuk sisteminde ceza yasaları “suçlar” ve “kabahatler”
olarak ikiye ayrılmıştır. Kabahatler Kanunu’nun gerekçesinde “kabahat” olarak
ifade edilen fiiller “idari suç” olarak isimlendirilmiştir. Kabahatlerin hukuki
yaptırımları hafif olmakla birlikte, söz konusu kabahate para cezası da
uygulanmaktadır ki mevcut bu durumun caydırıcılığının olmadığını her zaman her
alanda oldukça sık görüyoruz. 
Mevcut 5199
sayılı Hayvanları Koruma Kanunu hükümlerinin bahsettiğimiz gerekçelerle etkisiz
kaldığını ifade etmek mümkündür. Failin, idari para cezasıyla, işlediği suçtan
“kabahat” adı altında kurtulması, maddi imkânları yeterli kişilerin hayvanlara
diledikleri ölçüde ve oranda eziyet edebilecekleri izlenimini yaratmaktadır.
Bunun yanında, toplum açısından infial yaratan, hayvanlara karşı işlenen
suçlarda suçu işleyen kişiye uygulanan yaptırımın para cezası yönünde olması,
yurttaşların Türk hukuk sistemine ve devlete olan güven ve inanç duygularını
zedelemektedir. Hayvanları Koruma Kanunu, lafzen ve ruhen hayvanlara mal ya da
eşya olarak bakılması anlayışını gözetmemelidir. Hayvanların canlarına ve
varlıklarına karşı olan ihlallere göz yumulmamalıdır. Hayvanları yakan,
zehirleyen, hayvanlara işkence ve tecavüz eden kişilere yaptırım olarak para
cezası uygulamak kamu vicdanına aykırılık teşkil etmektedir. 
Doğanın
bütün olarak yaşaması, ekolojik dengenin korunması, insanlar kadar bu dünyayı
birlikte paylaştığımız diğer canlıların da en temel hakkıdır. Konuşamadıkları
için istediklerini söylemekten mahrum kalan diğer canlılar her geçen gün daha
fazla zarar görmektedir. Yasalar sadece insanları korumak için değil, çevreyi,
doğayı korumak için de yapılmalıdır. Dünyanın tek başına sahibi olduğunu
düşünen insan ancak doğanın varlığını korumasıyla yaşama tutunabilir. Sahipli
ve sahipsiz hayvanları kasten öldüren kişilere, hayvanların vücuduna kasten acı
veren, sağlıklarının bozulmasına neden olan kişilere verilecek cezaların
artırılmasına yönelik çalışmaların yapılmasını, hayvanlara yapılan
istismarların önlenmesi için gerekli önlemlerin alınmasını ve halkımızın bu
konuda bilinçlendirilmesini sağlayacak programların düzenlenmesi amacıyla
Meclis araştırması açılmasını oldukça önemli bulduğumu hatırlatmak isterim.
(Mikrofon
otomatik cihaz tarafından kapatıldı) 
BAŞKAN – Bir
dakika ekleyelim isterseniz.
BEDRİ YAŞAR
(Devamla) – Teşekkür ederim Sayın Başkan.
Bu çerçevede,
aynı zamanda, Bafra hayvan barınağında hayvanlara yönelik işkence söz
konusuydu, o zaman da bir kanun teklifimiz vardı. Bu kanun teklifi de
Parlamentoya geldiği zaman destekleyeceğinizi umut ediyorum.
Hepinizin de
bildiği gibi, geçmiş nesillerimizin hayvanları korumak adına onlarca vakıf
kurduğunu, kışın hayvanların yiyecek ihtiyaçlarını karşılamak üzere doğaya
gıdalar bıraktığını, hatta kuşların istifade etmesi için kuş barınaklarını
Türkiye'nin her yerinde yaptığını görmek mümkün. İnanın, 21’inci yüzyılda, daha
geçmişe yönelik hayvanlara yapılan muameleyi, bugün, bizlerin bu şiddet
olaylarını görmezden gelmemiz mümkün değil. 
Dolayısıyla bu
araştırma önergesi üzerinde tüm Meclisin hep beraber hareket etmesi takdire
şayandır. Bizim de bu araştırma önergesini destekleyeceğimizi ifade ediyor,
yüce heyetinizi saygıyla selamlıyorum. (İYİ PARTİ sıralarından alkışlar)
BAŞKAN –
Teşekkür ederim Sayın Yaşar. 
Önerge üzerinde
söz isteyen, Milliyetçi Hareket Partisi Grubu adına Kahramanmaraş
Milletvekilimiz Sayın Sefer Aycan. 
Süreniz beş
dakika Sayın Aycan. 
MHP GRUBU ADINA
SEFER AYCAN (Kahramanmaraş) – Sayın Başkan, değerli milletvekilleri; ben de
Milliyetçi Hareket Partisi Grubu adına söz almış bulunuyorum. Hepinizi saygıyla
selamlıyorum. 
Sözlerime
başlamadan önce, bugün şehit edilmesinin yıl dönümü olan ülkücü şehidimiz,
kardeşimiz Çakıroğlu’nu ve tüm şehitlerimizi rahmetle anıyorum. Allah hepsinden
razı olsun, mekânları cennet olsun. 
Hayvan
haklarının korunması konusunda Meclis araştırması açılması hususunda bizim de
Milliyetçi Hareket Partisi Grubu olarak önergemiz var. Bu konuyu destekliyoruz,
araştırma açılmasını istiyoruz. 
Bununla ilgili
başka kanunlar da teklif etmiştik. Orada da yine hayvan haklarıyla ilgili,
hayvanların yaşamlarıyla ilgili düzenlemeler önermiştik. Fakat gelinen noktada,
mevcut Hayvanları Koruma Kanunu’nun yeterli olmadığını ve bu konuda çalışmalar
olduğunu biliyoruz. Bu çalışmalara da ışık tutması için yeniden bir araştırma
yapılması ve bu araştırmadan çıkan sonuçlar doğrultusunda hayvan haklarıyla
ilgili düzenleme yapılması gerekliliği ortaya çıkmıştır. Biz de buna
katılıyoruz ve destekliyoruz. 
Evet, hayvan
haklarıyla ilgili, maalesef, her gün basında haberler görüyoruz, yanlış
uygulamalar oluyor, yanlış davranışlar oluyor. Tabii ki bu yanlış davranışlar
kişisel kusurlardır ve bunlar insanlığa sığmayan davranışlardır. Hayvanlara
eziyet etmek, hayvanlara kötü muamelede bulunmak, öldürmek, darbetmek insanlığa
yakışmayan davranış kalıplarıdır.
Tabii, insan ile
hayvanın yaşantısı son derece ortaktır. İnançlarımıza göre hayvanlar insanların
emrine verilmiş olsa bile hayvanlara kötü muamele etmeye hakkımız yoktur.
Dünyada birlikte yaşıyoruz. Doğal denge açısından hayvanlara ihtiyaç vardır.
Hayvanlar olmasa belki bugünkü dünya bu hâliyle olmayacak veya başka sorunlar
ortaya çıkacaktır. 
Mesela,
hepinizin bildiği, bir kuş gribi salgını yaşadık. Orada tavuklar itlaf edildi
ve bunun sonrasında, mesela Kırım-Kongo kanamalı ateşi tekrar artmaya başladı.
Bu, tamamen tavukların öldürülmesiyle alakalıydı çünkü tavuklar keneleri
yiyordu ve buradan doğal dengeye bir müdahale olmuştu. 
Hayvanlar ile
insanlar arasında elbette ilişki var, birlikte yaşıyoruz. Bazen can yoldaşımız
oluyor, bazen hizmetimizde oluyorlar ve aslında yalnızlığımızı paylaştığımız,
can yoldaşı olduğumuz durumlar da var, hizmetimizde de kullanılıyor. Ama biraz
evvel de söylediğim gibi, hizmetimizde olması, onları bizim beslememiz,
bakmamız onlara kötü muamele yapmayı gerektirmiyor ya da buna hakkımız
olmadığını belirtmek istiyorum. 
Ama bir taraftan
da tabii ki hayvan sağlığı insan sağlığını çok etkilemekte. Birçok hastalık
hayvanlardan geçebilmektedir. O yüzden de bunlara uygun bakım ve destek de
yapılması lazım. Türkiye’de bir diğer önemli sorun da aslında, veterinerlik
hizmetlerinde de yetersizlikler var. Tabii, bir kişinin hayvan barındırması,
hayvana bakması güzel bir şey ama bunu yarı yolda bırakmaması lazım, besleyip
sonra ortaya atmaması lazım. Ama kentsel yörede en büyük sorumluluk
belediyelere düşmektedir. Belediyelerin bu hayvanlarla ilgili, özellikle
sahipsiz hayvanlarla ilgili, barınma yerleriyle ilgili, bunların bakımlarıyla
ilgili sorumlulukları mutlaka yerine getirmesi lazım. Bu, şehir
olmanın, belediye olmanın da bir gerekliliğidir. Burada da ciddi eksiklikler
görüyoruz. Tabii ki kişilerin mutlaka davranışlarını düzeltmesi gerekirken
belediyelerin de önlem alması ve bu sorumlulukları gereğince bunlara uygun
yaşama yerlerini sağlaması gerekiyor. 
Bir diğer konu
da tabii ki hayvanlar insanlar gibi değil, durup dururken insanlara
saldırmazlar veya başka canlılara saldırmazlar; saldırıyorlarsa mutlaka bir
sebebi vardır, ya hastadırlar ya da beslenme sorunları vardır. Bunun da dikkate
alınması lazım, bu fırsatın verilmemesi lazım. Bu da yine belediyelerin önemli
sorumluluklarıdır diye düşünüyorum. 
Bu nedenle
yeniden bu sorunların ele alınarak, bunların araştırılarak kanuni düzenleme
yapılması gerekliliğini Milliyetçi Hareket Partisi olarak doğru buluyoruz ve
destekliyoruz.
Hepinize
teşekkür ederim, saygılar sunarım. (MHP sıralarından alkışlar)
BAŞKAN –
Teşekkürler Sayın Aycan. 
Önerge üzerinde
söz isteyen Halkların Demokratik Partisi Grubu adına Ankara Milletvekilimiz
Sayın Filiz Kerestecioğlu. (HDP sıralarından alkışlar)
Süreniz beş
dakika Sayın Kerestecioğlu.
HDP GRUBU ADINA
FİLİZ KERESTECİOĞLU DEMİR (Ankara) - Sayın Başkan, değerli milletvekilleri;
bugün hayvan hakları alanında çalışan sivil toplum örgütlerinin, hak
savunucularının uzun süredir talep ettiği bir araştırma komisyonunun nihayet
gerçekleştirilmesi için konuşuyoruz. 
Öncelikle
hayvanların “küçük dostlarımız, canlarımız” gibi güzellemelerle aslında
üzerinde hâkimiyet kurduğumuz canlılar değil, yaşam haklarını ellerinden
aldığımız canlılar olduğunu vurgulamak isterim. Bilmemiz gerekiyor ki bu dünya
yalnızca insanlara ait değil, bütün canlılara ait olan bir dünya. Hayvanların
ve doğanın da çok temel hakları var. Kurulacak komisyonun hayvan haklarına
yaklaşımının da tam bu noktadan olması gerektiğini ifade etmek isterim. 
Hayvan hakları
ihlallerini çoğunlukla sokak hayvanlarına uygulanan şiddet haberleri sonrasında
konuşuyoruz ancak hayvan hakları ihlalleri yalnızca sokaktaki hayvanların
gördüğü muameleyle sınırlı değil. Söz konusu olan, hayvanat bahçelerinden
yunus parklarına, mezbahalardan deney laboratuvarlarına, faytonlardan süt
üretim tesislerine, barınaklardan “petshop”lara kadar pek çok yerde hayvanlara
nasıl muamele edildiği aslında. Avcılık, hayvan dövüşleri, kürk ve deri üretim
tesisleri, hayvan ithalatı ve taşımacılığı da bu kapsamda muhakkak ele almamız
gereken konular. Hayvanların sistematik olarak şiddete ve zulme uğraması
bunlardan ayrı düşünülemez. 
Evet, hayvanlara
karşı işlenen suçların caydırıcı yaptırımlarla karşılık bulması için bir
düzenlemeye ihtiyaç olduğu çok açık. 5199 sayılı Hayvanları Koruma Kanunu 2004
senesinden beri yürürlükte. Türkiye’de hayvanlar güya bu yasayla korunuyor,
ancak gerçekten işe yaradığını söylemekse zor. Mevzuata göre, hayvanlara
yönelik haksız fiilleri gerçekleştiren şahıslara cüzi para cezaları kesiliyor.
2018’de, hayvana tecavüz eden ve işkence eden şahıslara uygulanan yaptırım
sadece 625 lira idari para cezasıydı. Bu, Türkiye’nin ayıbıdır. Hâlbuki bu
şahıslar işkenceci, tecavüzcü birer faillerdir ve bu filler de kabahat değil
suçtur.
Türkiye’de tür
ayırt etmeksizin yaşanan hayvan hakları ihlallerini raporlayan ve bu ihlallerin
yaptırımla sonuçlanması için mücadele veren Hayvan Hakları İzleme Komitesi’nin
2016 Raporu’na göre ülkemizde en az 1 milyar 156 milyon 407 bin 473 yaşam hakkı
raporlanmıştır. Aynı şekilde, en az 8 milyon 216 bin 506 işkence vakası da
raporlanmıştır. Bu kategoride, insan menfaati ve keyfi için kasıtla, silahla,
işkenceyle, zehirle öldürme, ihmal nedeniyle ölüme sebebiyet verme, trafik
kazaları ve av katliamları raporlanmıştır. 
Şimdi, tarım ve
hayvancılığın yok edildiği ülkemizde Hükûmetin sürdürdüğü ucuz et politikası,
2018 yılı sonuna kadar, bir yılda 975 bin hayvanı yoğun işkence koşullarında
okyanus ötesi ülkelerden ülkemize taşımıştır. Neredeyse 1 milyon hayvanın
vebali de Hükûmettedir. Canlı hayvan ithalatı, en başta, yoğun işkence içerdiği
için yasaklanmalıdır. 
Yürüklükteki
kanun, en gözünün önünde olan, mahallelerimizi paylaştığımız sokak hayvanlarını
bile ne bireysel ne de kurumsal şiddetten korumamaktadır. Biliyor musunuz,
sokak hayvanlarına en çok şiddet uygulayanlar ise ne yazık ki yerel
yönetimlerdir. Ne mevcut kanunda ne de gündeme gelecek teklifte hayvanlara
karşı suç işleyen kamu görevlilerinin yargının önüne çıkarılması için bir
düzenleme de bulunmamaktadır. Yaratılan bu cezasızlık ortamı belediyelere toplu
katliam, sürgün, tecrit, esaret gibi yasal olmayan yetkiler tanımaktadır. 
Hükûmet tam yedi
senedir hayvan hakları savunucularına ve topluma Hayvanları Koruma Kanunu’nun
caydırıcı cezaları içerecek şekilde düzenleneceği iddiasındayken bugün gelinen
noktada, yakında gündeme gelecek olan yasa teklifinde sokak hayvanlarının
tamamen toplatılarak tecrit edileceği tehdidiyle karşı karşıyayız. 
Bugün,
yüzyıllardır sokak hayvanlarıyla ortak yaşam kültürümüz yok edilmek isteniyor.
(Mikrofon
otomatik cihaz tarafından kapatıldı) 
BAŞKAN – Devam
edin Sayın Kerestecioğlu. 
FİLİZ
KERESTECİOĞLU DEMİR (Devamla) – Buna öncelikle, asla izin vermeyeceğiz. Biz
sokak hayvanlarıyla birlikte yaşama kültürü olan bir ülkeyiz ve bunu devam
ettirmek istiyoruz. 
Bu yasama
çalışmasının da masa başında, bürokratlar tarafından hazırlandığı çok açık.
Sürekli reklamı yapılan teklif, 2018’de ülke genelinde yapılan protestolara
rağmen toplumdan ve hayvan hakları örgütlerinden ısrarla saklanmakta. 
O nedenle,
komisyonda bunları yeterince tartışacağımızı umuyorum ama biz yeni bir keşifte
bulunmuyoruz. En az 350’ye yakın sivil toplum kuruluşunun oluşturduğu, yasama
sürecine aktif katılım talebi olan Hayvan Hakları Yasama İzleme Delegasyonunun
çok net talepleri var. Bu komisyonda bunların konuşulması, dile getirilmesi ve
onların öncelikle dinlenmesi gerekiyor, bir masa başı komisyonu olmaması
gerekiyor kuracağımız komisyonun. Bunun gerçekleşmesi için elimizden geleni
yapacağız. 
Teşekkür ederim.
(HDP sıralarından alkışlar)
BAŞKAN –
Teşekkür ederiz. 
Önerge üzerinde
söz isteyen, Cumhuriyet Halk Partisi Grubu adına İstanbul Milletvekilimiz Sayın
Sezgin Tanrıkulu. (CHP sıralarından alkışlar)
Süreniz beş
dakika Sayın Tanrıkulu. 
CHP GRUBU ADINA
MUSTAFA SEZGİN TANRIKULU (İstanbul) – Sayın Başkan, değerli milletvekilleri;
keşke Meclis hep böyle olsa yani uzlaştığımız, herkesin yüzünün güldüğü, gergin
olmayan ve bütün ortaklaştığı konularda bir arada davranabilse. 
Bundan iki ay
önce yine bu konuyla ilgili olarak, İç Tüzük’ün 37’nci maddesi uyarınca, bir
kanun teklifim vardı, konuşmuştum ve şunu söylemiştim: “Çok ağır insan hakları
ihlalleri var. Bir konuda uzlaşamıyoruz. Bütün araştırma önergeleri ret oluyor.
Gelin, buradan başlayalım, hayvan haklarından. 5199 sayılı Yasa’nın eksikleri
var, yanlışları var. 2004’te yürürlüğe girmesiyle bir adım atılmıştı ama aradan
geçen on dört yılda, on beş yılda birçok aksaklık ortaya çıktı, adım atalım ve
oradan başlayalım.” demiştim ama olmamıştı. Bugün, Sayın Binali Yıldırım’ın
İstanbul adaylığı hayırlara vesile oldu ve Adalet ve Kalkınma Partisi nihayet
bu Parlamentoyu hiç olmazsa hayvan hakları konusunda bütünleştirecek, adım
atacak bir noktaya getirdi. O nedenle, vesile olanlara da teşekkür ediyorum. 
Sekiz
yıl boyunca bu Parlamentoda gerçekten hayvan hakları konusunda epey çalıştık,
yasa önergeleri verdik, araştırma önergeleri verdik ama maalesef
ortaklaşamadık. Bu vesileyle, 24’üncü Dönemde bu konuda çok çalışmış olan, bir
aktivist olan sevgili arkadaşım, Milletvekilimiz Melda Onur’u, yine o dönemde
çok çalışan Umut Oran’ı buradan selamlıyorum. Yani nihayet Parlamentonun
ortaklaştığı bir noktaya geldik diyebilirim. 
Evet
değerli dostlarım, değerli milletvekilleri; “Bir milletin büyüklüğü hayvanlarla
olan davranış biçimiyle ölçülür.” Bunu ben söylemedim, söylemiyorum, bunu
büyüklüğüyle dünya tarihine geçmiş olan, barış ve insan hakları savunucusu
Mahatma Gandi söylemiş. Sonuçta hayvanlarla bütünleşen, onlarla bir arada
yaşayan ve onlarla ilgili efsanelerle dolu bir geçmiş var bu kadim toprakların
tarihinde, bu kadim halkların tarihinde böyle bir tarih de var. Ama nasıl
gündeme geliyoruz şimdi yani bütün toplum olarak? Hayvanlara işkence yapan,
hayvanlara tecavüz eden, hayvanları öldüren, kasten öldüren haberlerle gündeme
geliyoruz. Bu kadar kadim bir geçmişimiz var hayvanlarla ilgili olarak ama
gündeme geldiğimiz konular bunlar. O nedenle böyle bir komisyonun kurulmasına,
bu komisyonun gerçekten Türkiye ölçeğinde yani bütün hayvanlar konusunda,
beraber yaşadığımız bu canlılar konusunda ortak bir tutum almasına,
Parlamentoya, kurumlara yol göstermesine büyük bir ihtiyaç vardı. Umarım, bu
vesileyle, sosyal demokrat belediyeciliğin yerel yönetimlerde elde ettiği
deneyim de araştırılır ve bütün Türkiye'de ortaklaşmanın da bir yolu olur aynı
zamanda. 
Yani
bizim kültürümüzde hayvanlarla bu kadar barışık yaşarken şimdi geldiğimiz nokta
çocuklarımızın, bebeklerin, hayvanlardan korktuğu, onları gördüğünde taş
attığı, onları gördüğünde tekme attığı, hayvanı gördüğünde su attığı bir
kültüre dönüştü maalesef. O nedenle habitatımızın bir parçası olan, doğamızın
bir parçası olan, bizim varlığımızın bir parçası olan hayvanlarla barışık
yaşamamız, bir arada yaşamamız ve doğal yaşamımızın bir parçası hâlinde
tutmamız açısından da böyle bir komisyonun bütün hayvanseverlere, hayvan
hakları savunucularına çok doğru bir mesaj olacağını da buradan ifade etmek
istiyorum. Hiç olmazsa belki bu komisyondan sonra da hayvanları koruma
yasasında belki doğru bir adım atılır ve doğru düzenlemeler yapılır ve Türkiye
ölçeğinde de ortak bir zemin hazırlanır.
Çok
şey var söylenecek, adım atılacak aslında ama nereden başlarsak bence doğru bir
adım atmış oluruz. Umarım bu komisyon başka gerginliklerden uzak,
ortaklaşacağımız bir noktada adım atacak önerileri bu Parlamentoya getirir ve
doğru bir yolda yürürüz.
Bu
arada -haber gönderdim- Cango ve Haydut da beni izliyor, onlara buradan selam
gönderiyorum.
CHP
Grubu olarak da bu önergeyi desteklediğimizi ve ortaklaştığımızı ifade etmek
istiyorum.
Hepinize
saygılar sunuyorum. (CHP sıralarından alkışlar)
BAŞKAN
– Teşekkürler Sayın Tanrıkulu.
Biz
de Cango ve Haydut’a sevgilerimizi iletiyoruz.
Öneri
üzerinde son söz, Adalet ve Kalkınma Partisi Grubu adına söz isteyen Bursa
Milletvekilimiz Sayın Ahmet Kılıç’a aittir.
Süreniz
beş dakika Sayın Kılıç.
Buyurun.
(AK PARTİ sıralarından alkışlar)
AK
PARTİ GRUBU ADINA AHMET KILIÇ (Bursa) – Sayın Başkan, kıymetli milletvekilleri;
hayvanların maruz kaldığı sorunlara çözüm getirmesi amacıyla verilen Meclis
araştırma önergesiyle alakalı söz almış bulunmaktayım. Siz değerli milletvekili
arkadaşlarımı, Bursa’mızı ve ülkemizin güzel insanlarını saygıyla selamlıyorum.
Medeniyetimiz
binlerce yıl boyunca insanlık, merhamet, zarafet ve nezaket konusunda tüm
dünyaya örnek olmuş, Batı’nın işlevsel bulup sadece kendi insanına uyguladığı
değerleri Batı’dan çok önce ve samimi bir şekilde içselleştirip tüm dünyadaki
yaratılmışların, mazlumların dertlerine derman olmuştur. Elbisesinin eteğinin
üzerinde uyuyan kedisi Müezza’yı uyandırmamak için elbisesini kesip kalkan bir
Peygamber’in ümmeti olarak, göç yolunda güçsüz düşen leylekler için dünyadaki
ilk hayvan hastanesi Gurabahane-i Laklakan’ı Bursa’da açan, sadece sokak
hayvanlarının korunması ve beslenmesi için kurulmuş yüzlerce vakfa sahip,
İstanbul’a gelen gezginlerin sokak hayvanlarına yapılan muameleden hayret ve
gıptayla bahsettiği bir medeniyetin varisleri olarak hayvan haklarına bakışımız
ziyadesiyle ileridedir, güzeldir.
Ülkemizde sokak
hayvanı refahının bozulması ve şimdi karşılaştığımız sorunların ortaya
çıkmasının pek çok nedeni vardır. Hayvanları Koruma Kanunu, sokak hayvanlarının
rehabilitasyonu maksadıyla 2004 yılında yine iktidarımızın döneminde yürürlüğe
girmiştir. Bu vesileyle, yerel yönetimlerimizin uyguladığı güzel örnekler
vardır. Tabii ki yeterli değildir bunlar, daha da genişletilmesi gerekiyor. Bu
konularla alakalı 2009-2018 yılları arasında 61 yerel yönetime 31,5 milyon TL
mali destek sağlanmıştır. Yine aynı şekilde, yerel yönetimler tarafından
2004-2018 yılları arasında 1 milyon 352 bin adet sahipsiz hayvan aşılanmış, 1
milyon 79 bin adet hayvan kısırlaştırılmış ve 315.500 hayvan bakım evlerinden
bizatihi sahiplendirilmiştir. 
Mancacılık
kültüründen geldiğimiz unutulmamalıdır. Osmanlı’da uygulanan mancacılık
sisteminde, halk hayvan yemi satın alır ya da dileyen parasını verir, mancacı
onların yerine sokak hayvanlarını düzenli olarak beslerdi. Özellikle binek ve
yük hayvanlarının bakımına ayrı özen gösterilirdi. Atlar, köpekler,
güvercinler, hepsi el üstünde tutulur, kanun çerçevesinde korunurdu. 
Hayvanlara karşı
merhamet ve şefkat toplumumuzun genelinin beslediği hislerdir. Bu alan bizim
inançlarımıza, gelenek ve göreneklerimize yabancı değildir. Dolayısıyla, bu
konuyla ilgili mevzuat düzenlenirken hareket edilecek ilke, hayvanlara
muameledeki hukuki sorumluluk, toplumda yaygın olan dinî, vicdani ve ahlaki
sorumluluğa mümkün olduğunca yaklaştırmak olmalıdır. Böylece, hem sorunumuzu
daha geniş bir toplumsal destekle çözer hem vicdanlara su serper hem de
melezleyerek kodifikasyon yapmak yerine daha iyi bir mevzuat oluşturmuş oluruz.

Sokak hayvanları
sorununun çözümü, sokaktaki mevcut hayvanların durumundan ziyade sokağa yeni
hayvanların gelmesinin engellenmesinden geçmektedir, bu da son derece önemlidir.
Yeryüzünü birlikte paylaştığımız, tarihin başlangıcından bu yana hayatımıza
eşlik eden hayvanlara karşı kendi hayat alanı içinde büyük bir sevgi ve şefkat
gösteren, dünyaya örnek uygulamalar oluşturan kadim bir medeniyetin mirasçısı
halkımızın bu değerlerine uygun, hukuk sistematiğiyle uyumlu, hayvan hakları
konusunda atılması gereken adımların ortaya konulması, hayvanların yaşadıkları
çok çeşitli zorlukların, problemlerin tespit edilerek çözüm önerilerinin
belirlenmesi amacıyla şahsımın da imzası olan bir Meclis araştırma önergesini
teklif ediyoruz. Bu noktada destek veren tüm parti gruplarına, çok değerli
milletvekillerimize ve her fırsatta hayvan haklarını en üst düzeyde koruyup
kollayan değerli sivil toplum kuruluşlarımıza bir kez daha teşekkür ediyor,
Genel Kurulu saygıyla selamlıyorum. (AK PARTİ sıralarından alkışlar)
BAŞKAN –
Teşekkürler Sayın Kılıç.
Değerli
milletvekilleri, bu şekilde Meclis araştırması açılmasına ilişkin önergeler
üzerindeki görüşmeler tamamlanmıştır. 
Şimdi, Meclis
araştırması açılıp açılmaması hususunu oylarınıza sunacağım: Meclis araştırması
açılmasını kabul edenler... Kabul etmeyenler... Oy birliğiyle kabul edilmiştir.
Değerli
milletvekilleri, kurulmasına kabul kararı verdiğiniz Meclis araştırma
komisyonuyla ilgili birkaç maddeyi daha oylarınıza sunacağım. Meclis
araştırmasını yapacak komisyonun 12 üyeden kurulmasını oylarınıza sunuyorum:
Kabul edenler... Kabul etmeyenler... Oy birliğiyle kabul edilmiştir.
Komisyonun
çalışma süresinin başkan, başkan vekili, sözcü ve kâtip üyenin seçimi
tarihinden başlamak üzere üç ay olmasını oylarınıza sunuyorum: Kabul edenler...
Kabul etmeyenler... Oy birliğiyle kabul edilmiştir.
Komisyonun,
gerektiğinde Ankara dışında da çalışabilmesi hususunu oylarınıza sunuyorum:
Kabul edenler... Kabul etmeyenler... Kabul edilmiştir.
Değerli
milletvekilleri, bu şekilde, sivil toplum örgütlerinin, siyasi partilerimizin
ve hayvanseverlerimizin duyarlılığıyla Meclisimizde görüşülen hayvanların
haklarının korunması ile hayvanlara eziyet ve kötü muamelelerin önlenmesi için
alınması gereken tedbirlerin belirlenmesi amacıyla Meclisimizde kurulan
komisyona katkı koyan, destek veren tüm siyasi parti gruplarını ben de ayrıca
tebrik ediyorum. Hayvan haklarının Türkiye'mizde gelişmesi ve hayvanlara eziyet
ve kötü muamelenin önlenmesi hususundaki duyarlılığın artması bakımından
Türkiye’mize örnek olacak bir çalışmaya hep beraber katkı sunulacağını ifade
ediyor ve hepinizi tekrar kutlayarak birleşime on beş dakika ara veriyorum. 
Kapanma Saati: 16.41
İKİNCİ OTURUM
Açılma Saati: 17.09
BAŞKAN: Başkan Vekili Levent GÖK
KÂTİP ÜYELER: Mustafa AÇIKGÖZ (Nevşehir), Rümeysa KADAK (İstanbul)
-----0-----
BAŞKAN – Türkiye
Büyük Millet Meclisinin 55'inci Birleşiminin İkinci Oturumunu açıyorum.
Şimdi, gündemin
“Kanun Teklifleri ile Komisyonlardan Gelen Diğer İşler” kısmına geçiyoruz. 
1’inci sırada
yer alan, Kütahya Milletvekili İshak Gazel ve 45 Milletvekilinin Ceza
Muhakemesi Kanunu ve Bazı Kanunlarda Değişiklik Yapılmasına Dair Kanun Teklifi
ve Adalet Komisyonu Raporu’nun görüşmelerine başlayacağız. 
VIII.- KANUN TEKLİFLERİ İLE KOMİSYONLARDAN GELEN DİĞER İŞLER
A) Kanun Teklifleri
1.- Kütahya Milletvekili İshak Gazel ve 45 Milletvekilinin Ceza
Muhakemesi Kanunu ve Bazı Kanunlarda Değişiklik Yapılmasına Dair Kanun Teklifi
(2/1578) ve Adalet Komisyonu Raporu (S. Sayısı: 42) (x)
BAŞKAN –
Komisyon? Yerinde. 
Dünkü
birleşimde, İç Tüzük’ün 91’inci maddesine göre temel kanun olarak görüşülen 42
sıra sayılı Kanun Teklifi’nin birinci bölümünün görüşmeleri tamamlanmıştı.
Şimdi birinci
bölümde yer alan maddeleri, varsa o madde üzerindeki önerge işlemlerini
yaptıktan sonra ayrı ayrı oylarınıza sunacağım.
Sayın
milletvekilleri, 1’inci madde üzerinde aynı mahiyette üç önerge vardır,
önergeleri okutup birlikte işleme alacağım. 
Türkiye Büyük Millet Meclisi Başkanlığına
Görüşülmekte
olan 42 sıra sayılı Kanun Teklifi’nin 1’inci maddesinin teklif metninden
çıkartılmasını arz ve teklif ederiz.
 Mahmut
Tanal Alpay Antmen Rafet
Zeybek
 İstanbul Mersin Antalya
  Süleyman
Bülbül
  Aydın
Aynı mahiyetteki
diğer önergenin imza sahipleri: 
 Ömer
Faruk Gergerlioğlu  Filiz Kerestecioğlu Demir Fatma
Kurtulan
 Kocaeli Ankara Mersin
 Nimetullah
Erdoğmuş  Hüseyin
Kaçmaz
 Şanlıurfa  Şırnak
Aynı mahiyetteki
diğer önergenin imza sahipleri:
 Tuba
Vural Çokal Ayhan Erel Arslan
Kabukcuoğlu
 Antalya Aksaray Eskişehir
 İmam
Hüseyin Filiz  Ayhan
Altıntaş
 Gaziantep  Ankara
BAŞKAN –
Komisyon aynı mahiyetteki önergelere katılıyor mu?
ADALET KOMİSYONU
SÖZCÜSÜ ABDULLAH GÜLER (İstanbul) – Katılmıyoruz Sayın Başkanım. 
BAŞKAN – Aynı mahiyetteki
önergeler üzerinde konuşmak isteyen İstanbul Milletvekilimiz Sayın Mahmut
Tanal. (CHP sıralarından alkışlar) 
Süreniz beş
dakika Sayın Tanal.
MAHMUT TANAL
(İstanbul) – Değerli Başkanım, değerli milletvekili arkadaşlar; hepinizi
saygıyla, hürmetle selamlıyorum. 
Şimdi, bu
kanundaki 1’inci madde şu: Asliye hukuk mahkemesi, asliye ticaret mahkemesi, iş
mahkemesi, tüketici mahkemesi, bunların temyiz sınırlarıyla icra mahkemesinin
temyiz sınırlarının aynı seviyeye çekilerek hukuk birlikteliğinin, hukuk
yeknesaklığının sağlanması amacı güdülmesi nedeniyle bu değişiklik gündeme
getirilmiş durumda. Aslında, bir sefer şunu kabul etmek lazım: Burada çok
değerli hukukçu arkadaşlarımız var. Asliye hukuk mahkemesi çok geniş yetkili
bir mahkeme, asliye ticaret mahkemesi yine aynı şekilde geniş yetkili bir
mahkeme, iş mahkemeleri yine aynı şekilde ama asliye hukuk mahkemesinin, asliye
ticaret mahkemesinin, iş mahkemesinin verdiği tüm kararlar kesin hüküm teşkil
eder ancak icra hukuk mahkemesi dar yetkili mahkemedir, verdiği kararlar kesin
hüküm teşkil etmez. İcra hukuk mahkemelerinin yargılama usulü farklıdır, asliye
ticaret, asliye hukuk ve iş mahkemelerinin yargılama usulleri farklıdır. 
Türkiye’de
mevcut olan icra takiplerinin yüzde 51’inden fazlası temyiz miktarının altında
olan icra takipleridir. Anadolu’daki mahkeme kararlarına baktığımız zaman veya
büyük şehirlerdeki icra hukuk mahkemelerinin kararlarına baktığımız zaman,
kararların aşağı yukarı yüzde 70’i, yüzde 80’i bu pozisyonda Yargıtayda
bozulmaktadır. Kararları sık sık, bu kadar yoğun bir şekilde Yargıtayda bozulan
icra mahkemelerinin kararlarının temyiz sınırını asliye ticaret, asliye hukuk
mahkemesi sınırına çekmek hem Anayasa’nın hukuk devleti ilkesine hem de
Anayasa’nın 36’ncı maddesi olan hak arama özgürlüğüne aykırıdır değerli
arkadaşlar. 
Mademki siz
yargının etkin, verimli olmasını istiyorsunuz, çarpıcı bir örnek vereceğim.
Değerli Meclis Başkan Vekilimiz iyi bir hukukçu. Şu anda Türkiye’de siz bir
hacze gitmek için 104 lira icra memuru haciz harçlığını yatırmak zorundasınız.
Çocuğunuzu teslim almak için veya nafakayı tahsil etmek amacıyla hacze gitmek
için 104 lira icra memuru yolluğunu yatırmanız gerekir ki gidebilesiniz. Peki,
bu memur Ankara’nın, İstanbul’un veya sınırın dışına çıkıyor mu? Çıkmıyor.
Maaşını alıyor mu? Alıyor. Yargıya başvuran zaten fakir fukaradır, yoksul
kesimdir arkadaşlar ya. Siz niye bu 104 lira yolluğu alıyorsunuz? 
Sayın Komisyon,
İcra ve İflas Kanunu’nda değişiklik yapılıyor, niye bunu yapmıyorsunuz? Bakın,
burada Türkiye Büyük Millet Meclisinin memurları oturuyor. Ankara içinde başka
bir yere görevlendirildiğinde arkadaşlarımıza bir harcırah veriyor muyuz?
Ankara’nın dışına giderse harcırah veriyoruz. Ankara’nın sınırlarında kaldığı
süre içerisinde hiçbir devlet memuru harcırah almadığı hâlde, maalesef, icra
memurlarına bu şekilde 104 lira harcırah veriliyor. Karşımızda eski İçişleri
Bakanı duruyor. Bilmiyorum, İçişleri Bakanlığında polis arkadaşlarımız görev
yaptıkları alanın içerisinde o karakoldan başka bir yere görevlendirildiğinde
harcırah alıyor mu? Almıyor değil mi?
SELAMİ
ALTINOK (Erzurum) – Keşke alsa.
MAHMUT
TANAL (Devamla) – “Keşke alsa.” diyor bakın.
Siz
Aksaray’da valilik yaptınız, oradaki personeliniz Aksaray’ın sınırları
içerisinde görev yapınca ekstra yolluk alıyor muydu? Almıyordu. Peki,
arkadaşlar, yazık günah değil mi fakir fukaraya? Daha ötesi, tebligat. Postane
kime özelleştirildi? Normal mektubu 2 TL’ye gönderiyoruz, tebligat 14 lira. Ya,
Allah’tan korkun. Tebligat 14 lira, normal mektup 2 lira; aynı tebligat. Peki,
bu 14 lirayı kim kazanıyor? Kimlere peşkeş çektiniz bu PTT’yi, Hariri’ye mi,
kimlere, bilmiyorum, bu birilerine peşkeş çekilmişti ya, bu parayı onlar
kazanıyor. 
Gelelim
Adalet Teşkilatını Güçlendirme Vakfına. Kaç tane araç var Adalet Teşkilatını
Güçlendirme Vakfında Sayın Başkan, biliyor musunuz? Sayın İçişleri Bakanı, eski
Emniyet Genel Müdürü Allah’tan burada. İstanbul’da Adalet Teşkilatını
Güçlendirme Vakfının araçlarının plakası ne? İstanbul’da çalışanların plakası
06, bir başka yerde çalışanlarınki yine 06. İstanbul’da minibüsler nasıl
çalışır?
(Mikrofon
otomatik cihaz tarafından kapatıldı) 
BAŞKAN
– Sayın Tanal, bir dakika ekliyorum, lütfen…
MAHMUT
TANAL (Devamla) – Özür dilerim Başkanım, toparlayacağım.
Minibüsler
nasıl çalışır? Valilik de yaptığınız için -muhatap olarak- kusura bakmayın,
özür dilerim, doğruyu bulma açısından söylüyorum ben. Valiliğe müracaat eder
minibüsler, hangi güzergâhta çalışacaklarının, o minibüse kimlerin bineceğinin
listesi olur. Arkadaş, bu Adalet Teşkilatını Güçlendirme Vakfının tüm araçları
minibüs, bunlar da güzergâh sınırlaması yok, bineceklerin listesi de yok. Peki,
gelişigüzel çalışması… Güya biz geçen günlerde burada -Trafik Kanunu’nda-
korsan taksiciliğin önlenmesiyle ilgili bir yasa geçirdik. Bu, korsan
taksicilik değil mi? Korsan taksiciliğin âlâsıdır bu. Hem o şehrin plakasını
taşımayacak, güzergâh belli olmayacak, kimlerin o minibüse bineceği belli
olmayacak ve bir duraktan bir durağa en ucuz tarife 30 TL arkadaşlar.
Sıhhiye’den yani büyük Ankara Adliyesinden Çankaya’ya taksi kaç lira yazıyor
arkadaşlar? Taksiye binin en fazla yazacağı 10 lira veya 15 lira, icra
araçlarıyla, Adalet Teşkilatını Güçlendirme Vakfının araçlarıyla gittiğiniz
zaman 30 lira. Yazık günah arkadaşlar. 
(Mikrofon
otomatik cihaz tarafından kapatıldı) 
MAHMUT TANAL
(Devamla) – Bitiriyorum Sayın Başkan. 
Özür diliyorum,
selamlamak için... 
BAŞKAN –
Buyurun. 
MAHMUT TANAL
(Devamla) – Değerli arkadaşlar, sözün özü ve kısası, yargıya ulaşmak için
iktisadi kâr getirir amacıyla vatandaşı soymamak lazım, vatandaşın yargıya
başvurması için bunu paraya tahvil etmemek lazım; yargının ucuz, seri,
ulaşılabilir olması lazım. Bu felsefeyle bir tebligatı 14 TL yaparsanız, bir
memurun icra yolluğunu 104 TL yaparsanız, 10 lira, 15 lira yazan bir yere
Adalet Teşkilatını Güçlendirme Vakfının araçlarına en az 30 lira veya 40 lira
yazarsanız orada adaletsizliğin en büyüğü vardır, orada adalet gerçekleşmez.
Onun için,
sizden rica ediyorum, burada torba kanunlar çok geliyor, ihtisas
komisyonlarında bunların görüşülmesi lazım. İcra iflas hukukundaki bir öğretim
üyesine bu danışılmış olsaydı bu hata olmazdı. Siz kimi çağırdınız? Ceza
muhakeme hususundaki bir öğretim üyesi hocayı çağırdınız. 
(Mikrofon
otomatik cihaz tarafından kapatıldı) 
MAHMUT TANAL
(Devamla) - Evet, o ceza hukukunda uzmandır ama icra iflas hukukunda, medeni
usul hukukunda kimseyi çağırdınız mı? Çağırmadınız. Öyle de katılımcılık
olmayınca da yasaları hızlı yaparsak işte bu hızlı tren kazaları oluyor ya,
ondan farkı kalmıyor değerli arkadaşlarım. 
Hepinize
teşekkür ediyorum, saygılarımı sunarım. (CHP ve İYİ PARTİ sıralarından
alkışlar)
BAŞKAN – Aynı
mahiyetteki önergeler üzerinde söz isteyen Şanlıurfa Milletvekilimiz Sayın
Nimetullah Erdoğmuş. (HDP sıralarından alkışlar)
Süreniz beş
dakika Sayın Erdoğmuş. 
NİMETULLAH
ERDOĞMUŞ (Şanlıurfa) – Teşekkür ediyorum Sayın Başkan.
Yüce Meclisi
saygıyla hürmetle selamlıyorum. 
Dünya Sosyal
Adalet Günü vesilesiyle adaletle ilgili birkaç hususu sizinle paylaşmak
istiyorum. Hepimizin sıklıkla “adalet” kavramı geçince “Adalet, her zaman,
herkese lazımdır.” hükmünü, yargısını gönülden, içten ifade eder, dile
getiririz. Bunun anlamı şu olsa gerek: Demek ki adalet, umumun malıdır, umuma
aittir yani herkes onda eşit bir hakka sahip ve onun ortağıdır. Madem herkes eşit
haklara sahipse o zaman adalet ile eşitliğin yani o altın denklemin de şu anda
esas olarak alınması gerekiyor. Takdir edersiniz ki “Adalet mülkün esasıdır.”
ibaresi belki de buna, bu gayeye matuf olarak, günümüze kadar sürekli olarak,
adaletin tesis edildiği, icra edildiği mekânlarda ve adalet mensupları
tarafından sürekli olarak canlı tutulmuştur.
Burada,
bildiğiniz gibi, “mülk” iktidar demek, idare demek, yönetim demektir.
İktidarın, idarenin, yönetimin -bugünkü ifadeyle- devletin esasını, temeli adalet
oluşturur. Eğer bu doğru temelde bir devlet inşası, bir iktidar inşası, belki
de bir mülkün -dünün tanımıyla- inşası sağlanmazsa o zaman yanlış temelde
yürüyen bir iktidardan söz etmiş oluruz. Eğer yanlış temellendirme varsa yani
adalet eksenli, adalet esaslı bir iktidar veya bir devlet anlayışımız,
tasavvurumuz, zihniyetimiz ve inşamız yoksa o zaman bu devletin, bu iktidarın,
bu işleyişin, diğer tabirle tabiriahirle bu mülkün o zaman meşruiyeti de
tartışılır. 
Değerli
arkadaşlar, bugün, bizim, şu anda alarm veren irili ufaklı sorunlarımız var.
Bakınız, bugün, ekonomide alarm var. Biz israfı eğer bir tehlike olarak
görmezsek, israfı bir tehdit olarak görmezsek bu mevcut alarmın önüne
geçemeyiz. Şimdi iktidar mensubu arkadaşlar, gerçekten de gönül hoşluğuyla,
vicdani ve ahlaki olarak buna cevap verebiliyorlar mı? Bu mevcut iktidar adalet
temelinde inşa edilmiş bir iktidardır. Bu mevcut iktidar israfa karşı gerçek
anlamda önlemlerini alan ve israfla savaşan bir iktidardır. Eğer israfa karşı
bir savaşınız yoksa ve adalet eksenli, adalet temelli bir inşanız yoksa kusura
bakmayın, iflas hepimizi beklemektedir. Bu bir kader değil, bu bizim yanlış
uygulamamızın ve israfı ve zulmü görmek istememizin bir neticesidir diyorum.
Bundan kurtuluşun yolu da israfa karşı iktisadı, zulme karşı da adaleti tesis
etmektir diyorum. 
Hepinizi
saygıyla selamlıyorum. (HDP sıralarından alkışlar)
BAŞKAN – Aynı
mahiyetteki önergeler üzerinde söz isteyen Aksaray Milletvekilimiz Sayın Ayhan
Erel. (İYİ PARTİ sıralarından alkışlar)
Süreniz beş
dakika Sayın Erel.
AYHAN EREL
(Aksaray) – Sayın Başkanım, değerli milletvekilleri, yüce Türk milleti; Ceza
Muhakemesi Kanunu ve Bazı Kanunlarda Değişiklik Yapılmasına Dair Kanun
Teklifi’nin 1’inci maddesi üzerinde İYİ PARTİ Grubu adına söz almış bulunmaktayım.
Yüce heyetinizi saygıyla selamlarım.
Hilal kaşlı,
yıldız bakışlı, bozkurt duruşlu Fırat’ım, sen bilmezsin kaç yürek yandı
ardından. Sen Azrail’e gülümsedin, biz öldük Fırat’ım. Şehadetinin
seneyidevriyesinde selam sana ey, yılları heba olan genç. Ruhun şad, mekânın
cennet olsun. 
Değerli
arkadaşlar, getirilen bu maddeyle bölge adliye mahkemeleri hukuk dairelerince
verilecek nihai kararlarda temyiz yoluna başvurabilmek için dava değerinin alt
sınırı yükseltilmiş olmaktadır. Bu davalarda temyiz başvurusu için dava değeri
alt sınırını 40 bin liradan 58.800 liraya yükseltiyoruz. Hukuk tekniği
açısından bu maddede herhangi bir aykırılık görülmemekle birlikte, adil
yargılanma hakkı, savunma hakkı ve adalete etkin bir şekilde erişim haklarını
da göz önüne aldığımızda İYİ PARTİ olarak parasal sınırı çok da yükseltmemenin
gerektiğini düşünüyoruz. Bu şekilde, dava değerinin artırılması adalete erişimi
daha da zorlaştırmaktadır. 363’üncü ve 364’üncü maddelerdeki parasal sınırların
uygulanmasında davanın açıldığı tarih esas alınmalıdır.
Sayın Başkan,
değerli milletvekilleri; millet, geçmişte bir arada yaşayan, gelecekte de bir
arada yaşama ülküsüne inanmış, aralarında dil, kültür, ülkü, tarih ve çeşitli
maddi ve manevi bağlar olan insan topluluğudur. Devlet ise milletin siyasi
organizasyonu hâlini almıştır. Millet, devlet yönetimine, seçtiği temsilciler
vasıtasıyla katılır ki biz buna “demokrasi” adını veririz. Demokraside esas
olan, milletin devlet yönetimine egemen olmasıdır ve dolaylı demokraside
millet, seçmiş olduğu temsilcileri meclise yollayarak onlar vasıtasıyla
devletin yönetiminde söz ve hak sahibi olurlar. Dolayısıyla milletin seçtiği
milletvekilleri, milletin yararına olan, milleti mutlu edecek, milletin başını
yastığa koyduğunda rahatça uyumasını sağlayacak hukuki düzenlemeleri de yapmak
zorundadır. Ama bugüne kadar bu Mecliste milleti mutlu edecek, milleti rahat
uykuya sevk edebilecek, başını yastığa koyduğunda geleceğinden endişe etmeyecek
şekilde düzenlediği kanunu çok az görmekteyiz. Milletin istediği kanunlar bu
Meclisten acaba niye çıkmamaktadır, bunu bir sorgulamak lazım. 
Üç dört günlük
tatilde gittiğimiz seçim yörelerinde vatandaşın bizden en çok talep ettiği
taleplerin başında “emeklilikte yaşa takılanlar” diye bildiğimiz, işe başlarken
emekli olacağı yaşı ve tarihi hesaplayan ve hesabını da buna göre yapan
vatandaşlarımızın talepleri var. Şimdi bu vatandaşlarımızın bu talepleri
karşısında siyasi iradenin gerekçesi, mazereti “Devletin bütçesi buna müsait
değil.” deniyor. Sayın Cumhurbaşkanımız dün yapmış olduğu açıklamada
Suriyelilere bugüne kadar 37 milyar dolar harcandığını söylüyor. Oysa
emeklilikte yaşa takılanlara verilecek para sanırım bu miktarın beşte
1’i civarındadır. 
Yine
milletimizin istediği ve arzu ettiği kanunların başında, tüm kamu
çalışanlarının hasretle beklemiş olduğu 3600 ek gösterge talepleri vardır. Yine
siyasi irade, bu kadar çok kamu çalışanına verecek kaynak olmadığını beyan
etmektedir. Oysa dün basına düşen bir haberde bir bakanlığımız iki makam aracı
için yirmi ayda 1 milyon 40 bin lira kira parası vermektedir. Bu makam
araçlarından bir tanesinin aylık bedeli 37 bin liradır. Yani siz, emekliye
gelince “Para yok.” diyorsunuz, kamu çalışanlarına gelince “Para yok.”
diyorsunuz ama makam arabasına, diğer lüks harcamalara çok fazla para
bulabiliyoruz. 
(Mikrofon
otomatik cihaz tarafından kapatıldı) 
BAŞKAN - Sayın
Erel, toparlayın.
AYHAN EREL
(Devamla) - Mademki bu Meclis milletin Meclisidir, mademki bu Meclis milletin
iradesiyle ortaya çıkmıştır, milletin Meclisinde milletin seçtiği temsilcilerin
ana görevi, birinci görevi milletin taleplerine duyarsız kalmamaktır. Milletin
taleplerini hem AK PARTİ hem diğer partiler bire bir bilmektedir. İnşallah, en
kısa sürede, milletin bağrından çıkan bu milletvekilleri milletimizin bu haklı
taleplerine duyarsız kalmayacaktır diyorum, hepinize saygı ve sevgiler
sunuyorum. (İYİ PARTİ sıralarından alkışlar)
BAŞKAN – Değerli
milletvekilleri, aynı mahiyetteki önergeleri oylarınıza sunuyorum: Kabul
edenler… Kabul etmeyenler… Önergeler kabul edilmemiştir.
1’inci maddeyi
oylarınıza sunuyorum: Kabul edenler… Kabul etmeyenler… 1’inci madde kabul
edilmiştir.
2’nci madde
üzerinde ikisi aynı mahiyette olmak üzere toplam üç önerge vardır, önergeleri
aykırılık sırasına göre işleme alıyorum.
Türkiye Büyük Millet Meclisi Başkanlığına
Görüşülmekte
olan 42 sıra sayılı Kanun Teklifi’nin 2’nci maddesinin Kanun Teklifi’nden
çıkarılmasını arz ve teklif ederiz.
 Ömer
Faruk Gergerlioğlu  Filiz Kerestecioğlu Demir Ebrü
Günay
 Kocaeli Ankara Mardin
 Meral
Danış Beştaş Hüseyin Kaçmaz Erdal
Aydemir
 Siirt Şırnak Bingöl
BAŞKAN –
Komisyon önergeye katılıyor mu?
ADALET KOMİSYONU
SÖZCÜSÜ ABDULLAH GÜLER (İstanbul) – Katılmıyoruz Sayın Başkanım. 
BAŞKAN – Önerge
üzerinde söz isteyen Siirt Milletvekilimiz Sayın Meral Danış Beştaş. (HDP
sıralarından alkışlar) 
Süreniz beş
dakika Sayın Beştaş.
MERAL DANIŞ
BEŞTAŞ (Siirt) – Teşekkürler Sayın Başkan.
Ben kanun
üzerinde grubumuzun yaptığı konuşmalara atıfla vekili olduğum Siirt ilinin
temel bazı problemlerini paylaşmak istiyorum. 
Evet, gerçekten
Siirt en çok nasıl bilinirdi? Şu anki Cumhurbaşkanı, AKP’nin Genel Başkanı 26
Mart 1999’da Siirt’te okuduğu bir şiir sebebiyle hapis cezası aldı ve sonra
siyasi yasaklı hâle geldi; bilahare “Yiğit, düştüğü yerden kalkar.” söylemiyle,
bizzat Erdoğan kendi lafıyla, 9 Mart 2003’te siyasette farklı bir uzlaşıyla
kendisi Siirt’ten milletvekili seçildi ve o günden bugüne Cumhurbaşkanı olana
kadar hâlâ aralıksız bir siyasi hayatın içinde.
Peki, Siirt’te
ne yaşanıyor, gerçekten Siirt nasıl bir il; bunu size bir tasvir etmek
istiyorum: Her şeyden önce, 2019 yılında hâlâ en temel problemi ulaşım olan bir
il. Gerçekten, yollar, Siirt’in en temel problem alanları. Kendi adıma
söyleyeyim, il ve ilçe arasında, köy arasında yolculuk yaptığımda yani o gece yataktan
kalkmak mümkün olmuyor çünkü sarsıla sarsıla yani âdeta dayak yemişçesine bir
yolculuk yapıyoruz. Ulaşım ve… Siirt’e “çıkmaz sokak” denir çünkü bu yolların
-yani en hayati yol Diyarbakır-Siirt arasıdır- ne kadar kötü olduğunu merak
ediyorsanız lütfen gidip deneyimleyin. 
Ve gerçekten
havaalanı var mı bu ilin? 1994’ten beri sözde bir havaalanı var ama havaalanı
hiçbir zaman tam işlemedi, şu anda da uçuşlar yapılmıyor. En son 2017’de -ara
ara seferler yapılıyordu 2017’den önce iki yıl- “Pist küçük.” diye havaalanı
kapatıldı “Genişleteceğiz.” dediler. Ulaştırma Bakanlığına vermiş olduğum bir
soru önergesine aldığım yanıtta “20 Aralık 2018’de uçuşlara açılacak.” denildi,
hâlâ Siirt’e uçamıyoruz, biz ya Diyarbakır’a ya Batman’a uçarak Siirt’e
ulaşabiliyoruz ve Siirt’in bir havaalanı bile yok; bunu önemle söylemek
istiyorum. En son bir test uçuşu yapıldı 30 Ocakta. O test uçuşunun üzerinden
ne kadar yıl ya da ay geçecek; onu da artık bilemiyorum. 
Gerçekten,
Siirt, yoksunlukla, yoksullukla, işsizlikle ve yolsuzlukla ama yol olmamasıyla
anılan bir kentimiz vaziyetinde. Köy yolları -inanmayacaksınız ama- neredeyse
altı ay kapalı, insanlar altı ay şehir merkezine ve ilçelere gidemiyor. 
Başkaca da
birçok problemi var. Bunlardan bir tanesi tabii ki kayyumdan sonra yürütülen
politikalar. Evet, darbe dönemlerindeki pratik olarak bildiğimiz kayyum
uygulamaları AKP döneminde tekrar yaşama geçirildi. Nereden hatırlıyoruz kayyum
politikalarını? 80’li yıllarda darbe pratiği olarak 12 Eylül askerî darbesinde
atanmıştı kayyumlar; sonra 11 Eylül 2016 tarihinde, âdeta nispet yaparcasına,
darbelere atıfla tekrar kayyumlar atandı. “Kayyum” ne demek? Kayyum bir memur.
Kayyum atamak ise halk iradesini temsil eden belediye başkanlarının görevden
alınıp yerine bir memurun atanması. Peki, Belediyeler Kanunu ne diyor,
belediyecilikle ilgili mevzuat? Normalde belediye başkanının başına bir iş
gelirse, tutuklanırsa, ölürse, hastalanırsa ya da başka bir sebeple görevini
yapamazsa onun yerine belediye meclisi kendi arasından başkan vekilini seçer ve
halk iradesi bu yolla temsiliyete yansır. Ama kayyum atanan hiçbir ilde
olmadığı gibi Siirt’te de belediye meclisleri görevde değil. Tek başına kayyum,
belediye meclisini de devre dışı bırakarak bu ili kendince yönettiğini sanıyor.
Ama halka hizmet bir yana… Şöyle iki tabela göstereyim size: Bu yeni tabela
“İlimize Hoş Geldiniz. Siirt Belediyesi.” Bu da eski tabela “İlimize Hoş
Geldiniz.” “…”(x)” bir
de “…”(x) Arapça,
Kürtçe ve Türkçe tabela bu ay kaldırıldı ve yerine Türkçe tabela getirildi. Kayyum
ne diyor? Siirt’teki Kürtlere ve Araplara diyor ki: “Ben sizi tanımıyorum.
Sizin diliniz yok. Sizin dilinizde ‘Hoş Geldiniz’ tabelasını bile kaldırdım.”
Ben de Siirtli yurttaşlara diyorum: Sizi tanımayanı siz de tanımayın, 31 Martta
sizin tabelanıza bile tahammül etmeyen bir kayyumu Ankara’ya geri gönderin,
mutlaka yapacağı başka işler vardır.
(Mikrofon
otomatik cihaz tarafından kapatıldı)
BAŞKAN
– Devam edin. Toparlayalım.
MERAL
DANIŞ BEŞTAŞ (Devamla) - Kayyum politikası… Sayıştay raporlarına göre bile 17
milyonluk borcu 33 milyona çıkarmış bir kayyumdan söz ediyoruz. Tümüyle
yandaşlarını işe alıp bizim dönemizde alınan işçileri, herkesi işten çıkaran
bir kayyumdan söz ediyoruz. Yandaş firmalara ihaleler verilerek çok ciddi
paraların döndüğünü de ayrıca paylaşayım ve Siirt’in altyapı su sorunu
çözülmediği gibi, bizim belediye eş başkanlarımızın görevde olduğu dönemde
yaşama geçirilen projeler şimdi kendi projeleriymiş gibi halka yutturulmaya
çalışılıyor. 
Evet
değerli milletvekilleri, kayyum politikası 31 Martta sona erecek, sadece
Siirt’te değil kayyum atanan bütün illerde halk kendi temsilcilerini seçecek ve
gerçekten 31 Mart bütün Türkiye için ve özellikle kayyum atananlar için bir
bayram olacak diyorum.
Teşekkür
ediyorum, sağ olun. (HDP sıralarından alkışlar)
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Şimdi
okutacağım iki önerge aynı mahiyette bulunduğundan önergeleri birlikte işleme
alacağım.
Aynı
mahiyetteki önergeleri okutuyorum: 
Türkiye Büyük Millet Meclisi Başkanlığına
Görüşülmekte
olan 42 sıra sayılı Kanun Teklifi’nin 2’nci maddesinin işlenecek hükmünün
aşağıdaki şekilde değiştirilmesini arz ve teklif ederiz. 
“363.
ve 364. maddelerdeki parasal sınırların uygulanmasında davanın açıldığı tarih
esas alınır.”
 Süleyman
Bülbül  Alpay Antmen  Rafet
Zeybek
 Aydın
 Mersin  Antalya
Aynı
mahiyetteki önergenin imza sahipleri:
 Tuba
Vural Çokal  Hüseyin Örs  Arslan
Kabukcuoğlu
 Antalya
 Trabzon  Eskişehir
 İmam
Hüseyin Filiz   Ayhan
Altıntaş 
 Gaziantep
  Ankara
BAŞKAN
– Komisyon aynı mahiyetteki önergelere katılıyor mu?
ADALET
KOMİSYONU SÖZCÜSÜ ABDULLAH GÜLER (İstanbul) – Katılmıyoruz Sayın Başkanım. 
BAŞKAN
– Aynı mahiyetteki önergeler üzerinde söz isteyen Antalya Milletvekilimiz Sayın
Rafet Zeybek. (CHP sıralarından alkışlar)
Süreniz
beş dakika Sayın Zeybek. 
RAFET
ZEYBEK (Antalya) – Sayın Başkan, değerli milletvekilleri; Ceza Muhakemesi
Kanunu ve Bazı Kanunlarda Değişiklik Yapılmasına Dair Kanun Teklifi’nin
görüşmeleri üzerinde söz almış bulunmaktayım. Genel Kurulu saygıyla
selamlıyorum. 
Değerli
milletvekilleri, bu kanun teklifinin bazı maddelerini biz de olumlu görüyoruz
ancak böylesine sınırlı ve yetersiz bir teklifle yargının sorunlarını çözmemiz
mümkün değil. Yargının sorunları o kadar büyük, o kadar ağır ki böyle geçici
tedbirlerle çözülemeyecektir. Yargıya güvenin yüzde 20’lere kadar düştüğü
günümüzde, geçici tedbir ve yetersiz düzenlemelerle yargıyı bağımsız ve
tarafsız yapamazsınız, adaleti dağıtamazsınız. Dün FETÖ’nün kontrolü altında
olan yargı bugün iktidarın ve başka tarikatların kontrolü altına sokulmuştur.
Özellikle yargı üzerindeki bu baskıya ve müdahalelere son vermek zorundasınız.
Her şeyden önce, değerli milletvekilleri, bağımsız ve tarafsız bir yargı
istenmelidir, bu konuda samimi olunmalıdır. Siz ne kadar mükemmel kanun
yaparsanız yapın, eğer bunu amacına uygun şekilde uygulamıyorsanız hiçbir
değeri yoktur.
Bugün
yargıda yaşadığımız en büyük sorunlardan biri, yürütmenin yargı üzerindeki
müdahalesidir. 2010 yılında yapılan Anayasa referandumu, bir yargıyı ele
geçirme referandumudur. Üstünlerin hukukunu değil hukukun üstünlüğünü getirme
vaadiyle millet kandırılmış ve yargı bilerek ve isteyerek FETÖ’ye teslim
edilmiştir.
Değerli
milletvekilleri, FETÖ’yle aynı menzile yürürken yargı ciddi bir engel olarak
görülüyordu; bu nedenle, yargı mutlaka ele geçirilmeliydi, dizayn edilmeliydi,
kontrol altına alınmalıydı, istenmeyen kararların verilmesi mutlaka
engellenmeliydi. 2010 referandumunda tamamen bu amaçla bir düzenleme yapıldı ve
yargı -biliyoruz hepimiz- FETÖ’ye teslim edilmişti. 
Değerli
milletvekilleri, hukuk devleti ve kuvvetler ayrılığı ilkeleri hızla terk
edilmektedir. Ülke yönetiminde genelinde Anayasa’nın, yasaların ve hukuk
kurallarının yerini fiilî durum almıştır. Değerli arkadaşlarım, fiilî durum,
keyfîliktir, hukuk dışılıktır. Demokratik bir hukuk devletinde geçerli olan
kural, hukuk çerçevesinde hareket etmektir. Ülke yönetiminde ve kanun yapımında
hukuka göre hareket etmek keyfiyet ve oldubittiye engel olacaktır. Türkiye,
hukukun yok sayıldığı, kanunlarda karşılığı olmayan fiilî durumlar devletine
dönüştürülmüştür. Kanun tanımaz bir hâlde fiilî durum yaratmak için yapılan
uygulamaları ve sonrasında fiilî durumları yasalaştırmakla hukuk devleti
sağlanamaz. 
AK PARTİ Genel
Başkanı ve Başbakan Sayın Recep Tayyip Erdoğan 2014 yılında Cumhurbaşkanı
seçildiğinde “Fiilî bir durum ortaya çıktı.” dedi, Anayasa’yı açıkça ihlal etti
ve buna Milliyetçi Hareket Partisi Genel Başkanı Sayın Devlet Bahçeli de “Evet,
Anayasa’ya aykırı hareket vardır. Bu aykırılığı yasal düzenleme yaparak
Anayasa’ya uyduralım.” dedi ve 16 Nisan 2017 Anayasa referandumuna gidildi. 
(Mikrofon
otomatik cihaz tarafından kapatıldı) 
BAŞKAN – Bir
dakika ilave ediyorum.
RAFET ZEYBEK
(Devamla) – Teşekkür ederim Sayın Başkan.
Değerli
milletvekilleri, fiilî duruma yargı da alet edilmeye başlandı. 2010 Anayasa
referandumunda Seçim Kanunu’na göre geçersiz olan mühürsüz zarf ve oy
pusulaları Yüksek Seçim Kurulu tarafından seçim devam ederken geçerli hâle
getirildi ve gerekçe olarak da “Fiilî durum ortaya çıktı." dendi. 2018
yılında da bu hukuk dışılık yasal hâle getirildi. 
Değerli
arkadaşlarım, kanun teklifleri, Meclis çalışmaları Cumhurbaşkanlığı tarafından
yürütülür hâle geldi. Yargı, Cumhurbaşkanının talimatı ve baskısı altında. Bu
durumda, Türkiye’de hukuk devleti olma iddiasını sürdüremeyiz. 
(Mikrofon
otomatik cihaz tarafından kapatıldı) 
RAFET
ZEYBEK (Devamla) – Bu nedenle, değerli arkadaşlarım, herkes bu ülkede hukuka
uygun şekilde hareket etmek zorundadır; aksi takdirde, bu devleti çökertirsiniz
ama hepimiz, biz de siz de çocuklarımız da bunun altında kalırız.
Hepinize
teşekkürlerimi sunuyorum. (CHP sıralarından alkışlar) 
BAŞKAN
– Teşekkür ederim.
Aynı
mahiyetteki önergeler üzerinde söz isteyen Trabzon Milletvekilimiz Sayın
Hüseyin Örs. (İYİ PARTİ sıralarından alkışlar) 
Süreniz
beş dakika Sayın Örs.
HÜSEYİN
ÖRS (Trabzon) – Sayın Başkan, çok değerli milletvekilleri; ilgili kanun
teklifinin 2’nci maddesi üzerinde İYİ PARTİ Grubu adına söz aldım. Hepinizi en
derin saygılarımla selamlıyorum.
Değerli
milletvekilleri, ilgili maddede yer alan, İcra ve İflas Kanunu’nun 119, 226,
326 ve 363’üncü maddelerinde yeniden değerleme oranında artış yapılması
önerilir iken aynı kanunun 364’üncü maddesinde temyiz yoluna başvuru için
gerekli dava değerinde yüzde 47’lik artışla 40 bin TL’den 58 bin TL’ye
çıkarılmasıyla bütünlükten uzaklaşılmış ve temyiz yoluna başvurma hakkı
zorlaştırılmıştır.
Diğer taraftan,
uygulanan yargı harçlarıyla ilgili olarak Harçlar Kanunu’nda da düzeltilmesi
gereken hükümler mevcuttur.
Yargı harçları
bugün bütçenin çok önemli bir bölümünü oluşturmaktadır. Ülkemizde âdeta
Hazineyi güçlendirmeyi amaçlayan yargı harçlarının yüksekliği, adalet arayan
dar gelirli vatandaşlarımızın haklarını aramasının önünde ciddi bir engel
teşkil etmektedir. Örneğin, işten atıldığı için patronuna karşı 30 bin TL’lik
dava açmak isteyen bir işçi, kendini işten atan patronuyla uzlaşamaz ise avukat
tutmasa dahi önce devlete maktu harç, nispi harç ve üçlü bilir kişi ücreti
olarak 1.416,73 TL yatırmak zorundadır. Benzer şekilde, birine verdiği hizmetin
karşılığını alamayan çalışan, parasını vermeyen kişiye yine 30 bin TL’lik dava
açmak isterse aynı kalemler olmak üzere, önce devlete avukat tutmadan 1.581,73
TL yatırmak zorundadır. Buradaki haksızlık, özellikle nispi harcın bir kısmının
peşin alınmasındadır. Harçlar Kanunu’nda düzenlenen (1) sayılı tarifede
açıklandığı üzere, davanın değerinin yüzde 36’sının dörtte 1’i davacıdan nispi
harç olarak peşin alınmaktadır. Açlık sınırında yaşayan insanların hakları bu
şekilde zorlaştırılmaktadır. Bunların haklarını araması ciddi bir şekilde
zorlaştırılmaktadır. Bu nedenle, nispi harcın bir kısmını dava başında değil,
tamamının dava sonunda kaybeden taraftan alınması doğru olur. Bu şekilde bir
düzenlemeye de ihtiyaç vardır.
Yine, Harçlar
Kanunu’nun 22’nci maddesinde yer alan feragat harcı da Deli Dumrul hikâyesinin
bir ürünüdür. Devlet dava açtığında feragat edenden neden harç almaktadır?
Değerli milletvekilleri “İlk celsede vazgeçersen nispi harcın 1/3’ünü, sonra
vazgeçersen 2/3’ünü devlete ödeyeceksin.” diyen bir uygulama var. Bu durum,
barışmanın önündeki ağır engellerden biri olarak da karşımızda durmaktadır.
Değerli
milletvekilleri, bugün burada, kanayan bir yara hâline gelen İİBF mezunlarının
yaşadığı mağduriyeti de yüce Meclisimize arz etmek isterim. Kendimin de
milletvekili olmadan önce Karadeniz Teknik Üniversitesinde hocalığını yaptığım
İktisadi ve İdari Bilimler Fakültesi mezunlarının istihdam sorununa dikkatinizi
çekmek istiyorum.
Türkiye'de genç
işsizlik oranı yüzde 20 seviyelerindedir ve bunun büyük bir kısmını ne yazık ki
iktisadi ve idari bilimler fakültesi mezunları oluşturmaktadır. İktisadi ve
idari bilimler fakültesi mezunu genç kardeşlerimiz aldıkları eğitimle hak
ettikleri kadrolara yerleşmek istiyorlar. Bizim bunların sesine kulak vermemiz
gerekir çünkü İİBF mezunları imtiyaz değil, adalet istiyorlar çünkü İİBF
mezunları torpil, iltimas değil, atanabilecekleri kadroların ilan edilmesini
istiyorlar. 
BAŞKAN –
Toparlayalım.
HÜSEYİN ÖRS
(Devamla) – Bunun için, KPSS sonrası kurum mülakatlarının şeffaf olması,
sınavların ve mülakatların belli bir planlama dâhilinde yapılması, sınav
yapılacak merkezlerin çoğaltılması, mezun sayısının kontrol altına alınması ve
İİBF mezunlarının girebileceği alanlara diğer bölümlerden mezun olanların
alınmasını önleyen bir düzenlemenin yapılması çözüm bulma noktasındaki
gençlerimiz için bir umut olacaktır.
Değerli
milletvekilleri, Türkiye, İİBF mezunu işsiz sayısının 90 ülkenin nüfusundan
fazla olduğu bu acı gerçeğiyle artık yüzleşmek zorundadır. Kanaatimce bu
yüzleşme için vakit geldi de geçmektedir. Geleceğimizin teminatı bu
gençlerimizin, İİBF mezunlarının mağduriyetini yüce Meclisimize arz ediyorum,
hepinizi en derin saygılarımla tekrar selamlıyorum. (İYİ PARTİ sıralarından
alkışlar) 
BAŞKAN – Aynı
mahiyetteki önergeleri oylarınıza sunuyorum: Kabul edenler… Kabul etmeyenler…
Önergeler kabul edilmemiştir. 
2’nci maddeyi
oylarınıza sunuyorum: Kabul edenler… Kabul etmeyenler… 2’nci madde kabul
edilmiştir. 
3’üncü madde
üzerinde aynı mahiyette üç önerge vardır, önergeleri okutup birlikte işleme
alacağım. 
Türkiye Büyük Millet Meclisi Başkanlığına
Görüşülmekte
olan 42 sıra sayılı Kanun Teklifi’nin 3’üncü maddesinin teklif metninden
çıkarılmasını arz ve teklif ederiz. 
 Süleyman
Bülbül Alpay Antmen Rafet
Zeybek
 Aydın Mersin Antalya
 Necati
Tığlı
 Giresun
Aynı mahiyetteki
diğer önergenin imza sahipleri: 
 Ömer
Faruk Gergerlioğlu  Meral Danış Beştaş Fatma
Kurtulan
 Kocaeli Siirt Mersin
 Hüseyin
Kaçmaz
 Şırnak
Aynı mahiyetteki
diğer önergenin imza sahipleri:
 Tuba
Vural Çokal Hayrettin Nuhoğlu Arslan
Kabukcuoğlu
 Antalya İstanbul Eskişehir
 İmam
Hüseyin Filiz Ayhan
Altıntaş
 Gaziantep Ankara
BAŞKAN –
Komisyon aynı mahiyetteki önergelere katılıyor mu?
ADALET KOMİSYONU
SÖZCÜSÜ ABDULLAH GÜLER (İstanbul) – Katılmıyoruz Sayın Başkanım. 
BAŞKAN – Aynı
mahiyetteki önergeler üzerinde söz isteyen Giresun Milletvekili Sayın Necati
Tığlı. (CHP sıralarından alkışlar) 
Süreniz beş
dakika Sayın Tığlı. 
NECATİ TIĞLI
(Giresun) - Sayın Başkan, değerli milletvekilleri; bugün size birkaç konuyu
kısa kısa hatırlatmaya çalışacağım. 
İlk konumuz
21’inci yüzyılda tanzim satış çadırları. Siz, hâlâ artan sebze meyve fiyatları
için depocuları, manavları, market zincirlerini, hal esnafını ve pazarcıları
suçlamakla kalmadınız ve yerel seçimlere hazırlık olsun diye tanzim satış
çadırlarını açarak sebze ve meyve işine girdiniz. 
AKP, yükselen
sebze ve meyve fiyatlarına yine menfaatçi bir bakış açısıyla yaklaşıyor, bu
çadırları vatandaştan oy almak için yapıyor. Ancak şunu unutuyor:
Üretemediğimiz için mesele oy olmaktan çıkmış, ulusal güvenliğimizi tehdit eder
bir hâle gelmiştir. Dünyanın teknolojik gelişiminde lider ülkeler bile tarımsal
üretime güçlü destek veriyor, üreticisini piyasanın acımasız sürecine teslim
etmiyor. 
Tabii ki
fiyatların bu şekilde yükselmesinin nedeni iktidarın yanlış tarım
politikalarıdır. Yapılması gereken, tanzim satış çadırında sebzeyi maliyetinin
altında satmak değil, tarımsal üretimi destekleyen politikalar geliştirip
vatandaşın sofrasına uygun fiyatlı ürünlerin konmasını sağlamaktır. Gübre,
mazot ve tarım ilaçlarındaki anormal yükselişe bakarsanız üreticinin ekimden,
dikimden neden vazgeçtiğini görürsünüz. Hâlbuki tarımı ve üreticiyi desteklemek
demek çiftçilerin insanca yaşayacakları bir gelire kavuşması demektir, aynı
zamanda köylerde ve kırsal kesimde iş ve istihdam demektir; yoksulluğu
azaltmak, büyük şehirlere göçü engellemek demektir. Tarla ile tezgâh arasında
yaşanan sıkıntıyı gideremediğiniz ve kooperatifçilik üzerine kafa yormadığınız
sürece açacağınız tanzim satış çadırları sadece ama sadece günü kurtarır.
Sata sata yerle
yeksan ettiğiniz ülkemizde gelir getiren bir şey kalmayınca imar barışını
getirdiniz. İmar barışıyla sadece İstanbul’da 10 milyondan fazla insanın yaşadığı
binlerce problemli binada deniz kumunu birinci sınıf kum, hatalı demiri en iyi
demir olarak kabul ettiniz, karşılığında da fatura kestiniz. İmar barışında
ruhsat verdiğiniz o binalar yıkılmaya ve can almaya başladı. Peki, sorumlusu
kim? Tabii ki denetim görevini yapmayan Hükûmettir. Tabii ki siz, yine
kabahatli olarak çalışanı, taşeronu, işçiyi, aşçıyı, çaycıyı göstereceksiniz.
Bu konuda elinizi lütfen çabuk tutun, yarın geç olmadan, yeni yıkımlar ve
ölümler yaşanmadan gereken önlemleri bir an önce alın.
Sizden önce
açılmış tüm üniversiteleri kendiniz açmışsınız gibi meydanlarda halka
söyledikleriniz bir kenara “İş bulamıyoruz.” diyen üniversite mezunu gençlere
“Nitelikli mezunlara iş çok.” demeniz ve onları niteliksiz mezunlar olarak
görmeniz onlara çok büyük bir hakarettir. Ama onlar sizin dönüştürdüğünüz
üniversitelerden mezun oldular yani siz ne kadar nitelik yarattıysanız onlar da
o kadar faydalandılar. 
Mesela diyaliz
teknikerleri var; okudular, mezun oldular ama şu an hepsi işsiz. Madem diyaliz
teknikerleri iş bulamayacak, atanamayacak, onların işini sertifika alan
hemşireler yapacak, o zaman neden üniversitelerde o bölümler var ve hâlâ
öğrenci mezun ediyorlar? Bu çocuklarımızın sorunlarını çözmek sizin işiniz.
24 Hazirandan
önce meydanlarda “Emeklilikte yaşa takılanların sorunlarını çözeceğiz.”
dediğiniz hâlde hiçbir girişimde bulunmadınız, bulunacak yiğitliği de
gösterecek gibi değilsiniz. Siz sarayda, Mecliste, kamuda yapılan her türlü
israfa göz yumdunuz ama iş emeklilikte yaşa takılanlara gelince yok “Hazineye
şu kadar maliyeti olur.” yok “Ülkeye bu kadar maliyeti olur.” diyerek bu
kanunun çıkmasına engel oldunuz. Gelin, sözünüzü tutun ve emeklilikte yaşa
takılanların hakkını verin.
Siz işçiyi,
emekliyi, memuru, dar gelirliyi içtimaya dizer gibi sebze ve meyve
tanzimlerinde kuyruğa dizdiniz. Siz hem sebze ile mermi fiyatlarını
kıyasladınız hem de Tank Palet Fabrikasını sattınız. Siz “Emeklilikte yaşa
takılanların hakkını vereceğiz.” dediniz ama şimdi onları yarı yolda
bıraktınız. Ne de olsa size göre, seçimden önce verilen sözlerin hepsi yerine
getirilecek diye bir kaide yok. Siz meydanlarda “Kentleri ortak akılla
yöneteceğiz.” diyorsunuz ama hâlâ ortak akıl yerine tek akıl kullanıyorsunuz. 
(Mikrofon
otomatik cihaz tarafından kapatıldı) 
BAŞKAN –
Tamamlayalım Sayın Tığlı.
NECATİ TIĞLI
(Devamla) – Siz ne söylerseniz söyleyin, artık millet size inanmıyor, gereken
cevabı 31 Martta sandıklarda verecektir. 
Sonuç olarak,
ülkemizde okul var, eğitim yok; tarla var, ürün yok; ahır var, hayvan yok; ampul
var, ışık yok. O ışık 1 Nisan sabahı doğacak, martın sonu bahar olacak diyorum,
Genel Kurulu saygıyla selamlıyorum. (CHP sıralarından alkışlar) 
BAŞKAN – Aynı
mahiyetteki önergeler üzerinde söz isteyen Şırnak Milletvekilimiz Sayın Hüseyin
Kaçmaz. (HDP sıralarından alkışlar) 
Süreniz beş
dakika Sayın Kaçmaz.
HÜSEYİN KAÇMAZ
(Şırnak) – Sayın Başkan, değerli milletvekilleri; öncelikle Genel Kurulu
saygıyla selamlıyorum. Grubum adına, ilgili kanun teklifinin 3’üncü maddesi
üzerinde söz almış bulunmaktayım. 
Maddelere
baktığımızda, her ne kadar olumlu bazı değişikler olduğu görüntüsü verilse de
maalesef ki iktidarın daha önceki yaptıklarından dolayı, bu kanun
değişikliklerinin de ülkeye, devlete herhangi bir menfaati olmayacağını
düşünmekteyiz. Şöyle ki: Öncelikle, Türkiye'nin yargı bağımsızlığı ve
tarafsızlığı konusunda bulunduğu duruma biraz değinmek istiyorum. Türkiye'de
yargı bağımsızlığı her zaman eleştiri konusu yapılan bir husus olmuştur ve
hatta yargı sistemi, neresinden tutarsanız elinizde kalacak şekilde sorunludur.
Bu sürekli böyleydi. Daha önce de evet “vesayet, statüko” denilen durum
yargının üzerinde sürekli bir egemenlik kuruyordu ancak daha sonrasında AKP
iktidarı ve FETÖ iş birliğiyle yargı yine “bir grup, çeteleşme” diyebileceğimiz
bir duruma dönüşmüş durumdaydı. Ancak AKP-FETÖ ortaklığı bittikten sonra, AKP
Genel Başkanı, Cumhurbaşkanı da “Dosyaların savcısı benim.” dediği daha önceki
bazı dosyalarda da artık bunların bir kumpas olduğunu iddia etmeye başladı.
Yine, 17-25
Aralık operasyonundan sonra da yargının tarafsızlığı ve bağımsızlığı konusunda
iktidar partisi de eleştiriler getirmeye başladı; bunların bir kumpas sonucu
olduğunu, birçok büyük davanın, toplumun büyük bir kesimini ilgilendiren
davaların yine FETÖ’nün kumpasları ve halkı mağdur etme gayesiyle, bu şekilde
iktidarı zayıflatma gayesiyle yürüttüğü operasyonlar olduğunu iddia etti ama
her ne hikmetse daha önce yapılan ve bir kısmı ortaklık kurulması sebebiyle
“kumpas” diye nitelendirilen bu davaların diğer bir kısmı, KCK operasyonları
sebebiyle şu an hâlen birçok milletvekili arkadaşımız, seçilmiş arkadaşımız
tutuklu ve bu yargılamalar devam etmekte. 
Öncelikle şunu
belirtmek istiyorum: Uluslararası birçok kuruluşun da raporuna yansımış
durumda, Türkiye’de yargının tarafsızlığı ve bağımsızlığı, şüphe götürmeyecek
şekilde, Güven Endeksi baz alındığında gerilemiş durumda, yüzde 20’lerde.
Yargının bağımsızlığı ve tarafsızlığı hepimize lazım. Hatta bugün tesadüfen
karşıma çıktı, Irak’ın devrik lideri Saddam Hüseyin yargılanırken Kürt hâkimden
“Adil yargılanma talep ediyorum.” diye bir talebi oluyor ve oradaki hâkimin
dediği tek söz “Senin çıkardığın yasalarla seni yargılıyoruz.” oluyor. Bugün,
yargının bu durumu göz önüne alındığında, tüm muhalifleri susturma, kendine
biat etmeyenleri susturma aracı olarak kullanılan yargı, yarın öbür gün bu
adaletsizlik size de sirayet edecektir. Bunun için, hepimizin yargıya ve
adalete olan güveninin zedelenmemesi için bu durumları siyasetüstü tutarak
hepimizin elini taşın altına koyup aynı zamanda vicdanıyla da hareket etmesi
gerektiğini düşünüyoruz. 
Peki, yargı bu
duruma nasıl geldi? 2014’ten itibaren başlayarak Adalet Bakanlığının HSYK -daha
sonra ismi değişti- ve Adalet Akademisi üzerindeki etkisi artırıldı ve bu
şekliyle kendisine yakın olan hâkimler, savcılar atandı. Yine “FETÖ’ye
operasyon” adı altında 4 bine yakın hâkim, savcı ihraç edildi, bunların yerine,
örneklerle de sayabileceğimiz –isimleri de açık- AKP’nin birçok yöneticisi
maalesef ki hâkim, savcı olarak atandı daha sonrasında. Bu durum, açıkça
vatandaşın, halkın da yargıya olan güvenini zedelemekte. Bugün Sayın Leyla
Güven’in de açlık grevinin 105’inci günü. İmralı’da uygulanan tecride karşı
başlattı ve yaklaşık 60 cezaevinde destek eylemleri yapılıyor, 300’ün üstünde
insan şu an açlık grevinde. Ve Sayın Leyla Güven’in tek talebi bu ülkenin
yasalarının uygulanması talebidir, bu ülkenin kendi Anayasa’sına, ceza infaz
yasasına uyması talebidir. Bu sebeple tüm Meclisi bu konuda duyarlı olmaya
çağırıyorum, Genel Kurulu saygıyla selamlıyorum. (HDP sıralarından alkışlar) 
BAŞKAN – Aynı
mahiyetteki önergeler üzerinde söz isteyen, İstanbul Milletvekilimiz Sayın
Hayrettin Nuhoğlu. (İYİ PARTİ sıralarından alkışlar)
Süreniz beş
dakika Sayın Nuhoğlu. 
HAYRETTİN
NUHOĞLU (İstanbul) – Sayın Başkan, değerli milletvekilleri; selamlarımı sunarak
sözlerime başlıyorum. 
Bir torba
kanunla karşı karşıya olduğumuz için, ben her zaman olduğu gibi güncel bir konu
hakkında konuşacağım. Mahallî seçimler yaklaştıkça bol keseden vaatler ve
yalanlar gerçekten artık çok dayanılmaz bir hâl aldı. Ulusal medyayı oluşturan
televizyon kanallarının neredeyse tamamına yakını da ülkemizi güllük
gülistanlık göstermeye, ülkemizi yöneten iktidarın ne kadar güzel işler
yaptığını yayınlamaya, yorumlamaya devam ediyor.
Geçen hafta,
Adalet ve Kalkınma Partisi Genel Başkanı, Keçiören’de büyük yatırımların
açılışını yaptı. Televizyon haberlerine bakılırsa çok büyük bir coşkuyla
açılışı yapılan tesis sayısı 145. Her ne kadar son üç yılda yapıldığı ifade
ediliyorsa da bu tesisleri inceledik, Keçiören Belediyesinden aldığımız
bilgiler doğrultusunda şimdi bu tesisleri sizlerle paylaşmak istiyorum: 17 adet
mahalle konağı, 41 adet muhtarlık binası, 21 adet taksi durağı -bunlar
yatırımlar değerli milletvekilleri- 1 tane millet kıraathanesi, 1 tane sultan
sofrası, 1 tane asansör, 1 tane geçici hayvan barınağı, 1 tane Çanakkale anıtı,
1 tane Sarıkamış anıtı, 1 tane Kutülamare anıtı, 1 tane 15 Temmuz anıtı, 1 tane
doğal yaşam alanı, 1 tane kent ormanı, 1 tane sergi salonu vesaire devam
ediyor.
Değerli
arkadaşlar, bir de son zamanlarda değişik yerlerde Adalet ve Kalkınma Partisi
Genel Başkanının yaptığı bazı konuşmalardan aldığım cümleleri de sizlerle
paylaşmak istiyorum: “Yatırım bizim işimiz, havalimanları bizim işimiz.
Adıyaman’da havalimanı var mıydı? Biz yaptık, biz. Yaparsa AK PARTİ yapar, o
kadar.” dedi. İnceledik; Adıyaman Havalimanı, Adalet ve Kalkınma Partisi
kurulmadan önce 1998’de hizmete girmiş. 
“Havalimanı
yoktu, bizimle geldi Muş’a.” Bunu da inceledik; Muş Havalimanı da 1992’de
yapılmış. 
“Üniversiteyi
kim yaptı Isparta’ya? Isparta’ya üniversiteyi kim getirdi? Biz getirdik, biz.”
İnceledik; 1992’de açılmış.
RECEP ÖZEL
(Isparta) – Yeni açılan üniversite ya! Yeni açıldı, 2’nci üniversite; ISUBÜ,
ISUBÜ. 2’nci üniversiteyi söylüyor. 
ENGİN ÖZKOÇ
(Sakarya) – Diğerlerine niye cevap vermiyorsun?
HAYRETTİN
NUHOĞLU (Devamla) – Ben Adalet ve Kalkınma Partisi Genel Başkanının cümlelerini
aynen okuyorum, kaynaklardan bakabilirsiniz. 
RECEP ÖZEL
(Isparta) – 2’nci üniversiteyi açtık, onu söylüyor.
BAŞKAN – Sayın
Özel…
RECEP ÖZEL
(Isparta) – 2’nci üniversiteyi diyor. 
ENGİN ÖZKOÇ
(Sakarya) – Üniversiteyi ikiye ayırdınız, üniversite yapmadınız!
HAYRETTİN
NUHOĞLU (Devamla) – “Karaelmas Üniversitesini kim kurdu? Biz kurduk.
Zonguldak’ta üniversite var mıydı? Yoktu. Kuracağız dedik ve kurduk.” Bunu da
inceledik; 1992’de kurulmuş. 
“Yahu, biz
geldiğimizde Adnan Menderes Havalimanı’nı yaptık. Niye yahu, koskoca İzmir’e,
Ege’nin incisi İzmir’e böyle bir havalimanı yakışmaz mıydı? Niye bizden
öncekiler yapmadılar, niye yapamadılar?” Bunu da inceledik; 1987’de hizmete
girmiş. 
“Ya, biz
gelmeden önce MR mı vardı, tomografi mi vardı, ultrasonografi mi vardı? Yok,
yok, yok.” [CHP sıralarından “Helal olsun!” sesleri; alkışlar(!)] Değerli
arkadaşlar, bunu da inceledik; bu sayılanlar en az kırk yıl önce ülkemizde
kullanılmaya başlanmış. (İYİ PARTİ ve CHP sıralarından alkışlar) 
TÜRABİ KAYAN
(Kırklareli) – Çok şakacı bunlar, çok şakacı. 
HAYRETTİN
NUHOĞLU (Devamla) – Evet, şaka gibi değil mi değerli arkadaşlar?
Sayın
milletvekilleri, bu örnekleri çoğaltmak mümkün. Aslında, bunları Adalet ve
Kalkınma Partisi Genel Başkanı olarak söylemiş olsa çok önemsemeyeceğim ancak
Adalet ve Kalkınma Partisi Genel Başkanı aynı zamanda Cumhurbaşkanı sıfatı
taşıyor. Bu durum benim içimi sızlatıyor. Türkiye Cumhuriyeti’nin
Cumhurbaşkanının daha dikkatli ve daha az konuşması gerekmez mi?
Danışmanlarının yetersiz olduğu bellidir ama acaba kasıtlı olarak yanıltanlar
mı var diye de düşünüyorum. Cumhurbaşkanlarının konuşmaları tarihe mal
olmaktadır. Yarın bunları okuyarak yetişecek olan Türk çocuklarının durumu ne
olacak? 
(Mikrofon
otomatik cihaz tarafından kapatıldı) 
BAŞKAN – Sayın
Nuhoğlu, toparlayalım. 
HAYRETTİN
NUHOĞLU (Devamla) – Artık bu konuşma tarzına bir son vermek gereklidir. Sürekli
geçmişi kötüleyerek bir yere varmak mümkün olmaz. Kaldı ki 31 Mart, hükûmet
değişikliği yapacak bir seçim değildir, mahallî yöneticileri seçeceğiz;
muhtarları, il genel meclisi ve belediye meclis üyeleri ile belediye
başkanlarını seçeceğiz. Her yörede yaşayan halkımız kendi yöneticilerini
tanıdığı için mutlaka en iyi tercihleri yapacaktır. Adaylar projeleriyle
yarışmalıdır. Hem adaylara hem de seçmene huzur içinde bir seçim dönemi
geçirmeleri için her birimiz daha dikkatli davranmak zorundayız. Beklentim ve
temennim, bütün siyasetçilerin yapıcı ve olumlu bir üslup kullanmalarıdır. 
Seçimlerin
ülkemize hayırlı sonuçlar vermesini temenni ediyorum ve hepinize saygılar
sunuyorum. (İYİ PARTİ ve CHP sıralarından alkışlar) 
BAŞKAN – Aynı
mahiyetteki önergeleri oylarınıza sunuyorum: Kabul edenler… Kabul etmeyenler…
Önergeler kabul edilmemiştir. 
3’üncü maddeyi
oylarınıza sunuyorum: Kabul edenler… Kabul etmeyenler… 3’üncü madde kabul
edilmiştir. 
Sayın
milletvekilleri, 4’üncü madde üzerinde üçü aynı mahiyette olmak üzere dört
önerge vardır. İlk okutacağım üç önerge aynı mahiyettedir, önergeleri okutup
birlikte işleme alacağım. 
Türkiye Büyük Millet Meclisi Başkanlığına
Görüşülmekte
olan 42 sıra sayılı Kanun Teklifi’nin 4’üncü maddesinin kanun teklifinden
çıkarılmasını arz ve teklif ederiz. 
 Ömer
Faruk Gergerlioğlu  Filiz Kerestecioğlu Demir Fatma
Kurtulan
 Kocaeli Ankara Mersin
 Hüseyin
Kaçmaz  Meral
Danış Beştaş
 Şırnak  Siirt

Aynı mahiyetteki
diğer önergenin imza sahipleri:
 Süleyman
Bülbül Alpay Antmen Tufan
Köse
 Aydın Mersin Çorum
  Rafet
Zeybek
  Antalya
Yine aynı
mahiyetteki diğer önergenin imza sahipleri: 
 Tuba
Vural Çokal İmam Hüseyin Filiz Ayhan
Altıntaş
 Antalya Gaziantep Ankara
  Arslan
Kabukcuoğlu
  Eskişehir
 BAŞKAN –
Komisyon aynı mahiyetteki önergelere katılıyor mu?
ADALET KOMİSYONU
SÖZCÜSÜ ABDULLAH GÜLER (İstanbul) – Katılmıyoruz Sayın Başkanım. 
BAŞKAN –
Önergeler üzerinde söz isteyen Ankara Milletvekilimiz Sayın Filiz
Kerestecioğlu. (HDP sıralarından alkışlar) 
Süreniz beş
dakika Sayın Kerestecioğlu.
FİLİZ
KERESTECİOĞLU DEMİR (Ankara) – Sayın Başkan, değerli milletvekilleri;
Türkiye’de yargı stratejisi şöyle cereyan ediyor: Herkesi terörist olarak itham
etmek ve yargılamak, derinleşen bir hiyerarşi, azarlanan sanıklar, bitmeyen bir
güç gösterisi ve bu güç gösterisi hep iktidarda olana sırtını dayar, onun bir
sözüyle yerinden edileceğini bilenler hayatlarını iktidar gücünü kullanarak
garanti altına alırlar. Ha, bu arada, uluslararası sözleşmeler, evrensel
ilkeler, insan hakları hukuku, Anayasa’nın cüzi de olsa eşitlik, özgürlük
kollayan ilkeleri varmış, hiç önemli değil. Öttürülen boru iktidarın borusu
olsun yeter yerini korumaya. Bu sadece savcılar ve hâkimler için de böyle
olmaz, bir gün bir barolar birliği başkanı çıkar, tutuklu meslektaşlarını,
adliyelerde hırpalanan meslektaşlarını, o soğuk, yabancılaştırıcı, kendi
kocaman, salonları küçücük mekânlarda adalet peşinde koşan meslektaşlarını gözü
görmez, babasının cenazesine ancak beş saatlik izinle kelepçeli olarak
götürülen Selçuk Kozağaçlı meslektaşını gözü görmez; o da iktidarına sırtını
yaslar, rahat koltuğuna yapışır. 
Evet, yargının
hâlipürmelali böyleyken önümüzdeki teklifin 4’üncü maddesiyle hâkim ve savcı
olabilmek için 70 puan şartı getiriliyor. Deneme tahtasına dönmüş bir yargı
sistemi ve bunun mutfağı hâline getirilmiş bir yasama Meclisi tarihi bakımından
düşünüldüğünde, 70 puan şartının kaldırıldığı ortamdan ve bundan sonra
yaşananlardan bahsetmemek mümkün değil.
İlgili madde, 6
Ocak 2017 tarihinde yayınlanan 680 sayılı OHAL KHK’siyle yürürlükten
kaldırılmıştı. OHAL döneminde toplam 32 KHK yayınlanmış, 130 bine yakın kamu
görevlisi meslekten ihraç edilmiş, yaklaşık 500 bin kişi hakkında işlem
yapılmıştır. İhraçlar arasında 4 binin üzerinde hâkim ve savcı yer almaktadır.
15 Temmuz 2016 tarihinde toplam hâkim ve savcı sayısının 14.785 olduğu
düşünülürse kadroların neredeyse üçte 1’i ihraç edilmiştir. 
Adalet Komisyonu
Başkanı AKP Kastamonu Milletvekili Hakkı Köylü, kaldırılan 70 puan şartı
sonrasında mesleğe alınan hâkim ve savcıların durumundan bahisle şu ifadeleri
kullanmıştı: “Bence dediğiniz gibi yani hâkimlerimiz maalesef yeterli eğitimi
almadan kura çekip gittiler. Burada söylemek doğru değil ama kafasına, gözüne
vurarak da gidiyor bazı işler. İnşallah, yukarılarda, üst mahkemelerde
düzeltilir diye ümit ediyoruz şimdilik.” Ancak bu açıklamalar, Allah affetsin
türünde, sorumluluk üstlenmeyen, sorunun sağlıklı bir teşhisinden uzak,
dolayısıyla çözüme de o kadar uzak açıklamalar olmanın ötesine geçememektedir.
Bulundukları makamı sadece yetkileri bakımından kullanıp sorumluluk
üstlenmemekle geçen yıllar, Türkiye yargısının bugün içinde bulunduğu durumun
en temel nedenidir. 
İhraç edilmiş,
yargılanmakta olan, firari ya da tutuklu hâkim ve savcıların verdiği kararlarla
tutsak edilen seçilmiş isimlerin tutsaklığı devam etmiş, 70 puan şartı
kaldırıldıktan ve staj süreleri kısaltıldıktan sonra, çok büyük bir kısmı AKP
teşkilatlarında görev almış isimler hâkim ve savcı yapılmıştır. Yüzlerce hâkim
ve savcıdan söz ediyorum: Ankara Büyükşehir Belediye eski Başkanı Melih
Gökçek’in avukatı Kars Digor hâkimliği, AKP Adana Milletvekili aday adayı
Gaziantep hâkimliği, AKP Trabzon Kadın Kolları Yerel Yönetimler eski Başkanı
Urfa hâkimliği, AKP Tokat Merkez ilçe yöneticisinin eşi Beypazarı Ankara Batı
hâkimliği, Ensar Vakfı Ankara Şube Başkanı Gaziantep Cumhuriyet Savcılığı, ki
bunlar sadece bazıları. 
İktidarın bu
tutumunu düşününce, bu getirilen kanun teklifinde iyileşme ya da normalleşme
olarak yorumlanabilecek düzenlemelerin samimiyetini sınamak üzere, Komisyon
görüşmelerinde teklifin 5’inci maddesine ilişkin olarak dedik ki: Bu mülakatlar
sesli ve görüntülü yapılsın. Ama bu da reddedildi ve şeffaflık hakkı da tabii
ellerinden alınmış oldu. 
Şimdi, bu ihraç
edilen hâkimler ne yapıyorlar? Seçim yatırımı yapıyorlar. İşte bakın,
Cumhuriyet davası; işte bakın, bugün çıkan Gezi iddianamesi ve “Aman, ne kadar
büyük suçlar.” demek için ağırlaştırılmış müebbet hapis servisleri. Evet,
bunları yapıyorlar. 
(Mikrofon
otomatik cihaz tarafından kapatıldı) 
BAŞKAN – Buyurun
Sayın Kerestecioğlu.
FİLİZ
KERESTECİOĞLU DEMİR (Devamla) – Demokrat Yargı Derneği Eş Başkanı Orhan Gazi
Ertekin’in sözleriyle bitirmek isterim, şöyle diyor kendisi: “Sabahın beşinde
birisi kapınızı çalıyorsa büyük ihtimalle ne sütçüdür ne polis. Bir devlet
kliği sizi suçlu listesine yerleştirmiştir. O anda hikmetinden sual olunmazdır.
Yüz yıldır bu böyledir. Yakın geçmişte bize terörist diyen ve sabah beşte
kapımızı çalan cemaatti, şimdi kendisi terörist oldu, yarın kimin terörist
olacağı belli değil. Bu saçmalıklarla ilerlemek mümkün değil. Yurttaşların
sabah kapılarını çalanlara hesap soracağı, elindeki bilgi ve belgelerin
doğruluk ve yanlışlığını denetleyebileceği bir sorgulama alanı açmaları
gerekir.” Evet, dediği gibi ama bu da ancak bu yargının tamamen kapatılmasıyla
mümkün olur. 
Saygılar
sunarım. (HDP sıralarından alkışlar)
BAŞKAN – Aynı
mahiyetteki önergeler üzerinde söz isteyen, Çorum Milletvekilimiz Sayın Tufan
Köse. (CHP sıralarından alkışlar)
Süreniz beş
dakika Sayın Köse.
TUFAN KÖSE
(Çorum) – Sayın Başkan, değerli milletvekilleri; ben de hepinizi saygıyla
selamlıyorum. 
Artık böylesi
bir düzenlemenin de torba kanunla yapılmasını yadırgadığımı söylemek istiyorum.
Çok önemli bir düzenleme. İşin esasında, geçmiş dönemlerde belki “Biraz hızlı
çıksın.” diye torba kanunlarla düzenleme yapılabilirdi ama yapılan Anayasa
değişikliğinden sonra Sayın Cumhurbaşkanının tek başına imzalayacağı
kararnameler aynı zamanda yasa hükmünde olduğu için ve Anayasa yargısına tabi
olduğu için hiç Meclisi de böyle işlerle yormaya gerek yok. Sayın Cumhurbaşkanı
çağırsın sekreterlerini, bir A4 kâğıda buradaki 12 maddeyi yazdırsın ve kanun çıksın.
Hiç olmazsa Meclisin ruhuna yakışmayan torba kanun ayıbından da bu Meclis
kurtulmuş olsun. 
Değerli
arkadaşlarım, önemli bir kanun çünkü yargının bağımsızlığıyla ilgili bir
düzenleme 4’üncü maddede. Biraz sonra onun ayrıntısına gireceğim ama onun ayrıntısına
girmeden evvel, bizim ülkemiz biliyorsunuz çelişkiler ülkesidir ve adalet,
maalesef, on yedi yıldır da partinizin ismi dışında hiçbir noktada kalmamıştır.

Bakın, iki tane
şey var: Birisi, cemaatle ortaklık yaptığınız dönemlerden kalma. “İntihar eden
genç Didem için TBMM’de vefa sınavı” demiş. Niye intihar etmiş? Adalet
Akademisinde dönemin 4 FETÖ’cü üyesi, -o dönemin ismiyle HSYK üyeleri- tayt
giydiği ve yaşantısını uygun görmediği Didem’i hâkimlik mülakatında elemiş ve
kızcağız, hâkim adayımız gitmiş, Fethiye’deki otelde intihar etmiş. Çok örneği
var, ben geçen dönem de söyledim, Adalet Bakanı da buradaydı, ona da söyledim.
Ufuk Üniversitesi Hukuk Fakültesinin 1’incisi yaptığınız mülakatta elendi. Yine
çok yakın bir geçmişte, Deniz Eren Demir KPSS’de 88 puan almış, yazılı sınavın
1’incisi olmuş. “Tüm soruları bildim.” diyor, genç bir çocuk, herhâlde yalan
söyleyecek hâli yok. “Tüm soruları bildim.” diyor, 54 vermişler ve KPSS
1’incisini mülakatta elemişler. Böyle adaletsiz bir mülakat düzenimiz var. İşin
esasında, Danıştay bir parça buna engel olmaya başlamıştı. Mülakatların yazılı
ve görsel olarak kayıt altına alınmasını yerleşmiş içtihatlarıyla temin etmişti
ama yine burada çıkarılan bir kanunla, sözlü sınavlardaki yazılı ve görsel
kaydın yapılması da engellendi. 
Şimdi, değerli
arkadaşlarım, bizim iddiamız şu: Bir kere, yargı muhakkak bağımsız olmalıdır.
Eğer yargı bağımsız olmazsa bir gün bu yargı size de lazım olur, nasıl,
insanlar dört sene evvel cemaatçi avukat arıyorlardı, bugün de AKP’li avukat
arıyorlarsa yarın siz de o düzenin egemenlerinden avukat tutmak için büyük bir
çaba içerisine girersiniz. Yargıç, devlet memuru değildir, yargıcı devlet
memuru gibi yetiştiremezsiniz. O, vicdanına göre, ahlakına göre, hukuk
bilgisine, formasyonuna göre, gördüğü doğrulara göre karar verir, karar vermek
zorundadır. Yargının en alt basamağına mülakatlarda yapacağınız işlemlerle eğer
siyaseti sokarsanız, AKP’li avukatları, AKP’li gibi düşünen, sizin gözüne
baktığınızda ne dediğinizi anlayan insanları eğer yargıç yaparsanız bu
memleketin çivisi çıkar, bu memleketin temeline dinamit koymuş olursunuz.
Elbette ki iktidarlar kendilerine yakın bürokratlar isterler, elbette ki üst
düzeyde beraber çalışacağı insanlar isterler ama yargının birinci basamağına
siyaseti sokamazsınız, sokarsanız bu gidişimiz iyi olmaz. On yedi yıldır
iktidardasınız ve bu memlekette olumsuz ne varsa bunun hesabı sizden önümüzdeki
seçimlerde ve devam edecek seçimlerde sorulacaktır.
Şimdi, kanun
teklifinin aslına geleyim. Bakın, hâkimliğe kabul sınavında mülakatın oranını
yüzde 40’a çıkarıyorsunuz. Yani yazılıda 100 puan alan birisine mülakatta sıfır
puan vererek ortalamasını 60’a düşürüp 70 olması gereken sınav sonucundaki
başarı puanını elemine edebilirsiniz çok rahatlıkla, örneklerini az evvel
söyledim. Bizim önerimiz ne? Bir kere -bizim önerimiz- öncelikle, mülakatlar
muhakkak kayıt altına alınsın. Niye? Objektif denetim bakımından, yargının
objektifliği denetleyebilmesi bakımından. Yine, mülakatlarda sorulacak sorular
muhakkak bir havuzda toplanan soruların içerisinden kura yöntemiyle
belirlenmelidir. Bu da yargıçların alımında bir objektiflik sağlayacaktır, bir
adalet sağlayacaktır.
Yine
önerilerimizden birisi, mülakat kurullarında muhakkak ama muhakkak
akademisyenlerden yani hukuk fakültesi öğretim üyelerinden de üye bulunmalıdır.
Bunların da seçimi yine kura yöntemiyle olmalıdır. 
Eğer biz bunları
sağlarsak bugüne kadar olmayan yani olmayacak şekilde adaletsiz kararlar veren
yahut da bağımsızlığını yitirmiş yargıyı belki hemen toparlayamayabiliriz ama
süreçte, 21’inci yüzyılın Türkiyesine yakışan, bağımsız ve vicdanına göre karar
verecek bir yargıçlar kurulu oluşturabiliriz. Bunu hemen yapmazsak…
(Mikrofon
otomatik cihaz tarafından kapatıldı)
BAŞKAN – Sayın
Köse, bir dakika ekliyorum.
TUFAN KÖSE
(Devamla) – Teşekkür ediyorum Sayın Başkanım.
Hatırlarsınız
-Ergenekon bugün çöktü- bir dönem, Sayın Cumhurbaşkanı “Ergenekon davasının
savcısıyım.” diye övünerek geziyordu. Bugün “Ergenekon” diye bir örgütlenmenin
olmadığı yargı kararlarıyla ortaya çıktı. Ergenekon dosyalarında sanıkların
tahliyesi yönünde oy kullanan –bakın, “Tahliye etti.” demiyorum, 3 hâkimden
2’si “tutukluluk devam etsin”, 1’i “tahliyesi” yönünde oy kullanıyor- hâkimler
Türkiye'nin dört bir yanına sürgün yediler değerli arkadaşlar, dört bir yanına.
Yargı herkese
lazım olacak. Et kokarsa tuz var, tuz kokarsa yargı var. O anlamda bu kanun
önemli. Önergemize kabul oyu vermenizi diliyorum.
Hepinizi
saygıyla selamlıyorum. (CHP ve İYİ PARTİ sıralarından alkışlar)
BAŞKAN – Aynı
mahiyetteki diğer önergenin, İYİ PARTİ Grubuna ait önergenin gerekçesini
okutuyorum:
Gerekçe:
Değişiklik
önergesiyle 4’üncü madde metninin tekliften çıkarılması sağlanacaktır. 
BAŞKAN – Değerli
milletvekilleri, aynı mahiyetteki önergeleri oylarınıza sunuyorum: Kabul
edenler… Kabul etmeyenler… Önergeler kabul edilmemiştir.
Diğer önergeyi
okutuyorum:
Türkiye Büyük Millet Meclisi Başkanlığına
Görüşülmekte
olan 42 sıra sayılı Kanun Teklifi’nin çerçeve 4’üncü maddesinin aşağıdaki
şekilde değiştirilmesini arz ve teklif ederiz.
 Özlem
Zengin Mehmet Doğan Kubat Ali
Şahin
 Tokat
 İstanbul  Gaziantep
 Zeynep
Gül Yılmaz Ziver Özdemir  İshak
Gazel
 Mersin Batman
 Kütahya
“MADDE 4 -
24/2/1983 tarihli ve 2802 sayılı Hakimler ve Savcılar Kanununun 9/A maddesinin
beşinci fıkrasında yer alan “üzerinden” ibaresinden sonra gelmek üzere “en az
yetmiş puan almak kaydıyla” ibaresi ve aynı fıkraya aşağıdaki cümle eklenmiş,
maddenin altıncı ve dokuzuncu fıkraları aşağıdaki şekilde değiştirilmiş,
yedinci ve sekizinci fıkraları yürürlükten kaldırılmıştır.
“Başarılı
olanların sayısı, ilan edilen kadronun iki katı fazlasının altında kalırsa
sadece başarılı olanlar mülâkata çağrılır. “
“Mülâkat Kurulu;
Adalet Bakanının görevlendireceği bakan yardımcısı başkanlığında, Teftiş Kurulu
Başkanı, Ceza İşleri, Hukuk İşleri ve Personel Genel Müdürleri olmak üzere
toplam beş üyeden oluşur.”
“Üyelerin hukukî
veya fiilî sebeplerle katılamamaları halinde, yerine vekâlet edenler Mülâkat
Kuruluna katılır.”
BAŞKAN –
Komisyon önergeye katılıyor mu?
ADALET KOMİSYONU
SÖZCÜSÜ ABDULLAH GÜLER (İstanbul) – Takdire bırakıyoruz Sayın Başkanım. 
BAŞKAN –
Gerekçeyi mi okutalım?
MEHMET DOĞAN
KUBAT (İstanbul) – Gerekçe…
BAŞKAN –
Gerekçeyi okutuyoruz:
Gerekçe:
Adalet Bakanlığı
teşkilatında değişiklik yapılması ve 4954 sayılı Türkiye Adalet Akademisi
Kanunu’nun yürürlükten kaldırılması sebebiyle, önergeyle 2802 sayılı Kanun’un
9/A maddesinin (6)’ncı fıkrasında değişiklik yapılarak Mülakat Kurulunun 5
üyeden oluşması ve başkanlığını Bakan tarafından belirlenen bakan yardımcısının
yapması hükme bağlanmaktadır. Buna bağlı olarak (7)’nci ve (8)’inci fıkralar
yürürlükten kaldırılmakta ve (9)’uncu fıkrada değişiklik yapılmaktadır.
BAŞKAN –
Teşekkür ederim.
Önergeyi
oylarınıza sunuyorum: Kabul edenler… Kabul etmeyenler… Önerge kabul edilmiştir.
Kabul edilen
önerge doğrultusunda 4’üncü maddeyi oylarınıza sunuyorum: Kabul edenler… Kabul
etmeyenler… 4’üncü madde kabul edilmiştir.
Sayın
milletvekilleri, yeni madde ihdasına dair bir önerge vardır. Önergeyi okutup
Komisyona soracağım, Komisyon önergeye salt çoğunlukla -14 üyesidir salt
çoğunluk- katılırsa önerge üzerinde yeni bir madde olarak görüşme açacağım.
Komisyonun salt çoğunlukla katılmaması hâlinde ise önergeyi işlemden
kaldıracağım.
Şimdi önergeyi
okutuyorum:
Türkiye Büyük Millet Meclisi Başkanlığına
Görüşülmekte
olan 42 sıra sayılı Kanun Teklifi’nin 4’üncü maddesinden sonra gelmek üzere
aşağıdaki maddenin eklenmesini ve madde numaralarının buna göre teselsül
ettirilmesini arz ve teklif ederiz.
 Süleyman
Bülbül Alpay Antmen Rafet
Zeybek
 Aydın Mersin Antalya
“MADDE -5
24/2/1983
tarihli ve 2802 sayılı Hakimler ve Savcılar Kanununun 9/A maddesinin altıncı
fıkrası aşağıdaki şekilde değiştirilmiştir.
“Mülakat kurulu;
Adalet Bakanlığı Müsteşarı veya görevlendireceği Müsteşar Yardımcısı başkanlığında,
Teftiş Kurulu Başkanı, Profesör düzeyinde iki üniversite temsilcisi, Ceza
İşleri, Hukuk İşleri ve Personel Genel Müdürleri ile Türkiye Adalet Akademisi
Yönetim Kurulunun her sınav için kendi üyeleri arasından belirleyeceği iki üye
olmak üzere toplam dokuz üyeden oluşur. Sözlü yapılan sınavların kaydı
görüntülü ve sesli olarak alınır.”
BAŞKAN – Sayın
Komisyon, önergeye salt çoğunlukla katılıyor musunuz?
ADALET KOMİSYONU
SÖZCÜSÜ ABDULLAH GÜLER (İstanbul) – Salt çoğunluğumuz bulunamamaktadır Sayın
Başkanım, katılamıyoruz.
BAŞKAN –
Komisyonun salt çoğunlukla katılmadığı önergeyi işlemden kaldırıyorum.
Sayın Bülbül,
60’a göre bir söz talebiniz vardı, buyurun.
V.- AÇIKLAMALAR (Devam)
29.- Aydın Milletvekili Süleyman Bülbül’ün, 2802 sayılı Hakimler ve Savcılar
Kanunu’nun 9/A maddesinin altıncı fıkrasının değiştirilmesiyle Mülakat
Kurulunun çağdaş normlarda objektif değerlendirmeler yapmasının amaçlandığına
ilişkin açıklaması
SÜLEYMAN BÜLBÜL
(Aydın) – Sayın Başkanım, değerli arkadaşlar; değişiklik teklifiyle, mülakat
kurulunun çağdaş normlarda, objektif değerlendirmeler yapması, şeffaflık ve
güvenilirlik ilkesinin güçlendirilmesi ve kamuoyunda mülakatlarla ilgili
yaşanan tartışmaların sağlıklı hâlde incelenebilmesi, çözüme kavuşturulması
amaçlanmaktadır. 
Mülakat kurulu,
Adalet Bakanlığı mensupları ile henüz yeniden kurulmamış olan Türkiye adalet
akademisinden 2 üyenin katılımıyla oluşuyor. O açıdan jüri bu denli karma
yapıya sahip olursa sınavın objektifliği o derece sağlanır. Bu bakımdan bu
kurula, hukuk fakültelerinden, biri kamu hukuku ve diğeri özel hukuk olmak
üzere iki profesörün katılması önem taşımaktadır. Böyle bir katılım, hukuktaki
güncel gelişmeler ile jüri gündemi arasında paralellik sağlanması bakımından
yararlı olacaktır.
Bir de mülakat
sınavları kamera kaydı altında yapılmalıdır. Kamera kaydı, sınavların
saydamlığı, objektifliği ile geçen yıllarda yapılan mülakatların şaibeli durumu
dikkate alındığında bundan böyle saydamlığın ve nesnelliğin sağlanması için
önem taşımaktadır. Bu çerçevede liyakat ilkesinin geçerli kılınması
önemsenmiştir.
Teşekkür ederim.
BAŞKAN –
Teşekkür ederim.
VIII.- KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Teklifleri (Devam)
1.- Kütahya Milletvekili İshak Gazel ve 45 Milletvekilinin Ceza Muhakemesi
Kanunu ve Bazı Kanunlarda Değişiklik Yapılmasına Dair Kanun Teklifi (2/1578) ve
Adalet Komisyonu Raporu (S. Sayısı: 42) (Devam)
BAŞKAN – Değerli
milletvekilleri, 5’inci madde üzerinde dört adet önerge bulunmaktadır,
önergeleri aykırılık sırasına göre okutup işleme alıyorum: 
Türkiye Büyük Millet Meclisi Başkanlığına
Görüşülmekte
olan Ceza Muhakemesi Kanunu ve Bazı Kanunlarda Değişiklik Yapılmasına Dair
Kanun Teklifi’nin 5’inci maddesinin aşağıdaki şekilde değiştirilmesini arz ve
teklif ederim.
“MADDE -5
“2802 sayılı
Kanunun 10 uncu maddesi aşağıdaki şekilde değiştirilmiştir.
MADDE 10-
Adaylık süresi iki yıldır. Adaylık, eğitim ve staj olmak üzere iki dönemden
oluşur.
Adaylık
süresinin sonunda adaylar, yazılı sınava tabi tutulur. Bu sınav yüz tam puan
üzerinden değerlendirilir. Yazılı sınavdan en az yetmiş puan alanlar başarılı
sayılır.
Sınavlarda
başarılı olamayanlar, talepleri hâlinde Bakanlıkça merkez veya taşra
teşkilâtında genel idare hizmetleri sınıfında bir kadroya atanır, aksi hâlde
bunların adaylığına Bakanlıkça son verilir.
Meslek öncesi
eğitimini tamamlamadan görevden ayrılanlar ile meslek öncesi eğitimlerini
tamamlayıp, mesleğe kabul edildikten sonra meslek öncesi eğitim süresi kadar
çalışmadan görevden ayrılanlar, meslek öncesi eğitimleri sırasında kendilerine
ödenen aylık, ödenek, tazminatlar ile her türlü ödemelerin, mecburî hizmetin
eksik kalan kısmı ile orantılı miktarını iki kat olarak ödemek zorundadırlar.
Adaylık
dönemleri, adayların hâkimliğe veya Cumhuriyet savcılığına atanacak şekilde ayrılması,
yazılı ve sözlü sınav ile bu maddenin uygulanmasına ilişkin diğer hususlar
Hâkimler ve Savcılar Kurulunun görüşü; stajın Yargıtay ve Danıştay'da yapılma
şekline ilişkin hususlar ise Yargıtay ve Danıştay'ın görüşleri alınmak
suretiyle çıkarılacak yönetmelikle; stajın il valiliklerinde yapılma şekli ile
hangi illerde yapılacağı Adalet, İçişleri, Hazine ve Maliye bakanlıklarınca
birlikte hazırlanacak yönetmelikle düzenlenir."'
 Feridun
Bahşi Tuba Vural Çokal Ayhan
Altıntaş
 Antalya Antalya Ankara
 İmam
Hüseyin Filiz Arslan
Kabukcuoğlu
 Gaziantep Eskişehir
BAŞKAN –
Komisyon önergeye katılıyor mu?
ADALET KOMİSYONU
SÖZCÜSÜ ABDULLAH GÜLER (İstanbul) – Katılmıyoruz Sayın Başkanım. 
BAŞKAN – Önerge
üzerinde söz isteyen Antalya Milletvekilimiz Sayın Feridun Bahşi. (İYİ PARTİ
sıralarından alkışlar) 
Süreniz beş
dakika Sayın Bahşi. 
FERİDUN BAHŞİ
(Antalya) – Sayın Başkan, değerli milletvekilleri; 42 sıra sayılı Kanun
Teklifi’nin 5’inci maddesi üzerine İYİ PARTİ Grubu adına söz aldım. Hepinizi
saygıyla selamlıyorum. 
Bugün yiğit
bozkurt Fırat Çakıroğlu’nun şehadetinin 4’üncü yılı, ruhu şad olsun. 
Değerli
arkadaşlar, torbanın 5’inci maddesiyle ilgili, adli ve idari yargı hâkim
adaylarının meslek öncesi eğitimleriyle ilgili hükümler 2802 sayılı Yasa’nın
10’uncu maddesinde yeniden düzenlenmektedir. Buna göre, stajını tamamlayan
adayların yazılı ve sözlü sınava tabi tutulacağı ve bu sınavda yazılı sınavın
60, sözlü sınavın ise 40 olarak değerlendirileceği hüküm altına alınmaktadır.
Bunu kabul etmek mümkün değildir. Zira aday yazılıdan 100 puan alsa bile
komisyon sıfır verdiği takdirde adayın sonuç puanı 60 olacağından hâkim
olamayacaktır. Bu düzenleme kayırmacılığa ve torpile yol açacaktır. Bugüne
kadar yaşananlar bu düzenlemenin nasıl uygulanacağı konusunda çok net delil
olarak görülmektedir. Bu oranın ya kaldırılması ya da yazılı sınavdan yüksek
puan alanların önünü kesmeyecek bir orana, örneğin en fazla yüzde 20’ye
bırakılması uygun olacaktır. Aslında bizim önceliğimiz, mülakatın tamamen
kaldırılmasıdır ancak bu olmadığı takdirde, mülakatlarda liyakat ve
hakkaniyetin sağlanması için sınavın yapıldığı alana her açıdan görülebileceği
şekilde kameralar yerleştirilmeli, sınav gözetmenleri dâhil olmak üzere herkes
kayıt altına alınmalıdır.
Yine, maddenin
üçüncü fıkrasında sınavda başarılı olamayanlar hakkında yapılacak işleme dair
“atanabilir” hükmü muğlak ve keyfî davranışlara neden olabilecek bir
düzenlemedir. İki yıl hâkim adayı olarak eğitim almış kamu görevlisinin talebi
hâlinde genel idare hizmetleri sınıfına atanması takdire değil, talebe bağlı
olmalıdır.
Değerli
milletvekilleri, bir başka konu ise EYT. Biliyoruz ki EYT konusunun gündeme
gelmesinden çok rahatsızsınız. İstiyorsunuz ki yaşanan mağduriyetler,
çaresizlikler hiç gündeme gelmesin ve siz rahatça yaşamaya, mağduriyetler de
yaşanmaya devam etsin ancak biz sizi başta EYT olmak üzere toplumumuzun sıkıntı
yaşadığı her konuda rahatsız edeceğiz ve rahatsız etmeye de devam edeceğiz. Ne
zamana kadar? Sorunlar kökten çözüme kavuşturulana kadar. 
Genel seçimlerde
her partinin vaadi EYT konusunda çözümdü. Oylar alınıncaya kadar çaresizlik
içindeki yaklaşık 700 bin kişi kandırılıp aldatıldı. Seçim sonrasında defalarca
yasa teklifi verdik. Tekliflerimiz ya Genel Kurula indirilmedi ya da
reddedildi. Burada, bazı parti grup sözcüleri, yasa teklifimizi
beğenmediklerini ifade ettiler. Biz de dedik ki: “Buyurun, teklifi siz verin,
biz sizin teklifinizi destekleyelim.” 
Biz, buradan bu
teklifimizi yineliyoruz: Buyurun, teklifi siz verin, biz sizin teklifinizi
destekleyelim ve yüz binlerce insanın mağduriyetini birlikte çözelim. İYİ PARTİ
olarak toplumun yararına olan her teklife açık destek vereceğimizin taahhüdünü
buradan yineliyorum.
Değerli
milletvekilleri, Sayın Cumhurbaşkanı askerlik sistemiyle ilgili bir çalışma
yapıldığını kamuoyuna duyurdu. Cumhurbaşkanının açıklaması toplumun
beklentilerini karşılamaktan çok uzak durumda. Burada, mevcut yirmi bir günlük
bedelli konusunda 700 bine yakın gencin öncelikli beklentisi birkaç ay içinde
askerliğini yapıp işine dönmek. Gençler hayatına yön verebilmek amacıyla borç
harç ya da kredi şeklinde temin ettiği 15 bin lirayı yatırıp müracaatta
bulundu. Ancak uygulamada bu gençler otuz yedi ayrı gruba ayrılıp 2020 yılının
Aralık ayına kadar celp dönemlerine bölündüler. 1999 yılından sonraki çıkarılan
hiçbir bedellide eğitim yoktu ancak bu defa nedense –ki, bu nedense ünlem
işaretli- yirmi bir günlük eğitim konuldu. Bu gençlere yurt dışında yaşayan
bedelli başvurularına tanınan haklar tanınarak yirmi bir günlük eğitimin
kaldırılması gerekmektedir.
Toplumun diğer
bir beklentisi ise tek tip askerlik. Ancak Sayın Cumhurbaşkanının açıklamasına
göre bu beklenti de karşılanamamakta, birçok değişik askerlik türü devam
etmektedir. Bizim teklifimiz tüm taleplerin karşılanıp askerlik konusunda
kargaşayı sonlandıracak nitelikte bir yasa teklifidir. Ne dedik teklifimizde?
Askerlik dokuz aya indirilecek. Hiç ayrım yapılmaksızın herkes temel, üç ay
zorunlu eğitimi yapacak.
(Mikrofon
otomatik cihaz tarafından kapatıldı)
BAŞKAN – Devam
edin Sayın Bahşi.
FERİDUN BAHŞİ
(Devamla) - Geri kalan altı ayı ise isteyen bedelli isteyen asgari ücretten
maaş alarak yapacak. Kışlalar ve askere gidecek gençler bu yasanın çıkmasını
beklemektedir. Bu yasaların bir an önce çıkarılması gerekir. Bu konuda atılacak
adımları sonuna kadar destekleyeceğimizi bir kez daha ilan ediyoruz. 
Bu vesileyle
yüce Türk milletini ve Gazi Meclisi saygı ve sevgiyle selamlıyorum. (İYİ PARTİ
sıralarından alkışlar)
BAŞKAN -
Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer önergeyi
okutuyorum:
Türkiye Büyük Millet Meclisi Başkanlığına
Görüşülmekte
olan 42 sıra sayılı Kanun Teklifi’nin çerçeve 5’inci maddesiyle değiştirilmesi
öngörülen 2802 sayılı Kanun’un 10’uncu maddesinin ikinci fıkrasının son cümlesinin
aşağıdaki şekilde değiştirilmesini, maddeye ikinci fıkradan sonra gelmek üzere
aşağıdaki fıkraların eklenmesini arz ve teklif ederiz.
 Özlem
Zengin  Mehmet Doğan Kubat  Ziver
Özdemir
 Tokat
 İstanbul  Batman
 Zeynep
Gül Yılmaz  İshak Gazel  Ali
Şahin 
 Mersin
 Kütahya  Gaziantep
“Yazılı sınavda
başarı gösteremeyenlere iki ay içinde bir sınav hakkı daha tanınır.”
"Yazılı
sınav; adaylara ders verenler arasından Eğitim Dairesi Başkanınca seçilen
başkan ile dört asıl ve iki yedek üyeden oluşan yazılı sınav kurulu tarafından
yapılır.
Sözlü sınav;
Personel Genel Müdürü başkanlığında, Teftiş Kurulu Başkanı ve Eğitim Dairesi
Başkanı ile adaylara ders verenler arasından ilgili bakan yardımcısınca seçilen
iki asıl ve bir yedek üyeden oluşan sözlü sınav kurulu tarafından yapılır.
Eğitim sonunda
başarılı sayılmak için, yazılı sınav puanının yüzde altmışı ile sözlü sınav
puanının yüzde kırkının toplamının en az yetmiş olması şarttır.”
BAŞKAN –
Komisyon önergeye katılıyor mu? 
ADALET KOMİSYONU
SÖZCÜSÜ ABDULLAH GÜLER (İstanbul) – Takdire bırakıyoruz Sayın Başkanım. 
MEHMET DOĞAN
KUBAT (İstanbul) – Gerekçe…
BAŞKAN –
Gerekçeyi okutuyorum: 
Gerekçe: 
Önergeyle, hâkim
ve savcı adaylığı eğitiminin sonunda adayların tabi tutulacakları yazılı ve
sözlü sınavları yapacak kurulların, mülga 4954 sayılı Türkiye Adalet Akademisi
Kanunu’ndaki düzenlemeler dikkate alınarak oluşturulması, yazılı sınavda
başarılı olamayan adaylara iki ay içinde bir sınav hakkının daha tanınması
öngörülmektedir. 
BAŞKAN –
Teşekkür ederim. 
Önergeyi oylarınıza
sunuyorum: Kabul edenler… Kabul etmeyenler… Önerge kabul edilmiştir. 
Diğer önergeyi
okutuyorum: 
Türkiye Büyük Millet Meclisi Başkanlığına
Görüşülmekte
olan 42 sıra sayılı Kanun Teklifi’nin 5 inci maddesiyle değiştirilmesi
öngörülen 2802 sayılı Kanun’un 10 uncu maddesinin ikinci fıkrasından sonra
gelmek üzere aşağıdaki fıkranın eklenmesine, diğer fıkranın teselsül
ettirilmesine karar verilmesini arz ve teklif ederiz. 
MADDE 5- Teorik
ve performansa dayalı yapılacak olan sözlü sınavlar kamera kaydına alınır.
Aday, değerlendiriciler veya gözetmenler sınav alanının farklı noktalarına
kamera açısı içinde olacak şekilde konumlandırılırlar. 
 Hüseyin
Kaçmaz  Nimetullah Erdoğmuş  Ebrü
Günay 
 Şırnak
 Şanlıurfa  Mardin

 Filiz
Kerestecioğlu Demir  Ayşe Acar Başaran  Fatma
Kurtulan 
 Ankara
 Batman  Mersin
BAŞKAN –
Komisyon önergeye katılıyor mu? 
ADALET KOMİSYONU
SÖZCÜSÜ ABDULLAH GÜLER (İstanbul) – Katılmıyoruz Sayın Başkanım. 
BAŞKAN – Önerge
üzerinde söz isteyen Mardin Milletvekilimiz Sayın Ebrü Günay. (HDP sıralarından
alkışlar)
Süreniz beş
dakika Sayın Günay. 
EBRÜ GÜNAY
(Mardin) – Sayın Başkan, değerli milletvekilleri; hepinizi saygıyla
selamlıyorum. 
Ben de ilgili
kanunla ilgili, değişiklik teklifiyle ilgili, 5’inci madde üzerinde söz aldım. 
Bu dönemin yasama
faaliyetlerinin en temel karakteristik özelliği, birbiriyle hiçbir illiyet bağı
olmayan farklı düzenlemelerin zamanlaması kimi zaman anlaşılır dahi olmadığı
gibi kullanışlı gündemler yarattıkları şeklinde yorumlara mahal veren bir
takvim içinde, toptancı bir anlayışla getirilen torba yasalar oluşturuyor.
Bugün de bir torba yasa üzerinde görüşmek üzere tekrar bir aradayız; üstelik
yargı mekanizmamızın bağımsızlığını ve tarafsızlığını doğrudan etkileyecek
düzenlemeler getiren bir torba teklif. 
Değerli arkadaşlar,
Türkiye’de adil yargılanma bağımsız ve tarafsız yargının hem sonucu hem de
çerçevesini oluşturur. Mahkemelerin bağımsızlığını açıklayan ölçütlerden biri
de yargıçların statüsüdür. Yani, bu, şu demektir: Yargıçların göreve geliş
şekli, görev süresi, görevden alınamaması, görev yerinin değiştirilememesi,
görevlerini yerine getirirken onlara emir vermenin hukuken imkânsız olması ve
mümkün olmaması, dış baskılara karşı koruma düzeninin varlığı nesnel
ölçütlerdendir. Şüphesiz, kaliteli bir yargı nitelikli hâkim ve savcılarla
mümkündür. Bunun sağlanması için kimi düzenlemeler getirebiliriz, kimi
uygulamalar getirebiliriz; sınav sistemleri, mülakat sistemleri, vesaireler
getirebilir, uygulayabiliriz ama getireceğimiz uygulamalar tarafsız, bağımsız
ve objektif, nesnel ölçütlerle ölçülebilir nitelikte olmalıdır. Yani, durum ve
konjonktür bizim keyfî çıkarlarımız ya da iktidarın keyfî çıkarları müsaade
ettiğinde sınavı ortadan kaldıran, mülakatı ortadan kaldıran, yeterince
kadrolaştıktan sonra da yeniden daha bağımsız, objektif hâkim ve savcıların
göreve gelmesini engelleyecek şekilde uygulamalar ve sınavları getirecek
nitelikte olmamalıdır. 
Birçok hatip
buradan ifade etti, ben de ifade etmek istiyorum: Sınav sonucunun 70 olması
gerekiyor bunun için; bunun yüzde 60’ı yazılı sınav ve yüzde 40’ı mülakat için
gerekli olacak bir uygulama. Ama mülakat dediğimiz şey, hazır bulunanlar
dışında yani mülakatta bulunanlar dışında ölçütlüğü ve nesnelliği
değerlendirilemeyen, tarafsızlığı değerlendirilemeyen ve daha önemlisi,
zihinlerdeki soru işaretleri giderilemeyen bir mekanizma. Dolayısıyla, adaletin
tesisindeki en önemli unsur olan adalet duygusunun bizlerde oluşması önündeki
temel engellerden bir tanesi olacak yani hâkimlerin ve savcıların
tarafsızlığını ve bağımsızlığını şüpheye düşürecek bir uygulama getirecek. 
Şimdi, hâkim ve
savcıların sınavlarında izlenen yol ve yöntemlerin denetlenebilir ve şeffaf
olmaması sebebiyle pek çok şaibe var. Yapılan düzenlemeyle sınavların açık,
şeffaf, erişilebilir ve denetlenebilir olması lazım ama mülakat açık, şeffaf ve
denetlenebilir bir mekanizma değil. Bunu denetleyebilecek açık, şeffaf bir
mekanizmaya ihtiyacımız var. Özellikle mülakatlarla ilgili çok ciddi şikâyetler
geliyor, gelmeye devam ediyor; muhtemelen buradaki her birimize ayrı ayrı bu
şikâyetler gelmiştir. Bunun çözümü çok basit. Kamera sistemiyle görüntülü ve
sesli takip edilmesidir. Biz Komisyon görüşmeleri süresince de 5’inci maddeye
ilişkin olarak değişiklik önergesiyle mülakatlarda sesli ve görüntülü olarak
kaydının yapılmasını teklif etmiş olmamıza rağmen teklif reddedilmiş, böylece
hâkim ve savcı adaylarının belirlenme yöntemine ilişkin mutlak şeffaflık
reddedilmiş, kadrolaşma imkânları saklı tutulmuştur. Toplumun en önemli
dinamiklerinden biri olan adalet mekanizmasının mülakat gibi öznel koşulların
önde olduğu bir yöntemle belirlenmesi kadrolaşmaya zemin hazırlamaktan başka
bir şey değildir.
Değerli
arkadaşlar, mülakat komisyonlarının durumuna ilişkin Uluslararası Hukukçular
Komisyonunun 2016 tarihli raporunun adı “Tehlike altında yargı: Türkiye.”
Komisyon, bu tehlikeye açık dikkat çekmiştir ve şöyle ifade ediyor komisyon
raporunda: “Avrupa Komisyonu, 2015 raporunda mülakat komisyonları üstündeki
Adalet Bakanlığının etkisini eleştirmiştir. Dikkat edilecek husus, geçtiğimiz
iki yılda önemli sayıda ek yargı mensubunun atanmış olmasıdır. Komisyonun
endişesi Adalet Bakanlığının yargıçların seçiminde, bilhassa sözlü mülakatta
yargı bağımsızlığının üstünde belirgin bir risk oluşturmasıdır. Bakanlığın
mülakatlardan sorumlu olan HSK üzerindeki etkisi düşünülünce görüşmelerin
iktidarın manipülasyonuna açık olduğu da yüksek bir şüphe doğurmaktadır ve
iktidardan yana olmayan adayların aleyhine bir durum söz konusudur.” 
(Mikrofon
otomatik cihaz tarafından kapatıldı) 
BAŞKAN – Bir
dakika ilave ediyorum.
EBRÜ GÜNAY
(Devamla) - Siyasi iktidarın yargı mensuplarını atama, görevden alma, savcılara
ve hâkimlere talimat verme, keyfî disiplin soruşturmaları gibi eylemleri
doğrudan yargı bağımsızlığına zarar vermektedir. Yargı üstündeki baskılar,
hâkimlerin karar verme eğilimlerini değiştirmektedir. Yargı bağımsızlığını
ortadan kaldırmaya yönelik bu tarz davranışların aday hâkim ve savcı
sınavlarında da gösterilmesinin önüne de geçmeliyiz.
Teşekkürler.
(HDP sıralarından alkışlar) 
BAŞKAN –
Önergeyi oylarınıza sunuyorum: Kabul edenler... Kabul etmeyenler... Önerge
kabul edilmemiştir. 
Diğer önergeyi
okutuyorum:
Türkiye Büyük Millet Meclisi Başkanlığına
Görüşülmekte
olan 42 sıra sayılı Kanun Teklifi’nin 5’nci maddesiyle değiştirilmesi öngörülen
2802 sayılı Kanun’un 10’uncu maddesinin ikinci fıkrasında yer alan “yetmiş
puan” ibaresinin “yetmiş beş puan” olarak ve son cümlesinin de aşağıdaki
şekilde değiştirilmesini arz ve teklif ederiz.
 Alpay
Antmen Süleyman Bülbül Rafet
Zeybek
 Mersin Aydın Antalya
“Başarılı
sayılmak için yazılı sınav puanının yüzde yetmişi ile sözlü sınav puanının
yüzde otuzunun toplamının en az yetmiş beş olması şarttır.”
BAŞKAN –
Komisyon önergeye katılıyor mu?
ADALET KOMİSYONU
SÖZCÜSÜ ADBULLAH GÜLER (İstanbul) – Katılmıyoruz Sayın Başkanım.
ENGİN ÖZKOÇ
(Sakarya) – Gerekçe…
BAŞKAN –
Gerekçeyi okutuyorum.
Gerekçe:
Adalet dağıtmak
işi devletin en önemli görevi ve en ciddi işidir. Adalet dağcılarının da en iyi
hukukçulardan belirlenmesi ve en iyi şekilde yetiştirilmeleri esastır. Ayrıca
başarı ölçütünde subjektif olan sözlü sınav ağırlığının azaltılması gereklidir.
BAŞKAN –
Önergeyi oylarınıza sunuyorum: Kabul edenler... Kabul etmeyenler... Önerge
kabul edilmemiştir.
Az önce kabul
edilen önerge doğrultusunda 5’inci maddeyi oylarınıza sunuyorum: Kabul
edenler... Kabul etmeyenler... 5’inci madde kabul edilmiştir. 
Böylelikle
birinci bölümde yer alan maddelerin oylamaları tamamlanmıştır. 
Sayın Antmen,
60’a göre bir söz talebiniz var.
Buyurun.
V.- AÇIKLAMALAR (Devam)
30.- Mersin Milletvekili Alpay Antmen’in, Mersin ili Silifke ilçesinde
tarım işçilerini taşıyan minibüsün devrilmesi sonucu hayatanı kaybeden
emekçilere Allah’tan rahmet, yaralananlara şifa dilediğine, Tarım ve Orman
Bakanını göreve davet ettiğine ilişkin açıklaması
ALPAY ANTMEN
(Mersin) – Teşekkür ederim Sayın Başkan.
Mersin
Silifke’de tarım işçilerini taşıyan minibüsün devrilmesi sonucu şu an
itibarıyla 6 emekçi kardeşimiz hayatını kaybetti ve 20 civarında emekçi tarım
işçisi yaralandı. Öncelikle hayatını kaybeden kardeşlerimize Allah’tan rahmet,
kederli ailelerine başsağlığı diliyorum ve yaralanan kardeşlerimize acil
şifalar dilerim. 
Yalnız burada
aynı konuyla ilgili olarak ben Tarım Bakanlığına tarım işçilerinin sorunlarıyla
ilgili neler yapıldığını sordum. Bana verdiği yanıtta Sayın Tarım Bakanı,
mevsimlik tarım işçileriyle ilgili konuların Aile Bakanlığının görev alanına
girdiğini ve bu konuda kendilerinin bir çalışmasının olmadığını söylemişti yani
tarım işçisi Tarım Bakanının umurunda değil. Tarım Bakanlığını göreve davet
ediyorum. Ölenlere tekrar Allah rahmet eylesin diyorum.
Saygılar
sunarım.
BAŞKAN
– Biz de ölen yurttaşlarımıza Allah’tan rahmet diliyoruz.
Sayın
Ünsal...
31.- Ankara Milletvekili Servet Ünsal’ın, sağlık yönetimi mezunlarının
işsizlik ve atama yönünden mağdur edilen kesimler arasında olduğuna ilişkin
açıklaması 
SERVET
ÜNSAL (Ankara) – Sayın Başkan, değerli milletvekili arkadaşlarım; her fırsatta
sağlık emekçilerinin sorunlarını konuşmaya ve çözüme ulaştırmaya çalışıyoruz
ancak ne yazık ki bu sorunların sonu ve çözümü olmuyor. Daha önce acil tıp
teknisyenlerinin, fizyoterapistlerin, evde hasta bakım teknikerlerinin,
anestezi teknikerlerinin sorunları için konuşmuştum. 
Sağlık
sisteminin sürdürülebilmesi için, iyileştirilmesi için de ayrıca gerek duyulan
sağlık yönetimi mezunu yurttaşlarımız, bugüne kadar dile getirdiğimiz diğer
alanlarda olduğu gibi, atama sıkıntısı nedeniyle zorluk yaşamaktadırlar. Sağlık
ekonomisi, sağlık hukuku ve sağlık iletişimi gibi sağlık hizmetlerinin kaliteli
ve tam bir şekilde sağlanabilmesi için önemli bir role sahip olan sağlık
yönetimi mezunu çocuklar, ülkemizde işsizlik ve atama sıkıntılarıyla mağdur
edilen kesimler arasındadır. Türkiye’de ve KKTC’deki üniversitelerde toplam 87
programda her yıl 7.263 öğrenci alımı olmaktadır.
(Mikrofon
otomatik cihaz tarafından kapatıldı)
BAŞKAN
– Teşekkür ederim.
VIII.- KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Teklifleri (Devam)
1.- Kütahya Milletvekili İshak Gazel ve 45 Milletvekilinin Ceza
Muhakemesi Kanunu ve Bazı Kanunlarda Değişiklik Yapılmasına Dair Kanun Teklifi
(2/1578) ve Adalet Komisyonu Raporu (S. Sayısı: 42) (Devam)
BAŞKAN
– Değerli milletvekilleri, şimdi ikinci bölümün görüşmelerine başlıyoruz.
İkinci
bölüm 6 ila 13’üncü maddeleri kapsamaktadır.
Şimdi,
ikinci bölümde söz isteyen değerli milletvekillerimize sırasıyla söz vereceğim.
İlk
söz İYİ PARTİ Grubu adına Antalya Milletvekilimiz Sayın Feridun Bahşi’ye
aittir. (İYİ PARTİ sıralarından alkışlar) 
Süreniz
on dakika Sayın Bahşi.
İYİ
PARTİ GRUBU ADINA FERİDUN BAHŞİ (Antalya) – Sayın Başkan, değerli
milletvekilleri; 42 sıra sayılı Kanun Teklifi’nin ikinci bölümü üzerinde söz
aldım. Hepinizi saygıyla selamlıyorum. 
Değerli
milletvekilleri, Türk yargısının durumu içler acısı. Hukuk ve adalete güven
sıfırlanmış durumda. Dünya adalete güven sıralamasında 113 ülke arasında
101’inci sıradayız. Konuşmalarımızda ilk günden beri vurgu yaptığımız bir değer
vardır: Hukukun üstünlüğü, yargının bağımsızlığı yani Türkiye’de esamesi
okunmayan bu değerler üzerine.
İktidar, Türk
yargısını son on yedi yıldır arka bahçesi hâline getirmek için çabalamış ve
gelinen noktada da bunu becermiştir. Başta Ergenekon kumpasları ve 15 Temmuz
sonrası yaşananlar Türk yargısını bitirmiştir. Önce AK PARTİ iktidarınca
yargıda FETÖ yapılanmasına bilerek ve isteyerek izin verilmiş, sonra bu hain
örgütle yaşadıkları menfaat çatışması ve örgütün ülkeyi ele geçirmeye kalkması
sonrasında yaşanılan tasfiyeyle yargı konusunda umutlanmışken boşalan yerlere
bu defa da AK PARTİ militanlarının yerleştirilmesi Türk yargısını daha da kötü
duruma getirmiştir.
Hain örgüt
mensupları elbette ki en ağır şekilde cezalandırılmalı. Ancak, sadece ve sadece
bir bankaya para yatırdı diye, bir eğitim sendikasına üye oldu diye,
komutanların talimatlarıyla nereye gittiğini bilmeden sokağa sürülen askerleri
veya askerî öğrencileri darbeye teşebbüs etti diye hayatlarını karartıp
cezaevlerinde çürütürsen buna adalet diyemezsin.
Şu
unutulmamalıdır ki adalet bir gün herkese lazım olacaktır. Geçmişte
adaletsizliğe uğradıklarını iddia edenlerin bir an önce bu adaletsiz
uygulamalardan vazgeçmesi gerekmektedir. Parmak çoğunluğuna güvenerek
demokrasiyi sadece sayıdan ibaret gören iktidara şunu söylüyorum: Adalet gün
gelecek en büyük sığınağınız olacaktır. Ancak, böyle giderse korkarım ki öyle
bir günde sığınacak bir adaletten söz etmek dahi mümkün olmayacaktır.
Dün
muktedirlerce tahsil edilen zırhlı arabalara binip kendilerini adaletin mutlak
hâkimi gören ve bu güce güvenerek her türlü zalimliği yapanlara, bugün görevde
bulunan hâkimler onların durumuna bakarak kendi geleceklerini görmelidirler.
Çok geç olmadan yapılması gereken, yargının sorunlarının siyasi saiklerle
değil, evrensel hukuk ilkeleri ve objektif kıstaslara göre tespit edilerek
çözüme kavuşturulması gerekir. 
Değerli
milletvekilleri, yargı bağımsız olmak zorundadır. Tüm dünya ülkelerinde bu
konuda kesin düzenlemeler vardır. Ülkemizde de yargı bağımsızlığı Anayasa ve
yasa hükümleriyle kesin teminat altına alınmıştır. Nitekim Anayasa’mızın 9’uncu
ve 138’inci maddelerinde yargı bağımsızlığı kesin kurallara bağlanmıştır.
9’uncu maddeye göre “Yargı yetkisi, Türk Milleti adına bağımsız mahkemelerce
kullanılır.” 138’inci madde ise hâkimlerin görevlerinde bağımsız olduklarını
düzenler. Yani, hâkimlerin bağımsızlığı, kararlarını verirken hür olmaları,
hiçbir dış baskı ve tesir altında bulunmamaları demektir. Baskı yapılması
kadar, yapılabilmesi ihtimali de hâkimlerin bağımsızlığını etkiler. Ne var ki
2017 Anayasa değişikliği referandumu yasama organının Cumhurbaşkanı karşısında bağımsızlığını
ortadan kaldırdığı gibi, yargı organlarının da bağımsızlıklarını kaldırmıştır.
Diğer bir ifadeyle, sadece yasama organını değil, aynı zamanda yargı organını
da Cumhurbaşkanının kontrolü altına sokmuştur. Bundan iki yüz altmış sekiz sene
önce Montesquieu’nun söylediği gibi, yasama, yürütme ve yargı kuvvetlerinin tek
elde toplandığı bir sistemde hiçbir şeklide hürriyet olamaz. Şunu özellikle
belirtmek isterim ki yasama, yürütme ve yargı erklerinin elinde toplandığı
kişinin kim olduğunun hiçbir önemi yoktur. Bu kişi, bir bilge kral veya halk
tarafından yüksek oyla seçilmiş bir başkan olsa da hiçbir şey değişmez. Halk
tarafından seçilmiş olması bir kişinin yetkilerini kötüye kullanmayacağı
anlamına gelmez. Her kuvvetin doğasında kötüye kullanma eğilimi vardır. Yüz
yirmi dokuz sene önce Lord Acton’un söylediği gibi: “İktidar yozlaştırır,
mutlak iktidar mutlak yozlaştırır.” Tüm bunlardan dolayı Türk yargısı bir an
önce iktidarın tasallutundan kurtarılmalıdır, Türk milletinin her ferdine güven
verecek bir adalet sistemi kurulmalıdır. Adalet, her şeyin yerli yerine
konulmasıyla mümkündür. Herkes yerini bilmeli, yerinde durmalı ve yetkilerini
aşan işler yapmamalıdır.
Değerli
milletvekilleri, yargıyı konuşurken yargı mensupları ve yargı personelinin de
sorunlarını dile getirmek gerekir diye düşünüyorum. Yargı mensupları ekonomik
açıdan geçim sıkıntısı yaşamaktadır. Hâkim ve cumhuriyet savcılarının özlük
haklarının yürütme organına bağlı olmaktan çıkarılması ve yaptıkları görevin
mehabetine uygun olarak iyileştirilmesi gerekmektedir. Keza, yargı personelinin
çalışma koşullarının ve özlük haklarının da acilen iyileştirilmesi zaruridir.
Hem hâkim ve cumhuriyet savcıları hem ceza infaz kurumu memurları hem de yargı
memurları fiilî hizmet zammından yararlanmalı, bu konuda yasal düzenleme
yapılmalıdır. Mübaşirler yardımcı hizmetler sınıfından çıkarılmalı ve genel
idari hizmetler sınıfına dâhil edilerek yaşanan mağduriyetler giderilmelidir.
Kamu avukatları ile hukuk müşavirlerinin yakınmaları dikkate alınmalı, özlük
haklarının düzeltilmesi için gerekli düzenleme yapılmalıdır. 
Yukarıdan
itibaren söylediklerimize eş olarak şunu söylüyoruz: Yargıyla aklınıza estiği
şekilde uğraşmamalı, oynamamalısınız. Adalet, böylesi falanın adaleti, filanın
adaleti hükmünü kaldıramaz. Elbette ki adalet mensuplarının adil olmasını
istiyoruz ama buna paralel olarak bütün kurumların da adil ve saygılı olması
gerekiyor. İktidarı elinde bulunduranların da herkesten önce adil ve adalete
saygılı olması gerekir.
Değerli
arkadaşlar, hep yargının kalitesinin düşüklüğünden bahsediyoruz ama yapılan
icraatlar yargının niteliğini yükseltmekten uzak. Mesela, Türkiye'de bir hukuk
fakültesi enflasyonu yaşanmaktadır, çok fazla hukuk fakültesi vardır. Bunlar
arasında da nitelik açısından uçurumlar vardır. Eskiden hukuk fakültesi bir
ayrıcalıktı, başarı getirirdi ama şimdi ayrıcalık olmaktan çıktı. Nerede bir
boş bina, orada bir hukuk fakültesi. Özellikle vakıf üniversitelerinde ilk
açılan fakülte, masrafsız olduğu için hukuk fakülteleri olmaktadır. Profesörü
olmayan, sadece misafir öğretim üyeleriyle dönen, avukatların ders verdiği
fakülteler bulunmaktadır; bunlar kabul edilemez. Hukuk fakülteleri dershane
değildir. Popülist politikalarla her yere hukuk fakültesi açarsanız yargıda
nasıl bir kalite olacağını sizlerin de tahmin etmeniz gerekir. 
Değerli
milletvekilleri, Türkiye Büyük Millet Meclisinde son yıllarda özellikle AK
PARTİ hükûmetleri tarafından başvurulan torba yasa mantığı da maalesef iflas
etmiş durumdadır. Yasalar sorun çözmek için vardır, sorun çıkarmak için değil.
AK PARTİ’nin daha önce çıkardığı torba yasalarda unutulmuş, eksik bırakılmış,
sakıncalı bulunmuş hususlar yeni torba yasalarla düzeltilmeye çalışılmakta,
ancak yeni torbalar yeni sıkıntılar doğurmaktadır. Torba yasalar yap-boz, dene-yanıl,
koy-kaldır yasalarıdır. Alelacele, yangından mal kaçırır gibi çıkarılan yasalar
sağlıksız ve sorunludur. Bütün bunlar daha önce de defalarca söylenmesine
rağmen, iktidar yanılmaz olduğunu düşünüp yaptığı her işin doğru olduğunun
kabul edilmesini istiyor. 
Roma’da milattan
önce 98 yılında kabul edilmiş bir kanunla yasa yapma tekniğinin ilkesi
çizilmiştir. Bu ilke, yasalarda konu birliği olması ilkesidir yani tek konu ya
da sıkı bağlantı içindeki konular için tek yasa. İki bin yüz on yedi yıl önce
konulmuş evrensel hukuk ilkesine bizim Parlamentomuzda bugün bile uyulmamakta,
aralıksız torbalar, torba yasalar çıkarılmaktadır. Türkiye Büyük Millet
Meclisini bu şekilde çalıştırmak asla ve asla doğru değildir. 
(Mikrofon
otomatik cihaz tarafından kapatıldı) 
BAŞKAN –
Toparlayalım Sayın Bahşi.
FERİDUN BAHŞİ
(Devamla) – Değerli milletvekilleri, tamamen hukukçulardan oluşan Adalet
Komisyonundan bir torba yasanın çıkmasını; her biri ayrı ayrı, başlı başına
kanun teklifleriyle Adalet Komisyonunda uzun uzun görüşülmesi gerekirken
yasaların 13 maddeye sıkıştırılıp bir toplantıda çıkarılmasının sakıncalarını
takdirlerinize sunuyorum. Bunların hepsi başlı başlına temel yasalar. Bunların
tartışılması, uzman görüşü alınması, Adalet Komisyonundan tartışmadan sonra
çıkarılması gerekirdi.
Sözlerimi şu
cümlelerle bitirmek istiyorum: Adalet ancak hakikatten, saadet ancak adaletten
doğabilir. Adaletin Adalet ve Kalkınma Partisini kalkındıran adalet olmaktan
çıkarılması dileğiyle büyük Türk milletini ve Gazi Meclisi saygıyla selamlıyorum.
(İYİ PARTİ sıralarından alkışlar) 
BAŞKAN – Söz
sırası Milliyetçi Hareket Partisi Grubu adına Tokat Milletvekilimiz Sayın Yücel
Bulut’a aittir. (MHP sıralarından alkışlar) 
Süreniz on
dakika Sayın Bulut.
MHP GRUBU ADINA
YÜCEL BULUT (Tokat) – Sayın Başkan, değerli milletvekilleri; Ceza Muhakemesi
Kanunu ve Bazı Kanunlarda Değişiklik Yapılmasına Dair Kanun Teklifi üzerine
Milliyetçi Hareket Partisi Grubu adına söz almış bulunuyorum. Öncelikle ifade
etmek isterim ki -tarafınızca da malum olduğu üzere- Milliyetçi Hareket Partisi
huzurdaki yasa teklifini bütün grubuyla ve bütünüyle desteklemektedir.
Değerli
milletvekilleri, 15 Temmuz hain darbe girişiminden bugüne kadar yargı
teşkilatımız içerisinde görev yapan zabıt kâtibi olsun, kalem müdürlerimiz olsun,
hâkim ve savcı kadromuz olsun bütün adalet teşkilatımızın yaklaşık dört yıldır
vermiş olduğu ulvi ve çetin mücadele nedeniyle hepsini ayrı ayrı selamlıyorum
ve Milliyetçi Hareket Partisi Grubu adına hepsinin mücadelesini takdirle
izlediğimizi, burada sizlerin huzurunda ifade etmek istiyorum.
Zaman zaman bu
kürsüye gelerek, adalet duygusunun sarsıldığına ilişkin, yargının itibarının
sarsıldığına ilişkin, adalete duyulan güvenin yüzde 20’lere vardığına,
sarsıldığına ilişkin konuşmalar ve tespitler yapılmaktadır. Şimdi öncelikle
şunu ifade edeyim: Doğrudur, adalet duygusu bu toplumda incinmiştir, adalete
duyulan güven çok ciddi bir şekilde hasar almıştır ancak bu hasar ve bu güven
problemi son dört yılda meydana gelmiş bir problem değildir. Eğer ki adalet
duygusunun nasıl incindiği, adalete duyulan güvenin nasıl sarsıldığı tam
anlamıyla teşhis edilmek isteniyorsa 15 Temmuz öncesine, hatta 2014 öncesine
bakılmalıdır. Üzerine hâkim ve savcı cübbesi geçirmiş, Fetullahçı ideolojiyi
benimsemiş, Amerikan beslemesi bazı terörist artıklarının yargı içerisinde
yaptıkları provokasyon, üst üste kurmuş oldukları kumpaslar, birbiri ardına
düzenlemiş oldukları itibar suikastları nedeniyle bu topraklarda yargı
teşkilatına ve adalet mekanizmasına duyulan güven gerçekten sarsılmıştır. Ancak
15 Temmuz sonrasında yargı teşkilatımızın içerisinde yapılan temizlik sonrası
yargıda görev yapan her renkten, her desenden Anadolu insanlarından müteşekkil
yargı teşkilatımızın yaklaşık dört yıllık mücadelesi bu itibar suikastçılarına karşı
devletin itibarı ve kudreti, milletin birliği ve dirliğinin yeniden tesis
edilmesi mücadelesidir. Dolayısıyla hiç kimsenin bu dört yıllık mücadele
sonrasında geriye dönüp yargı teşkilatımızı hedef alarak yargıda görev yapan
hâkim, savcı, zabıt kâtibi -bütün personeli kastederek söylüyorum- bütün adalet
teşkilatının moral ve motivasyonunu bozmaya, hırpalamaya hakkı yoktur.
Şimdi,
bu tespitleri yaptıktan sonra şunu ifade etmek isterim: Tabii ki adalet
yalnızca adalet saraylarından dağıtılacak bir nimet değildir; adalet, devletin
bütün teşekkülü, bütün organizasyonu, bütün kurumlarıyla bir bütün olarak
topluma sunulması gereken bir nimettir, bir hizmettir. Dolayısıyla ne kadar
adalet sarayı inşa ederseniz edin, ne kadar adliye binası yaparsanız yapın, ne kadar
personel istihdamı yaparsanız yapın şayet sosyal adaleti tesis edemiyorsanız
artan yargı yükü karşısında, artan, adliyeye intikal eden sorunlar karşısında
bu kadronun, bu personel istihdamının bu sorunları çözebilmesi mümkün değildir.
Dolayısıyla gerçek bir adalet tesisi için yeni cezaevlerine, yeni adliye
binalarına, yeni kadro alımlarına ihtiyaç duyulduğu kadar onlardan çok daha
fazla bir şekilde bunun sosyolojik arka planının incelenmesi ve irdelenmesi
gerekir.
Nedir
bunun sosyolojik arka planı? Zaman zaman Milliyetçi Hareket Partisinin
hatipleri de dile getiriyorlar, biz de daha önceki konuşmalarımızda birkaç defa
vurgu yaptık: Milliyetçi Hareket Partisi olarak bizler, Cumhur İttifakı’nın
ayrılmaz bir parçasıyız ve Cumhur İttifakı’nın ayrılmaz bir parçası olarak bu
sorumluluğun farkındayız ancak aynı zamanda Parlamentoda denetim ve denge
görevinin bir neticesi olarak dostane uyarı ve hatırlatmaları da yapmakla
mükellefiz. Şunu ifade etmiştik daha önceki konuşmalarımızda: Şayet sosyal
adalet sağlanmazsa, şayet sosyal adalet tesis edilmezse hiçbir şekilde, hiçbir
kudret toplumda nizamı sağlayamaz. Sosyal adalet, yalnızca gelir dağılımının
adil bir şekilde yapılması değildir. Buna ek olarak ölçüsüz göç hareketleri,
ölçüsüz nüfus hareketleri sosyolojik yapıyı harap eder. 
Bakınız,
Türkiye'de -her konuşmamızda ifade ediyoruz, umarım bir gün dikkatinizi çeker-
50 milyonluk nüfusumuzun 21,5 milyonu yani yaklaşık yüzde 50’si köylerde
yaşarken bugün -geçen, Türkiye İstatistik Kurumu verileri açıkladı- Türkiye’de
nüfusumuz 80 milyonu aşmış ama köyde yaşayan insan sayımız nüfusumuzun yüzde
7,7’sine kadar gerilemiş durumda. Bunun anlamı şudur: Bu köylerdeki insanlar
buhar olup uçmadığına göre çaresizlik ve yokluk içerisinde, köyde artık rızık
ve nafakalarını bulamadıkları için şehir merkezlerine doğru akın etmeye
başladılar ve şehir merkezleri üzerinde bir baskı oluşturmaya başladılar. Bu
insanların şehir merkezlerinde ciddi sıkıntıları var, geçim dertleri var,
birçoğu da Anadolu’daki şehir merkezlerinden sonra, orada da bir gelecek hayali
inşa edemedikleri için büyük şehirlerin üzerinde baskı oluşturmaya başladılar.
Bu insanlar büyük şehirlerde bulabiliyorlarsa eğer bir apartman görevliliği
buluyorlar yahut da bir güvenlik görevlisi olarak istihdam ediliyorlar, geçim
derdine düşüyorlar. 
Köylerimiz
boşaldığı için üretim altyapımız tamamen harap olmuş durumda. Şimdi, bunu,
tabii, biz kendi memleketimizden biliyoruz ama birçok milletvekilimizin de aynı
kaygıyı kendi bölgelerinde gözlemlediğinden zerre kadar şüphe duymuyorum.
Köylerin boşalmasıyla birlikte tarımsal üretim tamamen harap olmuş durumda. Kimseyi
teşvik etmiyoruz ve önermiyoruz ama bir örnek kabilinden söylemek istiyorum:
Bugüne kadar tüketmiş olduğunuz tütünün önemli bir kısmı benim memleketim
Tokat’ta üretilmekteydi. Birçok sigara markasının üzerinde de “Dünyaca ünlü
Tokat tütünlerinden üretilmiştir.” diye yazardı. İki yüz yıldır geçimini,
rızkını ve nafakasını tütünden kazanan insanlar, millî ve yerli sigara
fabrikalarının kapatılması sonrasında kapitalist şirketlerin insafına terk
edildikleri için, bugün, koca bir coğrafyada tütün ekilen 1 metrekarelik arsa
dahi kalmadı ve bu insanlar topraklarını bırakarak ayrılmak durumunda kaldılar.
Allah’a
şükürler olsun, iyi yatırımlar yapıyoruz, bunları da alkışlıyoruz. İstanbul’da
yapılan üçüncü havalimanı olsun, üçüncü boğaz köprüsü olsun, bunların hepsi onayladığımız yatırımlar.
İstanbul’a üçüncü havalimanını yapıyoruz ama gelgelelim Süreyyabey Barajı’nın
suyunu yıllardır hâlâ Zile’ye taşıyamadığımız için 20 bin insanımız Zile’den
ayrılmak durumunda kaldılar, İstanbul’da, Ankara’da rızık ve nafakalarını arama
derdindeler.
Şimdi, bunlara
bir formül bulduk, bir formül geliştirdik ama geçici bir formül bu. İŞ-KUR
alımlarıyla şehir merkezleri üzerinde baskı oluşturan bu kitle belli bir süre
de olsa geçinebilme standardında tutulmaya çalışılıyor. Fakat Anadolu’da şu
anda şöyle bir durum var: İŞ-KUR alımlarının adil olduğuna ilişkin inanç
tamamen sarsılmış durumda. Kaldı ki bu, mevcut hâliyle geçici bir çözümden öte
bir anlam ifade etmiyor. Neden geçici bir çözümden öte anlam ifade etmiyor?
İnsanlara yalnızca dört ila sekiz aylık bir hayal vermek suretiyle, sonrası
belli olmayan bir istihdam yaratmak suretiyle hiçbir sorunu çözemezsiniz. İşte,
geçim derdi içerisinde inim inim inleyen, ata toprağından, ana toprağından
kopmuş, tarımdan kopmuş, ecdadının toprağından kopmuş, büyük şehirlerin
içerisinde kaybolmuş olan bu kitlelerin çocukları sizin adliyelerde suça
sürüklenen çocuk olarak gördüğünüz çocuklar. Büyük şehirlerde maalesef geçim
derdi bir karşılık bulmadığı için bu çocukların önemli bir kısmı sahipsiz
kalıyor ve suça sürükleniyorlar, suç ekonomisini oluşturmaya başlıyorlar.
Dolayısıyla burada silkelenip kendimize geleceğimiz yeni bir formülü oluşturmak
zorundayız, bu işin sosyolojik altyapısını yeni baştan inşa etmek zorundayız,
adil bir düzeni el birliğiyle ve ortak akılla inşa etmek zorundayız. Bundan
ötesinde… 
Bakın, yargının
elbette ki sorunları var. Bu sorunları buradaki birçok milletvekili gibi ben de
biliyorum. Dün, Sayın Halil Öztürk, Kırıkkale Milletvekilimiz konuşmasında
işaret ettiler, şöyle çapraşık bir durumla karşı karşıyayız: Memlekette her 100
bin kişiye 1 hâkim düşerken İstanbul’da her 400 kişiye 1 avukat düşer hâle
geldi. Neden? Ölçüsüz bir şekilde, mahalle aralarında bile açılan hukuk
fakültelerinin sayısı neredeyse 120’yi buldu ancak bu insanları istihdam
edeceğimiz bir alan olmadığı için bunların her birisi şu an piyasada geçim
derdinde ve nitelikli olmaktan uzak bir şekilde faaliyetlerini sürdürüyorlar.
Bir taraftan kadro açığımız var ama diğer taraftan da nitelikli hukukçu
ihtiyacımız günden güne artar hâle geldi. Tüm bu tehlikelere zaman zaman işaret
ediyor olmamıza rağmen, maalesef bir çözüm üretemiyoruz. Geçen, bu Parlamento
çatısı altında ümitvar olmuştuk, sulama birliklerinden mağdur olan, 223
trilyonluk borcun altında ezilen, suçu günahı olmayan binlerce köylünün
durumunu özetlemiştik ve acilen Anadolu’da bir sosyal travma hâline gelmiş olan
sulama birlikleri meselesinin çözülmesi gerektiğine işaret etmiştik. Sağ
olsunlar Adalet ve Kalkınma Partisinden arkadaşlar telefon açtılar, bu sorunun
çözümü konusunda alakadar oldular ve bizden bilgi istediler. Biz ümitvar olduk,
herhangi bir kanun teklifi hazırlamadık ve bir an önce şu zor kış şartlarında müşterek
bir iradeyle bu sorunun çözüleceğine inandık ancak bu sorun olduğu gibi duruyor
ve hemen hemen her gün yeni bir telefon ve yeni bir dram duyuyoruz.
(Mikrofon
otomatik cihaz tarafından kapatıldı) 
YÜCEL BULUT
(Devamla) – Boşalmış ve toplam nüfusumuzun yüzde 7,7’sine kadar gerilemiş olan
kalan köylü nüfusumuzu da tahsili mümkün olmayan bu tip borç kalemleriyle bir
bir ezip, bulundukları topraklardan ayrılmasına vesile olacağız diye
korkuyoruz. Elimizde kalan son köylüyü, üretimde katkısı olan son köy insanını
korumakla mükellefiz ve tekrar sizlere burada hatırlatmak istiyorum: Sosyal
Güvenlik Kurumu bürokratlarıyla bizatihi görüşerek bu kararı verdik ve bu
Meclis gündemine taşıdık. Bu borcun tahsili mümkün değil; binlerce insanın,
garibanın, köylünün emekli maaşı üzerinde şu an bu hacizler duruyor, toprakları
üzerinde bu hacizler duruyor, banka hesapları üzerinde bu hacizler duruyor.
Gelin, bir yasa teklifiyle ve müşterek iradeyle şu borcu sıfırlayalım, şu zor
günlerde köylünün üzerinden en azından bir kalemlik yükü geri alalım istiyorum.
Hepinizi
saygıyla ve sevgiyle selamlıyorum. 
Allah’a emanet
olun. (MHP sıralarından alkışlar)
BAŞKAN – Söz
sırası Halkların Demokratik Partisi Grubu adına Siirt Milletvekilimiz Sayın
Meral Danış Beştaş’a aittir. (HDP sıralarından alkışlar)
Süreniz on
dakika Sayın Beştaş.
HDP GRUBU ADINA
MERAL DANIŞ BEŞTAŞ (Siirt) – Sayın Başkan, değerli milletvekilleri; konuşmama
başlamadan önce, açlık grevinin 105’inci gününde olan sevgili Leyla Güven
Milletvekilimizi, 37’nci gününde olan Sebahat Tuncel ve Selma Irmak’ı,
Strazburg’da sürgünde olan sevgili Dilek Öcalan’ı -66’ncı gününde- ve onların
şahsında, işkenceye karşı yaşamın devam ettirilmesi için kendi yaşamlarını
ortaya koyan, açlık grevinde olan arkadaşlarımı saygıyla sevgiyle selamlıyorum.

Değerli
milletvekilleri, konumuz HDP, bizi konuşacağım. HDP gerçekten bu Parlamentoda
ne yapıyor, ne işe yarıyor ya da HDP’ye yönelik bu saldırıların sebebi ne? 
Seçimler
yaklaştıkça HDP, günde beş vakit namaz gibi, birilerinin ağzından düşmüyor.
Gerçekten her kanalda, açtığımız her haber bülteninde ya da mitingde HDP. “HDP
şöyledir, HDP böyledir, HDP şöyle terör örgütüdür, HDP’nin milletvekilini şöyle
tanımıyoruz.” İşte, söylüyorlar da söylüyorlar. Peki, nedir bunun anlamı? İşte,
bunun anlamını açıklamaya çalışacağım. 
Evet, yerel
seçim stratejimizi açıkladık, herkesi aldı bir telaş. Nereler çekildi? Iğdır,
Kars, Muş ve Siirt’te -bunlar aklımda kalanlar- peşi sıra adaylar çekildi.
Yahu, madem ittifaksınız, mademki devletin bekası var, o zaman ortak parti
kurun; niye çekiliyorsunuz, öyle girin. Bu beka gerçekten günlük olarak
değişiyor mu? Her gün beka sorunu değişiyor mu? Bu soruyu da halkın takdirine
sunmak istiyorum. 
Şimdi, bizi
açıkça hedef alıyorlar. İçişleri Bakanı, HDP’den sorumlu İçişleri Bakanı âdeta,
başka bir şey yok gündeminde. Her gün HDP’yle ilgili mutlaka bir sözü var.
Tabii ki biz de onu tanımıyoruz ama sözlerini başka bir şekilde
değerlendireceğim. HDP’yi tanımıyormuş. Sen kimsin bizi tanımıyorsun ya! 
HABİBE ÖÇAL
(Kahramanmaraş) – Devletin bakanı, devletin! 
MERAL DANIŞ
BEŞTAŞ (Devamla) – Biz milletvekiliyiz. Sen bizi milletvekili yapmadın. Biz,
halkın oylarıyla milletvekili seçildik yani halk bizi buraya gönderdi. Siz de
İçişleri Bakanısınız. Siz, bizi tanıyıp tanımama konusunda bu kadar fütursuzca
davranamazsınız bir kere. Bunun dışında, özel çalışma alanı ya… Şimdi, burada,
biz sizin icazetinizle gelmedik demek istiyorum öncelikle. HDP sizin izninizle
kurulmadı, sizin izninizle oy almıyor. Biz halkız, halkımızla var olduk ve tabii
ki var olmaya devam ediyoruz ve edeceğiz. Şimdi, bu kadar baskı AKP’ye
uygulansaydı mağdur edebiyatı bir milyon yıl sürerdi herhâlde. AKP diye bir
parti kalır mıydı, ondan da emin değilim. Hepimizi hapse ata ata bitireceğinizi
sanıyorsunuz ama halk bizim etrafımızda kenetleniyor. Şimdi, ülkenin 3’üncü
büyük partisi, Türkiye'nin her tarafında örgütlenmiş ve ülkenin tüm ezilenleri,
ayrımcılığa uğrayanları, Türk’ü, Kürt’ü, Laz’ı, Çerkez’i, Arap’ı, Süryani’si,
Ermeni’si, kadını, genciyle burada demokrasiyi savunan, dimdik duran bir parti
var ama siz her fırsatta bu partiye vurmaya çalışıyorsunuz. Sizin bizi vekil
olarak tanıyıp tanımamanız umurumuzda değil, gerçekten değil. Bizi halkımızın
tanıması en büyük gücümüzdür ve sizler HDP’nin gücünün farkındasınız aslında,
farkında olduğunuz için siyasi rekabet kurallarını hiçe sayarak, hukuku
tanımayarak çetecilik gibi çeteci faaliyet gösteriyorsunuz. Bize “terörist”
demek ne demek ya? Hukuka bağlıysanız bir milletvekiline “terörist”
diyemezsiniz, bunun hukukla bir bağı yoktur, bütün hukukçular gelsinler, bunu
tartışalım. Şimdi, iktidar olmanın nimetlerini bir partiyi yok etmek için
kullanıyorsunuz. Hâlâ bizim arkadaşlarımız hapiste, hâlâ Yüksekdağ, Demirtaş
cezaevinde ve sizin yargıya verdiğiniz talimatlarla cezaevinde yoksa hukuk
kararlarıyla falan değil. Siyaset, rekabet için elindeki gücü muhalefete karşı,
muhalifine karşı kullanmak değil.
Şimdi
biraz meseleyi tersten düşünelim; gelin, biraz empati yapalım, özellikle
iktidar grubuna söylüyorum. Bizler sürekli HDP olarak her gün meydanlarda,
alanlarda, televizyonlarda çıkıp şunu desek: “AKP’liler teröristtir. AKP, terör
örgütüdür. AKP, terör yandaşıdır. AKP’liler, IŞİD’in arka bahçesidir. AKP, El
Kaide’nin ortağıdır. Halkın savcıları göreve.” bunu AKP için çağırsak, “AKP,
IŞİD’in saldırılarına izin vermiştir, IŞİD’lilerin cezaevinden çıkması için
yargıya talimat vermiştir.” desek, bunu sürekli günde 10 kez dile getirsek ve
kamu spotu gibi yayınlasak; bu, siyasi ahlaka sığar mı? Biz burada beraber
mesai yapıyoruz, beraber siyaset yapıyoruz ama siz bize bu dili kuruyorsunuz.
Evet, siz, sonuçta, bu dille aslında halka HDP’den uzaklaşın, HDP’ye
yaklaşmayın... Âdeta bir cüzzamlı gibi gösteriyorsunuz. Ya biz taksiye
bindiğimizde, manava gittiğimizde, Migros’a ya da herhangi bir alışveriş
merkezine gittiğimizde bize şunu diyorlar: “Ya, bunlar sizden ne istiyor,
bunlar niye size saldırıyor?” Çünkü bizden korkuyorsunuz. 
ÖZLEM ZENGİN
(Tokat) – Bize de tersini soruyorlar, bize de tersini. 
MERAL DANIŞ
BEŞTAŞ (Devamla) – Evet, tersinden düşünün çünkü aslında genel olarak ne
iktidar ne de muhalefet HDP’siz bir siyaset yürütemiyor. Biri HDP’yle yan yana
görünmekten korkuyor, diğeri HDP’ye vuruyor.
EROL KAVUNCU
(Çorum) - Bak bu doğru işte, son söylediğin doğru. 
BAŞKAN –
Sataşmayın değerli arkadaşlar, sataşmayın. 
MERAL DANIŞ
BEŞTAŞ (Devamla) – Ya biz buradayız, burada, biz sizin gibi milletvekiliyiz ve
halkın oylarıyla geldik. 
Şimdi,
Anayasa’nın 26’ncı maddesi var. Ne diyor: Herkes düşünceyi ifade ve yayma
hürriyetine sahiptir. Yine, Anayasa’nın 34’üncü maddesine göre, herkes, önceden
izin almaksızın toplantı ve gösteri yürüyüşü düzenleme hakkına sahiptir.
Size 5 tane
fotoğraf göstereceğim. Şu, İzmir’de Milletvekilimiz Serpil Kemalbay’ın abluka
altına alındığı, yüzlerce polis etrafında. Bu, İstanbul Taksim’de, etten duvar
örülmüş, polisler 55 milletvekilinin etrafında duvar örmüş. Şu, Nusaybin’de, bu
resme bakın ya. Bu resim nedir gerçekten? Türkiye'nin resmidir bu, bu resim
odur. Bu, korkunun resmidir; bu, HDP’nin halkla temas etmesinden duyulan
korkudur.
Anayasa’da ya da
2911 sayılı Yasa’da şu yazmıyor: Gösteri ve toplantı yapmak İçişleri
Bakanlığının adamlığına bağlıdır denmiyor. Onun adam olup olmaması, cinsiyetçi
lafı olması bir yana, bizim umurumuzda değil, biz Anayasa’ya bağlıyız,
Anayasa’ya. Ama birileri adamlığını her fırsatta ortaya koyarak bize bu
barikatları kuruyor. Peki, ne oldu? Bizi engellediler mi? Gidiş nereye, biliyor
musunuz? Hakkâri Milletvekili Leyla Güven’in evine gidiyoruz, ziyaret etmek
için gidiyoruz ama binlerce polis etten duvar örerek o ziyareti engelliyor.
Evet, Diyarbakır Milletvekilimiz Remziye Tosun ve Mardin Milletvekilimiz Ebrü
Günay. İşte özgürlüğün fotoğrafı bu. Burada özgür olan bizim
milletvekillerimiz, dimdik duruyorlar etrafındaki barikata rağmen, tacize,
itmeye kakmaya rağmen, orada korkmadıklarını ve halkı temsil etmeye kararlı
olduklarını aslında ortaya koyuyorlar. 
Şimdi nedir?
Gerçekten halktan kim korkar? Diktatörler. Gelin, bu rejimin adını koyalım.
Netflix’de bir dizi var, Designated Survivor. Lütfen izleyin, orada
diktatörlüğün ne olduğunu çok iyi anlatıyor, bu cümleyi de oradan aldım. ABD
Başkanı soruyor: “Halktan kim korkar?” “Diktatörler.” diyor danışmanlar. 
ÖZLEM ZENGİN
(Tokat) – Amerika’ya mı soralım?
MERAL DANIŞ
BEŞTAŞ (Devamla) – Biz daha ne anlatalım? Halktan korkanlar diktatörlerdir.
Seçme ve seçilme hakkını kim yok sayıyorsa diktatörlük rejimleridir ve
diktatörlerdir. Anayasayı kim tanımıyor? Diktatörler tanımıyor. Tarihe bakalım,
bilimsel verilere bakalım, kim tanımıyor. Resimlerin ne anlattığını size
anlattım. Bunun gibi yüzlerce resim var elimizde. Aslında bunlar Türkiye’de
diktatörlüğün tam olarak yerleştiğini ortaya koyan meseledir. 
Evet, tecrit
altına alınmış bir halk var ve bu tecrit bütün Türkiye’ye yayılıyor gerçekten.
Ama bizler özgürlüğü temsil ediyoruz ve gerçekten 1 Kasım, 24 Haziran öncesi de
böyleydi. AKP’nin seçim kampanyası ne, biliyor musunuz? Seçim sathımailine
girince, hemen HDP’ye saldırı paketleri önceden hazırlanmıştır. Nedir bu
saldırı paketleri? Toplasanız on cümle etmiyor. Gelin, birlikte sayalım ve
sonra “HDP şöyledir, HDP böyledir…” herkesi de bu çizgiye çekmeye çalışıyor,
HDP’ye karşı bir güç ittifakı oluşturmaya çalışıyor. Gözaltılar, tutuklamalar,
tehditler üstüne bir de devletin bekasını da ekleyin tabii. 
(Mikrofon
otomatik cihaz tarafından kapatıldı). 
BAŞKAN – Bir
dakika ek süre veriyorum Sayın Beştaş. 
MERAL DANIŞ
BEŞTAŞ (Devamla) – Bir de beka var, işte AKP’nin seçim kampanyası bu kadar
aslında. 
Ya, siz halka ne
vadediyorsunuz? Bırakın HDP’yi. HDP kendini anlatsın, siz kendinizi anlatın.
Siyasi rekabet böyle yapılmaz. Bizi eleştirin, biz sizi eleştirelim. Siz parti
programımızı, ilkelerimizi eleştirin, biz sizinkini eleştirelim. Ama en
önemlisi biz halka ne diyoruz? Bu seçimde halka ne anlatıyoruz? Gerçekten, bu
konuda başka anlatacağınız bir şey yok, bu çok açık. 
FATMA AKSAL
(Edirne) – Onlara yaşam vadediyoruz. 
MERAL DANIŞ
BEŞTAŞ (Devamla) – Ayrıca, “beka” dediğiniz rant ittifakınızdır, aslında başka
bir şey değil. O da bitecek, az kaldı. Gerçekten, halk gün sayıyor -biz burada
olmadığımız her dakika halkla birlikteyiz- 31 Martı bekliyor.
Tabii, bu konuda
sandık hilelerinizle de başa çıkacağız ve emin olun, 1 Nisan sabahı güzel bir
Türkiye’ye uyanacağız. 
Teşekkür
ediyorum. (HDP sıralarından alkışlar) 
REFİK ÖZEN
(Bursa) – Hiç şüphen olmasın, hiç!
ÖZLEM ZENGİN
(Tokat) – Sayın Başkan…
BAŞKAN – Sayın
Zengin, buyurun, talebinizi alayım önce.
ÖZLEM ZENGİN
(Tokat) – Sayın Başkan, partimize çok yoğun bir eleştiri var, cevap vermek
istiyorum müsaade ederseniz.
GARO PAYLAN
(Diyarbakır) – “Cevap vermek” diye bir şey var mı?
BAŞKAN –
Sataşmadan mı istiyorsunuz, yerinizden mi söz vereyim? Nasıl?
ÖZLEM ZENGİN
(Tokat) – Ben kürsüyü de tercih edebilirim, nasıl isterseniz. 
BAŞKAN – İki
dakika, size sataşmadan dolayı söz veriyorum. Yeni bir sataşmaya mahal vermemek
kaydıyla diyoruz. 
Buyurun. (AK
PARTİ sıralarından alkışlar)
IX.- SATAŞMALARA İLİŞKİN KONUŞMALAR
1.- Tokat Milletvekili Özlem Zengin’in, Siirt Milletvekili Meral Danış
Beştaş’ın 42 sıra sayılı Kanun Teklifi’nin ikinci bölümü üzerinde HDP Grubu
adına yaptığı konuşmasında Adalet ve Kalkınma Partisine sataşması nedeniyle
konuşması
ÖZLEM ZENGİN
(Tokat) – Sayın Başkan, çok değerli milletvekilleri; doğrusu, emin olamıyorum
çünkü Sayın Meral Danış Beştaş’ı çok dikkatle dinledim. Şimdi, kendileri
hitaplarında, HDP’li milletvekili arkadaşlarımız buraya her geldiklerinde,
kürsüye çıktıklarında hep otoriterleşmeden, hep AK PARTİ’ye saldırarak, AK
PARTİ üzerinden siyaset yapıyorlar. 
MAHMUT TOĞRUL
(Gaziantep) – Resimlerle ilgili konuşun. 
BAŞKAN – Değerli
arkadaşlar, dinleyelim lütfen. 
ÖZLEM ZENGİN
(Devamla) – Ben çok sakin dinledim. Müsaade ederseniz… 
BAŞKAN – Kürsü
masuniyetini koruyalım değerli arkadaşlar. 
ÖZLEM ZENGİN
(Devamla) – Her seferinde… Biraz evvel Meral Hanım diyorlar ki: “Bize
saldırmayın, bize saldırmadan konuşun.” Bunu söyleyebilmek için… Sizin kürsüde
yaptığınız bütün konuşmalar AK PARTİ’ye ve Sayın Cumhurbaşkanımıza saldırmak
üzerine, bütün konuşmalarınız böyle oluyor. 
Ben de bunu
tercih ediyorum, yaptığımız işlerle karşı karşıya gelelim fakat siz bunu tercih
etmiyorsunuz. Yaptığınız şeylerde sürekli şunu söylüyorsunuz: “Efendim, ortada
hiçbir şey yokken biz terörle itham ediliyoruz.” Ama Avrupa İnsan Hakları
Mahkemesi bile Demirtaş’la alakalı verdiği kararda tutuklamayı makul görüyor,
makul şüphe olduğunu söylüyor. Maalesef, milletvekili olmak terörle teması
kesmiyor. Milletvekillerinizin, şu anda tutuklu olanların ithamları terörle
aralarına mesafe koymamakla alakalı. Ben, arkadaşlarım, biz istiyoruz ki HDP
terörden ari bir parti olsun, terörün propagandasını burada yapmasın, Mecliste
bizi bunlarla itham etmesin ve nihayetinde, bu ayrım olmadığı için Türkiye’de
gerçekten bir gerginlik ortaya çıkıyor. Bu hendek vakaları nerede oldu?
İnsanlar size bir anlamda fırsat verdiler 24 Haziran seçimlerinde fakat
geldiğimiz noktada, verilen bu güven, terörle iş birliği noktasına geldi. 
SERPİL KEMALBAY
PEKGÖZEGÜ (İzmir) – O senin düşüncen, senin. 
ÖZLEM ZENGİN
(Devamla) – Eğer siz milletin yanında duracaksanız, terörden uzak duracaksanız
bizim buna hiçbir itirazımız yok. 
SERPİL KEMALBAY
PEKGÖZEGÜ (İzmir) – Haddini bil ya! Haddini bil sen, bu nasıl bir konuşma!
ÖZLEM ZENGİN
(Devamla) – Biz Türkiye demokrasisi adına bundan mutluluk duyarız, memnuniyet
duyarız ama bir karar veremediğinizi görüyoruz ve insanımız için de beka
meselesi öne çıkıyor. Bütün seçimlerde bizim arzu ettiğimiz şey, yerelse yereli
konuşalım, genel seçimse genel seçimle alakalı yaptıklarımızı konuşalım. 
(Mikrofon
otomatik cihaz tarafından kapatıldı) 
ÖZLEM ZENGİN
(Devamla) – Bir dakika rica ediyorum.
BAŞKAN –
Toparlayın.
ÖZLEM ZENGİN
(Devamla) – Ama günün sonunda siz bütün bu seçim kampanyalarını başka bir
zemine çekiyorsunuz, bu sizin kendi tercihiniz. Ha, diyorsunuz ki efendim,
otoriterleşme, otoriterleşme… Yani bunu en çok tekrar eden sizsiniz. Tuhaf bir
örnekleme yaptınız, beş vakit gibi; ya, sizinki beş vakit değil, bin vakit
gibi, her kelimeniz bununla başlıyor neredeyse. “Onu tanırım, bunu tanımam.” E,
o zaman, bize niye anlatıyorsunuz bu kürsüye çıkıp? Ya, siz milletvekilisiniz,
biz sizi bir milletvekili olarak tanıyoruz. Buraya geliyorsunuz, bize bir
milletvekili olarak hitap ediyorsunuz. 
EBRÜ GÜNAY
(Mardin) – Bakanınıza söyleseydiniz. 
ÖZLEM ZENGİN
(Devamla) – Bu sistemin, Türkiye Cumhuriyeti’nin siz tanısanız veya tanımasanız
da bakanları var, görevlerini icra ediyorlar. İşte o sebeple, burada
yapacağımız şey, hep beraber demokrasiye, hukuka sahip çıkmak. Biz AK PARTİ
olarak elimizden geldiğince bunu yapmaya gayret ediyoruz ve HDP’de siyasetle
kendini anlatmaya çalışan bütün arkadaşlarımızın da ortak paydasının hukuk ve
demokrasi olması gerektiğine inanıyoruz.
Teşekkürler. (AK
PARTİ sıralarından alkışlar)
SERPİL KEMALBAY
PEKGÖZEGÜ (İzmir) – Sizden uzak bir şey yani hukuk ve demokrasi. 
MERAL DANIŞ
BEŞTAŞ (Siirt) – Sayın Başkan, sataşmadan söz istiyorum 69’a göre. 
BAŞKAN – 69’a
göre, buyurun. 
Talep ederken
gerekçeleri belirtmek gerekiyor, onu alalım, 
GARO PAYLAN
(Diyarbakır) – Ama o belirtmedi efendim, AK PARTİ Grup Başkan Vekili de belirtmedi..
MERAL DANIŞ
BEŞTAŞ (Siirt) – Biliyorum, söyledim. Çok açık sataştı.
ÖZLEM ZENGİN
(Tokat) – Sataşma da yapmadım ben yani. 
2.- Siirt Milletvekili Meral Danış Beştaş’ın, Tokat Milletvekili Özlem
Zengin’in sataşma nedeniyle yaptığı konuşmasında Halkların Demokratik Partisine
ve şahsına sataşması nedeniyle konuşması
MERAL DANIŞ
BEŞTAŞ (Siirt) – Sayın Başkan, Değerli Grup Başkan Vekilinin son cümlesine
katılıyorum; evet, gelin, hukuk ve adalet etrafında gerçekten uzlaşalım. Bizim
de savunduğumuz temel olgu bu.
Bir kere, size
birkaç önerim var, gerçekten içtenlikle söylüyorum. Ben sinirlerim el
verdiğince A Haber izliyorum, on dakika en fazla dayanıyorum. Bu akşam bir saat
A Haberi izleyin -diğer kanalları demiyorum, hepsi aynı- HDP’ye yönelik nasıl bir
dil kuruluyor, lütfen, objektif, elinizi vicdanınıza koyun ve sonra gelin,
burada konuşalım.
İkincisi:
İçişleri Bakanınıza -siz sonuçta yürütmenin içinden çıktığı partisiniz AKP
Grubu olarak- sahip çıkın çünkü Anayasa tanımıyor, yasa tanımıyor, mevzuat tanımıyor,
içtihat tanımıyor. Yani “Ben adamsam HDP’lileri yürütmem.” ne demektir? Hangi
kanunda yazıyor bu? Yani biz orada bir şiddet fiiline mi gidiyoruz? Leyla Güven
bizim milletvekilimiz, tecrit insanlığa karşı bir suç, bir işkence. Biz yaşam
hakkını savunuyoruz. Bir milletvekiliniz açlık grevinde olsa siz nasıl bir
tutum gösterirsiniz?
ÖZLEM ZENGİN
(Tokat) – Leyla Güven kendi iradesiyle mi bunu yapıyor? Kendi iradesiyle
yapmıyor bunu.
BAŞKAN – Sayın
Zengin, lütfen…
MERAL DANIŞ
BEŞTAŞ (Devamla) – Sayın Hatip, ben sizi dinledim, emin olun dikkatle dinledim.
ÖZLEM ZENGİN
(Tokat) – Ben de dinledim.
BAŞKAN – Sayın
zengin, lütfen, rica ediyorum…
MERAL DANIŞ
BEŞTAŞ (Devamla) – Demirtaş örneğini verdiniz. Ben satır satır okudum o kararı.
ÖZLEM ZENGİN
(Tokat) – Ben de okudum.
MERAL DANIŞ
BEŞTAŞ (Devamla) – Eğer şunu deseydiniz, Demirtaş’ı karar gelir gelmez, aynı
gün tahliye etseydiniz sizinle hukuk tartışabilirdim ama sizin
Cumhurbaşkanınız, Genel Başkanınız çıkıp dedi ki: “Ben bu…”
İSMAİL TAMER
(Kayseri) – Senin de Cumhurbaşkanın değil mi? Cumhurbaşkanı, herkesin
Cumhurbaşkanı.
ÖZLEM ZENGİN
(Tokat) – Tahliye edilmesinden bahsetmiyor, hayır.
BAŞKAN – Sayın
Zengin…
ÖZLEM ZENGİN
(Tokat) – Gerekçelendirilmesini söylüyor.
MAHMUT TOĞRUL
(Gaziantep) – Ya, siz konuşurken biz konuşuyor muyduk?
MERAL DANIŞ
BEŞTAŞ (Devamla) – Sayın Başkan, ama…
ÖZLEM ZENGİN
(Tokat) – Gerekçelendirilmesini söylüyor.
BAŞKAN – Sayın
Zengin…
MENSUR IŞIK
(Muş) – Ayıptır ya, ayıptır ya! Çok ayıp ya, çok ayıp ya!
BAŞKAN - Sayın
Zengin, bakın, az önce size yönelik sataşmalarda da aynı durumu gösterdim.
MERAL DANIŞ
BEŞTAŞ (Devamla) – Ben size tek cümle cevap vermedim, gerçekten dinledim.
BAŞKAN – Değerli
arkadaşlar, dinleyelim lütfen. 
Konuşmak isteyen
herkesi konuşturuyoruz değerli arkadaşlar. Kürsü masuniyetini koruyalım.
GARO PAYLAN
(Diyarbakır) – Grup Bakan Vekili laf atıyor, olacak şey değil.
BAŞKAN - Buyurun
Sayın Beştaş.
MERAL DANIŞ
BEŞTAŞ (Devamla) – Demirtaş’la ilgili kararda bir kere emredici -Anayasa 90’a
göre- “Demirtaş’ı derhâl serbest bırakın.” diyor. Derhâl…
(Mikrofon
otomatik cihaz tarafından kapatıldı) 
ÖZLEM ZENGİN
(Tokat) – Öyle söylemiyor, karar öyle söylemiyor.
BAŞKAN – Sayın
Zengin…
MERAL DANIŞ
BEŞTAŞ (Devamla) – Ben yirmi beş yıl avukatlık yaptım.
ÖZLEM ZENGİN
(Tokat) – Ben de yaptım otuz yıl, söylemiyorum yani.
BAŞKAN - Sayın
Zengin, lütfen…
Bir dakika daha
ekliyorum size, toparlayalım Sayın Beştaş. 
MERAL DANIŞ
BEŞTAŞ (Devamla) – Bu, haksızlığın refleksi gerçekten. 
Serbest
bırakmayıp üstüne üstlük “Ben bu kararı tanımıyorum, gereğini yaparız."
dedi Erdoğan, bunu açıkça söyledi. Ve gereğini istinaf mahkemesi yaptı, kararı
onayladı. Kararı istinaf mahkemesi onaylamadı, Erdoğan onayladı ve hükümlü hâle
getirerek Avrupa İnsan Hakları Mahkemesini tanımadığını, hukuk tanımadığını,
AKP ve iktidar ilan etti. Bu sadece ilk örnek değil, Demirtaş ve Yüksekdağ ve
diğer bütün tutuklu arkadaşlarımız, daha doğrusu, düzeltiyorum, rehin
arkadaşlarımız iktidarın rehineleridirler. İktidarın rehineleri oldukları için
her fırsatta yargıya talimat veren… Yargı, AKP’nin il başkanı, ilçe başkanı,
parti meclisi üyesi zaten. Demirtaş mahkemede şunu dedi: “3 AKP’li Demirtaş’ı
yargılıyor.” Evet, gerçekten 3 AKP’li bizim rehin arkadaşlarımızı
yargılıyorlar.
Teşekkür
ediyorum. (HDP sıralarından alkışlar) 
ÖZLEM ZENGİN
(Tokat) – Sayın Başkan, bir cümle...
BAŞKAN – Size de
yerinizden ben bir dakika söz vereyim, toparlayıp kapatalım.
Buyurun.
V.- AÇIKLAMALAR (Devam)
32.- Tokat Milletvekili Özlem Zengin’in, Siirt Milletvekili Meral Danış
Beştaş’ın sataşma nedeniyle yaptığı konuşmasındaki bazı ifadelerine ilişkin
açıklaması
ÖZLEM ZENGİN
(Tokat) – Sayın Başkanım, hakikaten uzatmak istemiyorum fakat yargı kararını
hepimiz okuyoruz. Ben şunu anlamakta zorlanıyorum: Biz bu kararı burada daha ne
kadar tartışacağız? O kadar uzun konuştuk ki bütçe görüşmeleri esnasında da. Bu
kararı okuduğunuzda karar, tutukluluğun devamıyla alakalı karara devam edilsin
mi, edilmesin mi? Avrupa İnsan Hakları Mahkemesi tutuklamanın haklı olduğuna,
yeterli gerekçe olduğuna karar veriyor fakat tekrar salıverilmeyle alakalı
başvurularda bunun gerekçelendirilmesi gerektiğini söylüyor. Yani o kararı
okuduğunuzda “Bu tutuklama haksızdır, onu serbest bırakın.” demiyor yani. Bu
kararı istiyorsanız özel bir gündem yapalım, madde madde konuşalım burada yani,
yapalım bunu.
EBRÜ GÜNAY
(Mardin) – Yapalım, konuşalım ya.
BAŞKAN – Peki,
teşekkür ederim.
ÖZLEM ZENGİN
(Tokat) – Bir saniye, tamamlayacağım.
Şimdi, buradan
geldiğimiz zaman şunu niye ayırt edemiyoruz? Ben emin değilim, Leyla Güven
kendi iradesiyle mi bunu yapıyor? Şahsen emin değilim. Bu ülkede…
(Mikrofon
otomatik cihaz tarafından kapatıldı) 
ÖZLEM ZENGİN
(Tokat) – …yani neyse, tamam, böyle kalsın.
MUHAMMED LEVENT
BÜLBÜL (Sakarya) – Sayın Başkanım, başka bir mesele, bununla alakalı değil.
BAŞKAN – Bir
saniye..
MERAL DANIŞ
BEŞTAŞ (Siirt) – Sayın Başkan, yerimden bir söz istiyorum.
BAŞKAN – Sayın
Beştaş, siz de lütfen bir dakikada toparlayın, kapatalım ama bu konuyu.
ÖZLEM ZENGİN
(Tokat) – Ama ben bunu bitirebilirdim. Bakın, bitirmedim Sayın Başkan ya, bilerek
bitirmedim ya…
BAŞKAN – Ama
verdiğim sözler 60’a göre birer dakika, oradan veriyorum.
ÖZLEM ZENGİN
(Tokat) – Yani lütfen, o zaman ben de gireyim… 
BAŞKAN –
Arkadaşlar, yani bir tartışmayı da makul bir şekilde keselim. Her ikinize de
yeteri kadar söz verdiğimi düşünüyorum. 
Sayın Beştaş,
lütfen siz de toparlayın.
33.- Siirt Milletvekili Meral Danış Beştaş’ın, Tokat Milletvekili Özlem
Zengin’in yaptığı açıklamasındaki bazı ifadelerine ilişkin açıklaması
MERAL DANIŞ
BEŞTAŞ (Siirt) – Sayın Başkan, ben Sayın Zengin’in önerisine aynen katılıyorum.
Mecliste kapalı bir toplantı öneriyorum, bir oturum ve HDP’li
milletvekillerinin, varsa diğer partilerin milletvekillerinin yargılama
dosyalarını da kamuya kapalı gizli bir oturumla, gelsinler tartışalım. O kararlarda
nasıl hukuksuzluklar var, nasıl bir keyfiyet var bunu hep birlikte görelim.
Açıkça –asla “yalan” demek istemiyorum bir kadın mevkidaşıma- gerçek dışı bir
şey söylüyor: Avrupa İnsan Hakları Mahkemesi “Demokrasi tehdit altındadır,
Demirtaş serbest bırakılmalıdır.” diyor, nokta.
ÖZLEM ZENGİN
(Tokat) – Böyle bir şeyi zinhar söylemiyor Avrupa İnsan Hakları Mahkemesi,
zinhar. Ben de “yalan” demek istemiyorum ama zinhar böyle bir şey söylemiyor
Avrupa İnsan Hakları Mahkemesi.
BAŞKAN – Peki,
bunu daha sonra hep beraber bir tartışalım.
Sayın Bülbül,
sizin 60’a göre bir söz talebiniz var, buyurun.
34.- Sakarya Milletvekili Muhammed Levent Bülbül’ün, Ankara ili Polatlı
ilçesindeki Sakarya Kışlası’nda meydana gelen mühimmat patlaması sonucu
yaralanan askerlere geçmiş olsun dileğinde bulunduğuna ilişkin açıklaması
MUHAMMED LEVENT
BÜLBÜL (Sakarya) – Sayın Başkanım, teşekkür ederim.
Şimdi, yeni
düşen bir habere göre Polatlı’da Sakarya Kışlasında ağır silah eğitim atışları
sırasında meydana gelen patlamada 5 askerimiz yaralanmış, şu an gelen ilk
bilgiler bu şekilde. İnşallah daha ciddi bir durum söz konusu değildir,
herhangi bir şehadet durumu söz konusu değildir inşallah askerlerimizin.
Şimdilik, bu konuyla alakalı olarak, yaralanan askerlerimize geçmiş olsun
dileklerimizi iletiyoruz. Meselenin bütün yönleriyle çok iyi bir şekilde tahkik
edilip -kamuoyu ve bütün yönleriyle- devletimizin meseleyle ilgili gereken
araştırmayı yapmasını arzu ediyoruz, milletimize de geçmiş olsun dileklerimizi
iletiyoruz efendim.
BAŞKAN – Teşekkür
ederim.
IV.- OTURUM BAŞKANLARININ KONUŞMALARI (Devam)
2.- Oturum Başkanı TBMM Başkan Vekili Levent Gök’ün, Sakarya Kışlası’nda
meydana gelen mühimmat patlamasında yaralananlara geçmiş olsun dileğinde
bulunduğuna ilişkin konuşması
BAŞKAN – Sayın
Bülbül’ün ifade ettiği haberi bence değerli siyasi partilerimizin yöneticileri
de gerek yerel yöneticilerden gerekse merkezdeki arkadaşlarımızdan tetkik
ederek Meclisimizi bilgilendirirlerse sevinirim. Ben de Sayın Bülbül’ün verdiği
bilgiler doğrultusunda yeni öğrendiğim bu haberden dolayı, yaralı
yurttaşlarımızın hepsine ayrı ayrı geçmiş olsun diyorum. Umarım üzücü başka
tablolar bizi beklemez ama arkadaşlarımız da bunu araştırır ve Meclisimize
bilgi verirlerse de... Ben de birazdan arkadaşlarıma bilgi vereceğim, onların
da takip etmelerini rica edeceğim.
Çok teşekkürler
Sayın Bülbül.
VIII.- KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Teklifleri (Devam)
1.- Kütahya Milletvekili İshak Gazel ve 45 Milletvekilinin Ceza
Muhakemesi Kanunu ve Bazı Kanunlarda Değişiklik Yapılmasına Dair Kanun Teklifi
(2/1578) ve Adalet Komisyonu Raporu (S. Sayısı: 42) (Devam)
BAŞKAN – Söz
sırası Cumhuriyet Halk Partisi Grubu adına söz isteyen İstanbul Milletvekilimiz
Sayın Zeynel Emre’ye ait. (CHP sıralarından alkışlar) 
Süremiz on
dakika Sayın Emre. 
CHP GRUBU ADINA
ZEYNEL EMRE (İstanbul) – Sayın Başkan, değerli milletvekilleri; hepinizi
saygıyla selamlarım. 
Değerli
arkadaşlar, mükemmel insan diye bir şey yoktur yani bir insan her şeyi mükemmel
yapamaz, muhakkak eksiği vardır, yanlışı vardır. Dolayısıyla insan ürünü olan
yasalarda da mükemmeli beklememek lazım. Yani bir meselenin idealiyle gerçeği
arasında muhakkak fark vardır. Amaç nedir? Amaç o ideal için çalışmak,
çabalamak, o ideal uğruna mücadele etmek, bunun için en doğrusunu yapabilme
gayretini göstermek. 
Şimdi, bizim
Anayasa’mızda ne yazar? “Yargı ayrı bir kuvvettir. Yasama, yürütme, yargı üçü
ayrı kuvvettir. Bunlar bir demokrasinin olmazsa olmazıdır, dengede götürür
bunu. Bir ülkeyi dengede götürmesi için bunlar olmalıdır.” der. Burada bizim
problemimiz aslında idealden öte, o idealle gerçeği yaklaştıran toplumlar nasıl
ki gelişiyor, büyüyor, dünyada gelişen toplumlar ekonomisi güçlü ülkeler olarak
anılıyorsa o idealle gerçek arasında makasın açıldığı ülkelerde de bu tamamen
tersine bir yön izliyor. 
Değerli
arkadaşlar, şu iddiada değiliz: AK PARTİ iktidarından önce bu ülkede çok
sağlıklı bir yargı mekanizması vardı, her şey adalet içinde gidiyordu, sosyal
adalet de vardı, ekonomik adalet de vardı vesaire gibi bir iddianın içerisinde
değiliz. Ancak makasın bu denli açıldığı hiçbir dönem olmamıştı değerli
arkadaşlar. 
Bakın, ülkelerin
kaderi, ulusların kaderi neye bağlıdır biliyor musunuz? Ulusların kaderi, o
ülkedeki kapsayıcı ekonomik ve siyasal kurumların varlığıyla ilintilidir. Eğer
ülkelerdeki bu kurumlar sömürücü kurumlarsa yani ekonomi sadece yönetenlerin
kontrolünde ve yönetenlerin düşüncesine yakın insanlar açısından kullanışlı,
elverişli bir aygıt hâline gelmişse, keza siyaset de iktidardakiler ile
muhalefet için aynı şartları taşımıyorsa ortada sömürücü kurumlar vardır ve bu
kurumlarla yönetilen bütün ülkeler çöküşe doğru gider değerli arkadaşlar, tarih
bunun örnekleriyle doludur. Eski Maya Krallığından tutun da günümüze gelinceye
kadarki tüm iktidar el değiştirmeleri ve devletin, milletin varlığı tamamen bu
ilişkilerin sağlıklı kurulmasıyla ilintilidir, ilgilidir.
Değerli
arkadaşlar, biz eğer burada samimi konuşacaksak ben eminim ki bu salondaki
herkes şunda mutabıktır: Türkiye’de yargı bağımsız değil değerli arkadaşlar
yani böyle bir iddia içinde olamazsınız bu kadar yaşadığımız, gördüğümüz
örnekten sonra. Yasamada dahi büyük bir adaletsizlik var. Bakın, Adalet
Komisyonu sözcüsü olarak söylüyorum, bir önceki Adalet Komisyonundan gelen yasa
teklifinde burada söz aldığımda dedim ki: “Hani, referandum sonrasında yasama
ile yürütme ayrı güçlerdi, çok güçlü bir Meclisimiz olacaktı, burada yasaları
milletvekilleri yapacaktı, teklif edecekti, konuşulacaktı.” Hâlbuki hepimiz
biliyoruz ki bir gerçek var, hiçbir muhalefet partisinden gelen teklif
komisyonlarda görüşülmeye dahi alınmadı. Bu görüştüğümüz yasa teklifi dâhil tüm
yasa tekliflerinin hepsi iktidar partisi milletvekilinin verdiği teklifler. Ne
hikmettir ki iktidar partisi, verdiği teklifleri yürütme, Adalet Bakanı ya da
Adalet Bakanı Yardımcısı ya da genel müdürlerinden oluşan bir davetli ve o
davetlilerin huzurunda o yasanın ne kadar gerekli ve ihtiyaç olduğu anlatılan
bir alan hâline dönüştürdü. Yani burada özetle, birbirimizi kandırmaya gerek yok,
biz bu makası açıyoruz. Bunun sonunda gelişen bir Türkiye göremeyiz değerli
arkadaşlar.
Üç ay önce
burada abonelik sözleşmesinden doğan para alacaklarının tahsiliyle ilgili bir
düzenleme geçti. Neydi o? “Efendim, uygulamada bazı sıkıntılar yaşandı, bunları
gidermemiz lazım.” Şimdi de istinaf mahkemesi uygulamasında çıkan bazı
problemleri gidermek üzerine yasa çıkartıyoruz. Yasalar bir devletin
künyesidir, öyle günlük, anlık, keyfe göre değiştirilecek meseleler değildir.
Eğer ki bu Meclisin yapması gerektiği gibi torba kanun değil de samimiyetle her
meseleyi ayrı bir şekilde temel kanun olarak dile getirip, düzenleyip, tartışıp
ortak akıl aransa böyle sürekli birbirini kovalayan, değişen yasaları bu Meclis
çıkarmak durumunda kalmayacak. Bunların hiçbir önemi yok, siz kabul edersiniz,
biz muhalefet ederiz, yanlış bulduğumuzu söyleriz belki bu teklifler için ama
toplamda yargı sistemini düzeltmeyecektir değerli arkadaşlar. 
Bakın, on yedi
yıldır siz yönetiyorsunuz. Gerçi ben kanun yapma tekniğinden bahsediyorum,
anlatıyorum, yasaların bir devletin künyesi olduğunu söylüyorum ama yahu şunu
siz içinize sindirebiliyor musunuz: Bir ülkede on yedi yılda Kamu İhale Kanunu
yüz seksen altı kez değişir mi ya? Bunu herkes bilir ki -dünya da bilir bunu-
Türkiye’de ihaleler adrese teslim gidiyor. Zaten iş öyle bir noktaya vardı ki
yürütmenin başı çıkıyor diyor ki: “Ya, ben bu ihalenin tek başına alınmasını
istemedim.” O ihaleyi alan da diyor ki: “Ya, yabancı bir ortağımız olsun
istedik, onun için tek almadık.” Bunlar kameraların önünde söyleniyor.
Hukukçular bilir ki bunlar ihaleye fesat karıştırma suçlarıdır. Ama bunların
hiçbirine artık tepki dahi verilmiyor.
Değerli
arkadaşlar, biz şu anda FETÖ’yle ilgili çıkan iddianamelerde görüyoruz ki 12
Eylül referandumu FETÖ’nün isteği doğrultusunda onu güçlendirmek, darbeye zemin
hazırlamak için yapılmış bir referandumdu. Sonuçları hâlâ yürürlükte mi?
Yürürlükte. Ve o 12 Eylül referandumunu sizler nasıl savunmuştunuz? “Türkiye
özgürleşecek, yüklerinden kurtulacak, ekonomisi uçacak, her şey çok daha hızlı
olacak, bu büyük bir kapının anahtarı âdeta.” dediniz, öyle geçti. Döndük,
geldik, 16 Nisan referandumunda da aynı replikleri işlediniz, orada da
dediğiniz gibi geçti. Yeni sistemde ekonomi uçacaktı, Türkiye kalkınacaktı, çok
müreffeh bir ülke hâline gelecektik, çok güçlü Meclisimiz olacaktı. Bunlar oldu
mu değerli arkadaşlar? Bunların hiçbirisi gerçekleşmedi. Ve dolayısıyla,
biz, Türkiye gibi bir ülkede, dünyanın en genç 2’nci nüfusuna sahip bir ülkede
şu anda kuyruklarda insanlarımızı izliyoruz. Ya, ihtiyaç sahibi her insana
ucuza, istediği ürünü keşke, devlet her türlü, her zaman -seçim dönemleri
değil, her zaman- bunu sağlayabilse ve verse. Hele hele bizim gibi partiler
açısından, sosyal demokrasiyi savunan, sosyal devleti savunan partiler
açısından bu elzemdir. Bizim hayal ettiğimiz Türkiye ile yaşadığımız Türkiye
arasında fark var. İdeal ettiğimiz Türkiye ile gerçekte, gerçek Türkiye
arasındaki makas gitgide açılıyor değerli arkadaşlar, bizim itirazımız buna.
Yoksa, yoksulluktan ötürü, alım gücü yoksunluğundan ötürü kuyruğa girmiş
vatandaşımızın bizim başımızın üstünde yeri var. Bizim idealimiz işte onlara
daha yaşanabilir bir Türkiye sağlamak, bunun için mücadele ediyoruz. 
Değerli
arkadaşlar, bakın, yargı bağımsızlığı, yargıyla ilgili reform yapılacak. Sayın
Adalet Bakanı, bu konuyla ilgili, Cumhuriyet Halk Partililer olarak ve diğer
partilerin de görüşünü almak üzere bir yemekli toplantı yaptı ve bizim
fikirlerimizi de sordu, biz de düşüncelerimizi söyledik. Bu aslında son yıllarda
pek görmediğimiz güzel davranışlardan biri, bu takdir edilecek bir davranış ama
ortada şöyle bir problem var: Bakın, eğer ki bir ülkede bir partinin genel
başkanı yüksek yargıçları çağırıyor, bağırıyor çağırıyor, istikamet veriyor,
alıyor temsilcilerini çay toplamaya götürüyor, çocuklarını da alıp sarayda işe
alıyorsa ve ondan sonra herhangi bir olayla ilgili, bir sanatçının bir yargı
meselesiyle ilgili olabilir, bir toplumsal olayla ilgili olabilir, “Yargı
gerekeni yapacak.” diye bağırıyor ve üzerinden yirmi dört saat geçmediği hâlde
yargının soruşturma yaptığı bültenlere düşüyorsa, siz istediğiniz kadar en iyi
yasaları çıkarmaya gayret gösterin, burası hepsini sıfırlıyor. Bu durumu
değiştirmediğiniz sürece dünyanın en iyi yasalarını da yapsak yargıya güven
yüzde 20-25 seviyesinin üzerine çıkmayacaktır. O nedenle, eğer samimi olarak
yargı bağımsızlığını savunuyorsanız -ki bu hep söylenir, iktidardayken kimse
dinlemez, başına gelince “Ah!” eder- sürekli hâkim olmaya çalıştığınız yargı böyle
bir şey değildir. Sizin getirdiğiniz insanlar dahi gün gelir, iktidarda
olmadığınız zaman sizi dinlemez; yazık, olan bu ülkeye olur, Türkiye’ye olur,
kaybolan yıllara olur diyorum.
Genel Kurulu
saygıyla selamlıyorum. (CHP sıralarından alkışlar)
BAŞKAN – Şimdi,
şahıslar adına söz taleplerini karşılayacağım.
Şahıslar adına
ilk söz, İYİ PARTİ Grubu adına Muğla Milletvekilimiz Sayın Metin Ergun’a
aittir.
Buyurun Sayın
Ergun. (İYİ PARTİ sıralarından alkışlar)
Süreniz beş
dakika. 
METİN ERGUN
(Muğla) – Sayın Başkan, değerli milletvekilleri; yüce heyetinizi saygılarımla
selamlıyorum.
Hazreti Ömer’in,
Şam Valisine yazdığı mektupta geçen “Camiyi yık ama adaleti yıkma.” ifadesine
binaen diyebiliriz ki: Adalet hem medeniyetimiz açısından hem de insanlık
açısından değerlerin en yücesidir. Adalet sistemimizde böyle bir değişiklik
yaparken, ister istemez, adalet sistemimizin içerisine düşürüldüğü durumu da
ele almamız gerekmektedir.
Bugün adalet
sistemimiz tam bir hercümerç hâli yaşamaktadır. Adalet sistemimizin üzerinde,
sürdürülmesi mümkün olmayan bir iş yükü birikmiş durumdadır. En basit davalar
bile, sürdürülmesi mümkün olmayan bu iş yükünden dolayı yıllarca
neticelenememektedir. “Geciken adalet, adalet değildir.” şiarından ele
aldığımızda, adalet sistemimiz, mevcut yapısıyla, adaleti sağlamaktan oldukça
uzaktır. 
Sayın
milletvekilleri, adalet sistemimizin adil şekilde işlememesinin tek nedeni ne
yazık ki bu iş yükü sorunu değildir. 2019 yılında, Türkiye’de hukukun
üstünlüğünün kâmil manasıyla tesis edilmesi gerekirken, ne yazık ki yargı
bağımsızlığının ortadan kaldırıldığı bir süreci yaşamaktayız. Türkiye’de yargı
sadece siyasallaşmamış, siyasi iradeye tabi hâle getirilmiştir. Bugün özellikle
siyasi hayatımızı yakından ilgilendiren siyasi davalarda hâkimlerin iktidarın
hoşuna gitmeyen kararları alabilmesi kolay değildir. İktidarın hoşuna gitmeyen
kararlar verilse bile uygulanması konusunda büyük baskılar yapıldığı herkesin
artık malumudur. Mesela geçtiğimiz ekim ayında Danıştayın 8. Dairesinin öğrenci
andının okullarda okutulmasını engelleyen kararı iptal etmesine rağmen bugün
hâlâ bu karar uygulanmamakta ve öğrenci andı okullarımızda okutulmamaktadır.
Böylesi bir tabloda ne yazık ki hukuka olan güven yerlerde sürünmektedir.
Yargıya güven sıralamasında dünyanın 113 ülkesi arasında 101’inci sıradayız.
Toplumun neredeyse yüzde 20’si bu adalet sisteminin adil kararlar alabileceğine
inanmaktadır yani toplumun yüzde 80’i artık adalet sisteminin adil kararlar
alamayacağına inanmaktadır. Toplumun çoğunluğu adaletten ümidini kesmiş
durumdadır. Zikrettiğim rakamlardan ne trajiktir ki eleştirdiğimiz Yargıtay
Başkanı da şikâyetçidir. 
Sayın
milletvekilleri, bugün bir ekonomik kriz yaşıyoruz. Bu krizden çıkmak için dış
yatırımcılara ve çeşitli kredilere ihtiyacımız var. Yargının bağımsız olmadığı
bir ülkenin yatırımcı çekmesi mümkün değildir. Türkiye, Hukukun Üstünlüğü
Endeksi’nde ne yazık ki -az önce ifade ettiğim gibi- 101’inci sıraya kadar
gerilemiştir. Bugün Afrika ülkeleri bile hukukun üstünlüğü konusunda
Türkiye'nin önündedir. Türkiye'de adaleti ve hukukunun üstünlüğünü tesis
etmeden müreffeh bir ülke yaratamayacağımızı görmemiz gerekmektedir. Adalet,
sadece adalet değildir. Adalet, aynı zamanda ekmektir, yatırımdır, istihdamdır.
Bu konuyu bu şekilde telakki etmemiz gerektiği kanaatindeyim. Hukuk sistemimizdeki
iş yükünü azaltacak reformlardan başlayarak bir an önce Türkiye'yi layık olduğu
adalet sistemine kavuşturmamız elzemdir. Bununla birlikte Türk yargısını siyasi
iradeye tabi olmaktan kurtarmak ve siyasi iradeyi denetleyici vasfına kavuşturmak
zorundayız. Herkesin yetkilerinin sınırlandırılmasının açıkça ifade edildiği ve
bu şekilde denge denetleme sisteminin işlediği bir Türkiye’yi oluşturmakla
mükellefiz. 
Bu
duygu ve düşüncelerle konuşmama son verirken yüce heyetinizi saygılarımla
selamlıyorum. (İYİ PARTİ sıralarından alkışlar) 
BAŞKAN
– Şahıslar adına son söz Konya Milletvekilimiz Sayın Gülay Samancı’ya aittir. 
Buyurun.
(AK PARTİ sıralarından alkışlar) 
Süreniz
beş dakika Sayın Samancı.
GÜLAY
SAMANCI (Konya) – Sayın Başkan, değerli milletvekilleri; 42 sıra sayılı Ceza
Muhakemeleri Kanunu ve Bazı Kanunlarda Değişiklik Yapılmasına Dair Kanun
Teklifi üzerinde şahsım adına söz almış bulunuyorum. Bu vesileyle Genel Kurulu
saygıyla selamlıyorum. 
Kuşkusuz,
yargı sistemimizin en önemli sorunlarından birisi yüksek mahkemelerle, ilk
derece mahkemelerindeki iş yükünün fazlalığıdır. Bu sorun yargılama sürelerinin
uzamasına yol açmış, bu nedenle kararların makul süre içerisinde verilememesine
neden olmuştur; oysaki adalet, Hazreti Mevlana’nın dediği gibi her şeyi yerli
yerine koymaktır. 
Bu
sıkıntı ve aksaklıkları gidermek adına iktidara geldiğimiz günden bugüne
yargıda etkinliğin ve verimliliğin artırılması, yargılamaların makul sürede
sonuçlandırılması ve adaletin eksiksiz gerçekleştirilmesini temin etmek
amacıyla ilgili kanunlarda pek çok düzenlemeye gidilmiştir. Sadece mevzuat
değişikliğiyle yetinilmeyip hak arama hakkının kullanılması ve adaletin
dağıtılması sürecinde fizikî ve teknik altyapıların oluşturulması gibi pek çok
alanda yatırımlar yapılmak suretiyle dosyaların karara çıkmasında zaman
kaybının önüne geçilmesi sağlanmıştır. 
Mahkemelerce
verilen adil kararlar ve davanın taraflarınca verilen kararların isabetli
bulunması ve memnuniyet o ülkede hukuka ve yargıya olan güveni de gösterir. Bu
hususların gerçekleştirilmesinde, adaletin tecelli etmesinde ikinci kez
dosyaların incelenip denetime tutulmasında istinaf mahkemeleri oldukça önemli
bir işlev üstlenmiştir. Yargıda ve adaletin dağıtılmasında önemli bir vazifesi
olan istinaf mahkemelerinde FETÖ dava dosyalarıyla iş yükü ve yoğunluğunun daha
da artmasından dolayı getirilen bu teklifle birden fazla heyet
oluşturulabilecek, böylece hem iş yükünün azalması hem de daha isabetli
kararların alınarak adaletin tecelli etmesi sağlanacaktır. 
İstinafın
hayata geçirilmesi, yargı teşkilatında bugüne değin gerçekleştirilen en
kapsamlı yapısal değişikliklerden birisidir. Zira yargının iş yükünün
yönetilmesi ve kaliteli bir adalet hizmeti sunulması en önemli önceliktir.
Bugün ülkemizde adli ve idari yargıda, bölge adliye ve bölge idare
mahkemelerince verilen kararlar için temyiz kanun yolu bulunmaktadır. Temyiz
mahkemesi olarak Yargıtay ve Danıştayın asli görevi mahkemelerce verilen
kararların hukuka uygunluğunu denetlemektir.
Sayın
milletvekilleri, ilk derece mahkemelerinin görevine giren ve iki yıla kadar
hapis cezası gerektiren suçlar bakımından bölge adliye mahkemelerince verilen
her türlü kararların kesin olunduğuna ilişkin düzenleme bulunmaktaydı. Anayasa
Mahkemesi bu hükmü ilk defa bölge adliye mahkemesinde verilen mahkûmiyet
hükümleriyle sınırlı olmak üzere, hak arama hürriyeti ve iki dereceli yargılama
ilkesine aykırı olduğu gerekçesiyle iptal etmiştir. Ancak biz, yapılacak
değişiklikle iki yıla kadar hapis cezası gerektiren suçlar bakımından ilk defa
bölge adliye mahkemesi dairelerince verilen mahkûmiyet kararlarına karşı temyiz
yolunu açmaktayız. Belirtmek isterim ki istinaf kanun yolu, daha kaliteli bir
yargılama faaliyetine de imkân sağlamıştır. 
Değerli
milletvekilleri, görüşmekte olduğumuz teklifle getirilen başka bir düzenlemeyse
Hâkim ve Savcılar Kanunu’nda olmuştur. Buna göre hâkim ve savcı adaylığı için
yapılacak sınavlarda 70 puan alma zorunluluğu tekrar getirilmiştir. Adaylık
süreleri iki yıl olmakla birlikte avukatlık mesleğinden gelen hâkim ve savcı
adaylarının ise adaylık süreleri bir yıla çıkarılmıştır. Bu teklifle hem
nitelikli bir eğitim hem de kaliteli bir süreçle birlikte hukuki
değerlendirmelerin daha isabetli olması sağlanmış olacak, mahkemelerin
yargılama sırasında yoğunluktan kaynaklı işleyişini aksatan durumlar da ortadan
kaldırılmış olacaktır. 
Bu vesileyle,
yasa teklifinin hukuk sistemimize, yargı camiamıza ve memleketimize hayırlar
getirmesini diliyor, Genel Kurula saygılarımı sunuyorum. (AK PARTİ sıralarından
alkışlar) 
BAŞKAN – Teşekkürler
Sayın Samancı.
İkinci bölüm
üzerinde soru yok, cevaplar yok.
Değerli
milletvekilleri, ikinci bölüm üzerindeki görüşmeler tamamlanmıştır.
Birleşime on
dakika ara veriyorum.
Kapanma Saati: 19.58
ÜÇÜNCÜ OTURUM
Açılma Saati: 20.18
BAŞKAN: Başkan Vekili Levent GÖK
KÂTİP ÜYELER: Mustafa AÇIKGÖZ (Nevşehir), Rümeysa KADAK (İstanbul)
-----0-----
BAŞKAN – Türkiye
Büyük Millet Meclisinin 55'inci Birleşiminin Üçüncü Oturumunu açıyorum.
42 sıra sayılı
Kanun Teklifi’nin görüşmelerine devam ediyoruz. 
Komisyon yerinde.

Sayın
milletvekilleri, 6’ncı madde üzerinde aynı mahiyette üç önerge vardır. Bu
maddeleri ve maddeler üzerindeki önerge işlemlerini yaptıktan sonra ayrı ayrı
oylarınıza sunacağım. 
6’ncı madde
üzerine verilen aynı mahiyetteki üç önergeyi okutuyorum: 
Türkiye Büyük Millet Meclisi Başkanlığına
Görüşülmekte
olan 42 sıra sayılı Kanun Teklifi’nin 6’ncı maddesinin teklif metninden
çıkartılmasını arz ve teklif ederiz.
 Süleyman
Bülbül Alpay Antmen Aysu
Bankoğlu
 Aydın Mersin Bartın
  Rafet
Zeybek
  Antalya
Aynı
mahiyetteki diğer önergenin imza sahipleri: 
 Nimetullah
Erdoğmuş Ömer Faruk Gergerlioğlu Mensur
Işık
 Şanlıurfa Kocaeli Muş
 Fatma
Kurtulan  Erdal
Aydemir
 Mersin  Bingöl
Yine aynı
mahiyetteki diğer önergenin imza sahipleri: 
 İmam
Hüseyin Filiz Ahmet Kamil Erozan Ayhan
Altıntaş
 Gaziantep Bursa Ankara
 Tuba
Vural Çokal  Arslan
Kabukcuoğlu
 Antalya  Eskişehir

BAŞKAN –
Komisyon aynı mahiyetteki önergelere katılıyor mu? 
ADALET KOMİSYONU
SÖZCÜSÜ ABDULLAH GÜLER (İstanbul) – Katılmıyoruz Sayın Başkanım. 
BAŞKAN – Aynı
mahiyetteki önergeler üzerinde söz isteyen Bartın Milletvekilimiz Sayın Aysu
Bankoğlu. (CHP sıralarından alkışlar) 
Süreniz beş
dakika Sayın Bankoğlu.
AYSU BANKOĞLU
(Bartın) – Teşekkürler.
Sayın Başkan,
değerli milletvekilleri; evet, bugün görüşmekte olduğumuz Ceza Muhakemeleri
Kanunu’nda yapılması planlanan değişiklikle ilgili söz almış bulunuyorum ancak
geçtiğimiz hafta yaşanan utanç verici bir olaydan söz edeceğim size.
Geçtiğimiz
hafta, üniversite öğrencisi Merve Demirel bir polis memurunun cinsel tacizine
uğradı. Daha kötüsüyse Ankara Emniyet Müdürlüğü tarafından yapılan açıklamaydı.
Bu açıklamada, söz konusu mağdurun babasının suç örgütü üyesi olması gerekçe
gösterilerek mağdurun maruz kaldığı durum âdeta meşrulaştırıldı, âdeta makul gösterilmeye
çalışıldı değerli arkadaşlar. Bu, yargıya taşınmış bir olay, bu nedenle olayın
gerçeklik boyutunu araştırma işine karışmıyoruz ancak bu olayı Meclis kürsüsüne
taşımamın sebebi, olayın doğru olma ihtimali karşısında Ankara Emniyet
Müdürlüğü tarafından yapılan açıklamadır. Bakın, açıklamada ne diyor değerli
arkadaşlar: Mağdurun kardeşinin söz konusu eylemlerde aktif bir şekilde
faaliyet yürüttüğü, babalarınınsa bir terör örgütü içindeki faaliyetlerinden
dolayı görevinden ihraç edildiği söyleniyor. Daha sonrasında, devam eden
açıklamada, Türk polis teşkilatının kamuoyu nezdinde yıpratılmaya çalışılarak
küçük düşürmekle suçlanıyor. Ancak, açıklama vicdanlarımızda büyük bir infial
yaratmıştır değerli vekiller. Devletin bu infial duygusunu dindirme ve suçluyu
tespit etme görevi olmasına rağmen, bir anayasal görevi olmasına rağmen ne
yazık ki ben bugün size buradan bunu hatırlatma gereği duyuyorum. Şimdi, sizden
rica ediyorum, bir an gözünüzü kapatın ve kendinizi Merve’nin yerine koyun.
Birisi benzer bir gerekçeyle sizi taciz ettiğinde nasıl hissederdiniz? Korku,
öfke, yalnız ve çaresiz hisseder miydiniz mesela? Bilmiyorum, belki de
bunlardan hepsi ya da hiçbiri sizler için. Şimdi, ben içinizden hiç kimsenin
“Bunu hak ettim çünkü babam da başka bir suç işlemişti.” diyeceğini
zannetmiyorum. Tam tersine, işi bizlerin, bireylerin hak ve özgürlüklerini
devlet adına korumak olan bir polis memurunun bu davranışı hiçbir şeklide,
hangi gerekçeyle olursa olsun hoşgörüyle karşılanamaz değerli vekiller. Bakın,
sizin İçişleri Bakanınız Süleyman Soylu ne demiş biliyor musunuz? “Babası
FETÖ'den ihraç, kardeşi DHKP-C’li bir proje kadın üzerinden polis
teşkilatımızın ezilmesine müsaade etmiyoruz.” diyor değerli arkadaşlar. Devlet
böyle bir davranışa göz yumamaz. Hemen şimdi taciz iddiasının araştırılmasını
talep ediyorum ve bununla da yetinilmemeli, taciz iddiası üzerine emniyet
müdürlüğünün yaptığı açıklamalar da kınanmalı. Kınanmalı ki her bir
vatandaşımız devletin anlayışının bu olmadığını bilmeli. Kınanmalı ki içimizdeki
korku, öfke bir nebze olsun dursun, çaresizliğimiz de umuda dönüşsün. Ve yine
bilelim ki bu kınamayla emniyet müdürlüğündeki polis memurları üzerindeki gölge
kalksın ve hepimiz suçta ve cezada şahsilik ilkesinin hâlen geçerli olduğunu
hatırlayalım. Ve yine bilelim ki en yakınımız bile olsa başkalarının
yanlışlarının bedelini biz ödemeyiz. Bilelim ki tüm anayasal haklarımız
güvencede, devletimiz de Anayasa'ya uymakta ve Anayasa'yı uygulamaktadır.
Hukukun
üstünlüğü ilkesi hepimize lazım değerli arkadaşlar. Bugün yaşadığımız ekonomik
krizin bile çözülmesinde hukuka duyulan saygının önemi oldukça fazla. Buna
karşılık, ne yazık ki, üzülerek belirtiyorum, ülkemizdeki mevcut durum hiç de
böyle değil ve hukukun üstünlüğü bakımından da oldukça kaygı verici. Şayet bir
ülkenin Cumhurbaşkanı “Avrupa İnsan Hakları Mahkemesinin kararları bizi
bağlamaz.” diyorsa aslında halkına da “Hukukla siz de bağlı olmayın.” mesajını
veriyordur değerli arkadaşlar.
(Mikrofon
otomatik cihaz tarafından kapatıldı) 
AYSU BANKOĞLU
(Devamla) – Bir dakika rica edebilir miyim? 
BAŞKAN –
Buyurun. 
AYSU BANKOĞLU
(Devamla) – Bir kez daha söylüyorum: Bu ülkede vicdan sahiplerinin tek bir
beklentisi vardır, o da adalettir değerli vekiller. (CHP sıralarından alkışlar)
Hukuka, istisnasız herkesin ihtiyacı var. Saygın bir devletin kabile
devletinden farkı, hukuk sisteminin adil bir biçimde işlemesinde yatar değerli
vekiller. Hukuk ne bir partinin ne de bir kişinin talimatlarıyla yol almaz
değerli vekiller. 
Suçu
ve suçluyu örtbas eden zihniyete karşı hukuk devleti mücadelemizden bir an bile
vazgeçmeyeceğimizi yüce Genel Kurul huzurunda bir kez daha söylüyor, hepinizi
de saygıyla selamlıyorum. (CHP ve İYİ PARTİ sıralarından alkışlar) 
ÖZLEM ZENGİN
(Tokat) – Yerimden bir dakika açıklama yapmak istiyorum, önemsediğim bir konu
var Sayın Başkan.
BAŞKAN –
Buyurun, bir açıklama yapmak için size söz vereyim yerinizden.
V.- AÇIKLAMALAR (Devam)
35.- Tokat Milletvekili Özlem Zengin’in, Merve Demirel’le alakalı olayı
şiddetle reddettiklerine ve konuya ilişkin cümlelerinin çarpıtılmasından
rahatsız olduğuna ilişkin açıklaması
ÖZLEM ZENGİN
(Tokat) – Sayın Başkan, çok teşekkür ederim. 
Aysu Bankoğlu
Hanımefendi Milletvekilimizi dinledim, kendisine bir cevap değil ama
önemsediğim bir mevzu var. Şimdi, dün burada, Genel Kurulda, bu konular hiç
açılmadan, daha ilk konuşmaları verdiğinizde ben AK PARTİ Grup Başkan Vekili
olarak konuya dair geniş bir açıklama yaptım ve çok samimiyetle duygularımı
ifade ettim. Dün geceden itibaren bazı yayın organlarında şahsımla alakalı çok nahoş
bir kampanya başlatıldı. Doğrusu, gündem olmasaydı tekrar açmayı düşünmüyordum
ama altını çizmek istiyorum çünkü burası bir aile, öyle görüyorum, fikirlerimiz
farklı da olsa bir aileyiz ve söylemediğim bir şeyle itham edilmek istemiyorum
çünkü ben hem şahsım adına hem grubumuz adına ifade ediyorum. 
Bir kez daha
söylemek istiyorum: Merve Demirel’le alakalı olayı biz şiddetle reddediyoruz.
Bu konuyla alakalı olarak ben konuşmamı yaptığım sırada Merve Demirel hukuken
bir başvuru da yapmamıştı. Öğleden sonraki süreçte Sayın Sezgin Tanrıkulu
kürsüden söz aldı ve…
(Mikrofon
otomatik cihaz tarafından kapatıldı) 
BAŞKAN – Devam
edin, tamamlayınız Sayın Zengin.
ÖZLEM ZENGİN
(Tokat) – Önemsediğim için Sayın Başkan…
BAŞKAN – Tabii,
tabii.
Buyurun.
ÖZLEM ZENGİN (Tokat)
– …suç duyurusunda bulunulduğunu ifade etti. Tekrar söz alarak bu mevzuyu çok
önemsediğimizi, doğru yaptığını ve AK PARTİ Grubu olarak, hatta AK PARTİ kadın
milletvekilleri olarak bunu takip edeceğimizi söyledim. Kendisi de zaten -sağ
olsun- bana suç duyurusundan bir örnek verdi, o örneği de okudum ve takipçisi
olacağız. “Fakat bunu yaparken şunu ayıralım…” diye ifade ettim, “Bu olayın
olmuş olmasından yola çıkarak Türkiye’de Emniyet teşkilatıyla alakalı ‘tacizci’
tabirinin kullanılmasını, Emniyet teşkilatının değersizleştirilmesini
reddediyoruz.” dedim. Herhâlde bunda herkes hemfikirdir. Bu konu konuşulurken
lütfen bu konuyu hacminde konuşalım. Kaldı ki bir suç duyurusu var, biraz evvel
sayın hatip de ifade etti. Olayın kasıtla mı olduğu… Hukukta bu tabir olan bir
tabir, kasıt mı var, taksir mi var, hata mı var, yanlışlık mı var, kim hata
yaptı; her birimiz bunun takipçisiyiz. Bir kadına yapılan bir mevzuda burada
bulunan kadın ya da erkek hiçbirimizin rahatsızlık duymama ihtimalini aklımıza
bile getiremeyiz, olamaz böyle bir şey. 
(Mikrofon
otomatik cihaz tarafından kapatıldı) 
BAŞKAN –
Tamamlayın.
ÖZLEM ZENGİN
(Tokat) – Hemen tamamlıyorum.
Ama takdir
edersiniz ki ben de hayatında bu tarz işlerle mücadele eden bir insan olarak,
söylediğim cümleler çarpıtılarak bir kara kampanyanın ortasında kalmaktan da
fevkalade rahatsızım. Aynı sahip çıkılmayı, diğer arkadaşlarımdan da şahsım
adına ve grubumuz adına da bekliyorum. 
Teşekkür ederim.
(AK PARTİ sıralarından alkışlar) 
ENGİN ÖZKOÇ
(Sakarya) – Sayın Başkan… 
BAŞKAN – Buyurun
Sayın Özkoç.
ENGİN ÖZKOÇ
(Sakarya) – Kayıtlara geçmesi için, müsaade ederseniz bir iki şeyi ifade etmek
istiyorum huzurunuzda.
BAŞKAN – Tabii.
ENGİN ÖZKOÇ
(Sakarya) – Sayın grup başkan vekilinin sözlerinin tamamına katılıyoruz, böyle
bir propagandanın var olmasından da üzüntü duyuyoruz ancak şunu da sayın grup
başkan vekilimize ve Adalet ve Kalkınma Partisine ifade etmek zorundayız:
İçişleri Bakanı -sizin partinizin İçişleri Bakanıdır- Türkiye'de birisi,
gerçekten, bir polis tarafından olsun, doktor tarafından olsun, hukukçu
tarafından olsun, kim tarafından olursa olsun bir tacize maruz kalıyorsa “İşte,
onun anası böyle, kardeşi böyle, bilmem, etrafı böyle; öyleyse siz onun
üzerinden şöyle yapamazsınız.” diyemez. Bunun adına “ahlaksızlık” denir.
İçişleri Bakanı kendi kız kardeşi aynı şekilde maruz kalsaydı ne hissedecekse
onun annesi de babası da aynı şeyi hissediyor. İçişleri Bakanı olmak onun böyle
konuşmasını gerektirmez. Kendisini şiddetle reddediyoruz. (CHP ve İYİ PARTİ
sıralarından alkışlar) 
BAŞKAN – Aynı
mahiyetteki…
ÖZLEM ZENGİN
(Tokat) – Sayın Başkan, bir cümle ben de ilave etmek zorundayım.
BAŞKAN –
Önergelere geçmeden önce, Sayın Zengin…
ÖZLEM ZENGİN
(Tokat) – Sayın Başkan, biz, dün bunları konuşurken, yine aynı şekilde,
FETÖ’yle alakalı bağlantı kurulmasını reddettiğimizi, bu açıklamanın doğru
olmadığını ifade ettik. Bu ifadede bulunan da İçişleri Bakanı değildir zaten.
Kaldı ki bu konuya dair ayrıca idari, kendi iç soruşturmasını Bakanlık zaten
yapacaktır. Biz, aynı zamanda, bugün değil dün de bu konuyla alakalı açıklama
yapılırken FETÖ’yle alakalı bir bağlantı kurulmasını hukuken doğru
bulmadığımızı da ifade ettik, bir daha altını çizmek istiyorum.
Teşekkür
ederim.
BAŞKAN
– Peki.
Buyurun
Sayın Özkoç.
ENGİN
ÖZKOÇ (Sakarya) – Şimdi “Doğruları konuşacağız.” diyoruz ya, doğruları
konuşacaksak “Bu açıklamayı yapan zaten İçişleri Bakanı değildir.” diyor. İşte,
İçişleri Bakanının açıklaması.
ÖZLEM
ZENGİN (Tokat) – Emniyet müdürü yaptı.
ENGİN
ÖZKOÇ (Sakarya) – Hayır efendim, İçişleri Bakanının açıklaması.
ÖZLEM
ZENGİN (Tokat) – Emniyet müdürü yaptı.
BAŞKAN
– Peki, bir bakalım onlara. 
GÜLİZAR
BİÇER KARACA (Denizli) – İçişleri Bakanının kendi açıklaması, “tweet” atmış
kendisi.
ÖZLEM
ZENGİN (Tokat) – Twitter’ı bilemiyorum. 
BAŞKAN
– Sayın Zengin, siz bunları bir inceleyin. Daha sonra, bence, kadın
milletvekilleri olarak hep bir araya gelin. Ben bütün kadın
milletvekillerimizin bu konuda aynı doğrultuda hassas olduğunu düşünüyorum. 
ÖZLEM
ZENGİN (Tokat) – Aynen, yapmadığımız şeyle…
MERAL
DANIŞ BEŞTAŞ (Siirt) – Bir cümle…
BAŞKAN
– Buyurun Sayın Beştaş.
36.- Siirt Milletvekili Meral Danış Beştaş’ın, tacizin
meşrulaştırılmasının kabul edilemez olduğuna ilişkin açıklaması
MERAL
DANIŞ BEŞTAŞ (Siirt) – Sayın Başkan, bu Ankara’daki taciz meselesiyle ilgili
maalesef dün medyada yine çok farklı tartışmalar yaşandı ama biz dün de
söyledik, bugün de söylüyoruz: “Bir kare.” denilerek taciz kesinlikle
meşrulaştırılamaz. Ayrıca “Babası FETÖ’cüdür.” denilerek yine başka bir yer
işaret edilemez. Tacizin mazereti ve meşrulaştırılması kabul edilemez.
Sayın
Zengin’in de tartışılan cümlesi şu oldu: “Telaşla yapılan bir hareket.”
ÖZLEM
ZENGİN (Tokat) – Ama, lütfen, rica ediyorum…
MERAL
DANIŞ BEŞTAŞ (Siirt) – Bir kadın milletvekili olarak söylüyorum: Yani, biz,
gerçekten, kadın hakları alanında tacizin telaşla yapılan bir hareket
olamayacağını kendisinden duymak istiyoruz.
ÖZLEM
ZENGİN (Tokat) – Ya, açar mısınız?
BAŞKAN
– Sayın Zengin, ben açayım mikrofonu. Siz bence çok kısa cümlelerle, çok net
bir açıklamada bulunun, bu tartışmayı bitirelim.
Buyurun.
37.- Tokat Milletvekili Özlem Zengin’in, Merve Demirel olayını
masumlaştıran, küçülten, değersizleştiren hiçbir ifade kullanmadığına ilişkin
açıklaması
ÖZLEM
ZENGİN (Tokat) – Sayın Başkan, ben zaten çok net konuşuyorum. Ben şunu ifade
ettim, bir kez daha söylüyorum: Şimdi, bu görüntüler kamuoyunda iki türlü
görüldü; biri olayın olduğu an, o anın fotoğrafı, bir de tamamına dair bir
görüntü, tamamına dair. Şimdi, biz karar verirken, herhâlde bu tacizin bu
boyutlarıyla ilgili olarak yargı bir karar verecek, hangi aşamasına, ne... Ama
dün şunu ifade ettim: Ne olursa olsun bunu şiddetle reddediyoruz, bir kadına bu
muamele olamaz, olamaz ama o görüntülerin tamamını seyrettiğinizde…
Seyrediyorsunuz onu, o kadar kısa bir şey ki… Ben kendi kanaatim olarak bunu
söyledim, belki de bunu söylemek yerine bunu yargıya bırakmak daha doğrudur ama
burada bir kez daha ifade ediyorum: Olayı masumlaştıran, küçülten,
değersizleştiren hiçbir ifade kullanmıyorum.
(Mikrofon
otomatik cihaz tarafından kapatıldı)
BAŞKAN
– Tamamlayın. 
LÜTFÜ
TÜRKKAN (Kocaeli) – Sayın Başkan, bir söz verirseniz, son söz olsun. 
ÖZLEM
ZENGİN (Tokat) - Ben diyorum ki: Yargı bunu değerlendirsin, suçu işleyenin
kastına kendi karar versin yargı. kastı var mı? İstemeden mi yapmış? Nasıl
yapmış?
BAŞKAN – Peki.
GARO PAYLAN
(Diyarbakır) – Fotoğrafı görmediniz mi? 
ÖZLEM ZENGİN
(Tokat) - Hepsini gördüm.
ALİ MAHİR
BAŞARIR (Mersin) – Taksirle işlenen bir suç değildir. 
ÖZLEM ZENGİN
(Tokat) - Arkadaşım, bir saniye…
BAŞKAN - Değerli
arkadaşlar, rica ediyorum.
ÖZLEM ZENGİN
(Tokat) – Ben şunu çok net söylüyorum: Hiçbir kadın böyle bir muameleye
uğrayamaz. Biz, ben, arkadaşlarım, AK PARTİ’deki bütün kadın vekiller ve diğer
vekil arkadaşlarım bunun takipçisiyiz. Çok net, alenen söylüyorum, dün de bunu
zaten söyledim. Konuşmamı, dün akşam tekrar başından sonuna dinledim,
tartışmaya mahal verecek, hafifletecek hiçbir şey söylemediğim kanaatindeyim.
Ha, böyle anlaşıldıysa da bir kez daha düzeltiyorum: Hiçbir kadın böyle bir
muameleyi göremez. Bunu yapan kişi de hangi saikle yapmışsa saikiyle doğru
orantılı cezasını alır, çok net söylüyorum. 
BAŞKAN – Buyurun
Sayın Türkkan. 
LÜTFÜ TÜRKKAN
(Kocaeli) – Sayın Başkan, bu tartışmanın daha fazla uzamaması açısından bir
şeyler söylemek istiyorum müsaade ederseniz. 
BAŞKAN – Buyurun
Sayın Türkkan. 
38.- Kocaeli Milletvekili Lütfü Türkkan’ın, kişinin kimliği ne olursa
olsun kadına yapılan hareketin doğru olmadığına ve olaya meşruiyet kazandıracak
ifadelerden kaçınılması gerektiğine ilişkin açıklaması
LÜTFÜ TÜRKKAN
(Kocaeli) – Bir defa, yapılan kişinin kimliği ne olursa olsun bir kadın. Bunda
anlaşıyor muyuz? 
ÖZLEM ZENGİN
(Tokat) – Anlaşıyoruz. 
LÜTFÜ TÜRKKAN
(Kocaeli) – Yapılan hareketin doğru olmadığı konusunda anlaşıyor muyuz? 
ÖZLEM ZENGİN
(Tokat) – Anlaşıyoruz. 
LÜTFÜ TÜRKKAN
(Kocaeli) - Yapılan hareketin zamanının müddeti çok önemli değil, bir saniye
ile beş dakika arasında bir şey fark etmiyor yani biraz evvel o söylediğiniz
“çok kısa bir süre” ifadesi işi sıkıntıya koyar. 
ÖZLEM ZENGİN
(Tokat) – Ama Lütfü Bey, bakın… 
LÜTFÜ TÜRKKAN
(Kocaeli) - Muhterem kardeşim, Sayın Başkan Vekilim… 
ÖZLEM ZENGİN
(Tokat) – Lütfen yani. Bağlamından koparmayalı yani. 
BAŞKAN – Sayın
Zengin, bir saniye… 
LÜTFÜ TÜRKKAN
(Kocaeli) – Netice itibarıyla, burada hep beraber bir şeyde anlaşalım. 
ÖZLEM ZENGİN
(Tokat) – Ama Lütfü Bey, bakın mahkeme kare kare kare bunu inceleyecek ve öyle
karar verecek. 
LÜTFÜ TÜRKKAN
(Kocaeli) - Yanlış bir hareket yanlış bir zamanda yanlış bir kişiye
yapılmıştır. Bu hareketi herhangi birisine yaptıkları zaman nasıl bir tepki
göstereceksek aynı tepkiyi hep beraber gösterelim.
ÖZLEM ZENGİN
(Tokat) – Aynen öyle. 
LÜTFÜ TÜRKKAN
(Kocaeli) - Böyle bir şeye meşruiyet kazandıracak ifadelerden de kaçınalım. 
Teşekkür
ediyorum. (İYİ PARTİ sıralarından alkışlar) 
BAŞKAN –
Teşekkür ederim. 
ÖZLEM ZENGİN
(Tokat) – Lütfü Bey, bakın, hâlâ aynı şey oluyor. Ben meşrulaştıracak tek
kelime söylemiyorum. Daha nasıl söyleyeceğim? Reddediyoruz. Ama mahkemeye
gittiğinde -avukatsınız, soruyorum- kastı sormayacak mı, taksiri sormayacak mı?
Soracaklar. 
GÜLİZAR BİÇER
KARACA (Denizli) – Sormayacak. Cinsel istismarda… 
BAŞKAN – Peki,
Sayın Zengin, meramınız anlaşılmıştır. 
Sayın Beştaş,
siz de bir cümle söyleyin. 
ÖZLEM ZENGİN
(Tokat) – Soracak, göreceksiniz. 
BAŞKAN – Değerli
milletvekilleri, bir saniye lütfen. 
ÖZLEM ZENGİN
(Tokat) – Davayı beraber takip edeceğiz. 
BAŞKAN - Sayın
Beştaş, siz de toparlayın, diğer konuşmacıya geçelim. 
Buyurun. 
ÖZLEM ZENGİN
(Tokat) – Göreceksiniz. 
GÜLİZAR BİÇER
KARACA (Denizli ) – Öyle şey mi olur ya!
ÖZLEM ZENGİN
(Tokat) – Ne münasebet ya! Ben nefret ediyorum çünkü artık burada kadınlarla
alakalı… Lütfen. Böyle bir şey olamaz ya!
BAŞKAN – Değerli
arkadaşlar, bakın, burada sözü ben veriyorum. Karşılıklı konuşmayınız lütfen. 
Söz Sayın
Beştaş’ta. 
39.- Siirt Milletvekili Meral Danış Beştaş’ın, Ankara Emniyet
Müdürlüğünün Merve Demirel’le ilgili açıklamasının yargıya yön verdiğine, polis
memurunun görevden alınarak hakkında soruşturma başlatılması gerektiğine
ilişkin açıklaması
MERAL DANIŞ
BEŞTAŞ (Siirt) – Sayın Başkan, teşekkür ediyorum. 
Burada… (AK
PARTİ ve CHP sıralarından karşılıklı laf atmalar) 
BAŞKAN – Değerli
arkadaşlar, Sayın Beştaş’a söz verdim.
MERAL DANIŞ
BEŞTAŞ (Siirt) – Burada tacize uğrayan bir kadın var, bu, bir kare de olabilir,
bir saniye de olabilir, on dakika da olabilir. Bizim için de, aynen
katılıyorum, bir farkı yoktur. Yargı karar verecektir, doğru. Ama yargı karar
vermeden önce, takdir edersiniz ki bağlı bulunduğu kurumun tutumu hayati
önemdedir. Emniyetin açıklaması yargıya açıkça yön vermiştir. Ankara Emniyeti
demiştir ki açıklamasında: “Bir, kare fotoğraftır. İki, babası FETÖ'cüdür.”
ÖZLEM ZENGİN
(Tokat) – Kare fotoğraf… Yok, öyle bir şey söylemedi.
MERAL DANIŞ
BEŞTAŞ (Siirt) - Açıklamanın totali budur, bu, şu demektir: Bu bir kare
fotoğraf tacize delalet teşkil etmez demektir. Bu, yargıya verilen, aynı
zamanda bir sipariştir. 
BAŞKAN – Peki.
MERAL DANIŞ
BEŞTAŞ (Siirt) – Birinci talebimiz, bu memur derhâl görevden alınmalıdır,
hakkında soruşturma başlatılmadır.
(Mikrofon otomatik
cihaz tarafından kapatıldı)
GARO PAYLAN
(Diyarbakır) – Mikrofonu açar mısınız?
BAŞKAN –
Buyurun.
MERAL DANIŞ
BEŞTAŞ (Siirt) – Talebimiz şudur: Bir kere, bu memur hâlâ görevindedir, Emniyet
Müdürlüğünün açıklamasıyla aklanmamıştır. Hâlâ yargılama aşaması önümüzdedir.
Görevden alınsın, soruşturma acil başlatılsın çünkü Türkiye'de bütün kadınlar
ve savunucuları, örgütler ayaktadır.
Ve son olarak,
Soylu’nun, İçişleri Bakanının “tweet”i, tacize ilişkin açıklama: “Babası
FETÖ'den ihraç, kardeşi DHKP-C’li proje kadın.”
ENGİN ÖZKOÇ
(Sakarya) – Evet.
GARO PAYLAN
(Diyarbakır) – Yuh! Yuh!
MERAL DANIŞ
BEŞTAŞ (Siirt) – Bu açıklamaya izahat istiyoruz.
ENGİN ÖZKOÇ
(Sakarya) – Bu, Bakanın. Bu, Bakanın.
GARO PAYLAN
(Diyarbakır) - Yuh olsun.
MERAL DANIŞ
BEŞTAŞ (Siirt) – Bir kere, Bakan böyle bir açıklama yapmışsa yargı nasıl karar
verecektir, bunu da Türkiye'nin takdirine sunuyorum.
BAŞKAN –
Teşekkür ediyorum.
Sayın İslam,
buyurun.
Siz de 60’a göre
sisteme girmişsiniz, sizin de söz talebiniz var, size de söz vereyim.
40.- İstanbul Milletvekili Nazır Cihangir İslam’ın, Tokat Milletvekili
Özlem Zengin’in yaptığı açıklamasındaki bazı ifadelerine ve Ankara Emniyet
Müdürlüğü ile İçişleri Bakanının açıklamalarına ilişkin açıklaması
NAZIR CİHANGİR
İSLAM (İstanbul) – Çok teşekkür ederim.
GARO PAYLAN
(Diyarbakır) – Bakanınıza sahip çıkın.
ENGİN ÖZKOÇ
(Sakarya) – Bu, Bakanın. 
BAŞKAN –
Arkadaşlar, bir sessiz olabilir miyiz, lütfen.
NAZIR CİHANGİR
İSLAM (İstanbul) – Sayın Başkan, meselenin boyutları aslında burada daha önceki
konuşmalarda özetlendi. Ben, Sayın Zengin’in burada bir milletvekili gibi değil
de bir avukat gibi konuştuğunu, âdeta hiç görüşme yapmadığı bir insanın
niyetlerini buraya taşıdığını görüyorum.
Emniyet
Müdürlüğünün açıklaması bir faciadır, olayın ne olduğunu anlamadan korumacı bir
tutuma girmiş ve babası üzerinden bu şahsı suçlamaya gayret etmiştir. İçişleri
Bakanının açıklaması, Sayın Soylu’nun açıklaması daha büyük bir faciadır. Benim
kanaatimce ya istifa etmeli ya da AK PARTİ’li kadın milletvekilleri tarafından
istifası istenmelidir. (CHP ve İYİ PARTİ sıralarından alkışlar) 
Benim AK
PARTİ’li kardeşlerime söylediğim şu: Çok değerli arkadaşlarım, ben sizi burada
tepkisiz görüyorum. Gök kubbeyi bu ülkede bu insanların başlarına
yıkmıyorsunuz, eksikliğiniz buradadır.
(Mikrofon
otomatik cihaz tarafından kapatıldı) 
BAŞKAN –
Tamamlayın siz de Sayın İslam.
NAZIR CİHANGİR
İSLAM (İstanbul) – Sağ olun efendim.
Teşekkürler.
ÖZLEM ZENGİN
(Tokat) – Sayın Başkan, bir şey söylemem lazım. Yani adımı söyleyerek Sayın
İslam, bir cümle… 
BAŞKAN – Peki,
son olarak bir toparlayın Sayın Zengin.
41.- Tokat Milletvekili Özlem Zengin’in, İstanbul Milletvekili Nazır
Cihangir İslam’ın yaptığı açıklamasındaki bazı ifadelerine ilişkin açıklaması
ÖZLEM ZENGİN
(Tokat) – Çok kısa Sayın Başkanım.
Şimdi, Sayın
İslam ifade ediyorlar “Bir avukat gibi…” Yani insanların meslekleri herhâlde
bizim hayatımızın parçası, kendisi de herhangi bir konuda konuşurken doktorluk,
hekimlik mesleğini bir kenara koyacak değil. Buraya her çıktığında “Ben bir
‘prof’ olarak, bir doktor olarak…” Yani bir konuda konuşurken mesleki
formasyonunuzla alakalı terimler, bilgiler kullanmak tabiidir. Bilmiyorum, bunu
anlatmak ne kadar… Bu kadar basit, anlatım açısından basit, yalın bir şey
söylüyorum, çok net: Bu Mecliste, biz, her bir kadın milletvekili aynı
noktadayız, Sayın Lütfü Türkkan da ifade ettiler, aynı noktadayız. Biz, bu
konuyu şiddetle reddediyoruz, kınıyoruz, sonuna kadar takipçisiyiz… 
Sonuç olarak,
FETÖ’yle alakalı kurulacak bağlantıyı da doğru bulmadığımızı, bugün değil dün
itibarıyla söylüyorum, Sayın Bakanımız da böyle bir açıklama yapmışsa,
kendisiyle de konuşurum. Konuşurum. Velhasılıkelam şuraya gelmek istiyorum…
GARO PAYLAN
(Diyarbakır) – Bakanınızı kınayın!
EROL KATIRCIOĞLU
(İstanbul) – İçişleri Bakanını kınayın, kınayın!
SERPİL KEMALBAY
PEKGÖZEGÜ (İzmir) – Tacizi kınayın lütfen!
BAŞKAN – Değerli
arkadaşlar, lütfen, rica ediyorum.
Bakın, bütün
gruplara ben söz veriyorum, herkes kendisini bir ifade etsin.
Buyurun Sayın
Zengin, tamamlayın artık.
ÖZLEM ZENGİN (Tokat)
– Tamam.
Bu konuyla
ilgili olarak yani hiçbir kadın milletvekili… Ben en az onlar kadar hassasım,
en az onlar kadar. Söylemediğim hiçbir kelimeyle itham edilmek de istemiyorum.
Şunu ifade ediyorum değerli arkadaşlarım… 
EBRÜ GÜNAY
(Mardin) – İçişleri Bakanına tepki gösterin! Erkek tacizini haklı gösteren
Bakanınıza tepki gösterin!
ZÜLFÜ DEMİRBAĞ
(Elâzığ) – Dinle, dinle!
ÖZLEM ZENGİN
(Tokat) – Bakar mısınız, siz her biriniz şunu söylüyorsunuz… İnsanlar bir suç
işledikleri zaman hiç olmazsa yargıya intikal eden konularda şu zerre kadar da
onun kendisini savunmasına bir imkân verin. 
GARO PAYLAN
(Diyarbakır) – Yargı kararını verdiniz siz ya!
SERPİL KEMALBAY
PEKGÖZEGÜ (İzmir) – Soylu’ya söyleyin!
ÖZLEM ZENGİN
(Tokat) – Ben suçu kabul ediyorum, sebep ne olursa olsun, hangi saikle olursa
olsun, yapılan bir suçtur ve doğru değildir. Daha nasıl net ifade edilir, onu
da bilemiyorum.
BAŞKAN – Tamam,
teşekkür ederim.
SERPİL KEMALBAY
PEKGÖZEGÜ (İzmir) – Tacizi örtüyorsunuz.
GARO PAYLAN
(Diyarbakır) – İçişleri Bakanı Soylu’nun o açıklamasından sonra yargı ne karar
verecek? “FETÖ’cü” deyince tacizin üzeri örtülüyor!
VIII.- KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Teklifleri (Devam)
1.- Kütahya Milletvekili İshak Gazel ve 45 Milletvekilinin Ceza
Muhakemesi Kanunu ve Bazı Kanunlarda Değişiklik Yapılmasına Dair Kanun Teklifi
(2/1578) ve Adalet Komisyonu Raporu (S. Sayısı: 42) (Devam)
BAŞKAN – Aynı
mahiyetteki önergeler üzerinde söz isteyen Bursa Milletvekilimiz Sayın Ahmet
Kamil Erozan.
Buyurun Sayın
Erozan. (İYİ PARTİ sıralarından alkışlar)
Süreniz beş
dakika. 
AHMET KAMİL
EROZAN (Bursa) – Sayın Başkan, değerli milletvekilleri; öncelikle size
Bursa’dan bir mektup okuyacağım, ikinci bölümde de bildiğimi okuyacağım. 
(AK PARTİ ve HDP
sıralarından karşılıklı laf atmalar) 
BAŞKAN – Bir
saniye Sayın Erozan. 
Değerli
milletvekilleri, bir sayın milletvekilini kürsüye davet ettim, karşılıklı
konuşmaya izin vermem yani konuşmacının insicamını lütfen kimse bozmasın,
herkes saygı hudutları içerisinde dinlesin. Ben konuşmak isteyen herkese söz
veriyorum. Burada karşılıklı atışmalara da asla imkân tanımam. 
Buyurun Sayın
Erozan. 
AHMET KAMİL
EROZAN (Devamla) – Sayın Başkan, değerli milletvekilleri; ben izninizle iki
konuya değineceğim. Bir tanesi, Bursa’dan bir mektup okuyacağım sizlere. İkinci
bölümde ise bildiğimi okuyacağım. Bildiğimin ne olduğunu biraz sonra arz
ederim. 
Bursa’dan gelen
mektup mahallî seçimlere hangi koşullarda gidildiğiyle ilgili. Mektupta
anlatılanlar, Türkiye'nin ve özellikle tarım sektörünün içler acısı hâlinin bir
tasviridir. İzninizle satırları aynen aktarıyorum: 
“Bursa’nın
tarımla kalkınan bölgelerinin tamamında tarım bitti ya da bitirildi ve bu
bölgeler oy tarlası hâline geldi. Zamanında patates, şeker pancarı, buğday,
çilek yetişen tarlalarda şimdi oy bitiyor. Peki, nasıl oldu bu? Tarımın bitmesi
kime fayda sağladı? Yüksek mazot fiyatı, ithal tohum, tarım ilacı ve gübre
fiyatı, yüksek nakliye fiyatı ve bitirilen kooperatif sistemiyle çökertildi
tarım. Çiftçi, emeğinin karşılığını bir türlü alamadı ve farklı geçim
kaynaklarına yönelmek zorunda kaldı. Kimi sattı ata yadigârı toprakları, tuttu
şehrin yolunu; kimi vazgeçemedi toprağından, kendi yağında kavrulmakta karar
kıldı, küçülttü ekim alanını. Şehre giden de tutunamadı o hayata ve kırsalda oy
tarlası projesi hayata geçirildi. Nasıl başlandı bu işe? İki adımda. Belediye
kurumlarına ve resmî kurumlara taşeron işçi alımı ve İŞKUR aracılığıyla geçici
işçi alımı yoluna gidildi. Her iki durumda da iş bulabilmek için iktidara
muhalif olmamak ön koşul oldu. Taşeron işçi olabilmek için ailenizin de muhalif
olmaması gerek. Her seçim döneminde kadro vaadiyle umutlandırıldı insanlar ama
gelmedi o kadrolar çünkü kadro gelirse işin garanti olur ve özgür düşünüp
hareket edebilirsin, senden kimse oy isteyemez, oy da alamaz. Taşeron
kaldığında ise sürekli olarak kimlere oy vermek zorunda olduğunu hissettirirler
ve ailenle birlikte oy vermek zorunda kalırsın. Altı ay geçici işçi olarak
çalışabilmek için onlardan da olman şarttır, ailen de öyle olmak zorundadır.
Hem taşeron işçiler hem de İŞKUR işçileri AKP’nin mitinglerini dolduran ve
mecburen dolduran insanlardır. Her seçim öncesinde olduğu gibi ‘Şu kadar işçi
taşeron, şu kadar işçi geçici işçi olarak alınacak.’ diye duyurular başladı
bile. Bursa’daki bir ilçeden örnek verecek olursak, seçmen sayısı 24 Haziran
tarihindeki seçimler itibarıyla 8 bin, İŞKUR eleman sayısı 200, taşeron işçi
sayısı 120, ayrıca mahallî seçimler öncesinde 100 İŞKUR elemanı daha alınacağı
açıklandı. Bunların hepsini aileleriyle birlikte toplarsanız en asgari rakamla
320 çarpı 3; 960 kişi eder. En az 400 kişi daha kuyrukta. Onları da aileleriyle
3’ten hesaplarsanız 1.200 kişi eder, toplarsanız, 8 bin kişilik bir ilçede
2.160 oydan bahsediyorum. Bu, toplam seçmenin yüzde 27’si anlamına gelir. Bir
zamanlar üretim rekortmeni çilek tarlaları işte böyle oy tarlalarına döndü. İYİ
PARTİ’nin önce belediyeleri, sonra da genel seçimleri kazanarak yeniden üreten
Türkiye'nin kurulması dileğiyle bitiriyorum sözlerimi.” diyor vatandaş. Bu tür
satırları yazanların ve düşünenlerin sayısı milyonlarla ifade edilebilir.
Köleleştirilmeye çalıştırılan bu vatandaşlarımıza buradan sesleniyorum:
Korkmayın, elinizden tarlalarınızı alıp sizleri asgari ücretli ve yoksulluk
sınırının çok altında iş güvencesi olmadan çalışmaya mecbur edenlere oy
vermeyin. Korkmayın, sandığa gittiğinizde, o perdenin arkasına geçtiğinizde
kime oy verdiğinizi bilen bir tek siz olacaksınız. Korkmayın ve elinizi
vicdanınıza koyun, daha iyi bir Türkiye'nin mümkün olduğunu da unutmayın. 
İkinci
bölümde de bildiğimi okuyacağım demiştim, o da tabii ki dış politika ve
izninizle Suriye’ye değinmek isterim. Suriye’de durumun normalleşmesi için
öngörülmüş olan çalışmalara hem alanda hem de Cenevre süreci tahtında hız
verilmesi gerekmektedir. Hâl böyle olmakla birlikte İdlib’deki durumun
karmaşıklığı, Menbic’deki durumun belirsizliği ve Fırat’ın doğusundaki terörist
oluşumlar zihinlerdeki takvimin önündeki en büyük engellerdir. Teröristle
mücadele esas olmakla birlikte “Bir gece ansızın gelebiliriz.” nidalarıyla
Fırat’ın doğusuna yapılacak bir askerî harekâtın yerel seçimler kampanyasına
malzeme edilmesine de karşıyız. Kaldı ki bir gece ansızın gelinemeyeceği de
Sayın Cumhurbaşkanımızın iki gün önceki ifadeleriyle ortaya çıkmıştır. Sayın Cumhurbaşkanının
cümlesi şudur: “Terör oluşumuna bugün olmazsa yarın, yarın olmazsa ertesi gün
ama yakında mutlaka ağır bir darbe vuracağız.” Bunun halk dilindeki adı “Ölme
eşeğim ölme, yaz gelecek ve yonca bitecektir.” Ama şunu da söylemem lazım ki
yazdan önce bahar gelecek ve o da bir Arap Baharı olmayacaktır. (CHP
sıralarından alkışlar) 
14 Şubat 2019
tarihinde Soçi’de gerçekleştirilen Türkiye-Rusya-İran Zirvesi, Cumhurbaşkanı
Erdoğan’ın hayalindeki Suriye’nin gerçekleştirilemeyeceğini bir kez daha ortaya
koymuştur. Fırat’ın doğusuna yapılacak bir askerî harekâta veya sınırlarımız
boyunca oluşturulacak Türkiye'nin kontrolündeki bir güvenli bölgeye kimsenin
yeşil ışık yakmayacağı artık ortadadır.
(Mikrofon
otomatik cihaz tarafından kapatıldı)
BAŞKAN – Buyurun.

AHMET KAMİL
EROZAN (Devamla) – Menbic hülyası da çökmüştür. Adı gelecekte “terör koridoru”
olmasa bile, Fırat’ın doğusundaki Kürt koridorunda bir siyasi oluşumun hayata
geçirileceği apaçık ortadadır. İktidarın bunu kabullendiği de bir senedir
bellidir. İnanmayanlar, Sayın Erdoğan’ın Ankara Ticaret Odasının 54’üncü yıl
dönümü töreninde 22 Ocak günü yaptığı bir konuşmaya göz atsınlar. 
Dünyanın dört
bucağından gelmiş teröristlerin ise İdlib’de bir vahada keyif sürdükleri
anlaşılmaktadır. Şunu da belirtmek isterim ki sayıları binlerle ifade edilen bu
teröristlerin ya tasfiye edilmeleri ya da adli takibata tutulmak üzere
geldikleri ülkelere gönderilmeleri gerekmektedir. Adli takibata tutulmaları
hâlinde bu insanların Suriye’ye nasıl ve kimlerin aracılığıyla intikal
ettikleri, silah, lojistik ve parasal desteği kimlerden aldıkları konularında
yapacakları itiraflar bugüne kadar gizlenen pek çok gerçeği de ortaya
çıkaracaktır. Elde edilecek bu verilerin ülkemizde de siyasi sorumluluk sahibi
pek çok kişinin yüzünü kızartacağı veya karartacağı şüphesizdir.
Hepinizi
saygıyla selamlıyorum. (İYİ PARTİ sıralarından alkışlar)
BAŞKAN –
Teşekkür ederim Sayın Erozan.
Aynı mahiyetteki
önergeler üzerinde söz isteyen Muş Milletvekilimiz Sayın Mensur Işık. 
Süreniz beş
dakika Sayın Işık. 
MENSUR IŞIK
(Muş) – Teşekkür ederim Sayın Başkan.
Sizi ve Genel
Kurulu saygıyla selamlıyorum. 
Evet arkadaşlar,
bugün konumuz Türkiye'nin yargı sistemi ve adalet sistemimizin düştüğü durum.
Biraz önceki tartışmalardan da bu zaten net bir şekilde anlaşılıyor aslında. 
Bugün Dünya
Sosyal Adalet Günü. Bugün vesilesiyle ben Avrupa İnsan Hakları Mahkemesinin
Türkiye’yi bir günde üç ayrı dava dosyasından mahkûm ettiğinden bahsetmek
istiyorum. Birinci dava dosyası Kemal Gömi dava dosyası. İşkence ve kötü
muameleden dolayı Türkiye’yi mahkûm etti. 
Değerli
arkadaşlar, ikinci dava Ilımdar Çataltepe davası. Özel mülkiyetin ihlalinden
dolayı Türkiye’yi mahkûm etti. 
Üçüncü dava
dosyası ne? Cem Vakfının davası. Yani camilerin elektriğinin devlet tarafından
ödenmesine karşı, Cem Vakfının da açmış olduğu davayla cemevlerinin
elektriğinin de devlet tarafından ödenmesi talep edilmişti. Avrupa İnsan
Hakları Mahkemesi bu davayı da kabul etti ve Türkiye’nin düşünce, vicdan ve din
özgürlüğünü ihlal ettiğine hükmetti. 
Değerli
arkadaşlar, dördüncü dava dosyası da şu: PKK üyesi olmakla suçlanan Ruşen Bayar
dosyası. Makul yargılama süresi, avukata erişim hakkının engellenmesi ve adil
yargılanma gibi sekiz ayrı hak ihlalinden dolayı Türkiye’yi yine mahkûm etti. 
Şimdi sadece
Türkiye'nin içerisinde bulunduğu adalet sistemi bu mu arkadaşlar? Yok,
maalesef. Ben size Celal Şeker’den bahsetmek istiyorum. Celal Şeker partimizin
Muş il yöneticisiydi -düzmece deliller, uydurulmuş deliller- ve hukuka aykırı
bir şekilde mahkûm edildi, örgüt üyeliğinden ceza aldı. Değerli arkadaşlar,
Diyarbakır D Tipi Cezaevinde yatıyordu. Zaten hastaydı, cezaevinde hastalığı
daha da arttı. Kalp yetmezliği, böbrek yetmezliği ve şeker hastalığı vardı.
Defalarca hastaneye götürüldü ve üç veya dört ayrı hastaneden “Cezaevinde
kalamaz.” raporu alınmasına rağmen sizin bu yaratmış olduğunuz yargı sistemi,
adalet sistemi kendisini tahliye etmedi. Değerli arkadaşlar, haftanın dört
gününü hastanede tedaviyle geçiriyordu ve en sonunda hastanede mahkûm koğuşunda
elleri ranzaya kelepçeli bir şekilde hayatını kaybetti. İşte sizin yaratmış
olduğunuz yargı bu ey AKP’liler, siyasi iktidarın elemanları, üyeleri; yargınız
bu. Celal Şeker öldükten sonra, hayatını kaybettikten sonra Muş’ta taziyesi
kuruldu. (Gürültüler)
Arkadaşlar,
dinleyin. Lütfen dinleyin, vicdanınız biraz sızlasın.
Celal Şeker’in
taziyesinde, babası taziyeleri kabul ettiği için babası hakkında dava açıldı
örgüt üyeliğinden. “Neden taziye kabul ediyorsunuz? Neden taziye kuruyorsunuz?”
diye. 
Ve son bir şey
Celal Şeker dosyasına dair: Celal Şeker’in tahliye edilmesi gerektiği
düşünüldüğü için Anayasa Mahkemesine başvuru yapıldı. Celal Şeker dokuz ay önce
hayatını kaybetmişti, hayatını kaybettikten dokuz ay sonra Anayasa Mahkemesi
yapılan başvuruyu reddetti, dedi ki: “Celal Şeker’in hastalığı yok, tahliye
edilmesine gerek yok.” Oysaki Celal Şeker dokuz ay önce zaten hayatını
kaybetmişti. 
İşte,
arkadaşlar, adalet bir gün sizlere de lazım olacak ve emin olun, size lazım
olduğunda bizler yine sizi savunuyor olacağız. O zamanki ruh hâlinizi ve
psikolojinizi çok merak ediyorum ve yüzünüzde acaba utanma olacak mı, onu da
çok merak ediyorum; buna göz yumduğunuz için, bunu yarattığınız için. 
Ben biraz önce
Adalet ve Kalkınma Partisinin Grup Başkan Vekili Sayın Zengin’in Selahattin
Demirtaş kararını yorumlarken söylediği sözlere bir iki yorum yapmak isterim.
Kendisi bir milletvekili, parlamenter, grup başkan vekili ve bir kadın.
Kendisine “Siz yalan söylüyorsunuz.” demeyeceğim, kültürüm ve nezaketim el
vermiyor ama bir gerçeklik ancak bu kadar ters yüz edilebilir. Madem Selahattin
Demirtaş için “Avrupa İnsan Hakları Mahkemesi tahliye edilsin.” demedi, sizin
Genel Başkanınız, Sayın Cumhurbaşkanı hemen aynı saatte, iki saat sonra neden
“Biz Avrupa İnsan Hakları Mahkemesinin kararını tanımıyoruz ve hamlemizi
yaparak gereğini yapacağız.” dedi. Ve neden Selahattin Demirtaş’ın dosyasını
BAM 700 dosya öne alarak, derhâl, apar topar karar vererek onayladı?
(Mikrofon
otomatik cihaz tarafından kapatıldı)
MENSUR IŞIK
(Devamla) – Sayın Başkan, toparlayacağım. 
BAŞKAN –
Toparlayalım.
MENSUR IŞIK
(Devamla) – Sayın iktidar, sizler bunu görmeden bunu hissetmeden, adalet
duygusunu vicdanınızda hissetmeden, yüreğinizde hissetmeden bu ülkeye adalet
gelmeyecektir. Ama emin olun, bu ülkeye adalet geldiği zaman -biraz önce de
söyledim- yine bizim grubumuz, adalet geldiği gün partinin ismi ne olur bilemem
ama… Çünkü benim sizi görünce, bu yargı sistemini görünce maalesef umudum
elbette ki zayıflıyor ama biz büyük umutlarla bu ülkeye mutlaka adaleti
getireceğiz ve adaleti getirdiğimizde de sizin karşıtlarınız -karşıtlarınız
diyorum- sizi yargıladığında da, sizin gibi muhalifleri yargıladığında da biz
yine muhalefet sıralarında oturduğumuzda yine adaletin, hakkın, hukukun
savunucusu olacağız, yine sizi savunacağız diyorum. Mağduriyet nerede varsa,
haksızlık nerede varsa biz orada olmaya devam edeceğiz.
Hepinizi
saygıyla selamlıyorum. (HDP sıralarından alkışlar)
BAŞKAN – Aynı
mahiyetteki önergeleri oylarınıza sunuyorum: Kabul edenler… Kabul etmeyenler…
Önergeler kabul edilmemiştir.
6’ncı maddeyi
oylarınıza sunuyorum: Kabul edenler… Kabul etmeyenler… 6’ncı madde kabul
edilmiştir. 
7’nci madde
üzerinde aynı mahiyette iki önerge vardır. Önergeleri okutup birlikte işleme
alacağım.
Türkiye Büyük Millet Meclisi Başkanlığına
Görüşülmekte
olan 42 sıra sayılı Kanun Teklifi’nin 7’nci maddesinin kanun teklifinden
çıkarılmasını arz ve teklif ederiz. 
 Hüseyin
Kaçmaz Erdal Aydemir Nimetullah
Erdoğmuş
 Şırnak Bingöl Şanlıurfa
 Filiz
Kerestecioğlu Demir  Ayşe
Acar Başaran
 Ankara  Batman
Aynı mahiyetteki
diğer önergenin imza sahipleri:
 Özlem
Zengin Mehmet Doğan Kubat Engin
Özkoç
 Tokat İstanbul Sakarya
 Zeynep
Gül Yılmaz Ziver Özdemir  İshak
Gazel
 Mersin Batman
 Kütahya
 Ali
Şahin  Lütfü
Türkkan 
 Gaziantep
  Kocaeli
BAŞKAN –
Komisyon aynı mahiyetteki önergelere katılıyor mu?
ADALET KOMİSYONU
SÖZCÜSÜ ABDULLAH GÜLER (İstanbul) – Takdire bırakıyoruz Sayın Başkanım. 
BAŞKAN –
Önergeler üzerinde söz isteyen Bingöl Milletvekilimiz Sayın Erdal Aydemir. (HDP
sıralarından alkışlar)
Süreniz beş
dakika Sayın Aydemir.
ERDAL AYDEMİR
(Bingöl) – Sayın Başkan, değerli milletvekilleri; hepinizi saygıyla
selamlıyorum.
Yaklaşık iki
günden beridir Adalet Bakanlığını ve yargı sistemimizi ilgilendiren konularla
ilgili söz alıp kürsüden kendi fikirlerini beyan eden vekillerimize tanıklık
ettik. Tabii ki bizim, son AKP iktidarı döneminin altı, yedi yıllık kısmına
denk gelen hususla ilgili kendi aramızda yapmış olduğumuz tartışmalarda âdeta
yargının akıl tutulması yaşadığı, yargının dondurulduğu ve bu tanımlamalarla
birlikte yargıya iktidar tarafından, özellikle iktidarı oluşturan
Cumhurbaşkanı, yine Bakanlar Kurulu tarafından âdeta direktif verildiği ve
yönlendirildiği hususunda aşikâr, net bir şekilde bir tespitimiz söz konusu.
Bunun son örneği, dün ve önceki gün Ahmet Şık ve arkadaşlarıyla ilgili verilmiş
olan BAM’ın, istinaf mahkemesinin kararıydı. 
Bir anlık
düşünelim değerli vekil arkadaşlarım, BAM şöyle bir karar vermiş olsaydı:
“Yerel mahkemenin vermiş olduğu karar esastan hukuka aykırı bir şekilde tesis
edilmiştir.” Ve bunu bozup yerel mahkemeye göndermiş olsaydı arkadaşlar, bu
BAM’ın, istinaf mahkemesi heyetinin akıbeti ne olurdu? Özellikle de AKP’li
milletvekili arkadaşlarıma soruyorum, bu BAM’ın akıbeti, bu yargıçların akıbeti
ne olacaktı? Tartışmasız ki bu mahkeme heyeti dağıtılacaktı ve ülkenin çeşitli
yerlerine sürgün edilecekti, tenzilirütbeye gidilecekti. Bunun bariz örnekleri,
Antalya İstinaf Mahkemesi, Gaziantep İstinaf Mahkemesi. Yürütmenin istemiş
olduğu doğrultuda karar vermedikleri için hem sürüldü hem de bu mahkemeler
dağıtıldı. 
Bu kısa girişten
sonra… Vekili olmuş olduğum Bingöl ilinin yerelde çok ciddi sıkıntıları,
sorunları söz konusu. Bingöl ili 1936 yılında il statüsüne kavuşturuldu yani
kent yaşı 83’tür. Kadim kentlerle karşılaştırıldığında çocuk yaşta
sayılabilecek bir kenttir. Son on beş yılda da AKP belediyeleri tarafından
yönetilmektedir. Belediyelerin var olma sebebi özellikle yereldeki sorunları
çözmektir. Yerelde bulunan en temel kent sorunları da temizlik, yol, su ve imar
düzenlemesidir. Değerli arkadaşlar, maalesef, Bingöl ilinin yolları, çok genç
bir kent olmasına rağmen artan nüfusu ve gelişen kent yaşamına cevap
verememektedir. Hem yolları çok dar hem de merkez mahalleleri olan Kaleönü,
Simani, Yenimahalle ve Mirzan mahallerinde bırakalım normal yolları ulaşım
insanlar tarafından, orada yaşayan mahalleliler tarafından patika yollarla
sağlanmakta. Bu patika yollar, bakın, 2019 yılı itibarıyla hâlen mevcut ve
hâlen devam etmekte, bundan dolayı da bu mahallelerde yaşayan insanlarımız çok
ciddi sıkıntılar yaşamaktadır. 
Temizlik sorunu
çok ciddi bir şekilde bütün Bingöllü halkın gündemindedir. Çöplerin zamanında
toplanmaması, çöplerin konteynerlere bırakılmamasından kaynaklı çevreye çok
ciddi zararlar verilmekte, çöplerden kaynaklı hastalıklar baş göstermekte ve bu
durum sürgit devam etmektedir. 
Yine, Bingöl ili
çok zengin su kaynaklarına sahip olmasına rağmen Bingöl genelinde çok ciddi su
sıkıntıları çekilmekte, özellikle de Kaleönü Mahallesi’nde bu sistemli bir hâl
almakta ve su sıkıntıları da hâlen devam etmektedir.
Arkadaşlar,
Bingöl ili Doğu Anadolu ve Kuzey Anadolu deprem fay hattının tam ortasında
bulunmakta, bundan dolayı da Bingöl’de imar yapılanmasına gidilirken Bingöl’ün
bu durumu özellikle göz önünde bulundurulmalıdır. Ben isterdim ki Bingöl
milletvekilleri Feyzi Berdibek ve Sayın Cevdet Yılmaz da şu anda burada olsun
ve bu söylenenleri dikkatli bir şekilde dinlesinler, hep birlikte bu sorunlara
çözüm bulabilelim. Bingöl imar planı düzenlenirken deprem bölgesi olması
hasebiyle mutlaka ve mutlaka... 
(Mikrofon
otomatik cihaz tarafından kapatıldı) 
BAŞKAN – Sayın
Aydemir, ben bir dakika daha ilave edeyim.
ERDAL AYDEMİR
(Devamla) – Çok teşekkür ederim.
Alüvyon zeminli
tarım arazileri şu anda Bingöl’de imara açıldı ve imara açılan yerlerde dikine
11 ve 8 katlı yapıların yapımına Bingöl Belediyesi tarafından izin verildi.
Bakın, İstanbul’da sadece Kartal’da çöken bir binanın enkazı Türkiye’nin bütün
olanakları seferber edilmesine rağmen üç günde zor bir şekilde ortadan
kaldırılabildi. Düşünün ki alüvyon topraklı tarım arazilerinde yapılmış olan bu
yeni yerleşim alanlarında bir depremin olduğunu -yani kesinlikle hiçbir şekilde
dilemediğimiz bir durum- bu durumda da yaşanacakları şu anda iktidarda olan AKP
Hükûmetinin dikkatine ve vekillerin dikkatine sunmayı bir zaruret biliyoruz.
Bu çok kısa
sürede Bingöl’ün sorunlarını dile getirmek gerçekten çok zor, yarıda da kaldı.
Bu hususları da tüm Bingöl halkının, kamuoyunun takdirine sunuyorum.
(Mikrofon
otomatik cihaz tarafından kapatıldı) 
BAŞKAN – Sayın
Aydemir, Bingöl’ü anlatın, bir dakika daha vereyim istiyorsanız.
Buyurun.
ERDAL AYDEMİR
(Devamla) – Çok teşekkür ederim.
Yine, Bingöl
Kültür Mahallesi’nde “kentsel dönüşüm” adı altında iki yıl önce 1 katlı, 2
katlı ve 3 katlı olarak bilinen bütün binalar yıkıldı, hak sahiplerine şu
dendi: “İki yıl içerisinde sizin evleriniz anahtar teslimi şeklinde size teslim
edilecek.” Aradan iki yıl geçmesine rağmen bırakalım hak sahiplerine evlerinin
teslimi, bir kazma bile vurulmadı. Bu mağduriyetlere de bir an önce son
verilmesi zarureti söz konusudur. 
Ben daha fazla
da süre ihlali yapmadan bütün Genel Kurulu saygıyla selamlıyorum.
Teşekkür
ediyorum. (HDP sıralarından alkışlar) 
BAŞKAN – Sayın
Aydemir, televizyon saatinin sonuna gelen son konuşmacı olduğunuz için o haktan
olduğu gibi yararlandırdım sizi, bilginiz olsun. 
ERDAL
AYDEMİR (Bingöl) – Sağ olun. 
MEHMET DOĞAN
KUBAT (İstanbul) – Gerekçe…
BAŞKAN – Diğer
önergenin gerekçesini okutuyorum: 
Gerekçe: 
Önergeyle
Teklif’in çerçeve 7’nci maddesinin teklif metninden çıkarılması
öngörülmektedir. 
BAŞKAN – Değerli
milletvekilleri, gerek önceki konuşmacımızın ve gerekse bu okuttuğumuz önergede
bütün siyasi parti gruplarının talebi 7’nci maddenin kanun metninden
çıkarılmasıdır. Doğal olarak bu aynı mahiyetteki her iki önergeyi de oylarınıza
sunuyorum: Kabul edenler… Kabul etmeyenler… Oy birliğiyle kabul edilmiştir. 
7’nci madde
teklif metninden çıkarılmıştır. 
Değerli
milletvekilleri, 8’inci madde üzerinde ikisi aynı mahiyette olmak üzere üç
önerge vardır. İlk okutacağım iki önerge aynı mahiyettedir, önergeleri okutup
birlikte işleme alacağım. 
Türkiye Büyük Millet Meclisi Başkanlığına
Görüşülmekte
olan 42 sıra sayılı Kanun Teklifi’nin 8’inci maddesinin teklif metninden
çıkartılmasını arz ve teklif ederiz. 
 Süleyman
Bülbül Alpay Antmen Rafet
Zeybek
 Aydın Mersin Antalya
  Ali
Mahir Başarır
  Mersin
Aynı mahiyetteki
diğer önergenin imza sahipleri: 
 Serpil
Kemalbay Pekgözegü Mensur Işık Garo
Paylan
 İzmir Muş Diyarbakır
 Mahmut
Toğrul  Ayşe Acar Başaran Filiz
Kerestecioğlu Demir
 Gaziantep
 Batman Ankara
BAŞKAN –
Komisyon aynı mahiyetteki önergelere katılıyor mu?
ADALET KOMİSYONU
SÖZCÜSÜ ABDULLAH GÜLER (İstanbul) – Katılmıyoruz Sayın Başkanım. 
BAŞKAN – Aynı
mahiyetteki önergeler üzerinde söz isteyen Mersin Milletvekilimiz Sayın Ali
Mahir Başarır. 
Buyurun Sayın
Başarır. (CHP sıralarından alkışlar) 
Süreniz beş
dakika Sayın Başarır. 
ALİ MAHİR
BAŞARIR (Mersin) – Genel Kurulu saygıyla selamlıyorum. 
Aslında ben
bugün ceza muhakemesi hukukuyla ilgili konuşmayı çok istiyordum. Ama iki gündür
vermiş olduğum bir soru önergesiyle ilgili havuz medyası hakkımda, partimle
ilgili bir linç kampanyası düzenlemektedir. Ben bu havuz medyasına yine cevap
vermezdim, ne olduğunu hepimiz biliyoruz. Bir grup müptezelin çıkıp orada
insanları linç ettiği, ötekileştirdiği, ayrıştırdığı yayın grupları bunlar ama
bu ülkenin Cumhurbaşkanı, havuz medyasının bu eylemlerine Altındağ’da ortak
oldu, hakkımda mesnetsiz, tamamen iftiraya yönelik bir suçlamada bulundu.
Değerli
arkadaşlarım, iki gün önce, Enerji Bakanımıza sorulmak üzere 10 soruluk bir
önerge verdim. Bakın, 3 tane gemi aldık. Neden? Akdeniz’de petrol aramak için.
Ben, 10 tane soru sordum.
SALİH CORA
(Trabzon) – Rahatsız mı oldun? 
ALİ MAHİR
BAŞARIR (Devamla) – Bu gemilerin maliyetini sordum. Tuzla Tersanesi’nde
modifiye edilmiş gemilerle ilgili bu ihale kimlere verildi, nasıl verildi; bunu
sordum. Alanya’da, Erdemli’de kaç kuyu açıldı; bunu sordum. Alanya’da kırk
gündür bu gemiler yatıyor; bunu sordum.
Sayın Cumhurbaşkanı
diyor ki: “CHP’li vekil, CHP’liler, Rumlarla birlikte ‘Bu kuyular kapatılsın.’
diyor.” Ben, birazdan, grup başkan vekilime, vermiş olduğum önergeyi teslim
edeceğim; grup başkan vekillerimize verecek. 
SALİH CORA
(Trabzon) – Önergeyi okusana. 
ALİ MAHİR
BAŞARIR (Devamla) – Grup başkan vekilinize vereceğim. 
Eğer ki
“Akdeniz’de petrol ve doğal gaz aramayın.” ya da “Bu kuyuları kapatın.” ya da
“Neden açtınız?” dediysem dünyanın en alçak insanıyım, yarın istifa edeceğim bu
Meclisten. 
MELİHA AKYOL (Yalova)
– Niye bağırıyorsun? 
ALİ MAHİR
BAŞARIR (Devamla) – Ama bu ülkenin Cumhurbaşkanı çıkıp bir mitingde bunu
söyleyebiliyor.
Arkadaşlar,
bakın, 10 tane soru var, tek tek vereceğim. Bir tek kelime bulun, her yaptırıma
razıyım. Bu kadar kolay mı, çamur atmak bu kadar kolay mı? Benim 2 evladım var.
Bakın, sosyal medyada Cumhurbaşkanı konuştuktan sonra aile resimlerimin altına
“Niye ölmüyorsunuz?” diye yazıyorlar. Benim iki evladım eski Meclis
Başkanımızın torunlarıyla aynı okula gidiyor. Onlar korumalarla gidiyor,
çakarlı arabalarla gidiyor ama benim eşim 2 evladını elinden tutup okula götürüyor,
akşam tekrar alıyor. Allah korusun, bana veya aileme bu Cumhurbaşkanının
iftiralarından dolayı bir zarar gelse bunun hesabını verebilir mi? 
Bakın, bir
devleti yönetiyorsunuz, bir seçime gidiyoruz, Allah aşkına olmayan şeyleri
olmuş gibi göstermeyin. Ben bir Mersin Milletvekili olarak “Akdeniz’de niye
petrol arıyorsunuz?” diyeceğim. Hadi canım. 
Bakın, ben şunu
soruyorum: Niye bulamıyorsunuz? İsrail ve Rumlar 300 milyar metreküp doğal gaz
bulmuş aynı alanda, biz niye bulamıyoruz? Ben bunu soruyorum, ben haksızlığı
soruyorum, ben yolsuzluğu soruyorum, bu ihaleleri kime verdiğinizi soruyorum.
Bakın, sorduğum net, 2 milyar dolardan bahsediyoruz. Yetimin, işçinin, emeklinin
parasını oraya gömmüşüz. Lütfen, biz bunu sormayacak mıyız? “Alanya’da o gemi
kırk gündür ne yapıyor?” diyorum. “İsrail buluyor, Rum buluyor, ben niye
bulamıyorum.” diyorum. Cumhurbaşkanı diyor ki: “CHP’li vekil Rumlarla ve
İsraillilerle birlikte ‘Kuyular kapatılsın.’ diyor.” Ve sonra linç kampanyası
başlıyor. Böyle bir siyaset olmaz. CHP’ye “çöplük” diyor. Asıl çamur siyasetini
yapan kendisi, iftira atan kendisi. Yalan, yalan, yalan. Herkesin bir onuru
var. Türkiye’de 4 kişiden 1 tanesi bu partiye oy veriyor. Olmayan bir şeyi
nasıl söyleyebilir? Bizler hepimiz bu Meclisteyiz, hiçbirimiz birbirimize
iftira atamayız. Ben AK PARTİ’li arkadaşlarıma da atmam. Ben burada bir
milletvekiline iftira atsam, sosyal medyada linç etseler, onun tırnağına zarar
gelse kahrolurum, kahrolurum, gerçekten kahrolurum. Yapmayın, yapmayın. Bu
seçimin konusu bu değil. Ne olur yapmayın.
(Mikrofon
otomatik cihaz tarafından kapatıldı)
BAŞKAN - Toparlayın
Sayın Başarır.
ALİ
MAHİR BAŞARIR (Devamla) - Bu seçimde projeleri konuşalım, on yedi yılın
hesabını verin, yaptıklarınızı, yapmadıklarınızı söyleyin. Ne alakası var? Bir
milletvekilini nasıl hedefe koyuyorsunuz? Hiçbir milletvekiline yapmayın. Burada aynı çatıdayız,
birbirimize iftira atmayalım. 
Ben grup başkan vekilime önergemi veriyorum,
inceleyebilirsiniz, sözümün arkasındayım. 
Saygılar sunuyorum. (CHP sıralarından alkışlar)
RAMAZAN
CAN (Kırıkkale) – Sayın Başkanım, tutanaklara geçmesi için bir şeyler
söyleyeceğim. 
BAŞKAN
– Buyurun. 
RAMAZAN
CAN (Kırıkkale) – Hatip “Bu seçimde projeleri konuşmamız lazım, belediye
çalışmalarını konuşmamız lazım.” dedi, güzel. Hatip burada önergeyle ilgili söz
aldı ama önergeyle ilgili herhangi bir şey konuşmadı. Maddeyle ilgili
konuşalım, kanunla ilgili konuşalım, önergeyle ilgili konuşalım. (AK PARTİ
sıralarından alkışlar)
Diğer
taraftan, Sayın Cumhurbaşkanımıza hitapları oldu. Bu üslubu asla tasvip
etmiyoruz, aynen iade ediyoruz. Cumhurbaşkanımıza çamur atmakla ilgili sözleri
oldu, aynen iade ediyoruz. Biz Akdeniz’de petrol aramaya, doğal gaz aramaya
yerli ve millî imkânlarımızla sonuna kadar devam edeceğiz. Bu hiç kimseyi
rahatsız etmesin. (AK PARTİ sıralarından alkışlar)
ALİ
MAHİR BAŞARIR (Mersin) – Aynı şeyi söylüyoruz. 
ENGİN
ÖZKOÇ (Sakarya) – Sayın Başkan…
BAŞKAN
– Buyurun Sayın Özkoç. 
ENGİN
ÖZKOÇ (Sakarya) – Ben de kayıtlara geçmesi açısından söylüyorum: Biz AKP
Grubundan bir mal alıp mal vermedik ki, mal satmadık ki iadesi olsun. Neyi iade
ediyorlar?
RAMAZAN
CAN (Kırıkkale) – Üslubu iade ediyoruz. 
ENGİN
ÖZKOÇ (Sakarya) – Kendilerine karşı söyledikleri sözler şu: “Yalan
söylüyorsunuz.” diyorlar, yalan söylediğinize kanıt yok. Eğer doğruyu
söylüyorlarsa doğru söylediklerini kanıtlasınlar. “İade ediyoruz.” diyerek
kendi yalanlarını meşrulaştırmak ancak bu işin kurnazlığını yapan tüccarlara aittir.
Biz milletin buradaki temsilcileriyiz. Bir milletvekilinin kendisi, ailesi,
yaptıkları icraatlarla ilgili doğru olmayan bir şeyi bir genel başkan miting
alanlarında söylüyorsa o milletvekilinin de kürsüden kendisini savunma hakkı
vardır. (CHP sıralarından alkışlar)
BAŞKAN
– Aynı mahiyetteki önerge üzerinde söz isteyen Batman Milletvekilimiz Sayın
Ayşe Acar Başaran. (HDP sıralarından alkışlar)
Süreniz
beş dakika Sayın Başaran. 
AYŞE
ACAR BAŞARAN (Batman) – Sayın Başkan, değerli milletvekilleri; iki gündür bir
yargı paketi üzerinde konuşuyoruz. Bugün de artık bitireceğiz görüşmeleri. 
Tabii,
biz yargıdan söz ederken hepimizin aklına, maalesef, sadece iddia makamı ve
karar verici makam geliyor. Ama biz biliyoruz ki yargı makamı üç sacayağı
üzerine kurulmuştur ve bu üç sacayağının en önemli ayağı da aslında savunma
makamı yani avukatlardır. Şu anda Mecliste de çokça hukukçu, avukat arkadaşımız
var, meslek itibarıyla avukat olan arkadaşımız. Ve avukatlığın aslında nasıl
zor olduğunu hepimiz biliyoruz, savunmanın nasıl çoğu zaman savunmaya ihtiyacı
olduğunu hepimiz biliyoruz; hele günümüz Türkiyesinde, hele hukukun geldiği
boyut itibarıyla esasında en çok savunulmaya ihtiyaç duyan makam olarak bugün
avukatlar söz konusu. Bunu niye söylüyorum? Bağlayacağım değerli arkadaşlar.
Biliyorsunuz, dün basına da yansıdı, hepimiz izledik; Van’da 15 Şubat günü
gözaltına alınan çocuklarla ilgili işkence iddialarını araştırmak için Van
Barosundan Van Baro Başkanı, İnsan Hakları Komisyonu Başkanı ve yine, bunun
yanında Çocuk Hakları Komisyonundan bir heyet, var olan iddialar üzerine; çok
vahim, gerçekten tüyler ürpertici, hele çocuklar açısından kabul edilemez
işkencenin geldiği boyut itibarıyla yapılan başvuru sonucunda meslektaşlarımız
çocuk şubeye intikal etmişler, bu aradaki gözlemleri sonucunda bir basın
açıklamasıyla beraber suç duyurusunda bulunmuşlar. 
Değerli
arkadaşlar, şimdi, Van Barosunun açıklamasından kısa bir kesit sunacağım; sonra
bir de bunun karşısında bir karşı açıklama var, ondan da kısa bir kesit
sunacağım.
Şimdi, Van
Barosu şöyle diyor: “15/2/2019. Van ilinde toplumsal olaylara karıştığı
iddiasıyla birçok yakalama ve gözaltı işleminin gerçekleştiği, gözaltına alınan
yurttaşların önemli bir kısmının çocuklardan oluştuğu kamuoyunun
bilgisindedir.” Gözaltına alınan çocuklardan O.D., Ş.Y., Ö.S. isimli
çocukların, yakalama ve gözaltı işlemleri esnasında ters kelepçelenerek silah
dipçikleriyle, yumruk ve tekmelerle kafa, göz ve karın boşluklarına birden çok
kez vurularak ağır bir şekilde yaralanmalarına sebep olunduğu ve ağır
hakaretlere maruz bırakılarak işkenceye ve kötü muameleye maruz kaldıklarını ve
yine, bunun yanında, daha sonrasında bu çocukların kafalarının klozetlere bile
konulduğu ifade ediliyor. Bu, bir, çocukların söylemi; iki, alınan raporlar
sonucunda ve yine bunun yanında, kamuoyuna yansıyan birtakım fotoğraflar var. 
Şimdi,
avukatların ya da baroların tek görevi bir meslek kuruluşu olması değildir.
Barolar bir meslek kuruluşudur, doğrudur ama bir görevleri daha var: İnsan
haklarını koruma ve savunma görevleri vardır. Tam da bu görevlerinden kaynaklı
bu olaya müdahil oluyorlar ve hemen akabinde, 19’unda, dün Emniyet Genel
Müdürlüğü bir açıklama yayınlıyor ve açıklama gerçekten dehşet verici
arkadaşlar. Yargının en önemli sacayaklarından biri olan savunmaya bu şekilde
bir saldırının bugün, hatta dünden beri, anında Adalet Bakanlığı tarafından bir
cevabı haiz olması söz konusuyken bugüne kadar herhangi bir girişimde
bulunulmamış, bu konuda herhangi bir söz söylenmiş değildir.
Şimdi, ben
okuyacağım ve bu konuyla ilgili Adalet Bakanlığının derhâl bir açıklama yapması
gerektiğini de buradan ifade ediyoruz. Bu, kabul edilemezdir. Yargı ya da
adalet mekanizması sadece hâkim ve savcılardan oluşmuyor, bu avukat
arkadaşlarımız da yargının bir parçasıdır ve bu şekilde hedef gösterilmeleri,
bu şekilde itibarsızlaştırılmaları, bu şekilde toplumsal bir lince tabi
tutulmaları kabul edilemezdir. 
Şimdi, Emniyet
Genel Müdürlüğünün yayınladığı açıklamaya bakalım arkadaşlar: “Her zaman
gerçekleri çarpıtmayı, yalan söylemeyi, iftira atmayı alışkanlık hâline getiren
birtakım çevrelerin ve onların avukatlarının gözaltında işkence iddialarını
mesnetsiz ve hukuk dışı bir şekilde dile getirmelerinin kendi sempatizan
kitlelerini kışkırtma, güvenlik güçlerimizi yıpratma ve itibarsızlaştırma
amacına matuf olduğu bilinen bir gerçektir.”
Şimdi, değerli
arkadaşlar, bu avukat arkadaşlar ne yapmış; baro ne yapmış? Gitmiş, çocuk
şubede bir gözlem yapmış, bir rapor tutmuş. Çocukların doktor raporları var,
elde bulunan fotoğraflar, görsel malzemeler var, bunun üzerine de yapılan bir
açıklama ve suç duyurusu var. Şu anda yargıya bile intikal eden bir durum var
ama bu şekilde özellikle meslektaşlarımızın hedef alınarak aslında Emniyet
Genel Müdürlüğünün yaptığı şudur: Var olan bir suçu örtbas etmektir.
(Mikrofon
otomatik cihaz tarafından kapatıldı) 
BAŞKAN – Bir
dakika ek süre veriyorum.
AYŞE
ACAR BAŞARAN (Devamla) – Var olan bir suç karşısında mücadele yürütürken, bu
suçu açığa çıkartmaya çalışırken, insan haklarını, en önemlisi de hepimizin koruması
gereken çocuk haklarını savunmaya çalışırken bu şekilde hedef alınmaları kabul
edilemezdir. Adalet Bakanlığından, iktidardan hiç beklentimiz yok ama belki de
İçişleri Bakanının bir açıklama yapması ve bu konuda müdahil olması
gerekmektedir. Değerli arkadaşlar, son bir şey söyleyeceğim. Bu açıklamanın en
kabul edilemez taraflarından biri de bu çocuklara “çocuk” bile denilmiyor.
Bizim kanunumuzda 18 yaşından küçüklere “çocuk” denilir ama o kadar düşmanca
bir tavır takınılıyor ki bunlara “Yaşı küçük şahıslar” deniliyor. Bunlar yaşı
küçük şahıslar değil, bunlar çocuk. İşkence suçken bir çocuğa işkence yapmak
hepimizin, bütün sıralardaki bütün arkadaşların karşısında durması gereken bir
muameledir ve dediğim gibi bu konuyla ilgili gerçekten hepimizin vicdanını
rahatlatacak bir açıklamayı beklediğimizi ifade etmek isteriz.
Teşekkür
ederim. (HDP sıralarından alkışlar) 
BAŞKAN
– Aynı mahiyetteki önergeleri oylarınıza sunuyorum: Kabul edenler… Kabul
etmeyenler… Önergeler kabul edilmemiştir. 
Diğer
önergeyi okutuyorum. 
Türkiye
Büyük Millet Meclisi Başkanlığına 
Görüşülmekte
olan Ceza Muhakemesi Kanunu ve Bazı Kanunlarda Değişiklik Yapılmasına Dair
Kanun Teklifi’nin 8’inci maddesinin birinci fıkrasında yer alan "yeniden
düzenlenmiştir” ibaresinin "değiştirilmiştir” ibaresiyle değiştirilmesini
arz ve teklif ederiz.
 İmam
Hüseyin Filiz Tuba Vural Çokal Ayhan
Altıntaş
 Gaziantep Antalya Ankara
 Hasan
Subaşı  Arslan
Kabukcuoğlu
 Antalya  Eskişehir
BAŞKAN –
Komisyon önergeye katılıyor mu?
ADALET KOMİSYONU
SÖZCÜSÜ ABDULLAH GÜLER (İstanbul) – Katılmıyoruz Sayın Başkanım. 
BAŞKAN –
Gerekçeyi okutuyorum:
Gerekçe: 
Önergede yer
alan değişiklikle 8’inci maddenin daha anlaşılır olması sağlanacaktır. 
BAŞKAN –
Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir.
8’inci maddeyi
oylarınıza sunuyorum: Kabul edenler… Kabul etmeyenler… 8’inci madde kabul
edilmiştir.
Sayın Aygun,
sisteme girmişsiniz ve bana da ifade ettiğiniz bir talebiniz vardı; buyurun. 
V.- AÇIKLAMALAR (Devam)
42.- Tekirdağ Milletvekili İlhami Özcan Aygun’un, Tekirdağ ili Kapaklı
ilçesinde atık toplama alanından yayılan koku sebebiyle hastaneye kaldırılan
vatandaşlara geçmiş olsun dileğinde bulunduğuna ve sorumluların bulunup yargı
önüne çıkartılmasını dilediğine ilişkin açıklaması
İLHAMİ ÖZCAN
AYGUN (Tekirdağ) – Teşekkür ediyorum. 
Sayın Başkan,
değerli milletvekilleri; yine çevre katliamı, yine Tekirdağ. Kanser ölümlerinde
en ön sırada olan ilimizde, Kapaklı ilçemizin Pınarca Mahallesi’nde tehlikesiz
atık toplama merkezinden çevreye yayılan ağır koku sebebiyle 14 vatandaşımız
Kapaklı ve Çerkezköy devlet hastanelerinde tedavi altına alınmıştır. Bu
zehirlenen vatandaşlarımıza geçmiş olsun diyorum, sorumluların bir an evvel
bulunup yargıya çıkartılmasını diliyorum. Bundan sonra inşallah bu çevre sorunu
son olur deyip saygılar sunuyorum.
BAŞKAN –
Teşekkür ederim.
VIII.- KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Teklifleri (Devam)
1.- Kütahya Milletvekili İshak Gazel ve 45 Milletvekilinin Ceza
Muhakemesi Kanunu ve Bazı Kanunlarda Değişiklik Yapılmasına Dair Kanun Teklifi
(2/1578) ve Adalet Komisyonu Raporu (S. Sayısı: 42) (Devam)
BAŞKAN – Değerli
milletvekilleri, 9’uncu madde üzerinde üçü aynı mahiyette olmak üzere dört
önerge vardır.
İlk okutacağım
üç önerge aynı mahiyettedir. Önergeleri okutup birlikte işleme alacağım.
Türkiye Büyük Millet Meclisi Başkanlığına
Görüşülmekte
olan 42 sıra sayılı Kanun Teklifi’nin 9’uncu maddesinin Kanun Teklifi’nden
çıkarılmasını arz ve teklif ederiz.
 Meral
Danış Beştaş Hüseyin Kaçmaz Musa
Piroğlu
 Siirt Şırnak İstanbul
 Garo
Paylan  Serpil
Kemalbay Pekgözegü 
 Diyarbakır  İzmir
Aynı mahiyetteki
ikinci önergenin imza sahipleri:
 Süleyman
Bülbül Alpay Antmen  Nurhayat
Altaca Kayışoğlu
 Aydın Mersin Bursa
  Rafet
Zeybek 
  Antalya
Aynı mahiyetteki
üçüncü önergenin imza sahipleri:
 Tuba
Vural Çokal Aylin Cesur Arslan
Kabukcuoğlu 
 Antalya Isparta Eskişehir
 Ayhan
Altıntaş  İmam
Hüseyin Filiz
 Ankara  Gaziantep
BAŞKAN –
Teşekkür ederim.
Komisyon aynı
mahiyetteki önergelere katılıyor mu?
ADALET KOMİSYONU
SÖZCÜSÜ ABDULLAH GÜLER (İstanbul) – Katılmıyoruz Sayın Başkanım.
BAŞKAN – Aynı
mahiyetteki önergeler üzerine söz isteyen Diyarbakır Milletvekilimiz Sayın Garo
Paylan.
Buyurun. (HDP
sıralarından alkışlar) 
Süreniz beş
dakika Sayın Paylan.
GARO PAYLAN
(Diyarbakır) – Sayın Başkan, değerli milletvekilleri; hepinizi saygıyla
selamlıyorum.
Değerli
arkadaşlar, 2013 yılında çıkan Gezi isyanı bir halk hareketiydi. “Her şeye ben
karar vereceğim.” diyen anlayışa karşı bir itiraz vardı ve itiraz bir bardağı
dolduruyordu. En sonunda “Gezi’ye de ben bir kışla yapacağım. Siz ne derseniz
deyin, ben o kışlayı yapacağım.” diyen anlayış bardağı taşırdı. 
Değerli
arkadaşlar, yüz binlerce insan bir gecede Gezi’ye, Taksim Meydanı’na çıktı ve
arkadaşlar, siyasi bir aidiyeti olmayan yüz binler çıktı. Hayatında belki ilk
kez sokağa çıkan yüz binler itirazını Taksim Meydanı’nda gösterdi. Ama o
muhteşem gecede, Taksim Meydanı’na çıktığımız gecede ben de o kalabalığın
içindeydim, önlerindeydim ve bir yanımda, arkadaşlar, ilk kez sokağa çıkan o
yüz binlerce insanın yanında, daha önce sokağa çıkan “Mustafa Kemal’in
askerleriyiz." diye bağıran gençler vardı, bir yanımda binlerce bozkurt
işareti yapan gençler vardı, bir yanımda da “...”(x) Apo diyen gençler vardı arkadaşlar.
Bakın, böyle yüz binler, bağırmayan yüz binlerin yanında bu işareti yapan, bu
sloganları atan gençler Gezi meydanına çıktılar. 
Şimdi,
bakın, değerli arkadaşlar, Gezi, dayanışmacı ve barışçı bir eylemdi, bir
itirazdı. Gezi’de bütün bu sloganları atanlar yan yana durdular, 3 metre
mesafede yan yana stantlar açtılar, birbirleriyle konuştular, dertleştiler ama
dert ortaktı, “Her şeye ben karar vereceğim." diyen anlayışa hep beraber
itiraz ediyorlardı bozkurt işareti yapanı da “Mustafa Kemal’in askerleriyiz."
diyeni de “...”(x) Apo
diyeni de.
OLCAY
KILAVUZ (Mersin) – Yalan söylüyorsun! Bozkurt yapan ile PKK’lı nerede bir arada
görülmüş? Ayıp be, yalan söyleme bari!
GARO
PAYLAN (Devamla) – Değerli arkadaşlar, bu itirazı Hükûmet dinlememeyi tercih
etti, bu itirazı Hükûmet bastırmayı tercih etti. Oysa iktidardan bazı vicdanlı
sesler geldi, dediler ki: “Ya, arkadaş, bundan sonra bir otobüs durağı bile
yapsak vatandaşa sormalıyız.” diyen sesler yükseldi. “Biz Gezi’deki
arkadaşlarımızı dinlemeliyiz, onların itirazına değer vermeliyiz.” diyen AK
PARTİ’li bakanlar, milletvekilleri, belediye başkanları çıktı. Ama tek adam
hayalleri kuran, o itirazı bastırmayı tercih etti. Kimlerle? FETÖ’cü
polisleriyle. Berkin Elvanları, Ali İsmail Korkmazları öldürttü o FETÖ’cü polislerine
arkadaşlar ve isyanı büyüttü. İsyanı dinlemek, o itirazı değerlendirmek yerine,
o isyanı bastırmak, sindirmek, zulümle bastırmak için FETÖ’cü polislerine
talimat verdi arkadaşlar.
Bütün
bu çerçevelerde, bakın, üzerinden dört yıl geçtikten sonra akıllarına bir iş
geldi: “Ya, bir Osman Kavala vardı, hani sivil toplum kuruluşlarının başında
olan, Türkiye’nin barışı, demokrasisi için mücadele veren bir Osman Kavala
vardı. Biz ona arkadaşlar, bir Sorosçu damgası yapıştıralım ve onu Gezi
isyanının başına yerleştirelim.”
Bakın, dört yüz
yetmiş yedi gündür Sevgili Osman Kavala, Sevgili dostum Osman Kavala hapiste,
cezaevinde. Dört yüz yetmiş yedi gündür neyle suçlandığını bilmiyordu, meğer
bugün ortaya çıktı ki Hükûmeti ortadan kaldırmaya teşebbüsten. Bugün
iddianamede hakkında bir iddia ortaya kondu ve deniyor ki: Gezi’nin tepe
yöneticisiymiş Osman Kavala. Osman Kavala bozkurt işareti yapanların mı acaba
tepe yöneticisi? Acaba “Mustafa Kemal’in askerleriyiz.” diyenlerin mi tepe
yöneticisi? (…)(x) Apo
diyenlerin mi tepe yöneticisi? Bir halk hareketinden bahsediyoruz ve Osman
Kavala Emniyet kayıtlarına göre 10 milyon vatandaşımızın sokağa çıktığı bir
halk hareketinin tepe yöneticisiymiş arkadaşlar ve böyle bir iddianameyle karşı
karşıyayız. Neden? Çünkü seçime kırk beş gün var. Neden? Hikâye lazım. Tekrar
beka meselesiyle ilgili bir hikâye yaratmanız lazım. Oysa, dönemin
bakanlarının, AK PARTİ’li bakanların yaptığı açıklamalara baksanız, “Bizim
onları dinlememiz gerekirdi.” diyen bir anlayış var. 
Değerli arkadaşlar,
Gezi isyanı hâlâ devam ediyor. Siz ne kadar bastırsanız da sindirseniz de
arkadaşlar, biz itiraz etmeye devam ediyoruz. Tek adam rejimine, “Her şeye ben
karar vereceğim.” diyen anlayışa itiraz ediyoruz ve itiraz etmeye devam
edeceğiz. Gezi’yi, Gezi anlayışını, Gezi itirazını dinlemenizi size tavsiye
ederim. 
(Mikrofon
otomatik cihaz tarafından kapatıldı) 
AHMET ÖZYÜREK
(Sivas) – Yalanları mı? 
BAŞKAN –
Toparlayın. 
GARO PAYLAN
(Devamla) – Geziyi, Gezi isyanını, Gezi’nin anlamını dinlemenizi size salık
veririm.
Gezi’de bütün
vatandaşlarımız vardı; AK PARTİ’liler de vardı arkadaşlar, MHP’liler de vardı,
HDP’liler de vardı, CHP’liler de vardı, hepimiz oradaydık. AK PARTİ’li gençler,
sizin çocuklarınız da oradaydı. Gelin hep birlikte tekrar Gezi ruhunu ayağa
kaldıralım, o itirazı dinleyelim, hep beraber ülkenin barışını bulalım ve Osman
Kavalaları, sevgili dostlarımızı, o rehinleri bir an önce serbest bırakın
diyorum. 
Hepinize
saygılar sunarım. (HDP sıralarından alkışlar)
MUHAMMED LEVENT
BÜLBÜL (Sakarya) – Sayın Başkan…
BAŞKAN – Sayın
Bülbül, yerinizden bir söz talebiniz var. 
Buyurun. 
V.- AÇIKLAMALAR (Devam)
43.- Sakarya Milletvekili Muhammed Levent Bülbül’ün, Diyarbakır
Milletvekili Garo Paylan’ın 42 sıra sayılı Kanun Teklifi’nin 9’uncu madesiyle
ilgili önerge üzerinde yaptığı konuşmasındaki bazı ifadelerine ilişkin
açıklaması
MUHAMMED
LEVENT BÜLBÜL (Sakarya) – Sayın Başkan, zaten hatip konuşmasına başlarken
niyetini, tavrını, meseleleri değerlendirme şeklini ortaya koymuştur “Gezi
isyanı” ifadesiyle. Tabii, kendi değerlendirmesidir ama bizim bunun, doğrudur,
isyandır ama hangi tarafında olduğumuzdur önemli olan. Biz Milliyetçi
Hareketçiler, ülkücülerse eğer kastedilen -çünkü bozkurt işaretini yapmak bir
el hareketi olarak değerlendirilebilir, bunu herkes yapabilir ama bu işareti
yapanlar aynı zamanda o kimliği, kişiliği, o dünya görüşünü taşıyanlarsa
kastedilen- cümle âlem bilmelidir ki ve bilir ki Türkiye değil, dünya bilir ki
“…Apo”(x), “…Apo”(x) diyenlerle bu
hareketi yapanların ve gerçekten ülkücü olanların bir araya gelmesi, ay ile
güneşin yan yana gelmesi nasıl imkânsız ise bunların da bir araya gelmesi o
şekilde imkânsızdır. (MHP ve AK PARTİ sıralarından alkışlar)
(Mikrofon
otomatik cihaz tarafından kapatıldı)
BAŞKAN
– Buyurun. 
MUHAMMED
LEVENT BÜLBÜL (Sakarya) – Burada devamlı bu Gezi üzerinden birtakım şeyler
devşirilmeye çalışıyor. Gezi hadiselerinin ne olduğu şu an çok daha net
ortadadır. Burada, oraya giden bütün gençliği töhmet altında bırakacak, o
gençliği hain ilan edecek tarzda bir konuşma ve bir değerlendirme Milliyetçi
Hareket Partisinden de ve şu an meseleyi değerlendiren Adalet ve Kalkınma
Partisinden de yapılmıyor. Burada önemli olan, bu işin hangi odaklar tarafından
organize edildiği ve bu odakların o gösterileri hangi minvalde yürüttüğüdür.
Türkiye'de eğer devletine taş atacak, barikat kuracak, molotofkokteylleri
atacak bir anlayış eğer bu memleketin özgürlükçü ve geleceğini aydınlık hâle
getirecek gençliğini temsil ediyorsa böyle bir gençliği kabul etmiyoruz. Genel
Başkanımızın net bir ifadesi var. 
(Mikrofon
otomatik cihaz tarafından kapatıldı)
BAŞKAN
– Toparlayın Sayın Bülbül. 
MUHAMMED LEVENT
BÜLBÜL (Sakarya) – Toparlıyorum. 
Genel
Başkanımızın o dönemde de gençliğe bir çağrısı vardı. Demiştir ki: “Türk
gençliğine sesleniyorum: Sizin yeriniz sokaklar değildir, sokaklar karanlıktır,
sokakta kimin ne yaptığı belli olmaz, hangi odağa teslim olacağınız veya onun
dümen suyunda hareket edeceğiniz belli olmaz; sokaklar değil, dersliklerdir
sizin yeriniz; sokaklar değil, kütüphanelerdir sizin yeriniz.” Böyle diyerek
Türk gençliğine asıl olması gereken yeri işaret etmiştir. Bu noktada Türkiye'de
Gezi hadisesini organize edenlerin, Türkiye'de bu hadisede şu an itibarıyla
itham edilen, hakkında soruşturma yürütülenlerin… Mesela, Osman Kavala’dan
bahsetti, hakkındaki iddialar çok ciddidir. Kendisinin Sorosçu vakıfların ve bu
kuruluşların Türkiye'de uzantısı olarak faaliyet gösterdiği de ortadadır, Gezi
hadiselerindeki rolü de çok iyi bilinmektedir.
(Mikrofon
otomatik cihaz tarafından kapatıldı)
BAŞKAN – Son
cümlelerinizi alıyorum.
MUHAMMED LEVENT
BÜLBÜL (Sakarya) – Tabii.
Bu konuda
Milliyetçi Hareket Partisi olarak biz bu meselenin çok detaylı bir şekilde
incelenmesi ve bütün sorumluları hakkında hukuken ne gerekiyorsa onun yapılması
arzu ve istediği içerisindeyiz. Bu konuda, yine tekrar ediyorum, ülkücüleri
“bozkurt işareti yapanlar” diye eğer tarif ediyorlarsa bu, akla ziyan bir
tariftir ve ülkücü hareket, devletine, milletine taş atanlarla, molotof
kokteyli savuranlarla bir arada asla ve asla olmayacaktır. (MHP ve AK PARTİ
sıralarından alkışlar) 
BAŞKAN – Buyurun
Sayın Can…
RAMAZAN CAN
(Kırıkkale) – Sayın Başkanım, tutanaklara geçmesi açısından… Hiçbir samimi AK
PARTİ'li Gezi’ye destek vermemiştir, Gezi’de olmamıştır, bu böyle biline. (AK
PARTİ sıralarından alkışlar) 
İkincisi: Tek
adamlıkla ilgili bir şeyler söylendi. 2001’de kurulan AK PARTİ, 2002’den
itibaren milletle beraber olmuştur -milletin adamına destek olmuştur millet- on
altı yıldır iktidardadır. Yüzde 50’nin üzerinde oy alarak iki kere seçimle
gelmiştir ve milletten iradeyi almıştır. Milletin iradesini de başının üstünde
taşımış bir lidere karşı “tek adamlık” yakıştırmasını asla tasvip etmiyoruz.
(AK PARTİ sıralarından alkışlar) 
BAŞKAN – Peki,
teşekkür ediyorum.
MERAL DANIŞ
BEŞTAŞ (Siirt) – Sayın Başkan…
BAŞKAN –
Buyurun, talebiniz nedir Sayın Beştaş?
MERAL DANIŞ
BEŞTAŞ (Siirt) – 60’a göre yerimden söz istiyorum Sayın Başkan.
BAŞKAN – Yalnız,
her iki konuşmacı da kendilerine atfen söylenen konuyla ilgilerinin olmadığını
söylediler. Yani siz buna ne açıdan bir cevap vermek istiyorsunuz? Bir izah
ederseniz ben söz vereceğim.
MERAL DANIŞ
BEŞTAŞ (Siirt) – Açıkça suçsuzluk karinesi ihlal edilmiştir…
BAŞKAN –
Efendim?
MERAL DANIŞ
BEŞTAŞ (Siirt) – Osman Kavala’ya ilişkin açıkça suç işlediğini, kesin hüküm
varmış gibi konuştu. Buna ilişkin ben yerimden söz istiyorum. 
MUHAMMED LEVENT
BÜLBÜL (Sakarya) – Ne münasebet! “Soruşturma yürütülmektedir, iddialar
ciddidir.” dedim efendim. 
BAŞKAN – Sadece
Sayın Kavala’yla ilgili bölümü için söz veriyorum çünkü her iki konuşmacı da
Gezi’de kendilerinin bulunmadıklarını açıklayan konuşmalar yaptılar. 
Kavala’yla
ilgili, buyurun. 
GARO PAYLAN
(Diyarbakır) – Bir grup başkan vekili söz istiyor. 
MERAL DANIŞ
BEŞTAŞ (Siirt) – Sayın Başkan, ben grup adına söz alıyorum, grup başkan vekili
olarak söz alıyorum. Bu nedenle, takdir edersiniz ki konuşmamın sınırlarını da
tayin edebilirim. Sayın Başkan…
BAŞKAN – Ancak,
Sayın Beştaş, şunda bir anlaşalım: Yani ben size söz verirken her iki
konuşmacının sizlere sataşmasından dolayı söz vermiyorum.
MERAL DANIŞ
BEŞTAŞ (Siirt) – Ben de sataşmadan istemiyorum zaten.
GARO PAYLAN
(Diyarbakır) – Açıklama…
MERAL DANIŞ
BEŞTAŞ (Siirt) – Sataşmadan söz istemiyorum.
BAŞKAN – Tamam,
peki, buyurun açıklayın. 
44.- Siirt Milletvekili Meral Danış Beştaş’ın, Sakarya Milletvekili
Muhammed Levent Bülbül’ün yaptığı açıklamasındaki bazı ifadelerine ilişkin
açıklaması
MERAL DANIŞ
BEŞTAŞ (Siirt) – Bir kere, Sayın Başkan, Sayın Devlet Bahçeli’nin o dönemdeki
bir açıklamasını MHP Grubunun dikkatine sunmak istiyorum. “Başbakan Erdoğan’ın
itici, intikamcı, iğneleyici, ithamcı, idareimaslahatçı ve ikircikli beyanları
çok tehlikeli bir ortama davetiye çıkarmıştır. Haricindeki sosyal ve siyasal
kesimlere saygısız, ölçüsüz ve duyarsız yaklaşan, üstelik üst üste yığılan
beklenti ve talepleri duymayan, önemsemeyen Başbakanın başlıca istikrarsızlık
unsuru hâline geldiği anlaşılmaktadır.”
Bununla
birlikte, Sayın Osman Kavala hakkında…
(Mikrofon
otomatik cihaz tarafından kapatıldı) 
BAŞKAN –
Tamamlayın lütfen Sayın Beştaş.
MERAL DANIŞ
BEŞTAŞ (Siirt) – …daha bugün iddianame basına düşmüştür. Kendisi Anayasa’nın
emredici hükümlerine göre henüz bir tutukludur, hakkında bir mahkûmiyet kararı
verilmemiştir. Sayın MHP Grup Başkan Vekilinin “Sorosçu olduğu ortadadır.” şeklinde
ve devam eden cümleleri açıkça Türkiye’ye ve dünyaya suçlu olduğunu ilan
etmiştir; bunu kabul etmiyoruz. Osman Kavala bir insan hakları savunucusudur,
demokrat kişiliğiyle Türkiye’de ve uluslararası alanda saygın ve bizim de saygı
duyduğumuz ve kesinlikle suç işlemediğine inandığımız bir şahsiyettir;
kayıtlara geçsin.
BAŞKAN –
Teşekkür ederim.
Sayın Bülbül,
siz hangi açıdan söz istediniz?
MUHAMMED LEVENT
BÜLBÜL (Sakarya) – Efendim, Genel Başkanımızın Gezi olaylarıyla ilgili yorumu…
BAŞKAN – O
değerlendirme üzerine mi söz istediniz?
MUHAMMED LEVENT
BÜLBÜL (Sakarya) – Tabii efendim.
BAŞKAN –
Buyurun, ona bir açıklama getirin, kapatalım ama artık.
45.- Sakarya Milletvekili Muhammed Levent Bülbül’ün, Siirt Milletvekili
Meral Danış Beştaş’ın yaptığı açıklamasındaki bazı ifadelerine ilişkin
açıklaması
MUHAMMED LEVENT
BÜLBÜL (Sakarya) – Şimdi, Sayın Genel Başkanımızın Gezi olayları ilk ortaya
çıktığında yapmış olduğu açıklama bir siyasi değerlendirmedir ve Gezi
olaylarının mahiyetiyle ilgili, ne şekilde oluştuğu ve orada neler yaşandığıyla
alakalı Türk gençliğine yapmış olduğu çağrıya Yalova Çiftlikköy’de Gezi
olayları devam ederken şahit olmuş birisi olarak ben bu ifadeyi kullandım. Bu
ifade aynen geçerlidir, Genel Başkanımız bunu sayısız kere ifade etmiş, tekrar
etmiştir. Bugün de bu durum böyledir, fikrimiz de bu şekildedir. Bunu, Gezi
olaylarına sanki destek olunmuş gibi izah etmek, böyle değerlendirmek bizim
kabul edebileceğimiz bir durum değildir.
Osman Kavala’yla
alakalı ifade ettiğim husus da kendisiyle ilgili iddiaların ciddi olduğunu ve…
(Mikrofon
otomatik cihaz tarafından kapatıldı) 
BAŞKAN –
Tamamlayın lütfen.
MUHAMMED LEVENT
BÜLBÜL (Sakarya) - …Sorosçu vakıfların, Açık Toplum Enstitüsü gibi vakıfların,
birtakım kuruluşların, Türkiye'de faaliyetlerini yürüten bu vakıfların
içerisinde yer alan bir şahıs olduğunu ifade etmek, onun hakkında kesin bir
hüküm vermek değildir. Bu bağlantının olduğu herkesçe malumdur. Bunu tekrar
ifade etmek istedim.
Teşekkür ederim.
ENGİN ÖZKOÇ
(Sakarya) – Efendim, kayıtlara geçmesi açısından, müsaade ederseniz bir şey
söyleyeyim. 
BAŞKAN – Buyurun
Sayın Özkoç.
ENGİN ÖZKOÇ
(Sakarya) – Kimin Gezi olaylarıyla ilgili ne söylediği Cumhuriyet Halk Partisi
Grubunu hiç ilgilendirmiyor. Gezi olayları, baskıcı bir rejime karşı baş kaldıran
halkın olaylarıdır. Gezi olayları “Bağımsızlık Türkiye’nin hakkıdır.” diyen her
insanın orada sesini haykırıp da dünyaya duyurduğu bir olaydır. Gezi olayları
“İnsanlar diktatörlükle yönetilemez, gerekirse biz vatanımıza ve milletimize
sahip çıkanlarız.” dedikleri ve seslerini yükselttikleri bir olaydır. Hiç
kimsenin Gezi olaylarını oraya buraya çekmesine gerek yok. Gezi olaylarında
utanılacak bir şey varsa çocuğu öldürenler, insanları kör edenler, halka rağmen
bir şey yapanlar utansınlar ve utanmaya devam etsinler. (CHP sıralarından
alkışlar) 
MERAL DANIŞ
BEŞTAŞ (Siirt) – Tek cümle, buradan…
Açık Toplum
Vakfı, TESEV’i destekleyen bir kurumdur. TESEV’de Recep Tayyip Erdoğan’ın kızı
Sümeyye Erdoğan staj yapmıştır. Lütfen, bunlar da kayıtlara geçsin.
BAŞKAN
– Peki, teşekkür ederim.
MEHMET
DOĞAN KUBAT (İstanbul) – Devam edelim Başkanım, devam edelim. 
VIII.- KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Teklifleri (Devam)
1.- Kütahya Milletvekili İshak Gazel ve 45 Milletvekilinin Ceza
Muhakemesi Kanunu ve Bazı Kanunlarda Değişiklik Yapılmasına Dair Kanun Teklifi
(2/1578) ve Adalet Komisyonu Raporu (S. Sayısı: 42) (Devam)
BAŞKAN
– Değerli arkadaşlar, aynı mahiyetteki önerge üzerinde söz isteyen Bursa
Milletvekilimiz Sayın Nurhayat Altaca Kayışoğlu. (CHP sıralarından alkışlar)
Süreniz
beş dakika Sayın Kayışoğlu.
NURHAYAT
ALTACA KAYIŞOĞLU (Bursa) – Teşekkür ediyorum Sayın Başkan.
Değerli
milletvekilleri, evet, temel olarak bu kanunda CMK’yla ilgili değişiklikler
yapılıyor. Neden yapılıyor? Adaleti tesis etmek için yapılıyor ama
adaletsizliklerle ilgili, maalesef, işte, sabahtan beri konuşuyoruz, artık Kaf
Dağı’nı aşmış durumda ülkede yaşanan adaletsizlikler. Her gün avukat
arkadaşlarımızdan, yeni bir konuyla ilgili, yeni mahkeme kararlarıyla bunu
somut bir şekilde görüyoruz.
Bugün
size şunu anlatacağım: Bursa’da bir mahkeme kararı. Karar şu: Suriyeli 12
yaşındaki kız evlendiriliyor 24 yaşındaki bir başka Suriyeliyle ve Türkiye’ye
geliyorlar. Bu 12 yaşındaki kız doğum yapıyor Bursa’da, birinci doğumunu
yapıyor, sonra ikinci doğumunu yapıyor, sonra tabii bu durum ihbar ediliyor
Emniyete ve dava açılıyor. Dava neticesinde -tabii ki, çocukların aileleri de
sanık olarak yargılanıyor- vasi atanması gerekiyor, mahkeme vasi atamıyor.
“Efendim, çocuğun yaşıyla ilgili hataya düştük.” deniyor, çocuğun yaşıyla
ilgili bir araştırma yapılmıyor ve artık bu olaylar rutine bağlanmış bir
şekilde, deniyor ki: “Bu işte bir hata var, Suriyeliler zaten çocuk yaşta
evleniyorlar, bu onların gelenekleri, suç olduğunu bilmiyorlar.” Ve hata olduğu
için Türk Ceza Kanunu’ndaki hata hükümlerinden faydalanılarak ceza verilmesine
yer olmadığına karar veriliyor, istinaf mahkemesi de aynı şekilde bir içtihat
yaratıyor, bu içtihada dayanarak 12 yaşındaki, 13 yaşındaki Suriyeli çocuklara
yönelik gerçekleştirilen istismarlar cezasız kalıyor.
Adaletin
milliyeti olur mu değerli arkadaşlar? Çocuğun Suriyelisi, şucusu, bucusu olur
mu? Çocuk, çocuktur. Sizin 12 yaşında kızınız yok mu hiç?
ZEYNEP GÜL
YILMAZ (Mersin) – Dağdaki çocuklar ne yapacak? 
NURHAYAT ALTACA
KAYIŞOĞLU (Devamla) – Dağdaki çocukla Suriyeli çocuğun ne ilgisi var Allah
aşkına! Bu nasıl bir bakış açısı? Siz nasıl bir kadınsınız! Siz anne değil
misiniz? (AK PARTİ sıralarından gürültüler)
ZEYNEP GÜL
YILMAZ (Mersin) – Dağda da çocuklar var. 
BAŞKAN – Değerli
arkadaşlar, lütfen sataşmayın. 
NURHAYAT ALTACA
KAYIŞOĞLU (Devamla) – 12 yaşındaki bir kızın evlendirilip çocuk doğurmasıyla ne
alakası var? Bu nasıl bir savunma! 
ZEYNEP GÜL
YILMAZ (Mersin) – Dağa kaldırılan kızlar var. 
BAŞKAN – Sayın
Kayışoğlu, siz Genel Kurula hitap edin. 
NURHAYAT ALTACA
KAYIŞOĞLU (Devamla) – Bu nasıl bir adaletsizliği savunma üslubu? Hiç
yakıştıramıyorum. Sizi kınıyorum. Sizi kınıyorum. İşte bu şeye benziyor… 
BAŞKAN – Sayın
Kayışoğlu, siz Genel Kurula hitap edin lütfen. 
NURHAYAT ALTACA
KAYIŞOĞLU (Devamla) – Bu Merve Demirel’in tacizine benziyor. Yok, işte, babası
FETÖ’cüymüş de o yüzden taciz edilebilirmiş. Aynı şekilde, o Suriyeliyse “Evet,
Suriyeliler istismar edilebilir.” anlayışıdır bu. Bunu kabul edemeyiz. 
ZEYNEP GÜL
YILMAZ (Mersin) – Biz öyle bir şey söylemiyoruz. O zaman dağdaki çocukları da
kınayacaksınız. 
NURHAYAT ALTACA
KAYIŞOĞLU (Devamla) - Hukuk herkese lazım. Sizin de çocuklarınız var. (AK PARTİ
sıralarından gürültüler)
BAŞKAN – Değerli
arkadaşlar… 
NURHAYAT ALTACA
KAYIŞOĞLU (Devamla) - Dünyadaki bütün çocuklar bizim çocuklarımızdır. Hepsinin
hakkını aynı şekilde savunacağız. (AK PARTİ sıralarından gürültüler) 
BAŞKAN – Değerli
arkadaşlar, lütfen… 
Sayın Kayışoğlu
siz de sükûnetle Genel Kurula hitap edin. 
NURHAYAT ALTACA
KAYIŞOĞLU (Devamla) - Utanın! Utanın bir kadın olarak böyle bir şey söylemeye. 
BAŞKAN – Sayın
Kayışoğlu, siz de lütfen, sükûnetle Genel Kurula hitap edin. 
Arkadaşlar, laf
atmayalım. 
NURHAYAT ALTACA
KAYIŞOĞLU (Devamla) - Geçen dönem bu Mecliste çocuk istismarlarını araştırmayla
ilgili bir komisyon kuruldu. Görüyorum, evet, Yılmaz Bey burada, o da
Başkanlığını yapmıştı. Aylarca çalıştık, 80 küsur önerisi olan bir rapor
oluşturuldu ve daha burada bir çocuk komisyonu bile kuramadık bütün partiler bu
konuda mutabık olduğu hâlde, bunu bile başaramıyoruz. Tam tersine, gördük ki
ondan sonra çocuk yaştaki evliliklerle ilgili af getirilmeye çalışıldı. Evet, o
dönemde ülkedeki bütün kadınlar, AK PARTİ cenahından da kadınlar buna isyan
ettiler, karşı çıktılar, olması gereken de budur zaten ve geri çekildi ama
uygulamada maalesef mahkemeler fiilen affı getirmiş durumdalar. Bunu kabul
edemeyiz. 
Değerli
arkadaşlar, hep beraber buna karşı olmamız lazım. Biraz önce söylendi ya
tacizle ilgili olarak “Evet, bütün kadınlar karşısında duralım, takipçisi
olalım.” Aynı şekilde çocuklarımızla ilgili bu haksızlıklara, hukuksuzluklara
da karşı duralım. 
Şunu da
özellikle belirtmek istiyorum, biraz önceki tartışmada “Efendim, mahkeme
araştıracak kasıt mı var, taksir mi var.” denildi. İstismarda taksir olmaz.
Taksirle işlenebilen bir suç değildir taciz, tecavüz, istismar, tabii ki
kasıtla işlenir. Oradaki hukukçu grup başkan vekili arkadaşımıza da bunu tekrar
hatırlatmak istiyorum ve diyorum ki: Buradaki kanunları yapmakla adalet tesis
edilmiyor, çocuklara kıymayın efendiler, çocuklara kıymayın! (CHP ve İYİ PARTİ
sıralarından alkışlar) 
BAŞKAN – Aynı
mahiyetteki önerge üzerinde söz isteyen Isparta Milletvekilimiz Sayın Aylin
Cesur.
Buyurun Sayın
Cesur. (İYİ PARTİ sıralarından alkışlar)
Süreniz beş
dakika.
AYLİN CESUR
(Isparta) – Sayın Başkan, değerli milletvekilleri; Genel Kurulu saygıyla
selamlıyorum.
Bir önceki
konuşmamda ülkenin idaresinden milletimizin memnun olmadığından söz etmiştim ve
amacımız iktidarı eleştirmek değildi, ülkenin ve milletin ne durumda olduğunun
tespiti ve bunlara çözüm aramaktı. O hâlde, bakalım. “Ne iyidir?” diye
baktığımızda, gözle görünür bir şey yok maalesef, milyonlar hâlinden şikayetçi.
Ve yine konuşmamın sonunda demiştim ki: Pahalılık altında ezilen milyonların ve
zamların altında, işsizlik altında ezilen milyonların buna “İyi oldu.” demesi
beklenebilir mi? Beklenemez. O hâlde bir sonraki konuşmamda neler iyi değil
onları söyleyelim ve çözüm üretelim, çözüm önerileri sunalım demiştim.
Şimdi, bakalım,
iyi olmayan nedir? Bugün devlet, Hükûmet, adalet, demokrasi gibi müessese ve
kavramlar aşınmaya uğramıştır. 2002’de sorun olan her şey bugün, 2019’da da
daha fazlasıyla mevcuttur. Millet yoksullaşmıştır, gelir dağılımında, Türkiye,
dünyada en kötü ülkeler arasında yer almıştır. 
Cibuti, dünyanın
en fakir 50’nci ülkesi, 1813 dolar millî geliri. Ve ülkemizde 16 milyon kişi
açlık sınırında, 48 milyon kişi yoksulluk sınırında, toplam 64 milyon insan
yoksul demek bu, yoksul veya aç. İşsizlik yüzde 12 gibi tarihimizin en yüksek
rekorlarından birini kırmıştır. Enflasyon ve onun neticesindeki pahalılık
hayatı çekilmez hâle getirmiştir. Günlük zaruri tüketim malları on sene
zarfında yüzde 500 ila 1.500 oranında zamlanmıştır. Kiralar, yakıt, giyim
eşyaları pahalanmıştır. Velhasıl file ve mutfak vatandaşı büyük sıkıntı
içerisine sokmuştur. Köylü perişan durumdadır. Köylünün alım gücü yarı yarıya
azalmıştır, “Yangın var, yangın!” diye bağırmaktadır. Küçük esnaf ve
sanatkârlar, şoförler günlük kazançlarıyla masraflarını karşılayamaz hâldedir.
Memur, emekli, dul ve yetim enflasyon ve pahalılığın altında ezilmiştir. Orta
hâlli yoksullaşmıştır, yoksul aç kalmıştır değerli arkadaşlar. 
Devletin ise dış
borçları yüksek seviyelerdedir. Devlet içerde ve dışarda borcu borçla ödeme
durumundadır. Bu sene 173 milyar 847 milyon dolar borç ödenecektir ve gayrisafi
millî hasılamızın yüzde 51,9’u dış borçlarda. Devlet dış borç bulamazsa ne
olur? Siyasi taviz vermek zorunda kalacaktır. 
Sosyal devletten
uzaklaşılmıştır. Vergi adaleti yoktur ve rızıktan vergi alınır hâle
gelinmiştir. Türkiye'de sanayileşme durmuştur, sebebi yanlış politikalardır.
Sanayi yatırımları yoktur. Birçok tesis kapanmıştır, üretim neredeyse
durmuştur. Teknolojinin gerisinde kalınmıştır. Bölgeler arası kalkınmışlık
farkları düzeltilmesi gerekirken tam tersi çok daha fazla artmıştır. Siyasete
güven azalmıştır. Terörde on yedi yılda 2.210 vatandaşımızı kaybettik. 
Değerli
arkadaşlar, Türkiye küçülmüştür ve sonuçta Türkiye bir buhran denizindedir.
Tablo budur ve bıçak kemiğe dayanmıştır. Bu tablo böyle olmasına rağmen,
birilerinin çıkıp, her şey çok iyi, halkımız her şeyden çok memnun gibi bir
tablo sunması gerçekten bir acziyet işaretidir, çok özür dileyerek söylüyorum.
Hayatı yaşayan millettir, ateş düştüğü yeri yakar ve millet de yanıyor değerli
arkadaşlarım. On yedi yılını doldurmuş siyasi iktidara “Bu enflasyon, bu
pahalılık ne zaman duracak, ne zaman duracak?” diye sorulduğunda “Sabredin.”
diyor. Neye sabredecek millet? Vatandaşa “Fedakârlık yapın biraz daha.” diyor.
Niye yapsın? Nasıl yapsın? 
İnanın, amacım
kapkara bir tablo çizmek değildi. Amacımız, milletin sıkıntılarını ortaya koyup
onların ortadan kaldırılmasının yollarını burada beraberce aramak. Her şeyin
başı, devletin ve rejimin işlemesidir. Ülkenin en önemli sorunu bugün budur.
Her şey burada başlar ve burada biter. 
(Mikrofon
otomatik cihaz tarafından kapatıldı) 
BAŞKAN – İlave
ediyorum bir dakika Sayın Cesur. 
AYLİN CESUR
(Devamla) – Teşekkür ediyorum Sayın Başkan. 
Hür ve özerk
yargıdır. Yargı yetkisi, Türk milleti adına, bağımsız mahkemelerce kullanılır.
Hâkimler görevlerinde bağımsızdırlar. Bunlar Anayasa’mızın hükümleridir.
Var mı bunlar? Soruyorum size. 
Ve ülkenin
güvenliğidir. Ülkenin güvenliğini korumak devletin görevidir. Zira, devlet ülke
için vardır. 
Türkiye’de bugün
çok partili siyasi hayata geçişimizin 74’üncü yılında hâlâ demokrasi, hâlâ
özgürlük, hâlâ insan hakları, hâlâ hukuk devleti kavramları tartışılıyorsa
durup düşünme zamanı ve en büyük neden ne biliyor musunuz? Beceriksizliğe,
liyakatsizliğe ilaveten gerçek demokrasinin bütün kurum ve kurallarıyla
işlememesi, işletilememesi; asıl neden bu. 
İyi olmayanlar o
kadar çok ki bu zamana sığdıramadım. Evet, ülkemizin büyük sorunları var ve
bunlar hakkındaki düşünce ve çözüm önerilerimize bir sonraki konuşmamda devam
edeceğim. Yalnız şu kadarını söylemek istiyorum: Çözüm, vatandaşlarımızın
demokrasiye sahip çıkmasıyla mümkün olacaktır. 
(Mikrofon
otomatik cihaz tarafından kapatıldı) 
BAŞKAN –
Selamlamanız için ek süre veriyorum. 
Buyurun Sayın
Cesur. 
AYLİN CESUR
(Devamla) – Buradan milletimize son konuşmalarımda verdiğim mesajı yeniden
vermek istiyorum.
Değerli
vatandaşlarımız, çare vardır. Çare demokrasi, çare sizsiniz, çare sandık,
sandık 31 Martta önünüzde. Çare sizsiniz! 
Hepinizi
sevgiyle saygıyla selamlıyorum. (İYİ PARTİ ve CHP sıralarından alkışlar) 
BAŞKAN – Aynı
mahiyetteki önergeleri oylarınıza sunuyorum: Kabul edenler… Kabul etmeyenler…
Önergeler kabul edilmemiştir. 
Diğer önergeyi
okutuyorum: 
Türkiye Büyük Millet Meclisi Başkanlığına
Görüşülmekte
olan 42 sıra sayılı Kanun Teklifi’nin çerçeve 9’uncu maddesinin aşağıdaki
şekilde değiştirilmesini arz ve teklif ederiz. 
 Özlem
Zengin  Mehmet Doğan Kubat Zeynep
Gül Yılmaz
 Tokat İstanbul Mersin
 Ziver
Özdemir İshak Gazel Ali
Şahin
 Batman Kütahya Gaziantep
“MADDE 9-
5271 sayılı Kanunun 304 üncü maddesinin birinci fıkrası aşağıdaki şekilde
değiştirilmiş ve ikinci fıkrasına aşağıdaki cümleler eklenmiştir.
"(1)
Yargıtayca 302 nci maddenin birinci fıkrası veya 303 üncü madde uyarınca
verilen kararlara ilişkin dosya ilk derece mahkemesine, kararın bir örneği ise
bölge adliye mahkemesine gönderilmek üzere Yargıtay Cumhuriyet Başsavcılığına
verilir.”
"Ancak
bozma kararı,
a) İstinaf
başvurusunun esastan reddi kararına ilişkin ise dosya, gereği için kararı veren
ilk derece mahkemesine,
b) Hukuka
aykırılığın düzeltilerek istinaf başvurusunun esastan reddi kararına ilişkin
ise dosya, gereği için kararı veren ilk derece mahkemesine ya da bozma
kararının içeriği doğrultusunda Yargıtayca uygun görülmesi halinde bölge adliye
mahkemesine,
Gönderilir.
Dosyanın ilk derece mahkemesine gönderildiği hallerde, kararın bir örneği de
bölge adliye mahkemesine gönderilir.””
BAŞKAN –
Komisyon okutulan önergeye katılıyor mu?
ADALET KOMİSYONU
SÖZCÜSÜ ABDULLAH GÜLER (İstanbul) – Takdire bırakıyoruz Sayın Başkanım. 
MEHMET DOĞAN
KUBAT (İstanbul) – Gerekçe okunsun.
BAŞKAN –
Gerekçeyi okutuyorum:
Gerekçe:
Maddeyle, Ceza
Muhakemesi Kanunu’nun 304’üncü maddesinin 2’nci fıkrasına eklenen cümleyle, Yargıtay
bozma kararının istinaf başvurusunun esastan reddi kararına ilişkin olması
hâlinde dosyanın gereği için kararı veren ilk derece mahkemesine gönderilmesi
sağlanmaktadır.
Önergeyle, bu
cümle değiştirilmek suretiyle, bölge adliye mahkemesi ceza dairelerinin hukuka
aykırılığın düzeltilerek istinaf başvurusunun esastan reddi kararına dair
verilen bozma kararlarına ilişkin dosyanın da gereği için kararı veren ilk
derece mahkemesine gönderilmesi sağlanmaktadır. Bu hâlde ayrıca, verilen bozma
kararının içeriği ile bölge adliye mahkemesinin düzeltme nedeni dikkate alınmak
suretiyle Yargıtayın uygun görmesi hâlinde dosya, bölge adliye mahkemesine
gönderilebilecektir. Böylelikle, bozma kararının içeriğine göre Yargıtay
dosyayı, ilk derece mahkemesine ya da bölge adliye mahkemesine
gönderebilecektir.
BAŞKAN –
Önergeyi oylarınıza sunuyorum: Kabul edenler... Kabul etmeyenler... Önerge
kabul edilmiştir. 
Kabul edilen
önerge doğrultusunda 9’uncu maddeyi oylarınıza sunuyorum: Kabul edenler...
Kabul etmeyenler... 9’uncu madde kabul edilmiştir. 
Sayın
milletvekilleri, 10’uncu madde üzerinde iki önerge vardır, aykırılık sırasına
göre önergeleri okutup işleme alacağım. 
Türkiye Büyük Millet Meclisi Başkanlığına
Görüşülmekte
olan 42 sıra sayılı Kanun Teklifi’nin 10’uncu maddesinin teklif metninden
çıkartılmasını arz ve teklif ederiz. 
 Süleyman
Bülbül Alpay Antmen İsmail
Atakan Ünver
 Aydın Mersin Karaman
  Rafet
Zeybek
  Antalya
BAŞKAN –
Komisyon önergeye katılıyor mu?
ADALET KOMİSYONU
SÖZCÜSÜ ABDULLAH GÜLER (İstanbul) – Katılmıyoruz Sayın Başkanım. 
BAŞKAN – Önerge
üzerinde söz isteyen Karaman Milletvekilimiz Sayın İsmail Atakan Ünver. (CHP
sıralarından alkışlar) 
Süreniz beş
dakika Sayın Ünver.
İSMAİL ATAKAN
ÜNVER (Karaman) – Sayın Başkan, değerli milletvekilleri; yüce Meclisi saygıyla
selamlıyorum. 
Elimizdeki
teklife bakıyorum ve Türkiye’de devriiktidarınızda hukuksal anlamda yaşadığımız
bunca soruna duyarsız kalıp bunların çözümü için hiçbir çaba sarf etmeyi
düşünmüyor olmak, nasıl bir duygudur diye merak ediyorum. 
Kanun koyucuyu
kanuni düzenleme yapmaya yönelten toplumsal sorunlara hukuksal çözümler
üretmektir. Tüm çağdaş demokrasilerde hukuk devleti olmak iddiasında olan ve
hukukun evrensel ilkelerine saygılı tüm devletlerde kanunlar bu genel amaçla
oluşturulur ve yürürlüğe sokulur.
Türkiye’de adil
yargılanma hakkıyla ilgili sorun yok mu? Mahkemelerin bağımsızlığı ve
tarafsızlığı sorunu yok mu? Soruşturma makamları ve yürütme nezdinde masumiyet
karinesine saygıyla ilgili sorun yok mu? Yargılama aşamasında silahların eşitliğiyle
ilgili sorun yok mu? Tedbir olan tutukluluğun cezaya dönüştürülmesiyle ilgili
sorun yok mu? Gerekçeli karar hakkıyla ilgili sorun yok mu? Nihayetinde,
yürütmenin benimsemediği, işine gelmeyen yargı kararlarının uygulanmamasıyla
ilgili sorun yok mu? Bunların hepsini bir kenara bırakıyorsunuz, sonra bu
teklifi getiriyorsunuz. Mesela hâkimlik ve savcılık sınavındaki başarı puanını
dün 50’ye düşürmüştünüz, bugün tekrar 70’e yükseltiyorsunuz. Bu maddeyi
görünce, herhâlde AK PARTİ teşkilatlarında, hâkim, savcı yapacakları avukat
kalmadı diye düşünmeden kendimi alamadım. 
298 sayılı
Seçimlerin Temel Hükümleri diye bir Kanun var ve bu Kanun’un ek 7’nci
maddesinde milletvekili seçimleri ve mahallî idareler seçimleri için
görevlerinden istifa eden hâkim ve savcıların tekrar görevine dönemeyeceği
düzenlenmektedir. Hiç düşündünüz mü bu hüküm niye vardır diye? Hâkim ve
savcılar aday olmakla siyasi görüşlerini belli etmiş olacaklarından tekrar
kürsüye çıkmaları yargının bağımsızlığına ve tarafsızlığına en azından şeklen
gölge düşüreceği için vardır ama siz, teşkilatlarınızda görev yapmış
dolayısıyla siyasi görüşünü alenileştirmiş kişileri hâkim ve savcı yaptınız,
yargının tarafsızlığı ve bağımsızlığı ilkesinin ruhuna aykırı davrandınız. Hani
16 Nisan 2017 referandumuyla Anayasa’ya, mahkemelerin bağımsızlığının yanına,
tarafsızlığını da eklemiştiniz? Böyle yapmakla yargının tarafsızlığını sağlamış
mı oldunuz? Yargıda liyakati değil, sadakati esas alıp bu atamaları
yapıyorsunuz, sonra bütün hukukçuları yargının sorunlarını nasıl düzelteceğiz
diye düşündürüyorsunuz. Yapmayın, bize de yazık.
Hepimizin
bildiği gibi, Türkiye'nin iki tane 12 Eylülü var: Biri Kenan Evren’in başında
olduğu 12 Eylül 1980 darbesi, diğeri de 12 Eylül 2010’da -tırnak içinde
söylüyorum- sizin, FETÖ’yle aynı menzilde yürüdüğünüzü zannettiğiniz, ölülerin
bile mezardan kalkıp oy kullandığı Anayasa referandumu. 
Bazı şeyleri
çabuk unutuyorsunuz. Hem 12 Eylül 1980 darbesinin ürettiği antidemokratik
mevzuat hükümlerinin ve kurumlarının varlığından yararlanıyorsunuz hem de 12
Eylül 2010 Anayasa değişikliğini üreten kafanın hukuk dünyamıza bela ettiği
“Önce itibarsızlaştır ve suçla, sonra tutukla ve suçsuzluğunu ispatlamasını
iste, sonra da bas cezayı.” anlayışından yararlanıyorsunuz. 
On yedi yıldır
iktidarsınız, hani vesayete karşı duracaktınız? Bunu da çok çabuk unuttunuz
veya işinize öyle geldi, kendi vesayetini kurdunuz. “Şurada bir haksızlık,
şurada bir yanlışlık, şurada bir usulsüzlük var.” denilince hepiniz birden
yerinizden fırlıyor ve “Kimseye dokundurmayız, surda gedik açtırmayız.”
diyorsunuz. Devlet ile iktidarı birbirine karıştırdınız. İktidar oldunuz ama
kendinizi devlet zannettiniz. Sizin politikalarınıza karşı olmayı devlete karşı
olmak zannediyor, herkesi “terörist” “hain” diye yaftalıyorsunuz. 
Siz yandaş
medyanızla, kurduğunuz yeni vesayet sistemiyle, atadığınız partili
yargıçlarınız, savcılarınız eliyle muhalefeti susturmak, hatta devirmek için
çaba sarf ediyorsunuz. Burada bir yanlışlık var arkadaşlar; iktidarlar
muhalefeti devirmek için uğraşmaz, muhalefet yasaların çizdiği sınır ve
kurallar içinde kalarak, demokratik yollardan iktidarda olanları devirmek için
uğraşır. İktidarlar hiç devrilmeyecekse neden seçim yapıyoruz? Muhalefeti
devireceksiniz de ne olacak? 
(Mikrofon
otomatik cihaz tarafından kapatıldı) 
BAŞKAN – Bir
dakika ek süre veriyorum Sayın Ünver. 
İSMAİL ATAKAN
ÜNVER (Devamla) – “Bakın, hiç ses çıkmıyor, ne güzel demokrasimiz var.” mı
diyeceksiniz? Unutmayın ki iktidarlar adı ne olursa olsun her rejimde vardır
ama sadece demokrasilerde muhalefet vardır yani muhalefet varsa o zaman, o
yönetim biçimi demokrasi olur. 
Yargıtaya,
Danıştaya, Anayasa Mahkemesine, Yüksek Seçim Kuruluna güven kaldı mı? Bir
hukukçu olarak üzülerek söylemek zorundayım ki maalesef kalmadı. Yargıya güven
yüzde 30’lar düzeyine inmiş, umurunuzda değil. 
Gelin, hep
birlikte hukukumuzu darbe müktesebatından arındıralım, yargıya olan güveni ve
demokrasiyi yeniden tesis edelim diyoruz; yanaşmıyorsunuz. Demokrasi, adalet,
hukuk herkese lazım. Ne demişti Özdemir Asaf, hatırlayalım: “İnsansız adalet
olmaz. Adaletsiz insan olur mu? Olur, olmaz olur mu? Ama olmaz olsun.” 
Genel Kurulu
saygıyla selamlıyorum.
Teşekkür
ediyorum. (CHP ve İYİ PARTİ sıralarından alkışlar)
BAŞKAN –
Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Diğer önergeyi
okutuyorum:
Türkiye Büyük Millet Meclisi Başkanlığına
Görüşülmekte
olan Ceza Muhakemesi Kanunu ve Bazı Kanunlarda Değişikli Yapılmasına Dair Kanun
Teklifi’nin 10’uncu maddesinin birinci fıkrasında yer alan “teselsül
ettirilmiştir” ibaresinin “birbirine bağlanmıştır” ibaresiyle değiştirilmesini
arz ve teklif ederim. 
 Tuba
Vural Çokal  Fahrettin Yokuş  İmam
Hüseyin Filiz
 Antalya
 Konya  Gaziantep
 Ayhan
Altıntaş   Arslan
Kabukcuoğlu 
 Ankara
  Eskişehir

BAŞKAN –
Komisyon önergeye katılıyor mu?
ADALET KOMİSYONU
SÖZCÜSÜ ABDULLAH GÜLER (İstanbul) – Katılmıyoruz Sayın Başkanım. 
BAŞKAN – Önerge
üzerinde…
LÜTFÜ TÜRKKAN
(Kocaeli) – Gerekçe okunsun. 
BAŞKAN –
Gerekçeyi okutuyorum:
Gerekçe:
Değişiklik önergesiyle
10’uncu maddenin birinci fıkrasında yer alan “teselsül ettirilmiştir”
ibaresinin “birbirine bağlanmıştır” ibaresiyle değiştirilmesi madde metninin
anlaşılır olmasını sağlayacaktır. 
BAŞKAN –
Önergeyi oylarınıza sunuyorum: Kabul edenler… Kabul etmeyenler… Kabul
edilmemiştir. 
10’uncu maddeyi
oylarınıza sunuyorum: Kabul edenler… Kabul etmeyenler… 10’uncu madde kabul
edilmiştir.
11’inci madde
üzerinde bir önerge vardır, önergeyi okutup işleme alıyorum. 
Türkiye Büyük Millet Meclisi Başkanlığına
Görüşülmekte
olan Ceza Muhakemesi Kanunu ve Bazı Kanunlarda Değişiklik Yapılmasına Dair
Kanun Teklifi’nin 11’inci maddesinin birinci fıkrasında yer alan “aşağıdaki”
ibaresinin “aşağıda yer alan” ibaresiyle değiştirilmesini arz ve teklif ederim.

 Tuba
Vural Çokal İmam Hüseyin Filiz Ayhan
Altıntaş
 Antalya Gaziantep Ankara
  Arslan
Kabukcuoğlu
  Eskişehir
BAŞKAN –
Komisyon önergeye katılıyor mu?
ADALET KOMİSYONU
SÖZCÜSÜ ABDULLAH GÜLER (İstanbul) – Katılmıyoruz Sayın Başkanım. 
BAŞKAN – Önerge
üzerinde…
AYHAN ALTINTAŞ
(Ankara) – Gerekçe…
BAŞKAN –
Gerekçeyi okutuyorum:
Gerekçe:
Değişiklik
önergesiyle 11’inci maddenin birinci fıkrasında yer alan “aşağıdaki” ibaresinin
“aşağıda yer alan” ibaresiyle değiştirilmesi madde metninin daha anlaşılır
olmasını sağlayacaktır. 
BAŞKAN –
Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
11’inci maddeyi
oylarınıza sunuyorum: Kabul edenler… Kabul etmeyenler… 11’inci madde kabul
edilmiştir.
12’nci madde
üzerinde bir önerge vardır, okutup işleme alıyorum. 
Türkiye Büyük Millet Meclisi Başkanlığına
Görüşülmekte
olan Ceza Muhakemesi Kanunu ve Bazı Kanunlarda Değişiklik Yapılmasına Dair
Kanun Teklifi’nin 12’nci maddesinin aşağıdaki şekilde değiştirilmesini arz ve
teklif ederim. 
“MADDE 12- Bu
Kanun yayımı tarihinden 15 gün sonra yürürlüğe girer.”
 Tuba
Vural Çokal İmam Hüseyin Filiz Ayhan
Altıntaş
 Antalya Gaziantep Ankara
  Arslan
Kabukcuoğlu
  Eskişehir
BAŞKAN –
Komisyon okunan önergeye katılıyor mu?
ADALET KOMİSYONU
SÖZCÜSÜ ABDULLAH GÜLER (İstanbul) – Katılmıyoruz Sayın Başkanım. 
BAŞKAN – Önerge
üzerinde…
AYHAN ALTINTAŞ
(Ankara) – Gerekçe…
BAŞKAN –
Gerekçeyi okutuyorum:
Gerekçe:
Değişiklik
önergesiyle 12’nci maddenin birinci fıkrasının yukarıdaki şekilde
değiştirilmesi önerilmektedir. 
BAŞKAN – Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
12’nci maddeyi
oylarınıza sunuyorum: Kabul edenler… Kabul etmeyenler… 12’nci madde kabul
edilmiştir.
13’üncü madde
üzerinde bir önerge vardır, okutup işleme alıyorum. 
Türkiye Büyük Millet Meclisi Başkanlığına
Görüşülmekte
olan Ceza Muhakemesi Kanunu ve Bazı Kanunlarda Değişiklik Yapılmasına Dair
Kanun Teklifi’nin 13’üncü maddesinin aşağıdaki şekilde değiştirilmesini arz ve
teklif ederim. 
“MADDE 13- Bu
Kanun hükümleri Cumhurbaşkanı tarafından yürütülür.”
 Tuba
Vural Çokal İmam Hüseyin Filiz Ayhan
Altıntaş
 Antalya Gaziantep Ankara
  Arslan
Kabukcuoğlu
  Eskişehir
BAŞKAN -
Komisyon önergeye katılıyor mu?
ADALET KOMİSYONU
SÖZCÜSÜ ABDULLAH GÜLER (İstanbul) – Katılmıyoruz Sayın Başkanım. 
BAŞKAN – Önerge
üzerinde söz isteyen Ankara Milletvekilimiz Sayın Ayhan Altıntaş. (İYİ PARTİ
sıralarından alkışlar)
Süreniz beş
dakika Sayın Altıntaş.
AYHAN ALTINTAŞ
(Ankara) – Sayın Başkan, değerli milletvekilleri; hepinizi saygıyla selamlıyorum.
Değişik
içerikteki kanunları bir araya toplayıp torba yasa hâlinde Meclise getirmek bir
gelenek hâlini aldı. Oysaki bunlar üç ayrı kanun teklifi olarak gelseydi yüce
Mecliste bu maddeler etraflıca incelenebilirdi.
Hatırlatmalıyım
ki Ankara Bölge İdare Mahkemesi 5271 sayılı Ceza Muhakemesi Kanunu’nda 7035
sayılı Kanun’la yapılan değişikliği Anayasa Mahkemesine götürmüş ve yüce
mahkeme 27 Aralık 2018 tarihinde, yapılan değişiklikleri Anayasa’nın 36’ncı
maddesine aykırı bularak iptal etmiştir. 
Bu konuşmayı
hazırladıktan sonra dün öğlen saat on ikide odalarımıza dağıtılan yasa önerisi
defterinde bir maddenin daha ilave edildiğini ve Anayasa Mahkememizin iptal
ettiği maddenin son dakikada düzeltildiğini gördüm. Bu da vekillerimizin yasa
önerisi yaparken üstünkörü ve özensiz bir araştırma yaptıklarının göstergesidir
diye düşünüyorum. Meclisimiz harıl harıl çalışıp kanun yapıyor ama etraflıca
araştırılmadan ve incelenmeden yapılan kanunlar tekrar tekrar önümüze geliyor. 
Teklif edilen
kanunun 4’üncü ve 5’inci maddelerinde hâkim ve savcı alımlarıyla ilgili 70 puan
başarı sınırı konulması olumludur ancak özellikle son üç yıldır 50 puan ve
altında puanlarla atanan hâkim ve savcılar yargıya olan güveni daha da azaltmış
durumdadır. Hukukta teorik bilgiler insan ve doğasındaki olaylarla birleşince
zamanla bilgi, deneyim ve tecrübe yollarını açacaktır. Hukuk fakültelerini
bitirenlerin uygun kriterlere dayanan, belirlenecek bir çalışma döneminden
sonra hâkimlik mesleğini icra etmesi faydalı olacaktır. 
Hâkim ve savcı
alımlarında sözlü sınavın ağırlığının yüksek olması siyasi istismara müsait
ortam oluşturmaktadır. Bu ağırlığın azaltılması ve sözlü sınav kurullarında
hukuk fakültesi akademisyenlerinin yer alması kurullara olan güveni bir nebze
artıracaktır. Hukuk olmadan vatandaşlık hakları da olmaz, ekonomik gelişme de
olmaz. Bu nedenle yargıda yapılacak değişiklikler çok dikkatle yapılmak
zorundadır.
Sözlerimi
bitirmeden önce güncel bir konuya değinmek istiyorum. Üç gün önce, 17 Şubat
2019’da YÖK’ten yapılan açıklamada Suriyeli mültecilerin hiçbir sınava tabi
tutulmadan ülkemizde istedikleri üniversiteye girebilecekleri şeklinde YÖK’e
yapılan atıfların doğru olmadığı duyuruldu. Öncelikle YÖK gibi akademya ve
bilimle ilgili bir kuruluşun mülteci ve sığınmacı arasındaki farkı bilmesi
gerekir. Suriyelilere gizliden mülteci statüsü verildi de haberimiz mi yok?
Gazeteler bu mülteci-sığınmacı farkını bilemeyebilirler ama bu özensizlik YÖK’e
hiç yakışmaz. İkinci husus ise bazı üniversitelerimizin Suriyelileri sadece
lise diplomasıyla kabul ettiklerine dair aynı YÖK’te ilanlar var, örneğin
Aksaray Üniversitesi. Zaten tüm üniversitelerimiz Suriyeli öğrenci kabul
ediyorlar. İçinde bulunduğumuz öğretim yılında 154 üniversitemizde 20 binden
fazla Suriyeli öğrenci bulunuyor. Suriye Bakalorya sınavını kabul etmeyen
üniversitemiz yok gibi, üstelik yüzde 50 başarı yeterli görülüyor. Bu sınavın
seviyesi, kim tarafından yapıldığı, sonuçların güvenilirliği hakkında bilgimiz
yeterli mi? Suriyelilerin eğitim görmelerine bir itirazımız yok ancak eğitimde
fırsat eşitliğini gözetmek şartıyla. Yabancı öğrencilerin pek çoğuna bu
milletin ödediği vergilerle bol bol burs ve yurt dağıtılıyor. Yabancı
öğrencilere kendi ülkemizde âdeta imtiyazlı konum veriyoruz. Kendi
öğrencilerimize üniversiteye girmek için lise diplomasını yetersiz görürken
Suriye lise diplomasını, Angola lise diplomasını, Somali lise diplomasını
yeterli görmemizi nasıl açıklayacaksınız? Öncelikle, Millî Eğitim
Bakanlığımızın verdiği lise eğitiminin Angola ya da Suriye’deki eğitimden daha
alt düzeyde olduğunu mu düşünüyorsunuz? Öncelikle Millî Eğitim Bakanımızın buna
itiraz etmesini beklerdim ya da derhâl Angola’dan veya Suriye’den uzmanlar
getirerek eğitimimizi düzeltmeye yardımcı olmalarını isteyelim.
Sonuçta, Üstat
Necip Fazıl’ın dizelerine geliyoruz:
“Vicdan azabına
eş, kayna, kayna Sakarya,
Öz yurdunda
garipsin, öz vatanında parya!
Yol onun, varlık
onun, gerisi hep angarya; 
Yüzüstü çok
süründün, ayağa kalk Sakarya!”
Yüce Meclise
saygılarımla. (İYİ PARTİ sıralarından alkışlar)
BAŞKAN –
Önergeyi oylarınıza sunuyorum: Kabul edenler... Kabul etmeyenler... Önerge
kabul edilmemiştir.
13’üncü maddeyi
oylarınıza sunuyorum: Kabul edenler... Kabul etmeyenler... 13’üncü madde kabul
edilmiştir.
Değerli
milletvekilleri, ikinci bölümde yer alan maddelerin oylamaları tamamlanmıştır. 
Başkaca, 86’ya
göre söz talebi yok.
Şimdi teklifin
tümünü oylarınıza sunuyorum: Kabul edenler... Kabul etmeyenler... Teklif kabul
edilmiş ve kanunlaşmıştır.
Şimdi, değerli
milletvekilleri, 2’nci sırada yer alan 33 sıra sayılı Kanun Teklifi’nin
görüşmelerine başlayacağız.
2.- Türkiye Büyük Millet Meclisi Başkanı İzmir Milletvekili Binali
Yıldırım'ın Türkiye Cumhuriyeti ile Gürcistan Arasındaki Serbest Ticaret
Anlaşması Tarafından Kurulan Ortak Komite'nin Türkiye Cumhuriyeti ile Gürcistan
Arasındaki Serbest Ticaret Anlaşması'nın ‘Menşeli Ürünler’ Kavramının Tanımı ve
İdari İşbirliği Yöntemleri Hakkında Protokol II'sini Değiştiren 1/2016 Sayılı
Kararınının Onaylanmasının Uygun Bulunduğuna ve Anlaşmanın Protokoller ve Eklerine
İlişkin Değişikliklerin Cumhurbaşkanınca Doğrudan Onaylanmasına Dair Yetki
Verilmesine İlişkin Kanun Teklifi (2/1364) ve Dışişleri Komisyonu Raporu (S.
Sayısı: 33) 
BAŞKAN –
Komisyon? Yok.
Ertelenmiştir.
Evet sayın
milletvekilleri, bu şekilde, gündemimizde başka bir konu bulunmadığından,
alınan karar gereğince, kanun teklifleri ile komisyonlardan gelen diğer işleri
sırasıyla görüşmek için 21 Şubat 2019 Perşembe günü saat 14.00’te toplanmak
üzere birleşimi kapatıyorum.
Hepinize iyi
geceler diliyorum.
Kapanma Saati: 22.09




(x) Birleştirilerek görüşülmesi kabul
edilen Meclis araştırması önergeleri tutanağa eklidir.


(x) 42 S. Sayılı Basmayazı 19/2/2019
tarihli 54’üncü Birleşim Tutanağı’na eklidir. 


(x) Bu bölümlerde hatip tarafından Türkçe
olmayan kelimeler ifade edildi.





(x) Bu bölümlerde hatip tarafından Türkçe
olmayan kelimeler ifade edildi.





(x) Bu bölümde hatip tarafından Türkçe
olmayan kelimeler ifade edildi. 





(x) Bu bölümlerde hatip tarafından Türkçe
olmayan kelime ifade edildi




