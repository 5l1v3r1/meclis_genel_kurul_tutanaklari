



TBMM Tutanak Müdürlüðü




 
 TÜRKİYE
BÜYÜK MİLLET MECLİSİ
 TUTANAK DERGİSİ

 71’inci
Birleşim
 1
Mart 2014 Cumartesi

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş bulunan
her tür belge ile konuşmacılar tarafından ifade edilmiş ve tırnak içinde
belirtilmiş alıntı sözler aslına uygun olarak yazılmıştır.)

 İÇİNDEKİLER



I.- GEÇEN TUTANAK ÖZETİ
II.- GELEN KÂĞITLAR
III.- YOKLAMALAR
IV.- BAŞKANLIĞIN GENEL KURULA SUNUŞLARI
A) Tezkereler
1.- Türkiye Büyük Millet Meclisi Başkanlığının, Kanada
Parlamentosu Avam Kamarası Başkanı Andrew Scheer’in beraberinde bir parlamento
heyetiyle birlikte ülkemizi ziyaret etmesinin Türkiye Büyük Millet Meclisi
Başkanlık Divanının 27/2/2014 tarih ve 67 sayılı Kararı’yla uygun bulunduğuna
ilişkin tezkeresi (3/1443) 
2.- Türkiye Büyük Millet Meclisi Başkanlığının, Sanayi,
Ticaret, Enerji, Tabii Kaynaklar, Bilgi ve Teknoloji Komisyonu Başkanı ve
Gaziantep Milletvekili Halil Mazıcıoğlu’nun, Avrupa Birliği Konseyi Yunanistan
Başkanlığı tarafından 16-17 Mart 2014 tarihlerinde Yunanistan’ın başkenti
Atina’da düzenlenecek olan Parlamento Üretim, Ticaret ve Denizcilik Komisyonu
Başkanları Toplantısı’na katılmasına ilişkin tezkeresi (3/1444)
3.- Türkiye Büyük Millet Meclisi Başkanı Cemil Çiçek ve
beraberindeki heyetin, 17-19 Mart 2014 tarihleri arasında Cenevre’de
düzenlenecek olan Parlamentolar Arası Birlik (PAB)’ın 130’uncu Genel Kuruluna
katılmak üzere İsviçre’ye ziyarette bulunmalarına ilişkin tezkeresi (3/1445)
4.- Türkiye Büyük Millet Meclisi Başkanlığının, İnsan
Haklarını İnceleme Komisyonunun Türkiye Büyük Millet Meclisinin ara vermesi
sırasında çalışabilmesine dair talebine ilişkin tezkeresi (3/1446)
B) Meclis Araştırması Önergeleri
1.- Erzincan Milletvekili Muharrem Işık ve 21 milletvekilinin,
Kyoto Protokolü’nün Türkiye tarafından uygulanabilirliğinin ve bu protokole
uyulmadığı takdirde uygulanacak yaptırımların ekonomimize etkilerinin araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/889)
2.- İstanbul Milletvekili Aykut Erdoğdu ve 33
milletvekilinin, TOKİ tarafından yapılan ihalelerdeki mevzuata aykırı hususların
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/890)
3.- Bursa Milletvekili İlhan Demiröz ve 25
milletvekilinin, Bursa Yenişehir Havalimanı’nın işlerlik kazanması için yapılması
gerekenlerin araştırılarak alınması gereken önlemlerin belirlenmesi amacıyla
Meclis araştırması açılmasına ilişkin önergesi (10/891) 

V.- ÖNERİLER
A) Siyasi Parti Grubu Önerileri
1.- AK PARTİ Grubunun, Genel Kurulun çalışma
saatlerinin yeniden düzenlenmesine; gündemin “Kanun Tasarı ve Teklifleri ile
Komisyonlardan Gelen Diğer İşler” kısmında bulunan 559 sıra sayılı Kanun
Tasarısı’nın bu kısmın 3’üncü sırasına alınmasına ve diğer işlerin sırasının
buna göre teselsül ettirilmesine; bastırılarak dağıtılan (11/31) esas numaralı
Gensoru Önergesi’nin Genel Kurulun 1 Mart 2014 Cumartesi günkü gündeminin “Özel
Gündemde Yer Alacak İşler” kısmına alınmasına ve Anayasa’nın 99’uncu maddesi
gereğince gündeme alınıp alınmayacağı hususundaki görüşmelerinin Genel Kurulun
1 Mart 2014 Cumartesi günkü birleşiminde yapılmasına; 1 Mart 2014 Cumartesi günkü
birleşiminde 559 sıra sayılı Kanun Tasarısı’nın görüşmelerinin tamamlanması
hâlinde 2, 3, 4, 5 ve 6 Mart 2014 tarihlerinde toplanmamasına; 1, 8, 15, 22 ve
29 Nisan 2014 Salı günkü birleşimlerinde bir saat süreyle sözlü soruların
görüşülmesini müteakip diğer denetim konularının görüşülmeyerek gündemin “Kanun
Tasarı ve Teklifleri ile Komisyonlardan Gelen Diğer İşler” kısmında yer alan
işlerin görüşülmesine; 2, 9, 16 ve 30 Nisan 2014 Çarşamba günkü birleşimlerinde
sözlü soruların görüşülmemesine; 559 sıra sayılı Kanun Tasarısı’nın İç Tüzük’ün
91’inci maddesine göre temel kanun olarak bölümler hâlinde görüşülmesine
ilişkin önerisi 

B) Danışma Kurulu Önerileri
1.- Danışma Kurulunun, 30/3/2014 tarihinde yapılacak
mahallî idareler genel seçimleri nedeniyle Türkiye Büyük Millet Meclisinin
çalışmalarına 11 Mart 2014 Salı gününden başlamak üzere on beş gün ara
verilmesine ilişkin önerisi 

VI.- GENSORU
A) Ön Görüşmeler 
1.- MHP Grubu adına, grup başkan vekilleri İzmir
Milletvekili Oktay Vural ve Kayseri Milletvekili Yusuf Halaçoğlu’nun, rüşvet ve
yolsuzluk iddialarıyla ilgili soruşturmaları yürüten adli kolluk ve yargı
mensupları üzerinde baskı uyguladığı, soruşturmalara müdahale ettiği ve bazı
bakanlar hakkında düzenlenen fezlekelerin gereğini yerine getirmediği
iddiasıyla Adalet Bakanı Bekir Bozdağ hakkında gensoru açılmasına ilişkin
önergesi (11/31) 

VII.- SATAŞMALARA İLİŞKİN KONUŞMALAR
1.- Şırnak Milletvekili Hasip Kaplan’ın, Eskişehir
Milletvekili Bedii Süheyl Batum’un (11/31) esas numaralı Gensoru Önergesi
üzerinde CHP Grubu adına yaptığı konuşması sırasında şahsına sataşması
nedeniyle konuşması
2.- Eskişehir Milletvekili Bedii Süheyl Batum’un,
Şırnak Milletvekili Hasip Kaplan’ın sataşma nedeniyle yaptığı konuşması
sırasında şahsına sataşması nedeniyle konuşması
3.-
Kayseri Milletvekili Yusuf Halaçoğlu’nun, Şırnak Milletvekili Hasip Kaplan’ın
sataşma nedeniyle yaptığı konuşması sırasında MHP Grubuna sataşması nedeniyle
konuşması
4.-
İstanbul Milletvekili Mehmet Akif Hamzaçebi’nin, Şırnak Milletvekili Hasip
Kaplan’ın sataşma nedeniyle yaptığı konuşması sırasında CHP Grubuna sataşması
nedeniyle konuşması
5.-
Şırnak Milletvekili Hasip Kaplan’ın, İstanbul Milletvekili Mehmet Akif
Hamzaçebi’nin sataşma nedeniyle yaptığı konuşması sırasında BDP Grubuna
sataşması nedeniyle konuşması
6.-
İstanbul Milletvekili Mehmet Akif Hamzaçebi’nin, Şırnak Milletvekili Hasip
Kaplan’ın sataşma nedeniyle yaptığı konuşması sırasında CHP Grubuna tekraren
sataşması nedeniyle konuşması
7.-
Şırnak Milletvekili Hasip Kaplan’ın, İstanbul Milletvekili Mehmet Akif
Hamzaçebi’nin sataşma nedeniyle yaptığı konuşması sırasında BDP Grubuna
tekraren sataşması nedeniyle konuşması
8.- Konya Milletvekili Faruk Bal’ın, Çankırı
Milletvekili İdris Şahin’in (11/31) esas numaralı Gensoru Önergesi üzerinde AK
PARTİ Grubu adına yaptığı konuşması sırasında şahsına sataşması nedeniyle
konuşması
9.- Çankırı Milletvekili İdris Şahin’in, Konya
Milletvekili Faruk Bal’ın sataşma nedeniyle yaptığı konuşması sırasında şahsına
ve AK PARTİ Grubuna sataşması nedeniyle konuşması 
10.- Konya Milletvekili Faruk Bal’ın, Çankırı
Milletvekili İdris Şahin’in sataşma nedeniyle yaptığı konuşması sırasında şahsına
sataşması nedeniyle konuşması
11.- Konya Milletvekili Faruk Bal’ın, Adalet Bakanı
Bekir Bozdağ’ın (11/31) esas numaralı Gensoru Önergesi üzerinde Hükûmet adına yaptığı
konuşması sırasında şahsına ve Milliyetçi Hareket Partisine sataşması nedeniyle
konuşması
12.- Eskişehir Milletvekili Bedii Süheyl Batum’un,
Adalet Bakanı Bekir Bozdağ’ın (11/31) esas numaralı Gensoru Önergesi üzerinde
Hükûmet adına yaptığı konuşması sırasında Cumhuriyet Halk Partisine sataşması
nedeniyle konuşması
13.- Şırnak Milletvekili Hasip Kaplan’ın, Adalet Bakanı
Bekir Bozdağ’ın (11/31) esas numaralı Gensoru Önergesi üzerinde Hükûmet adına
yaptığı konuşması sırasında Barış ve Demokrasi Partisine sataşması nedeniyle
konuşması
14.- Çankırı Milletvekili İdris Şahin’in, Konya
Milletvekili Faruk Bal ile Eskişehir Milletvekili Bedii Süheyl Batum’un sataşma
nedeniyle yaptıkları konuşmaları sırasında Adalet ve Kalkınma Partisine
sataşması nedeniyle konuşması
15.- Batman Milletvekili Bengi Yıldız’ın, Mersin
Milletvekili Mehmet Şandır’ın 559 sıra sayılı Kanun Tasarısı’nın 13’üncü
maddesiyle ilgili önerge üzerinde yaptığı konuşması sırasında şahsına sataşması
nedeniyle konuşması
16.- Kayseri Milletvekili Yusuf Halaçoğlu’nun, Batman
Milletvekili Bengi Yıldız’ın 559 sıra sayılı Kanun Tasarısı’nın 16’ncı
maddesiyle ilgili önerge üzerinde yaptığı konuşması sırasında şahsına sataşması
nedeniyle konuşması
17.- Batman Milletvekili Bengi Yıldız’ın, Kayseri
Milletvekili Yusuf Halaçoğlu’nun sataşma nedeniyle yaptığı konuşması sırasında
şahsına sataşması nedeniyle konuşması
18.- Kayseri Milletvekili Yusuf Halaçoğlu’nun, Batman
Milletvekili Bengi Yıldız’ın sataşma nedeniyle yaptığı konuşması sırasında
şahsına sataşması nedeniyle konuşması

VIII.- AÇIKLAMALAR 
1.-
Kayseri Milletvekili Yusuf Halaçoğlu’nun, Kayseri Milletvekili Mustafa
Elitaş’ın (11/31) esas numaralı Gensoru Önergesi’ni “fason” olarak
nitelendirmesini kınadığına ilişkin açıklaması
2.- İstanbul Milletvekili Mahmut Tanal’ın, Adalet
Bakanı Bekir Bozdağ’ın (11/31) esas numaralı Gensoru Önergesi üzerinde Hükûmet
adına yaptığı konuşmasındaki bazı ifadelerine ilişkin açıklaması
3.- İstanbul Milletvekili Mehmet Akif Hamzaçebi’nin,
Türk Silahlı Kuvvetlerinin yabancı ülkelere gönderilmesini, yabancı silahlı
kuvvetlerin Türkiye’de bulunmasını ve Türkiye üzerinden bir başka ülkeye
gönderilmesini amaçlayan 1 Mart tezkeresinin Türkiye Büyük Millet Meclisi
tarafından kabul edilmeyişinin 11’inci yıl dönümüne ilişkin açıklaması 
4.- İstanbul Milletvekili Ali Özgündüz’ün, Bartın
Milletvekili Yılmaz Tunç’un 559 sıra sayılı Kanun Tasarısı’nın tümü üzerinde AK
PARTİ Grubu adına yaptığı konuşmasındaki bazı ifadelerine ilişkin açıklaması 
5.- Başbakan Yardımcısı Beşir Atalay’ın, Kayseri
Milletvekili Yusuf Halaçoğlu’nun 559 sıra sayılı Kanun Tasarısı’nın 16’ncı
maddesiyle ilgili önerge üzerinde yaptığı konuşmasındaki bazı ifadelerine
ilişkin açıklaması 

IX.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER
A) Kanun Tasarı ve Teklifleri
1.- Adalet ve Kalkınma Partisi Grup Başkanvekilleri
İstanbul Milletvekili Ayşe Nur Bahçekapılı, Kayseri Milletvekili Mustafa
Elitaş, Giresun Milletvekili Nurettin Canikli, Kahramanmaraş Milletvekili Mahir
Ünal ve Adıyaman Milletvekili Ahmet Aydın’ın; Türkiye Büyük Millet Meclisi
İçtüzüğünde Değişiklik Yapılmasına Dair İçtüzük Teklifi ile Tunceli
Milletvekili Kamer Genç’in; Türkiye Büyük Millet Meclisi İçtüzüğünün Bir
Maddesinin Değiştirilmesi Hakkında İçtüzük Teklifi ve Anayasa Komisyonu Raporu
(2/242, 2/80) (S. Sayısı: 156)
2.- Devlet Sırrı Kanunu Tasarısı ve Avrupa Birliği Uyum
Komisyonu ile Adalet Komisyonu Raporları (1/484) (S. Sayısı: 287)
3.- Temel Hak ve Hürriyetlerin Geliştirilmesi Amacıyla
Çeşitli Kanunlarda Değişiklik Yapılmasına Dair Kanun Tasarısı ile Ağrı
Milletvekili Halil Aksoy’un; 2820 Sayılı Siyasi Partiler Kanununda Değişiklik
Yapılmasına Dair Yasa Teklifi, Antalya Milletvekili Gürkut Acar’ın;
Milletvekili Seçim Kanunu ile Siyasi Partiler Kanununda Değişiklik Yapılmasına
İlişkin Kanun Teklifi, Cumhuriyet Halk Partisi Grup Başkanvekilleri Yalova
Milletvekili Muharrem İnce ve İstanbul Milletvekili Mehmet Akif Hamzaçebi’nin;
Siyasi Partiler Kanununda Değişiklik Yapılmasına Dair Kanun Teklifi, Diyarbakır
Milletvekili Altan Tan’ın; 2820 Sayılı Siyasi Partiler Kanununda Değişiklik
Yapılmasına dair Kanun Teklifi, İstanbul Milletvekili Abdullah Levent Tüzel’in;
2820 Sayılı Siyasi Partiler Kanununda Değişiklik Yapılmasına Dair Kanun
Teklifi, İstanbul Milletvekili Mustafa Sezgin Tanrıkulu’nun; Siyasi Partiler
Kanununda Değişiklik Yapılması Hakkında Kanun Teklifi ile Anayasa Komisyonu
Raporu (1/869, 2/445, 2/567, 2/624, 2/936, 2/1630, 2/1666) (S. Sayısı: 559) 
4.- Sanal Ortamda İşlenen Suçlar Sözleşmesinin
Onaylanmasının Uygun Bulunduğuna Dair Kanun Tasarısı ve Dışişleri Komisyonu
Raporu (1/676) (S. Sayısı: 380) 

X.- KOMİSYONLAR BÜLTENİ
1.- 01/07/2013-31/12/2013 tarihleri arasında
komisyonlara gelen, komisyonlardan çıkan ve 31/12/2013 tarihinde komisyonlarda
bulunan kanun hükmünde kararnameler, tasarılar, teklifler, tezkereler

1 Mart 2014
Cumartesi
BİRİNCİ OTURUM
Açılma Saati: 14.02
BAŞKAN: Başkan
Vekili Sadık YAKUT
KÂTİP ÜYELER:
Muharrem IŞIK (Erzincan), Fehmi KÜPÇÜ (Bolu)
-----0-----
BAŞKAN – Sayın milletvekilleri, Türkiye
Büyük Millet Meclisinin 71’inci Birleşimini açıyorum.
BAŞKAN – Toplantı yeter sayısı vardır,
gündeme geçiyoruz.
Başkanlığın Genel Kurula sunuşları
vardır.
Türkiye Büyük Millet Meclisi
Başkanlığının bir tezkeresi vardır, okutup bilgilerinize sunacağım.
IV.- BAŞKANLIĞIN GENEL KURULA
SUNUŞLARI
A) Tezkereler
1.-
Türkiye Büyük Millet Meclisi Başkanlığının, Kanada Parlamentosu Avam Kamarası
Başkanı Andrew Scheer’in beraberinde bir parlamento heyetiyle birlikte ülkemizi
ziyaret etmesinin Türkiye Büyük Millet Meclisi Başkanlık Divanının 27/2/2014
tarih ve 67 sayılı Kararı’yla uygun bulunduğuna ilişkin tezkeresi (3/1443) 
28 Şubat 2014
Türkiye Büyük
Millet Meclisi Genel Kuruluna
Kanada Parlamentosu Avam Kamarası
Başkanı Sayın Andrew Scheer'in beraberinde bir parlamento heyeti ile birlikte
ülkemizi ziyaret etmesi, Türkiye Büyük Millet Meclisi Başkanlık Divanının
27/2/2014 tarih ve 67 sayılı Kararı ile uygun bulunmuştur.
Söz konusu heyetin ülkemizi ziyareti,
Türkiye Büyük Millet Meclisinin Dış İlişkilerinin Düzenlenmesi Hakkında 3620
sayılı Kanun’un 7’nci maddesi gereğince Genel Kurulun bilgilerine sunulur.
 Cemil
Çiçek
 Türkiye
Büyük Millet Meclisi 
 Başkanı

BAŞKAN – Bilgilerinize sunulmuştur.
Meclis araştırması açılmasına ilişkin
üç önerge vardır. 
Okutuyorum: 
B) Meclis Araştırması
Önergeleri
1.- Erzincan Milletvekili
Muharrem Işık ve 21 milletvekilinin, Kyoto Protokolü’nün Türkiye tarafından
uygulanabilirliğinin ve bu protokole uyulmadığı takdirde uygulanacak
yaptırımların ekonomimize etkilerinin araştırılarak alınması gereken önlemlerin
belirlenmesi amacıyla Meclis araştırması açılmasına ilişkin önergesi (10/889)
Türkiye Büyük
Millet Meclisi Başkanlığına
Türkiye küresel ısınmanın
durdurulmasına ilişkin bütün dünya ülkeleri tarafından alınacak önlemlere katkı
vermelidir. Küresel ısınmanın önlenmesi için ve göreceği zararı azaltmak için
enerji yatırımlarında güneş ve rüzgâr enerjisine yönelmek, tarım
politikalarında ekolojik dengenin gözetilmesi ve küresel ısınmadan dolayı
yaşayacağımız kuraklık ve buna bağlı sorunlara ilişkin önleyici tedbirler
alınmalıdır. Bu alanda ülkemizin geleceğini düşünen, ekonomik büyümeyi
engellemeyen çevreye duyarlı çalışmalar yapılmalıdır.
Türkiye Kyoto Protokolü’nü 2009 yılında
imzalayarak karbondioksit ve sera etkisine neden olan gazların salınımını
azaltacağını ve bunun için tedbirler alacağını taahhüt etmiştir. Tüm bunların
yapılmasının yaratacağı maliyetler, imzalanan Kyoto Protokolü’nün
uygulanabilirliği ve bu protokole uyulmadığı takdirde uygulanacak yaptırımların
ekonomimize etkilerinin araştırılması amacıyla Anayasa’nın 98'inci, TBMM
İçtüzüğü’nün 104 ve 105'inci maddeleri gereğince Meclis araştırması açılmasını
arz ederiz.
1)
Muharrem Işık (Erzincan)
2)
Mustafa Sezgin Tanrıkulu  (İstanbul)
3)
Kadir Gökmen Öğüt (İstanbul)
4)
Mehmet Ali Ediboğlu (Hatay)
5)
Ramazan Kerim Özkan (Burdur)
6)
Sedef Küçük (İstanbul)
7)
Mevlüt Dudu (Hatay)
8)
Ali Serindağ (Gaziantep)
9)
İhsan Özkes (İstanbul)
10)
Mehmet S. Kesimoğlu (Kırklareli)
11)
Bülent Tezcan (Aydın)
12)
Ali Sarıbaş (Çanakkale)
13)
Mahmut Tanal (İstanbul)
14)
Aylin Nazlıaka (Ankara)
15)
Hasan Ören (Manisa)
16)
Ali İhsan Köktürk (Zonguldak)
17)
Mehmet Şeker (Gaziantep)
18)
Namık Havutça  (Balıkesir)
19)
Refik Eryılmaz (Hatay)
20)
Durdu Özbolat (Kahramanmaraş)
21) Mustafa
Serdar Soydan   (Çanakkale)
22) Rahmi Aşkın Türeli  (İzmir)
Gerekçe:
Dünyamız oluşumundan günümüze kadar
iklimlerde görülen değişimler doğal süreçlerle meydana gelmiştir. Dünyanın
mevsimlik hareketleri, eksen eğikliğinde görülen değişimler, atmosferdeki
değişimler ve yüzey değişiklikleri, kıta hareketleri, dağ oluşumları iklimlerde
görülen kısa veya uzun süreli değişikliklerin belirleyicisi olmuştur. İklimler
dünyanın var oluşundan bu yana hep değişken olmuştur. Ekosistemler ve canlı
türleri geçmiş dönemlerde görülen bu değişikliklere bağlı olarak bugünkü
biyolojik çeşitliliğin de ortaya çıkmasını sağlamışlardır.
Ülkemiz, bulunduğu coğrafi konum ve
fiziki coğrafya koşulları nedeniyle iklim çeşitliliği açısından elverişli ve
aynı zamanda hassas bir konumda bulunmaktadır. Sanayideki hızlı gelişimin
günümüzde çevre sorunlarının artmasına ve atmosfere verilen sera gazlarındaki
artış sonucu küresel ısınmaya dayalı iklim değişikliğine neden olmuştur.
Küresel ısınmaya yol açan sera gazları, esas olarak, fosil yakıtların
yakılması, sanayi, ulaştırma, arazi kullanımı değişikliği, katı atık yönetimi
ve tarımsal etkinliklerden kaynaklanmaktadır. Sera gazlarının salımı açısından
dünyada öne çıkan devletlerin başında bilindiği gibi ABD gelmektedir. ABD'nin
yıllık salınım miktarı 7 milyar tonu geçmektedir. BM raporlarına göre 41
sanayileşmiş ülkenin sera gazı salımı 2000-2004 döneminde yüzde 2,4 artış
göstermiştir. 1997 yılında imzalanan ancak 2005 yılında yürürlüğe giren Kyoto
Protokolü de istenen sonuçlara ulaşamamıştır. Türkiye'nin 1990 - 2004 yılları
arasındaki toplam sera gazı salımı 170,1 Mton'dan 296,6 Mton eşdeğeri düzeye
çıkarak yüzde 74,4'lük bir artış göstermiştir. Bu artış BM İklim Değişikliği
Çerçeve Sözleşmesi Ek-1 listesinde olan 41 ülke içindeki en yüksek artış
değeridir. Bu yüksek artış fosil yakıt tüketimiyle elde edilen enerji üretimine
aittir.
İklim Değişikliğinin Küresel çapta 2
derecelik sıcaklık artışının Türkiye'yi de içine alan Akdeniz havzası üzerinde
pek çok önemli etkisi olacaktır. Küresel sıcaklık artışı 2 dereceye ulaşırsa
Akdeniz iklimi daha da ısınacak, kuraklık geniş bölgelerde hissedilecek, yağış
miktarında düşüş, tarımda su tüketiminin giderek artması, yüzey sularının
kaybedilmesi Kuzey Akdeniz'de bitkilerin yüzde 50 oranında kaybedilmesine yol
açacaktır.
İklim değişikliği insanların her türlü
yaşamsal faaliyeti üzerinde ciddi değişiklikler meydana getirmektedir. İklim
değişikliklerinin en rahatsız edici yönü, bu değişiklikler sonucu ortaya çıkan
sorunlardan yoksulların diğer kişilere göre daha orantısız bir biçimde
etkilenmesi ve gelir dağılımındaki mevcut farklılıkların artmasıdır. Global
iklim değişiklikleri sonucunda oluşacak su kıtlığı ve kuraklık sonucu belirli
bölgelerin insan yerleşimine uygun bir yer olmaktan çıkması kıtasal göçleri ve
su savaşlarını gündeme getirecektir.
2.- İstanbul Milletvekili
Aykut Erdoğdu ve 33 milletvekilinin, TOKİ tarafından yapılan ihalelerdeki
mevzuata aykırı hususların araştırılarak alınması gereken önlemlerin
belirlenmesi amacıyla Meclis araştırması açılmasına ilişkin önergesi (10/890)
Türkiye Büyük
Millet Meclisi Başkanlığına
Toplu Konut İdaresi, Bayındırlık ve
İskan Bakanlığına Konut Müsteşarlığı olarak bağlı iken 16/01/2004 tarihli
Başbakanlık Kararıyla 3046 sayılı Kanun’un 10 uncu maddesi çerçevesinde
Başbakanlığın bağlı kuruluşu haline gelmiştir.
Başkanlık, 2008 yılına kadar konut inşa
ederken, bu yıldan itibaren kamu kurum ve kuruluşlarının ihtiyacı olan hizmet
binası, hastane, okul, cami ve ticaret merkezi inşası görevlerini de üstlenerek
çok ciddi kamu kaynağı kullanan kurum haline gelmiştir.
Başkanlık, bu yükümlülüklerini yerine
getirmek için ihtiyaç duyduğu finansmanı 2007 yılına kadar elinde bulunan arsa
ve arazileri satarak karşılamış, 2007 yılından itibaren finansman ihtiyacını
karşılamak için banka kredisi kullanmaya başlamıştır. Bu bağlamda, 2007 yılında
407 milyon lira, 2008 yılında 1,5 milyar lira, 2009 yılında 292 milyon lira,
2010 yılında ise 629 milyon lira tutarında banka kredisi kullanmıştır.
Başkanlık 4734 sayılı Kamu İhale
Kanununa tabidir. Konut ve kamu kurum ve kuruluşlarının yukarıda sayılan yapım
işlerinin inşası için yüklenici seçimini 4734 sayılı Kanun çerçevesinde yaptığı
ihaleler ile belirlemekte ve 4735 sayılı Kamu İhale Sözleşmeleri Kanunu
kapsamında yaptığı sözleşmelerle de yapım sürecini denetlemektedir.
2009 ve 2010 yılı Sayıştay raporları
incelendiğinde, söz konusu yapım işlerinin ihale ve edimin ifası süreçlerinde
ihaleye ve edimin ifasına fesat karıştırıldığına ve Başkanlığın zarara
uğratıldığına dair şüpheden uzak ciddi emarelere rastlanmıştır. Örneğin;
1-  Yaklaşık maliyeti 14.041.564 TL
olan "Ordu ili, Gölköy ilçesi 208 adet konut, ticaret merkezi, camisi, 16
derslikli okul ada içi genel alt yapı ve çevre düzenleme ikmal inşaatı"
ihalesi 27/10/2009  tarihinde 4734 sayılı Kanunun 21/b maddesi gereğince
pazarlık usulünde 13.700.000 TL'ye,
2- Yaklaşık maliyeti 9.746.900 TL olan
"Ankara ili Güdül ilçesi 144 adet konut ve ticaret merkezi, Çankırı ili,
Çerkeş ilçesi 324 adet konut ve sosyal donatı (16 derslikli ilköğretim okulu,
cami, şadırvan, ticaret merkezi) ile ada içi genel yapı ve çevre düzenleme ikmal
inşaatı" ihalesi 04/07/2010  tarihinde 4734 sayılı Kanunu’n 21/b maddesi
gereğince pazarlık usulünde 9.647.000TL'ye ihale edilmiştir. 
Söz konusu bu ve
benzeri ihalelerin 4734 sayılı Kanunun 21/b maddesine göre pazarlık usulü ile
ihale edilmesi olanaklı değildir. Şöyle ki: Kanunu’n 21/b maddesinde
"doğal afetler, salgın hastalıklar, can veya mal kaybı tehlikesi gibi ani
ve beklenmeyen veya idare tarafından önceden öngörülmeyen olayların ortaya
çıkması üzerine ihalenin ivedi olarak yapılmasının zorunlu olması” hâlinde
ihalenin pazarlık usulünde gerçekleştirilebileceği kabul edilmiştir.
İhalelerde esas olan açık ihale
usulüdür. Yukarıda ifade edilen koşulların oluşmaması hâlinde ihalenin 4734
sayılı Kanun 21/b maddesine göre pazarlık usulünde yapılmasına olanak
bulunmamaktadır. Söz konusu yapım işlerinde bu koşullar mevcut değildir.
İhalelerin Kanun’un 19’uncu maddesine göre "açık ihale usulü" ile
gerçekleştirilmesi gerekirdi.
4734 sayılı Kamu İhale Kanunu’nun
"Temel İlkeler" başlıklı 5’inci maddesi "İdareler, bu kanuna
göre yapacakları ihalelerde saydamlığı, rekabeti, eşit muameleyi, güvenirliği,
gizliliği, kamuoyu denetimini, ihtiyaçların uygun şartlarda ve zamanında
karşılanmasını ve kaynakların verimli kullanılmasını sağlamakla
sorumludur." hükmündedir. Kurum tarafından yapılan ihalelerde temel
ilkeler gözetilmemiştir. Bu ilkelerin gözetilmemiş olması ihaleye fesat
karıştırma suçunun unsurlarını oluşturmaktadır.
Diğer taraftan, Sayıştay raporlarıyla
geçici kabule hazır olmayan işlerin geçici kabullerinin yapılarak hak ediş
ödendiği tespit edilerek edimin ifasına fesat karıştırıldığı, cezalı çalışması
gereken yüklenicilerin hak edişlerinden ceza kesintisi yapılmayarak menfaat
temin edildiği tespit edilmiştir.
Bütün bu hususların açıklığa
kavuşturulması amacıyla Anayasa’mızın 98’inci maddesi, İç Tüzük’ümüzün 104’üncü
ve 105’inci maddeleri gereğince "Meclis araştırması" açılmasını arz
ve teklif ederiz.
1) Aykut Erdoğdu  (İstanbul)
2) Ali Sarıbaş  (Çanakkale)
3) Birgül Ayman Güler  (İzmir)
4) Mehmet Şeker  (Gaziantep)
5) Kamer Genç  (Tunceli)
6) Haydar Akar  (Kocaeli)
7) Mevlüt Dudu  (Hatay)
8) Tufan Köse (Çorum)
9) Turgay Develi  (Adana)
10) Ramazan Kerim Özkan  (Burdur)
11) Mustafa Sezgin Tanrıkulu  (İstanbul)
12) İhsan Özkes  (İstanbul)
13) Ali Rıza Öztürk  (Mersin)
14) Bülent Tezcan  (Aydın)
15) Kazım Kurt  (Eskişehir)
16) Namık Havutça  (Balıkesir)
17) Kadir Gökmen Öğüt  (İstanbul)
18) Mehmet Volkan Canalioğlu  (Trabzon)
19) Mehmet Şevki Kulkuloğlu  (Kayseri)
20) Ali Özgündüz  (İstanbul)
21) Candan Yüceer  (Tekirdağ)
22) Mehmet Ali Susam  (İzmir)
23) Sabahat Akkiray  (İstanbul)
24) Mehmet Ali Ediboğlu  (Hatay)
25) Sedef Küçük  (İstanbul)
26) Mehmet S. Kesimoğlu  (Kırklareli)
27) Ali Serindağ  (Gaziantep)
28) Mahmut Tanal  (İstanbul)
29) Aylin Nazlıaka  (Ankara)
30) Hasan Ören  (Manisa)
31) Ali İhsan Köktürk  (Zonguldak)
32) Durdu Özbolat  (Kahramanmaraş)
33) Mustafa Serdar Soydan  (Çanakkale)
34) Rahmi Aşkın Türeli  (İzmir)
3.- Bursa Milletvekili İlhan
Demiröz ve 25 milletvekilinin, Bursa Yenişehir Havalimanı’nın işlerlik
kazanması için yapılması gerekenlerin araştırılarak alınması gereken önlemlerin
belirlenmesi amacıyla Meclis araştırması açılmasına ilişkin önergesi (10/891) 
Türkiye Büyük Millet Meclisi Başkanlığına
Bursa Yenişehir Havalimanı’nın 3 Kasım
2000 tarihinde resmî açılışı yapılmıştır. Aydınlatma ve benzeri eksiklerinin
tamamlanmasını müteakiben faal olarak açılması 01 Haziran 2001 tarihinde
olmuştur. Aynı gün Yunuseli'deki Bursa Havalimanı hava trafiğine kapatılmış ve
Havalimanı Hava Kuvvetleri Komutanlığına teslim edilmiştir. Bugün itibarıyla da
Yunuseli'deki eski Bursa Havalimanı hava trafiğine kapalıdır. Ancak 21/02/2011
tarihinde bu havalimanının tekrar açılması için çalışmalara başlamak üzere
Büyükşehir Belediyesi ve DHMİ arasında protokol yapılmıştır.
21/05/2001 yılında Bakanlar Kurulu,
2001/2444 sayılı karar ile Bursa Yenişehir Havalimanı'nı daimi yolcu
giriş-çıkış hava hudut kapısı olarak tespit etmiştir. Böylece Yenişehir
Havalimanı uluslararası hava trafiğine de açılmıştır.
Yenişehir Havalimanı'na ilk yolcu
seferleri 28/12/2002 tarihinde Rusya ve Ukrayna'dan Uludağ'a yılbaşını geçirmek
üzere gelen turistleri taşıyan uçaklarla başlamıştır. Tarifesiz olarak yapılan
bu seferler bugün de aynı dönemlerde yapılmaya devam etmektedir. Bunu
müteakiben 2004 hac mevsiminde, Yenişehir Havalimanı ilk hacılarını da
uğurlamaya başlamıştır.
6 Ağustos 2004 tarihi itibarıyla ilk
tarifeli yolcu seferleri THY tarafından Ankara'ya başlamıştır. Ancak talebin
düşük olması sebebiyle bu seferler iptal edilmiştir.
Bursa tarifeli iç hat seferlerine
26/03/2007 tarihinde tekrar kavuşmuştur. Trabzon seferleri yine THY tarafından
icra edilmiştir. Bunu Erzurum seferleri izlemiştir. Sun Express'in uçaklarının
devreye girmesiyle de Diyarbakır, İzmir ve Antalya seferleri başlamıştır. Daha
sonra THY uçuşları tamamen Sun Express'e devretmiştir. Ancak önce İzmir ve
Diyarbakır, sonra ise Antalya ve en son 18/02/2010 tarihinde Erzurum ve Trabzon
seferleri iptal edilerek havalimanındaki bütün tarifeli seferler son bulmuştur.
2009 yılında ise umre seferleri ilk kez
havalimanımızdan yapılmaya başlandı. Bu seferler hâlen devam etmektedir. Yine
2009 yılı içerisinde MNG Havayolları tarafından Mısır Kahire'ye civciv ihracatı
amacıyla tarifesiz seferleri 14.4.2009'da başlamıştır.
Havalimanımızda 2/4/2010 tarihinden
itibaren THY'nın alt kuruluşu olan Anadolujet, tarafından Ankara seferleri
başlatıldı. Haftada 4 kez (Pazartesi, Çarşamba, Perşembe, Cumartesi) karşılıklı
yapılan seferlerle havalimanımız tekrar iç hat tarifeli seferlere kavuştu. Bu
şekilde Bursa'dan, Ankara aktarmalı olarak, yurdun dört yanına ayrıca kimi
uluslararası noktaya gitmek mümkün oldu. Bu seferler 31/10/2010 tarihinden
itibaren haftada yedi güne yapılmaya başlandı.
Bunun yanı sıra 30/3/2010 tarihinden
beri Öger Tur tarafından, Germania Fluggesellschaft'a ait uçaklarla sezonluk
olarak haftada 1 kez (Salı) karşılıklı Düsseldorf seferleri yapılmaktadır.
20/7/2010 tarihinde Borajet Bursa'dan öncelikle on noktaya tarifeli iç hat
seferlerine başladı. Ancak bir dizi değişiklik ve iptallerin ardından
27/2/2011'de Erzurum'a yapılan son seferle birlikte Borajet'in bütün Bursa
uçuşları durdurulmuş oldu.
2/8/2010 tarihinde Lufthansa tarafından
haftada 3 kez karşılıklı Münih seferleri yapılmaya başlandı. Bu uçuşlar
28/10/2011 tarihinde sona erdi.
23/5/2011  tarihinden itibaren yukarıda
zikredilen Anadolujet'in her gün gerçekleştirdiği Ankara uçuşları,
Anadolujet-Borajet işbirliğiyle Borajet'e ait ATR 72-500 tipi uçaklarla her gün
iki kez yapılmaya başlandığı kurumun İnternet sitesinde paylaşılmaktadır.
Ancak Bursa İli, tarihine ve bugünkü
durumuna baktığımızda; Osmanlı Devletinin Başkentliğini yapmış, tarihi abideler
şehri, tabii güzellikleri ve binlerce yıllık bilinen şifalı kaplıcaları ile
turizm potansiyeline sahip olan ve Türkiye'nin 4’üncü büyük ili olarak
ülkemizin önemli sanayi ve tarım kentidir. Ayrıca son yıllarda Bursa'ya olan
göçler sebebiyle nüfusunda da ciddi artışlar meydana gelmiştir.
Bütün bu gerçekler göz önüne
alındığında Bursa'nın ekonomisine, turizmine, sanayisine ve sosyal durumuna çok
önemli katkılar sağlayacak olan havayolu hizmetlerinin düzenli olarak
sağlanamadığı gerçeğinden hareketle, Bursa Yenişehir Havalimanı’nın işlerlik
kazanmış düzenli seferlerle her yöne aktif olarak hizmet verebilmesi için
gerekli incelemelerin yapılması ve gereken önlemlerin alınması amacıyla,
Anayasa’mızın 98’inci TBMM İç Tüzük’ünün 104 ve 105’inci maddeleri gereğince
Meclis araştırması açılmasını arz ve teklif ederiz.
1) İlhan Demiröz  (Bursa)
2) Turhan Tayan  (Bursa)
3) Sena Kaleli  (Bursa)
4) Aykan Erdemir  (Bursa)
5) Sakine Öz  (Manisa)
6) Mustafa Sezgin Tanrıkulu  (İstanbul)
7) Musa Çam  (İzmir)
8) Namık Havutça  (Balıkesir)
9) Vahap Seçer  (Mersin)
10) Aytun Çıray  (İzmir)
11) İhsan Özkes  (İstanbul)
12) Mahmut Tanal  (İstanbul)
13) Rıza Türmen  (İzmir)
14) Hülya Güven  (İzmir)
15) Mustafa Moroğlu  (İzmir)
16) Turgut Dibek  (Kırklareli)
17) Ensar Öğüt  (Ardahan)
18) Mehmet Şeker  (Gaziantep)
19) Sedef Küçük  (İstanbul)
20) Hasan Ören  (Manisa)
21) Uğur Bayraktutan  (Artvin)
22) Ahmet İhsan Kalkavan  (Samsun)
23) Mehmet Ali Susam  (İzmir)
24) Mustafa Serdar Soydan  (Çanakkale)
25) Kadir Gökmen Öğüt  (İstanbul)
26) Rahmi Aşkın Türeli  (İzmir)
BAŞKAN – Önergeler gündemdeki yerlerini alacak ve Meclis araştırması
açılıp açılmaması hususundaki konuşmalar sırası geldiğinde yapılacaktır.
Türkiye Büyük Millet Meclisi Başkanlığının iki adet tezkeresi vardır,
ayrı ayrı okutup oylarınıza sunacağım.
A) Tezkereler (Devam)
2.- Türkiye Büyük Millet
Meclisi Başkanlığının, Sanayi, Ticaret, Enerji, Tabii Kaynaklar, Bilgi ve
Teknoloji Komisyonu Başkanı ve Gaziantep Milletvekili Halil Mazıcıoğlu’nun,
Avrupa Birliği Konseyi Yunanistan Başkanlığı tarafından 16-17 Mart 2014
tarihlerinde Yunanistan’ın başkenti Atina’da düzenlenecek olan Parlamento
Üretim, Ticaret ve Denizcilik Komisyonu Başkanları Toplantısı’na katılmasına
ilişkin tezkeresi (3/1444)
25/2/2014
Türkiye Büyük Millet Meclisi Genel Kuruluna
Avrupa Birliği Konseyi Yunanistan Başkanlığı tarafından 16-17 Mart 2014
tarihlerinde Yunanistan'ın başkenti Atina'da düzenlenecek olan Parlamento
Üretim, Ticaret ve Denizcilik Komisyonu Başkanları Toplantısı'na Sanayi,
Ticaret, Enerji, Tabii Kaynaklar, Bilgi ve Teknoloji Komisyonu Başkanı ve
Gaziantep Milletvekili İbrahim Halil Mazıcıoğlu'nun katılımı hususu, 28/3/1990
tarihli ve 3620 sayılı Türkiye Büyük Millet Meclisinin Dış İlişkilerinin
Düzenlenmesi Hakkında Kanun'un 9'uncu maddesi uyarınca Genel Kurulun
tasviplerine sunulur.
 Cemil
Çiçek
  Türkiye
Büyük Millet Meclisi 
 
Başkanı
BAŞKAN – Oylarınıza sunuyorum: Kabul edenler… Kabul etmeyenler… Kabul
edilmiştir.
3.- Türkiye Büyük Millet
Meclisi Başkanı Cemil Çiçek ve beraberindeki heyetin, 17-19 Mart 2014 tarihleri
arasında Cenevre’de düzenlenecek olan Parlamentolar Arası Birlik (PAB)’ın
130’uncu Genel Kuruluna katılmak üzere İsviçre’ye ziyarette bulunmalarına
ilişkin tezkeresi (3/1445)
27/2/2014
Türkiye Büyük Millet Meclisi Genel Kuruluna
Türkiye Büyük Millet Meclisi Başkanı Sayın Cemil Çiçek ve beraberindeki
heyetin, 17-19 Mart 2014 tarihleri arasında Cenevre'de düzenlenecek olan
Parlamentolararası Birlik (PAB) 130. Genel Kuruluna katılmak üzere İsviçre'ye
ziyarette bulunmaları hususu Türkiye Büyük Millet Meclisi'nin Dış İlişkilerinin
Düzenlenmesi Hakkında 3620 sayılı Kanun'un 9’uncu maddesi uyarınca Genel
Kurulun tasviplerine sunulur.
 Cemil
Çiçek
  Türkiye
Büyük Millet Meclisi 
 
Başkanı
BAŞKAN – Oylarınıza sunuyorum: Kabul edenler… Kabul etmeyenler… Kabul
edilmiştir.
Adalet ve Kalkınma Partisi Grubunun İç Tüzük’ün 19’uncu maddesine göre
verilmiş bir önerisi vardır, okutup işleme alacağım ve oylarınıza sunacağım.
NURETTİN CANİKLİ (Giresun) – Sayın Başkan, Danışma Kurulu önerisi
oylanmadı. Danışma Kurulu önerisi vardı, öncelikle onun görüşülmesi, oylanması
gerekmez mi?
BAŞKAN – Daha sonra…
AK PARTİ Grubu önerisini okutuyorum:
V.- ÖNERİLER
A) Siyasi Parti Grubu
Önerileri
1.- AK PARTİ Grubunun, Genel
Kurulun çalışma saatlerinin yeniden düzenlenmesine; gündemin “Kanun Tasarı ve
Teklifleri ile Komisyonlardan Gelen Diğer İşler” kısmında bulunan 559 sıra
sayılı Kanun Tasarısı’nın bu kısmın 3’üncü sırasına alınmasına ve diğer işlerin
sırasının buna göre teselsül ettirilmesine; bastırılarak dağıtılan (11/31) esas
numaralı Gensoru Önergesi’nin Genel Kurulun 1 Mart 2014 Cumartesi günkü
gündeminin “Özel Gündemde Yer Alacak İşler” kısmına alınmasına ve Anayasa’nın
99’uncu maddesi gereğince gündeme alınıp alınmayacağı hususundaki
görüşmelerinin Genel Kurulun 1 Mart 2014 Cumartesi günkü birleşiminde yapılmasına;
1 Mart 2014 Cumartesi günkü birleşiminde 559 sıra sayılı Kanun Tasarısı’nın
görüşmelerinin tamamlanması hâlinde 2, 3, 4, 5 ve 6 Mart 2014 tarihlerinde
toplanmamasına; 1, 8, 15, 22 ve 29 Nisan 2014 Salı günkü birleşimlerinde bir
saat süreyle sözlü soruların görüşülmesini müteakip diğer denetim konularının
görüşülmeyerek gündemin “Kanun Tasarı ve Teklifleri ile Komisyonlardan Gelen
Diğer İşler” kısmında yer alan işlerin görüşülmesine; 2, 9, 16 ve 30 Nisan 2014
Çarşamba günkü birleşimlerinde sözlü soruların görüşülmemesine; 559 sıra sayılı
Kanun Tasarısı’nın İç Tüzük’ün 91’inci maddesine göre temel kanun olarak
bölümler hâlinde görüşülmesine ilişkin önerisi 
1/3/2014
Türkiye Büyük
Millet Meclisi Başkanlığına
Danışma Kurulu 01.03.2014 Cumartesi
günü (bugün) toplanamadığından, İç Tüzük’ün 19’uncu maddesi gereğince,
grubumuzun aşağıdaki önerisinin Genel Kurulun onayına sunulmasını arz ederim. 
 Nurettin
CANİKLİ 
 Giresun

 AK
PARTİ Grup Başkan Vekili
Öneri:
Gündemin "Kanun Tasarı ve
Teklifleri ile Komisyonlardan Gelen Diğer İşler" kısmında bulunan 559 sıra
sayılı Kanun Tasarısı’nın bu kısmın 3’üncü sırasına alınması ve diğer işlerin
sırasının buna göre teselsül ettirilmesi,
Bastırılarak dağıtılan (11/31) esas
numaralı gensoru önergesinin Genel Kurulun 01 Mart 2014 Cumartesi günkü
gündeminin "Özel Gündemde Yer Alacak İşler" kısmına alınması ve
Anayasa’nın 99’uncu maddesi gereğince gündeme alınıp alınmayacağı hususundaki
görüşmelerinin Genel Kurulun 01 Mart 2014 Cumartesi günkü birleşiminde
yapılması;
Genel Kurulun;
1 Mart 2014 Cumartesi günkü (bugün)
birleşiminde 559 sıra sayılı Kanun Tasarısı’nın görüşmelerinin tamamlanması
hâlinde 2, 3, 4, 5 ve 6 Mart 2014 tarihlerinde toplanmaması,
1,8, 15, 22 ve 29 Nisan 2014 Salı günkü
birleşimlerinde bir saat sözlü soruların görüşülmesini müteakip diğer denetim
konularının görüşülmeyerek gündemin "Kanun Tasarı ve Teklifleri ile
Komisyonlardan Gelen Diğer İşler" kısmında yer alan işlerin görüşülmesi,
2,  9, 16 ve 30 Nisan 2014 Çarşamba
günkü birleşimlerinde sözlü soruların görüşülmemesi,
1, 8, 15, 22 ve 29 Nisan 2014 Salı
günkü birleşimlerinde 15:00 - 21:00 saatleri arasında,
2,  3, 9, 10, 16, 17, 24 ve 30 Nisan
2014 Çarşamba ve Perşembe günkü birleşimlerinde 14:00 -21:00 saatleri arasında,
Yukarıda belirtilen birleşimlerde gece
24:00'te günlük programın tamamlanamaması hâlinde günlük programın
tamamlanmasına kadar çalışmalarını sürdürmesi,
559 sıra sayılı Kanun Teklifi’nin İç
Tüzük’ün 91’inci maddesine göre temel kanun olarak görüşülmesi ve bölümlerinin
ekteki cetveldeki şekliyle olması önerilmiştir. 




559
  sıra sayılı
Temel
  Hak ve Hürriyetlerin Geliştirilmesi Amacıyla Çeşitli
Kanunlarda
  Değişiklik Yapılmasına Dair Kanun Tasarısı (1/869)




Bölümler


Bölüm Maddeleri


Bölümdeki Madde Sayısı




1.Bölüm


1 ila 10 uncu maddeler


10




2.Bölüm


11 ila 18 inci maddeler


8




Toplam Madde Sayısı


18



BAŞKAN – Adalet ve Kalkınma Partisi
grup önerisi lehinde söz isteyen Mehmet Doğan Kubat, İstanbul Milletvekili. (AK
PARTİ sıralarından alkışlar) 
MEHMET DOĞAN KUBAT (İstanbul) – Sayın
Başkanım, çok değerli milletvekilleri; grubumuzun vermiş olduğu öneri lehinde
görüşlerimi ifade etmek üzere söz almış bulunuyorum. Bu vesileyle yüce
heyetinizi saygılarımla selamlarım. 
Değerli arkadaşlar, grup önerimizde
Türkiye Büyük Millet Meclisinin önümüzdeki hafta ve bu hafta yapacağı
çalışmalara ilişkin gün ve çalışma saatleri, yine nisan ayına ilişkin çalışma
gün ve saatlerine ilişkin düzenlemeler önerilmektedir. Ayrıca, gündemde 559 sıra
sayılı Temel Hak ve Hürriyetlerin Geliştirilmesi Amacıyla Çeşitli Kanunlarda
Değişiklik Yapılmasına İlişkin Kanun Tasarısı’nın da bugün gündemin 3’üncü
sırasına alınması suretiyle görüşmelerine başlanması; öte yandan, (11/31) esas
numaralı Adalet Bakanımız Sayın Bekir Bozdağ hakkında verilen gensoru
görüşmelerinin bugün “Özel Gündemde Yer Alacak İşler” kısmına alınarak yine
Anayasa’nın 99 ve İç Tüzük’ün 106’ncı maddeleri gereğince görüşmelerinin bugün
yapılması; Genel Kurulun bugün 559 sıra sayılı demokratikleşme paketini
bitirmesi durumunda da pazar gününden itibaren önümüzdeki perşembe gününe kadar
toplanmaması önerilmektedir.
Önerimize desteklerinizi bekler yüce
heyetinizi saygılarımla selamlarım. (AK PARTİ sıralarından alkışlar) 
BAŞKAN – Teşekkür ediyorum. 
Adalet ve Kalkınma Partisi grup önerisi
aleyhinde söz isteyen Mehmet Akif Hamzaçebi, İstanbul Milletvekili. 
Buyurun Sayın Hamzaçebi. (CHP
sıralarından alkışlar) 
MEHMET AKİF HAMZAÇEBİ (İstanbul) –
Sayın Başkan, değerli milletvekilleri; bir demokraside parlamentonun gündemi
halkın gündemiyle ne kadar örtüşürse o demokrasi o kadar iyi işliyor demektir
ve parlamento halkın sorunlarına o kadar iyi çözümler getiriyor demektir.
Şimdi, Türkiye’ye baktığımızda,
Türkiye’de Parlamentonun gündemiyle, Hükûmetin gündemi ile halkın gündeminin
birbirinden tamamen farklılaştığını görüyoruz. Halkın gündeminde temel birtakım
sorunlar var. Birinci sorun, 17 Aralıktan sonra ortaya çıkan rüşvet ve
yolsuzluk iddialarının soruşturulması, bu iddiaların açıklığa kavuşturulmasıdır.
Halkın isteği, birinci gündem maddesi bu şekilde iken Hükûmetin gündemi bunun
tam aksi yönde, bu rüşvet ve yolsuzluk iddialarına ilişkin soruşturmanın nasıl
kapatılacağıdır. Türkiye Cumhuriyeti Parlamentosu, 17 Aralık 2013 tarihinden bu
yana Hükûmetin bu gündem maddesiyle meşgul edilmektedir. Bu çerçevede Hükûmet
birçok yasayı Parlamento çoğunluğuna dayanarak buradan çıkardı, yasalaştırdı.
Bugün yine o yasalardan bir tanesini görüşeceğiz. Demokrasi karşıtı, hak ve
özgürlükleri kısıtlayan, Hükûmetin demokrasi ve özgürlük karşıtı politikalarını
yasalarla uygulamaya intikal ettiren, yasalara dönüştüren düzenlemeler bütün
bunların hepsi.
17 Aralık tarihinden bu yana çıkan
yasaları şöyle bir gözden geçirirsek: Önce, yasa öncesi uygulamayı dikkatinize
sunmak istiyorum. Hükûmet HSYK’ya bilfiil müdahale ederek dairelerin üye
yapısını değiştirdi ve değişen üye yapısıyla, bir daire hâkim ve savcı
tayinlerinde bulundu. Daha sonra HSYK Yasa Tasarısı Parlamentoya geldi.
Demokrasi karşıtı, kuvvetler ayrılığı ilkenin yok eden, HSYK’yı Adalet
Bakanlığına bağlayan bir yasa Parlamento tarafından kabul edildi. Hukuk
devleti, o yasayla Türkiye’de ortadan kaldırılmıştır, tahrip edilmiştir. 
Bir başka yasa özel yetkili
mahkemelerin ve Terörle Mücadele Kanunu’n 10’uncu maddesinin kaldırılmasına
ilişkin yasayı konu alan bir düzenlemeye sahipti, o da Parlamentodan geçti ama
dikkatinize sunuyorum, Terörle Mücadele Kanunu’n 10’uncu maddesinin
kaldırılması, özel yetkili mahkemelerin kaldırılması gibi topluma son derece
hoş gelecek bir söylemin, bir düzenlemenin ardına Hükûmet yolsuzluk ve rüşvet
soruşturmasını kapatacak düzenlemeleri koydu ve o yasa, Parlamentodan o şekilde
çıktı. Oradaki düzenlemeler olağanüstü ölçüde vahimdir. Otuz gün içinde bir
kara para soruşturmasına ilişkin olarak mahkemenin karar verebilmesi için MASAK, BDDK gibi kurumların burada
kara para var raporu olması o yasayla şart koşuldu. Bu rapor yok ise mahkeme bu
konuda herhangi bir şekilde kara para vardır kararını veremeyecektir. Yani
doğrudan doğruya bilirkişi müessesini yürütmenin, hükûmetin emrine veren bir
düzenleme. Buna paralel bir başka düzenleme, yine buna paralel olarak,
yürütülen soruşturmalarla ilgili olarak mahkemelere, savcılara otuz gün
içerisinde bu “Kara para vardır.” veya “yoktur” şeklindeki bir raporu MASAK’tan
alma zorunluluğu getirildi. Otuz gün içinde MASAK’tan bu rapor gelmezse o
soruşturma kendiliğinden ortadan kalkacak. 
Bu düzenlemelerin amacı, 17 Aralık sonrası savcıların,
mahkemelerin soruşturduğu, yargıladığı, kovuşturduğu olayların Hükûmet
tarafından kapatılmasıdır. Birçok düzenleme var. Hâkimler ve Savcılar Yüksek
Kurulu Yasası’yla, hiç şaşırtıcı olmayan bir şekilde, o HSYK’daki tetkik
hâkimlerinin, genel sekreterin, genel sekreter yardımcılarının, teftiş kurulu
başkanının görevi sona erdi ve onların görevinin sona ermesini takip eden bir
iki saat içinde Hükûmet, Adalet Bakanı yeni atamaları yaptı. Yasa, özellikle
Resmî Gazete’de geç yayımlandı, geç yayımlandı. Çarşamba günü saat on bir gibi
Cumhurbaşkanı onayından iki yasa çıktı. Bunlardan birincisi bir torba yasaydı.
O torba yasa aynı günün akşamı Resmî Gazete’de yayımlandı ama HSYK’yla ilgili
yasa yayımlanmadı. Ne zaman yayımlandı? Perşembe akşam saatlerinde ve cuma
sabahı da Hükûmet, HSYK’da atamaları yaptı. Özel yetkili mahkemeler kaldırıldı
o yasayla, Terörle Mücadele Kanunu’nun 10’uncu maddesi kaldırıldı. 
Bütün bunlar Cumhuriyet Halk
Partisinin savunduğu görüşlerdir ama bütün bunlar yapılırken biraz önce sözünü
ettiğim şekilde yolsuzluk ve rüşvet soruşturmasını kapatacak maddeler oraya
yerleştirildi ve dün, Sayın Bakanın atama yaptığı saatlerde,
HSYK’da atamaları gerçekleştirdiği saatlerde İstanbul’da bir mahkeme rüşvet ve
yolsuzluk soruşturmasındaki son tutukluların da tahliyesine karar verdi. Rıza
Zarraf ve bakan çocukları tahliye edildi. 
Mahkeme kararı
son derece ilginç. Dikkatinize sunuyorum, mahkeme şöyle söylüyor: “Şüphelilerin
rüşvet almaya ve vermeye aracılık etmek, suç işlemek amacıyla örgüt kurmak ve
rüşvet vermek suçlarına yönelik delillerin, iletişim tespiti, dinlenilmesi,
kayda alınması ve teknik araçlarla izleme neticesinde görüntülerin kayda
alınması suretiyle elde edildiği, bu şekilde elde edilen delillerin yan
delillerle desteklenmediği sürece tek başına esasa ilişkin delil mahiyetinde
bulunmadığı açıktır.”
Evet, çok güzel,
ama Balyoz’la Türkiye Cumhuriyeti Silahlı Kuvvetlerinin o şerefli subayları,
komutanları, Ergenekon’da yine Türkiye Cumhuriyeti’nin aydınları, bilim
adamları, siyasetçileri, gazetecileri, evet, tek başına delil oluşturmayacak
şekilde dijital delillerle, telefon kayıtlarıyla mahkûm edildiler. Ve siz bu
mahkûmiyetler nedeniyle buna yönelik olarak mahkûmların, sanıkların
şikâyetlerini savunan, yakınmalarını savunan Cumhuriyet Halk Partisinin
söylemleri karşısında “Türkiye, bağırsaklarını temizliyor.” dediniz, seyirci
kaldınız. 
17 Aralık
sonrasında Başbakan şunu söyledi “İçeride dünya kadar günahsız var.” diyerek
Balyoz ve Ergenekon davası hükümlülerine selam verdi, onların duygularıyla
oynadı. Amaç: 17 Aralık rüşvet ve yolsuzluk soruşturmasını kapatmak için o
kesimi arkasına almaktı. 
Peki, şimdi,
bakın, İstanbul’daki mahkeme Rıza Zarraf ve bakan çocuklarını serbest
bırakıyor. Hani, hani Başbakanın verdiği sözler? “İçeride dünya kadar günahsız
adam yatıyor.” sözünün uygulaması nerede? 
Sapasağlam insanlar serbest
bırakılıyor, gencecik, varlıklı insanlar ama Şener Eruygur yıllardır cezaevinde
koma durumunda. Adli tıpta raporu var, çıkmasını bekliyor ki dışarıda tam
teşekküllü bir hastanede tedavi edilsin. Şener Eruygur’a Hükûmet seyirci, onun
umurunda değil. 
Fatih Hilmioğlu’nun oğlu öldü, oğlunun
cenazesine gidebilmek için bir izin verildi. Küçükesat civarında bir ev, ben de
evine gittim Sayın Genel Başkanımızla. Akşam 17.00 gibi onu alıp Sincan
Cezaevine götürdünüz. Neden? Kaçabilir, yurt dışına gidebilir, delilleri
karartabilir…
Rıza Zarrap’la ilgili mahkeme kararında
şunlar da var, diyor ki: “Tüm deliller elde edildiğinden delillerin toplandığı
dolayısıyla ‘delil karartması’ diye bir durum söz konusu değil.” Oysa onların
babaları Hükûmette, Parlamentoda ama “Delil karartması söz konusu değildir.”
diyor. Ama her nasılsa koma vaziyetteki Şener Eruygur “Delil karartacak.” diye
cezaevinde tutuluyor. Türkiye Cumhuriyeti’nin Genelkurmay Başkanı cezaevinde
tutuluyor, feryadı duyulmuyor. Neden? “Delil karartabilir.” diye. Ama “Bu bakan
çocukları, Rıza Zarrap delil karartmaz.” diyor. “Bunların sabit ikametgâhı var,
kaçma şüphesi yoktur.” diyor. “Ayrıca, üzerine atılı suçlar o kadar ciddi
değil, yani bunlar ceza alsa bile çok çok az ceza alabilirler.” yönünde bir
değerlendirme çünkü “Deliller, içeride kalmalarını gerektiren deliller
değildir, tahliyelerine…” diyor. 
Değerli milletvekilleri, böylesi bir
gündem maddesiyle Türkiye 17 Aralıktan bu yana meşgul ediliyor. Bu tutumu, bu
politikayı kınıyorum. 
Sözlerimi burada bitirirken, saygılar
sunuyorum. (CHP sıralarından alkışlar)
ÜNAL KACIR (İstanbul) – Bu okuduğun
politika mı, mahkeme kararı mı, anlayamadım.
BAŞKAN – Teşekkür ediyorum.
Adalet ve Kalkınma Partisi grup önerisi
lehinde söz isteyen Yusuf Halaçoğlu, Kayseri Milletvekili.
Buyurun Sayın Halaçoğlu. (MHP
sıralarından alkışlar)
YUSUF HALAÇOĞLU (Kayseri) – Sayın Başkan, değerli milletvekilleri;
hepinizi saygıyla selamlıyorum.
Evet, uzun bir süredir gündemimiz çok yoğun olarak geçti, âdeta bir
maratona çıkmış gibi Türkiye Büyük Millet Meclisi birçok yasa çıkardı. Bu
çıkarılan yasalar içerisinde toplumu doğrudan doğruya ilgilendirenlere
baktığımızda çok fazla olduğunu göremiyoruz. Çıkarılan yasaların birçoğu
özellikle 17 Aralıktan sonra birtakım yeni yapılanmaların temelini atan yasalar
oldu. Dolayısıyla, bu çerçeve içerisinde baktığımızda, Meclis âdeta Hükûmetin
kendisini korumaya yönelik yasalar çıkardığı durumunu ortaya koyuyor.
Nitekim, en başta HSYK’yı ele aldığımızda, 17’sinden önce düşünülmeyen
bir mahkemenin yapısının 17’sinden sonra birdenbire, “akla kâr” olarak
nitelendirilecek biçimde değiştirildiğini görüyoruz. Aslında belki Hükûmet buna
çok fazla ihtiyaç duymayacaktı çünkü HSYK’nın 1. Dairesinin üyelerini
değiştirmekle zaten HSYK’da istediği sonuca ulaşabilecek bir durum elde
etmişti. Nitekim, 1. Dairedeki kişilerin, üyelerin 2’sinin değiştirilmesiyle
gerek savcı gerekse hâkimler üzerinde büyük bir operasyon başlatıldı ve bunlar
yer değiştirdi. Aslında yer değiştirenlere baktığınızda bunun hangi sebeple
yapıldığını da görmeniz gayet tabiiydi çünkü 17 Aralıkta iddia edilen birtakım
bakanların çocuklarının suistimalini, yine bakanların suistimalini ve birtakım
yine kişilerin suistimalini yürüten savcı ve hâkimlerin yer değiştirildiğini
görüyorduk. Nitekim, en
son olarak zaten bu değişiklik kendisini gösterdi; İstanbul Sulh Ceza Mahkemesi
Hâkimi Metin Çelik’in yıllık izinde bulunmasından faydalanarak diğer bir hâkim,
nöbetçi olmasına rağmen kendisi, özellikle ön planda duran 5 kişiyi tahliye
etti. Tahliye sebeplerini de çok güzel bir biçimde açıkladı; delil karartma
imkânlarının olmadığından, yurt dışına da kaçmak gibi bir durumları olmadığı
için tahliye edildiğini belirtti. Doğrudur, doğru olabilir ama ne gariptir ki,
aynı pozisyonda olan başka kişilerle ilgili kararlar böyle yürümedi. Yani
mahkemelerimizdeki çifte standardın insanların mahkemelere olan güvenini büyük
ölçüde sarstığını, adalet duygularını zedelediğini çok açık ve net şekilde,
eğer halkla doğrudan temasa geçerseniz görürsünüz. Dolayısıyla, 17 Aralıktan
sonra yürütülen ve Türkiye Büyük Millet Meclisinde kabul edilen yasaların
çoğunlukla bu yönde olduğunu görmek yanlış olmaz. 
Değerli
milletvekilleri, aslında bugün getirilen yasada da doğrudan doğruya yine
Hükûmetin yürüttüğü bir politikanın neticesini göreceğiz ve onunla ilgili
önümüzdeki saatlerde görüşmeler yapacağız. Fakat, atamalarda meydana gelen
birtakım değişikliklerde, zannediyorum ki, bir şeye herkesin dikkat etmesi
gerekir; hakikaten adalet tarafsız olmak zorundadır, adalet tarafsızlığını
ortaya koymak zorundadır, hukuk adamları tarafsızlığını ortaya koymak
zorundadır. Zira, toplumun hukuka güveni, devlete güveni adaletle mümkündür.
Şöyle söyleyeyim bakın arkadaşlar: Dünyanın bütün geçmişteki tarihlerine bakın,
ülkelerin tarihlerine bakın, devletlerin
yıkılışları, genellikle hukuk sistemlerinin laçka hâline gelmesinden
kaynaklanır, adalete güvenin sarsılmasından meydana gelir. 
Tarih olarak 1464’te bile, o tarihte
bile -1464 de Osmanlı devletinin Fatih Sultan Mehmet dönemine rastlar- modern
hukuk sistemleri, çizgileri çizilmiştir ve uygulanmaktadır. Şöyle ki: O döneme
ait önemli bir yazar olan Tursun Bey, “Târîh-i Ebü’l-Feth” isimli kitabında
şöyle söyler: “Ülü’l emrin yani yönetimin ortaya koyduğu hüküm örftür. Örfün
kanun hükmüne girebilmesi için iki temel şart gerekir.” Bunlardan birinde,
verilen hükmün uygulanması hâlinde, uygulayan kişileri suçlu duruma düşürmemesi
söz konusu edilir. İkinci şart olarak da “Verilen hükmün kanun hâline
gelebilmesi için başka kanunlara ve anayasaya -o zaman “şeri şerîf” deniyor
ona, teamül ve uygulanan hukuk sistemi, hukuki maddeler demektir- zıt olmaması
gerekir.” der. Aslında bugünkü modern hukukumuzun temeli de bunlara dayanır ama
dikkat ederseniz, birçok çıkarılan yasada Anayasa’ya aykırı hükümler yer almıştır.
Söz gelimi, dün bu Meclisten geçen,
dershanelerin kapatılmasından söz ettik. Evet, aslında bir ülkede eğitim
sistemi sağlam temeller üzerine oturmuşsa dershaneye ihtiyaç olmaması gerekir,
dershane olmaması gerekir ama Anayasa’nın 48’inci maddesi “Herkes özel iş yeri
açabilir ve ticaret yapabilir.” der. Şimdi, ihtiyaç varsa, bir kişi, kendisi
böyle düşünüyorsa dershane açabilir ve bunu istediği şekilde de yürütebilir.
Siz, devlet olarak, dershaneyi kapatmak yerine dershaneye öğrencinin gidip gitmemesiyle
ilgili tedbirleri almak zorundasınız. Yani eğitimi, adil ve gerçekten eşit
biçimde bütün ülke sathına yaymak zorundasınız. Aksi takdirde, “Dershaneleri
kapatıyorum.” demekle adil bir devlet sistemi kuramazsınız. Çünkü, bir metropol
şehirde bile yani İstanbul veya Ankara’da bile merkezdeki birtakım okullarla,
eğitim kurumlarıyla taşradaki eğitim kurumları arasındaki eğitim düzeyinin aynı
biçimde olduğunu söylemeniz mümkün değildir. Dolayısıyla -sizin bu eğitim
çarpıklığından kaynaklanan- çocukların üniversiteye gitmeleri için kendilerini
daha iyi yetiştirecekleri bir yere başvurmaları da gayet tabiidir. Siz bunu
engellemeye çalışıyorsanız hâliyle Anayasa’nın 48’inci maddesine aykırı
davranıyorsunuz demektir.
Dolayısıyla, bu gibi konularda devletin
çıkardığı kanunların diğer kanunlara ve şeri şerîfe zıt olmaması ilkesini de
yürütmek zorundasınız, göz önüne almak zorundasınız. Yarın bunlar Anayasa
Mahkemesinden döndüğü takdirde ne diyeceksiniz? “Efendim, yanlış yapılmış,
düzelttik.” Yani burası çadır devleti değil. Gerçek devletseniz çıkardığınız
yasaların kalıcı olmasını sağlamak zorundasınız ve yapboz tahtasına
çevirmemeniz gerekir. 
Bir düşünün ki herhâlde Guinness
Rekorlar Kitabı’na girecek bir duruma imza atmıştır Türkiye Büyük Millet
Meclisi. İnternet yasasını çıkardığı gün, İnternet yasasından 4 maddenin
değiştirilmesi için tekrar teklif vermiştir. Yani daha imzalanmadan İnternet
yasasının değiştirilmeye kalkışılması aslında Meclisin ne kadar ciddiyetsiz
çalıştığının göstergesidir. Peki, siz Millet Meclisinin onurunu, Millet
Meclisinin toplum üzerindeki etkisini kırma hakkına sahip olduğunuzu nasıl
düşünebilirsiniz? 
Dolayısıyla, devlet olmanın en önemli
prensibi, yaptığınız işi daha soğumadan bozmaya kalkmanız gibi bir durum ortaya
çıkarmışsınız ki, dolayısıyla böyle bir yapı Türkiye'ye yazık edilmekte
olduğunu göstermektedir, Türkiye'nin düşeceği durum değildir, buna herkesin
dikkat etmesi gerekir.
Saygılar sunuyorum. (MHP sıralarından
alkışlar)
BAŞKAN – Teşekkür ediyorum.
Adalet ve Kalkınma Partisi grup önerisi
aleyhinde söz isteyen Hasip Kaplan, Şırnak Milletvekili.
Buyurun Sayın Kaplan. (BDP sıralarından
alkışlar)
HASİP KAPLAN (Şırnak) – Sayın Başkan,
değerli milletvekilleri; Barış ve Demokrasi Partisi Grubu adına söz aldım.
Hepinizi saygıyla selamlıyorum.
Artık biliyoruz, uzun bir süredir AK
PARTİ’nin gündemi ile Türkiye'nin gerçek gündemi farklı. AK PARTİ kendine göre
bir gündem oluşturmuş; torba kanunlar getiriyor, iki saat sonra değiştiriyor,
tekrar torbaya koyuyor. Torbalı demokrasiye döndük. Ama, çok vahim şeyler
oluyor, ülkenin itibarı sarsılıyor dışarıda, rüşvet, yolsuzluk; dış politikada
Suriye olayı, Suriye’yle ilgili terör örgütlerine finans sağlama gibi ciddi
suçlamalar; ABD’nin insan hakları raporunda, güvenlik güçlerinin aşırı güç kullanması,
demokratik gösterilere yapılan saldırılardan yargının siyasallaşmasına kadar. 
Tabii -bütün bunlara baktığımız zaman-
AK PARTİ Grubunun verdiği öneriye bakıyoruz: Mart ayında seçim, nisan ayında ne
getirmiş Türkiye'nin gündemine? Arkadaşlar çok mu sevdiniz 12 Eylül darbe
Anayasası’nı hakikaten? Bundan kurtulmak istemiyor musunuz? Bütün
hastalıkların, adaletsizliğin, hukuksuzluğun, bütün bu… Yani, bu aracı,
Parlamento arabasını istediğiniz kadar toplamaya çalışın -şasisi darbeden
oluşan bir otomobili düşünün- ne kadar kapısını, boyasını değiştirseniz, işte
80 model demokrasisi Anayasa’yla belirlenen bir ülke. O 80 model demokrasiye de
2014 model yeni arabaların markalarını taksanız, şasisi Kenan Evren’in
Anayasası, ana ekseni bu. Bundan kurtulmak istemiyorsunuz yani garip bir şey.
Yani, demokrasiyi sevmiyor musunuz arkadaşlar? Özgürlükleri sevmiyor musunuz,
eşitliği sevmiyor musunuz, insan haklarını sevmiyor musunuz, hukuku sevmiyor
musunuz arkadaşlar? Temel hak ve özgürlüklerden niye bu kadar korkuyorsunuz?
Oysaki hiçbir siyasi iktidar sizin kadar, tek parti dönemi hariç, 60’tan bu
yana bu kadar hüküm sürmedi. 
Bakın, bir gerçektir bu, Fatih Sultan
Mehmet fethetmiş İstanbul’u, Ayasofya’da namaz kılıyor ve çıkıyor. Atıyla
giderken, muhteşem beyaz atıyla, iniyor, bir avuç toprak alıyor ve yüzüne
sürüyor, tekrar atına binip devam ediyor. Rivayet edilir işte, Akşemsettin
yanında der ki: “Mağrur olma padişahım, senden büyük Allah var.” Ve şöyle
denir: Yani, o toprak hepimizin sonudur, o toprağın altına gideceğiz ve
sizlerin de sonu o topraktır, iktidarınızın sonu da bir insan yaşamı kadar
değil arkadaşlar. Niye bu kadar asılıyorsunuz bu darbe Anayasası’na,
mevzuatına?
Yani, sadece, tabii, biz kendimize
özdeyişleri bağlarız. Derler ki eski Roma’da bir komutan fethetmiş bazı
yerleri, gelmiş, şaşaayla karşılamışlar. O komutanın yanında da mütemadiyen bir
danışmanı varmış. O da demiş komutanına: “Unutmayın, siz Tanrı değilsiniz.” AK
PARTİ Hükûmetine ve AK PARTİ’nin ta kendisine söylemek istiyorum: Siz tek
başınıza Parlamento değilsiniz, siz tek başınıza demokrasi değilsiniz. Bu
gündemleri bu şekilde belirlerseniz, 4 parti grubuyla konuşmazsanız… 
Yani, bir
İçtüzük Uzlaşma Komisyonumuz vardı, çok da güzel, yüzde 90’larda da uzlaştık.
Yani, bu İç Tüzük’ü hayata geçirmek bir haftalık bir iş, onu niye yarım
bıraktık? O kadar, iki dönem onun çalışmasını yaptık arkadaşlar. Meclise bir
renk gelecekti. Niye savsaklıyorsunuz, onu getirmeyi düşünmüyorsunuz? 
Yeni anayasa
çalışmalarımızda, belli bir noktada, 60 maddede anlaşmıştık. “Yeni anayasa
çalışmalarını nisan ayında tekrar hızlandıralım.” diye niye düşünmezsiniz
arkadaşlar? Yani, her gün önünüze çıkan duruma göre hareket edip kanunlar
yaparsanız, inanın, insanlar şeşbeş olur, partiler de olur, iktidarlar da olur,
yetiştiremez ben size açık söyleyeyim. Çok telaş hâlindesiniz ve çok müthiş bir
belirsizlik içinde, bir kaygı içindesiniz. O kaygılar size o kadar büyük
yanlışlar yaptırıyor ki arkadaşlar, bir şeyi düzelteyim derken çok ciddi
yanlışlar yapıyorsunuz. 
Bu yanlışlarınızdan birini
söyleyeceğim, bunu bir not edin, ne dediğimi anlayacaksınız. 17 Aralık yaşandı,
arkasından, 22 Aralıkta TİB’in başına yeni bir başkan getirdiniz. Şimdi, bakın,
yeni başkan geldikten sonra ne olmuş? TİB yasasını daha görüşürken biz,
İnternet yasasını görüşürken -daha yeni onaylandı biliyorsunuz, daha bunlar
olmadan, torbada o yokken- ne olmuş? Rivayet edilir -öyle kabul edin
arkadaşlar, bazen “Siz iktidarsınız size gelir her şey” derler ya- MİT’ten bir
uzman ekip gider TİB’e, 3 tane mühendis vardır içlerinde ve bu 3 tane mühendis
iyi bir çalışma yapar; bu, emniyet, jandarma, kolluk güçleri, mahkemelere ait
bütün dinleme kararlarını şöyle bir tararlar, toplarlar, alırlar -hükûmetle,
partilerle, neyle ilgili varsa- bir torbaya koyarlarmış onları da. Rivayettir,
biri anlatıyor, öyle kabul edin. Sonra bunları toplayıp çok rahat bir biçimde,
biz araştırma komisyonu olarak gittiğimizde “Ya, milletvekillerini dinliyor
musunuz?” diye sorduğumuzda, bize gülen, pişkin pişkin “hi, hi, hi…” diye gülen
memurları, görevlileri gördük biz. Meclisle dalga geçildiğini gördük, Meclisle;
milletin iradesiyle,iradesiyle, milletin seçtikleriyle, bu yüce çatıyla dalga
geçildiğini gördük arkadaşlar; o atanan memurların, nasıl sırıtarak dalga
geçtiklerini gördük. İnanmıyorsanız, aha Zeyid Aslan buradadır; gidin, vallahi
-dobra insandır- aynısını söyler size. Ben size söylüyorum. 
Sonra, 5 eski daire başkanının
bilgisayarları bir incelemeye alınır -biri işte; merak, merak; arkadaşlar,
merak- “o 5 daire başkanının bilgisayarında neler vardır” diye ve sonra
istihbaratın hedef listeleri alınır; derecesi yüksek mahkeme kararları falan,
hard disklerinde gizlilik dereceleri olsun olmasın hepsi alınır. 
Ne olur sonra? Hukuk dairesi vardır
TİB’in, hukukçular var orada. O hukukçular da gelen mahkeme kararları, hani
şekle, usule uygun mu diye bir inceleme yaparlardı. O hukukçuları alırlar
arkadaşlar, yerine bahçıvanları koyarlar. Ben “bahçıvan” dedim yani hukukçu
olmayanlarını koyarlar; siz öyle anlayın. Onları getirip koyarlar yerlerine ama
bunlar sağlam adamlardır ha; sağlam, böyle, merkeze doğru, hemen anında bilgi
verecek insanlar. Sonra da -bunların çoğu açık öğretim mezunu zaten, dışarıdan
diploma- ne kadar bir adli karar varsa alarm çalmaya başlıyor -Hükûmetle
ilgili- ve TİB, daha yasa çıkmadan, AK PARTİ’nin kendi dinleme örgütüne
dönüşüyor.
Şimdi bu dinleme için de ben size son
söz şunu söyleyeceğim: Tarih, doğru adımları zamanında atamayan milletlerin,
yönetimlerin gelecek fırsatlarını nasıl kaçırdıklarını, iç sorunlarıyla nasıl boğuştuklarını
ve bağımlı devlet hâline nasıl geldiklerinin ibret dolu örnekleriyle var, yakın
tarih. Biz sizi uyarıyoruz: Gelin, bu ülke hepimizin, birlikte yapalım bazı
şeyleri. Birlikte bir gündem belirleyemiyorsa bu Parlamento, yazıklar olsun,
yazıklar olsun! Yazıklar olsun bizim de bu kürsülerde oturmamıza. Bir
parlamento, gündemini ortaklaştıramıyorsa yazıklar olsun diyorum.
Saygılar
sunuyorum. (BDP sıralarından alkışlar)
BAŞKAN –
Teşekkür ediyorum.
Adalet ve
Kalkınma Partisi grup önerisini oylarınıza sunacağım… 
III.- YOKLAMA
(CHP
sıralarından bir grup milletvekili ayağa kalktı)
MEHMET AKİF
HAMZAÇEBİ (İstanbul) – Yoklama istiyoruz Sayın Başkan.
BAŞKAN - Yoklama
talebi var, yerine getireceğim.
Sayın Hamzaçebi,
Sayın Özdemir, Sayın Çelebi, Sayın Serindağ, Sayın Eyidoğan, Sayın Çetin, Sayın
Aydın, Sayın Acar, Sayın Serter, Sayın Çandar, Sayın Öğüt, Sayın Danışoğlu,
Sayın Özgündüz, Sayın Onur, Sayın Güler, Sayın Ekşi, Sayın Korutürk, Sayın
Atıcı, Sayın Pavey, Sayın Öz. 
İki dakika süre
veriyorum.
(Elektronik
cihazla yoklama yapıldı)
BAŞKAN – Sayın milletvekilleri,
toplantı yeter sayısı vardır. 
V.- ÖNERİLER (Devam)
A) Siyasi Parti Grubu
Önerileri (Devam)
1.- AK PARTİ Grubunun, Genel
Kurulun çalışma saatlerinin yeniden düzenlenmesine; gündemin “Kanun Tasarı ve
Teklifleri ile Komisyonlardan Gelen Diğer İşler” kısmında bulunan 559 sıra
sayılı Kanun Tasarısı’nın bu kısmın 3’üncü sırasına alınmasına ve diğer işlerin
sırasının buna göre teselsül ettirilmesine; bastırılarak dağıtılan (11/31) esas
numaralı Gensoru Önergesi’nin Genel Kurulun 1 Mart 2014 Cumartesi günkü
gündeminin “Özel Gündemde Yer Alacak İşler” kısmına alınmasına ve Anayasa’nın
99’uncu maddesi gereğince gündeme alınıp alınmayacağı hususundaki
görüşmelerinin Genel Kurulun 1 Mart 2014 Cumartesi günkü birleşiminde yapılmasına;
1 Mart 2014 Cumartesi günkü birleşiminde 559 sıra sayılı Kanun Tasarısı’nın
görüşmelerinin tamamlanması hâlinde 2, 3, 4, 5 ve 6 Mart 2014 tarihlerinde
toplanmamasına; 1, 8, 15, 22 ve 29 Nisan 2014 Salı günkü birleşimlerinde bir
saat süreyle sözlü soruların görüşülmesini müteakip diğer denetim konularının
görüşülmeyerek gündemin “Kanun Tasarı ve Teklifleri ile Komisyonlardan Gelen
Diğer İşler” kısmında yer alan işlerin görüşülmesine; 2, 9, 16 ve 30 Nisan 2014
Çarşamba günkü birleşimlerinde sözlü soruların görüşülmemesine; 559 sıra sayılı
Kanun Tasarısı’nın İç Tüzük’ün 91’inci maddesine göre temel kanun olarak
bölümler hâlinde görüşülmesine ilişkin önerisi (Devam)
BAŞKAN – AK PARTİ grup önerisini
oylarınıza sunuyorum: Kabul edenler… Kabul etmeyenler… Kabul edilmiştir. 
Danışma Kurulunun bir önerisi vardır, okutup
işleme alacağım ve oylarınıza sunacağım. 
B) Danışma Kurulu Önerileri
1.- Danışma Kurulunun,
30/3/2014 tarihinde yapılacak mahallî idareler genel seçimleri nedeniyle
Türkiye Büyük Millet Meclisinin çalışmalarına 11 Mart 2014 Salı gününden
başlamak üzere on beş gün ara verilmesine ilişkin önerisi 
Danışma Kurulu Önerisi
1/3/2014
Danışma Kurulunun 1/3/2014 Cumartesi
günü (bugün) yaptığı toplantıda, aşağıdaki önerinin Genel Kurulun onayına
sunulması uygun görülmüştür.
 Sadık
Yakut 
 
Türkiye Büyük Millet Meclisi 
 
Başkan Vekili  

 Nurettin
Canikli  Mehmet
Akif Hamzaçebi Adalet ve Kalkınma Partisi Cumhuriyet
Halk Partisi Grup Başkan Vekili  Grup
Başkan Vekili
 
 Yusuf
Halaçoğlu  Pervin
Buldan 
Milliyetçi
Hareket Partisi  Barış ve Demokrasi Partisi 
 Grup Başkan
Vekili  Grup Başkan Vekili

Öneri:
30 Mart 2014 tarihinde yapılacak
mahallî idareler genel seçimleri nedeniyle Türkiye Büyük Millet Meclisinin
çalışmalarına 11/3/2014 Salı gününden başlamak üzere 15 (on beş) gün ara verilmesi,
Önerilmiştir.
BAŞKAN – Öneri üzerinde söz talebi?
Yok. 
Öneriyi oylarınıza sunuyorum: Kabul
edenler… Kabul etmeyenler… Öneri kabul edilmiştir. 
Türkiye Büyük
Millet Meclisi Başkanlığının bir tezkeresi vardır, okutup oylarınıza sunacağım.
IV.- BAŞKANLIĞIN GENEL KURULA
SUNUŞLARI (Devam)
A) Tezkereler (Devam)
4.- Türkiye Büyük Millet
Meclisi Başkanlığının, İnsan Haklarını İnceleme Komisyonunun Türkiye Büyük
Millet Meclisinin ara vermesi sırasında çalışabilmesine dair talebine ilişkin
tezkeresi (3/1446) (Devam)
28/02/2014
Türkiye Büyük Millet Meclisi Genel
Kuruluna
İnsan Haklarını
İnceleme Komisyonunun, Türkiye Büyük Millet Meclisinin ara vermede olduğu süre
içinde çalışabilmesine dair bir talebi olmuştur. Başkanlığımızca uygun görülen
bu talep İçtüzük'ün 25'inci maddesi gereğince Genel Kurulun tasviplerine
sunulur.
 
Cemil Çiçek
 
Türkiye Büyük Millet Meclisi 
 
Başkanı
BAŞKAN –
Oylarınıza sunuyorum: Kabul edenler… Kabul etmeyenler… Kabul edilmiştir.
Alınan karar
gereğince, gündemin "Özel Gündemde Yer Alacak İşler" kısmına
geçiyoruz.
Bu kısımda yer
alan, Milliyetçi Hareket Partisi Grubu adına, grup başkan vekilleri İzmir
Milletvekili Oktay Vural ve Kayseri Milletvekili Yusuf Halaçoğlu’nun; rüşvet ve
yolsuzluk iddialarıyla ilgili soruşturmaları yürüten adli kolluk ve yargı
mensupları üzerinde baskı uyguladığı, soruşturmalara müdahale ettiği ve bazı
bakanlar hakkında düzenlenen fezlekelerin gereğini yerine getirmediği
iddiasıyla Adalet Bakanı Bekir Bozdağ hakkında bir gensoru açılmasına ilişkin
(11/31) esas numaralı gensoru önergesinin gündeme alınıp alınmayacağı
hususundaki görüşmelere başlıyoruz.
VI.- GENSORU
A) Ön Görüşmeler 
1.- MHP Grubu adına, grup
başkan vekilleri İzmir Milletvekili Oktay Vural ve Kayseri Milletvekili Yusuf
Halaçoğlu’nun, rüşvet ve yolsuzluk iddialarıyla ilgili soruşturmaları yürüten
adli kolluk ve yargı mensupları üzerinde baskı uyguladığı, soruşturmalara
müdahale ettiği ve bazı bakanlar hakkında düzenlenen fezlekelerin gereğini
yerine getirmediği iddiasıyla Adalet Bakanı Bekir Bozdağ hakkında gensoru
açılmasına ilişkin önergesi (11/31) 
BAŞKAN –
Hükûmet? Yerinde.
Önerge daha önce
bastırılıp dağıtıldığı ve Genel Kurulun 28/2/2014 tarihli 70’inci Birleşiminde
okunduğu için tekrar okutmuyorum.
Sayın
milletvekilleri, Anayasa'nın 99'uncu maddesine göre bu görüşmede önerge
sahiplerinden bir üyeye, siyasi parti grupları adına birer milletvekiline ve
Bakanlar Kurulu adına Başbakan veya bir bakana söz verilecektir.
Konuşma süreleri,
önerge sahibi için on dakika, gruplar ve Hükûmet için yirmişer dakikadır.
Şimdi, söz alan
sayın üyelerin isimlerini okuyorum: Önerge sahibi Yusuf Halaçoğlu, Kayseri
Milletvekili; gruplar adına; Milliyetçi Hareket Partisi Grubu adına Faruk Bal,
Konya Milletvekili; Barış ve Demokrasi Partisi Grubu adına Hasip Kaplan, Şırnak
Milletvekili; Cumhuriyet Halk Partisi Grubu adına Bedii Süheyl Batum, Eskişehir
Milletvekili; Adalet ve Kalkınma Partisi Grubu adına İdris Şahin, Çankırı
Milletvekili; Hükûmet adına Adalet Bakanı Bekir Bozdağ.
İlk söz, önerge sahibi olarak Kayseri
Milletvekili Sayın Yusuf Halaçoğlu’na aittir. 
Buyurun.
YUSUF HALAÇOĞLU (Kayseri) – Faruk Bal
konuşacak.
BAŞKAN – Faruk Bal, Konya Milletvekili;
buyurun. 
Sayın Bal, grup adına da söz istemişsiniz;
dolayısıyla birleştiriyorum, süreniz yarım saat. 
Buyurun. (MHP sıralarından alkışlar) 
MHP GRUBU ADINA FARUK BAL (Konya) –
Peki, teşekkür ederim. 
Sayın milletvekilleri, grubumuz adına,
Adalet Bakanı Sayın Bekir Bozdağ hakkında verilen gensoru önergesi nedeniyle,
hem önerge sahibi olarak hem de Milliyetçi Hareket Partisi Grubunun görüşlerini
arz etmek üzere huzurunuzdayım. Yüce heyeti saygıyla selamlıyorum. 
“Buraya nereden geldik, nasıl geldik?”
sorusunun cevabını verebilmek için, küçük bir başlangıç yapmak istiyorum. Bu
çerçeve içerisinde, değerli…
BAŞKAN – Sayın milletvekilleri, lütfen,
salonda uğultu var.
Buyurun. 
FARUK BAL (Devamla) – “Buraya nereden
geldik ve nasıl geldik?” sorusunun cevabını verebilmek için sizi biraz geriye
götürmek istiyorum. Son iki yüzyılda dünyada çok ciddi gelişmeler olmuştur. Bu
gelişmeler, özetle, tarım toplumundan sanayi toplumuna, oradan da bilgi ve
bilişim toplumuna geçiş sürecidir. Türkiye bu süreci başarılı olarak
atlatamamıştır ve iç içe geçmiştir tarım toplumunun özellikleriyle sanayi
toplumunun özellikleri, sanayi toplumunun özellikleriyle bilgi ve bilişim
çağının özellikleri. Köklü sorunlar birikmiştir, her alanda birikmiştir ama en
yoğun sorun, bugün görüşeceğimiz, demokrasi, hukuk, yargı, yargı bağımsızlığı,
hâkim teminatı gibi konular üzerinde birikmiştir.
Adalet ve Kalkınma Partisi on bir
yıldır iktidarda olan bir partidir. On bir yıl boyunca bu sorunlara köklü çözüm
bulması ve Türkiye’yi birtakım sıkıntılardan kurtarması beklenirdi. Adalet ve
Kalkınma Partisinin bunu yapabilmek için, objektif şartlar dâhilinde, yeterli
imkânları vardı. Parlamenter demokratik sistem içerisinde güçlü bir Meclis
çoğunluğu vardı ve o güçlü Meclis çoğunluğu Meclisi iyi çalıştırmak suretiyle
demokratikleşme, yargının sorunlarını hâlletme gibi çareleri üretebilecek
durumdaydı. Koalisyon sorunu yoktu ve muhalefet partileri de Adalet ve Kalkınma
Partisini bu noktada teşvik etmeye gayret etmişlerdi. Ancak Adalet ve Kalkınma
Partisi on bir yılı heder etmiştir. On bir yıl boyunca demokrasi sorunu
olmadığı anlaşılan Adalet ve Kalkınma Partisi demokrasiyi bir tren olarak
değerlendirmiştir -Bunu ben söylemiyorum, bunu Adalet ve Kalkınma Partisinin
kurucusu ve Sayın Genel Başkanı söylüyor- demokrasiyi bir tren olarak kabul
etmiştir, hedefe gidilene kadar ve varılan istasyonda inilecek bir hedef olarak
görmüştür.
Demokrasi böyle bir tren olarak
görülünce, demokrasinin iki tane ayağına da -birisi hukukun üstünlüğü, diğeri
piyasa ekonomisi dediğimiz alanlarda- Adalet ve Kalkınma Partisinin fikriyatının
yansıması sirayet etmiştir. Nasıl? Piyasa ekonomisinin tüm şartları ortadan
kaldırılmıştır on bir yıllık iktidar döneminde, piyasa ekonomisinde serbest
rekabetin şartları ortadan kaldırılmıştır. Bunun yerine, yandaş olanlar, kendi
partisine yakın olanlar, kendi partisine çıkar sağlayanlar, kendi partisinin
bakanlarına çıkar sağlayanlar, kendi partisinin yandaşlarına yardım edenler bu
piyasa ekonomisi şartları içerisinde rekabette üstün tutulmuş, onun dışında
kalanlar ise iktidar gücü kullanılmak suretiyle tehdit edilmiş, baskı altına
alınmış, bunların hakkını koruyabileceği parlamenter demokratik sistemin
yasaları değiştirilmiştir, Kamu İhale Yasası değiştirilmiştir, Özelleştirme
Yasası değiştirilmiştir. Dolayısıyla, tek parti devletine giderken tek partinin
hükümdar olabileceği bir ekonomik alan yaratılmıştır. Bu ekonomik alan
yaratılırken haram sofraları kurulmuştur, bu haram sofralarından nemalananlar,
nimetlenenler kendi aralarında örgütlenmiş ve kendilerine yandaş siyasi kişiler
aramaya başlamışlardır. İşte, bugünkü yolsuzluk operasyonlarının kökünde yatan
sebeplerden bir tanesi budur.
İkinci olarak,
“hukukun üstünlüğü” kavramı üzerinde Adalet ve Kalkınma Partisinin aynen
demokratik değerlere bakışı gibi bir bakışı vardır. O bakış belliydi, nasıl,
demokrasiyi hedefe giderken varılacak istasyona kadar binilecek tren olarak
değerlendiriyorsa Adalet ve Kalkınma Partisi, hukukun üstünlüğünü de kendi
yaratacağı üstünlere hizmet edecek bir hukuk olarak anlamıştır ve bu kapsam
içerisinde de, yargı içerisinde müthiş bir kadrolaşma, müthiş bir siyasallaşma
ve o siyasallaşmanın ortaya koyduğu sonuçları da işte bugün burada bu
gensoruyla değerlendireceğimiz acı bir noktaya getirmiştir.
Değerli
arkadaşlarım, bu iki temel konuyu ifade ettikten sonra genel olarak bir hususu
daha sizlerle paylaşmak istiyorum. Dünyada medeniyetler inşa edilmiştir, inşa
edilmiş medeniyetler vakti saati geldiğinde, sebepleri ortaya çıktığında dünya
medeniyetler ailesi içerisinde kaybolup gitmiştir. İşte, medeniyetlerin yok
olmasında o vakti, saati getiren en önemli özellik, adalet duygusunun yok
olmasıdır, adalet duygusunun o medeniyet içerisinde yeterli karşılığı
bulamamasıdır.
Dünyada
kültürler oluşmuştur, bu kültürlerin evrensel değerlere katkısı olmuştur, ancak
o kültürler de zaman olmuş dünya kültürü içerisinde ömrünü tamamlamış,
bitmiştir. Ömrünü tamamlamasına en büyük sebep, o kültür değerlerini yaratan
adalet kavramının ortadan kalkmasıdır.
Devletler
kurulmuştur dünya var olduğu tarihten itibaren. Bu devletler büyümüş, gelişmiş
ama gün gelmiş ortadan kalkmıştır. Kalkma sebepleri çok farklıdır ama en önemli
sebeplerden bir tanesi adaletsizliktir.
İktidarlar
kurulmuştur bu devletler içerisinde, iktidarlar gelmiş geçmiştir. Demokratik
değerleri benimsemiş olan ülkelerde iktidarlar demokrasi değerinin karşılığı
olarak muhalefetle yer değiştirmesinin kuralını belirleyen bir sistem
içerisinde gelmiş gitmiştir. İşte, Adalet ve Kalkınma Partisinin sorunu
buradadır. Demokrasinin bu önemli değerini bir kenara atarak gitmemek üzere iktidar
olmuş bir partidir. Oysa, gitmemek üzere iktidar olan bir parti, demokrasiyi
nasıl amaca varılana kadar binilecek bir tren olarak görüyorsa, yargıyı nasıl
amaca varılana kadar kullanılacak bir güç olarak görüyorsa, aynı şekilde, amaç
elde edildikten yani iktidara varıldıktan sonra bir daha gitmemek üzere
kullanmaya başlamıştır. Değerli arkadaşlarım, bu kullanmanın vahametini
anlayabilmek için size –ve bundan sonra ifade edeceklerimi anlayabilmeniz için-
yeni 3 tane YouTube ve Twitter çıktısını paylaşmak istiyorum.
Bunlardan bir tanesi, -en son
gösterecektim ama dikkatinizi toplamak için ilk göstermeye karar verdim- Zarrab
dâhil, bakan çocuklarını tahliye eden Hâkim İsmail Çiçek YouTube sayfasında
paylaşıyor, beğeniyor. Neyi beğeniyor? Size okuyorum: “Allah uzun ömür versin
uzun adam.” diyor Tayyip Erdoğan Bey’in fotoğrafıyla beraber. İşte, yargı bu
hâle gelmiştir. Biz de diyoruz Sayın Başbakana Allah uzun ömür versin çünkü biz
canını alacak hâlde değiliz, Cenab-ı Allah ecelini verir, vakti saati gelir, hepimiz
gidiciyiz ama böyle bir hâkim, Başbakanın taraf olduğu bir davada, YouTube
sayfasında böyle bir reklama ihtiyaç duyuyorsa onun verdiği kararı, biz
muhalefet partisi olarak ve Türk milleti de haklı olarak kaygıyla, endişeyle ve
şüpheyle karşılaması gerekecektir.
İkincisi, değerli arkadaşlarım, dün
Başbakan Burdur’da mitingdeydi, değil mi, hepimiz biliyoruz. Bütün valiler
yaptı da ben bir tanesini ortaya çıkarabildim; İsmail Kalkan, Vali Adına Vali
Yardımcısı, Isparta Valiliği Özel Kaleminden devlet dairelerinin tamamına tamim
gönderiyor, “Başbakanın Burdur’da yapılacak mitingine bütün araçlarınızı -ama
logosuz araçları diyor, yani gizleyecek güya, akıllı vali ya- logosuz araçları
valilik emrine verin. Bunları ben mitingde kullanacağım.” diyor. 
Üçüncüsü, “Sizin parmaklarınızda akıl
yok.” diyen İyimaya’yı haklı çıkarırcasına tekrar ifade ediyorum: Sizin akıl
yüklemediğiniz parmaklarınızla kabul ettiğiniz kanunun sonucu ortaya çıktı. O
kanuna göre, İstanbul Başsavcılığı büyük yolsuzluk operasyonuyla ilgili
soruşturmayı yapan adli kolluk kuvvetlerine yazılı emir verdi. Yazılı emir şu:
“İstanbul Cumhuriyet Başsavcılığının yürütmekte olduğu filanca sayılı,
soruşturma no.lu, suç işlemek amacıyla örgüt kurmak ve ihaleye fesat
karıştırmak suçlarıyla ilgili dosya 15 Aralık 2013 tarihinde emniyet
müdürlüğünüz tarafından fezlekeye bağlanarak gönderilmiş olmaklaaa…” Uzun bir
“a”, bundan sonrasına dikkat edin. Ya, hiç dikkat eden milletvekili de yok!
Bunların yani yine parmaklarda karar olmayacağı belli. Evet, uzun bir “a”dan
sonra, buraya dikkatinizi çekiyorum: “Daha önce Başsavcılığınızın talebiyle
mahkeme kararlarına istinaden yapılan telefon dinleme…” Duydunuz mu? “…telefon
dinleme, iletişim tespiti…” Duydunuz mu? “…fizikî takip işlemlerinin 15 Aralık
tarihi itibarıyla sonlandırılarak buna ilişkin işlemlerin Başsavcılığımızca,
bizim nezaretimizde -yani Başsavcılığın nezaretinde- imha edilmek üzere gelin
buraya.” diyor.
Değerli arkadaşlar, yani bu nedir
biliyor musunuz? Türkçesini anlatayım: Telefonların mesaj sistemlerinde,
tweet’lerde, Facebook sayfalarında -çünkü diğer yandaş ve candaş, korkutulmuş
basın artık bunları söyleyemiyor- görmüş olduğunuz, duymuş olduğunuz Başbakanın
oğluyla yapmış olduğu telefon tapeleri, oğlunun “El Kadı” adlı uluslararası
terör şüphelisi olarak hakkında birtakım müeyyideler uygulanan bu kişiyle
yapmış olduğu görüşmeler, onunla ilgili ortaklıkları, iş adamlarının, basının
bir bölümünü daha satın alabilmek ve AKP’nin kontrolüne sokabilmek için zorla
alınan veya para vermeye zorlanan, havuzda para toplamak için sıkıştırılan
tapeleri, “sıfırlama operasyonu” dediğimiz… Cebirden sonra yepyeni bir terim
daha girdi Türkçeye. Sıfır, bildiğiniz cebir denklemidir ama bu para işi,
parayı sıfırlama işi. Hangi parayı sıfırlama işi? Hesaplayanlar var 2 milyar
dolar olarak yani şu kadarı gitti, şu kadar küçük bir bölüm kaldı filan derken,
o cebir işleminden yararlanarak, matematik işleminden yararlanarak bunu
sıfırlamanın ne kadar bir miktara baliğ olduğunu hesaplayanlar var. Buna göre
“1 milyar dolar” diyenler var, “2 milyar dolar” diyenler var. İşte, bu 1 milyar
dolar, 2 milyar dolar civarındaki… Başbakanın oğlu Bilal Erdoğan’ın ifadesine
göre “Benim evimde bir şeyim yok babacığım, sadece kasada senin paran var.”
diyor. İşte “o senin paran” diye tanımladığı Bilal Erdoğan’ın, bu paranın sağa
sola dağıtılmasına, mutemet kişilere teslim edilmesine ilişkin tape
kayıtlarının delil olarak silinmesi için cumhuriyet başsavcısının vermiş olduğu
emir. 
Değerli arkadaşlarım, işte, Adalet ve
Kalkınma Partisi Türkiye’nin zaten sorunlu olan yargısını bu hâle getirmiştir.
İnşa etmiş olduğu AKP ekonomisi, inşa etmiş olduğu AKP basını, inşa etmiş
olduğu AKP yargısı ile birbirlerini kollayarak, kontrol ederek, birbirlerini
koruyarak Türkiye’yi bu hâle getirmiştir.
Şimdi geldiğimiz noktada, 17 Aralıkta
ne oldu değerli arkadaşlarım? 17 Aralık Türk siyasi tarihinin en büyük siyasi,
sosyal, adli ve demokratik krizinin yaşandığı tarihtir. 17 Aralık, bütün
bunları toplarsak, cumhuriyet tarihinde görülmemiş bir devlet krizinin ve bunun
akabinde de görülmemiş bir şekilde, mevcut demokratik değerlerin yok edilmesi
için bizzat iktidar tarafından başlatılmış olan bir operasyonun adıdır. “Niçin
bu iktidar tarafından operasyon başlatıldı, niçin yargı bu hâle getirildi?”
sorusuna cevap olmak üzere, çünkü o tarihte asrın yolsuzluk operasyonu
başlamıştı. Bu yolsuzluk operasyonunda ortaya çıkan rakamlar “asrın yolsuzluk
operasyonu” tanımını kullanmaya elverişliydi. Elde edilen deliller, “asrın
yolsuzluk operasyonu” demeye yeterliydi ve buradaki şüphelilerin, Hükûmetin 4
tane bakanı ve onun çocuklarıyla ve oradan da Sayın Başbakana, onun çocuklarına
kadar uzanmış olması itibarıyla, şüphelilerin siyasi kimlikleri itibarıyla
“asrın operasyonu” olarak tanımlanmaya müsaitti. 
Değerli arkadaşlarım, bu iddialarla
ortaya çıkan 4 tane bakanın, 4 tane bakan çocuğunun, 61’inci Hükûmetin çok
yakınında bulunan Reza Zarrab -“zadeler” diyeyim artık, biraz biz de yüceltelim
bu zatımuhteremi- onun ortak olduğu iş adamları, El Kadılar, bazı belediye
başkanları, Halk Bankası Genel Müdürü, TÜRGEV adı altındaki, Başbakanın
kontrolünde olan ve bazı kamu kuruluşlarından ve iş adamlarından zorla gelir
elde edilen vakıf, işte bu operasyonun dâhili içerisindeydi. Bu kadar büyük ve
kapsamlı asrın operasyonu ortaya çıktığında başta Başbakan ve Hükûmet üyeleri
olmak üzere büyük bir telaşa ve büyük bir korkuya kapıldılar. Bunun neticesinde
de bugünkü duruma gelebileceğimiz, Türkiye’yi demokrasi değerlerinden
uzaklaştıran, yargı bağımsızlığını ortadan kaldıran sonuçlar doğurmaya başladı.
Değerli arkadaşlarım, bu operasyonda
şüphe altında bulunan 4 tane bakan demokratik teamüller ve hukuk gereği derhâl
görevlerinden ayrılması gerekirken sekiz gün boyunca görevlerinde kaldılar ve
delillerin karartılması için, delillerin yok edilmesi için, delilleri bulan
kamu görevlerinin, adli zabıtanın görevlerinden alınması için imza attılar,
bakanlık yetkilerini kullandılar. Dolayısıyla, bunlardan sadece Erdoğan
Bayraktar “Ben ne yaptımsa Başbakanın talimatıyla yaptım.” diyerek istifa etme
haysiyetini gösterdi ama bir buçuk ay sonra -ne oldu bilinmez, bizim tahmin
ettiğimiz şekle göre Başbakan tarafından tehdit edildi- bu istifasından ve
yapmış olduğu açıklamadan geriye çark ederek Başbakandan özür dilemek zorunda
kaldı.
Değerli arkadaşlarım, bu korku, bu
telaş, bu panik neticesinde, 17 Aralık günü itibarıyla başta İstanbul Emniyet
Müdürü değiştirildi; yerine Sayın Başbakan özel uçağıyla Aksaray’dan bir valiyi
aldı, götürdü, “İstanbul Emniyet Müdürü” olarak görevlendirdi. 
Bu valiye sordu basın mensupları: “Ne
yapacaksınız?” Yani, doğruyu söyledi adamcağız: “Ben de bilmiyorum ne
yapacağımı, öğreneceğiz.” dedi ama eline tutuşturulan, önceden hazırlanmış
listelere göre ilk önce bu kaçakçılık, organize suçlar, mali suçlarla ilgili
operasyonu yapan birimlerin müdürlerini, amirlerini, memurlarını çaycısına
kadar aynı gün görevden uzaklaştırdı; onun yerine iktidar yanlısı, biraz önce
gösterdiğim vali gibi, biraz önce gösterdiğim savcı gibi, biraz önce
gösterdiğim hâkim gibi mutemet insanları atadılar. 
Bununla işin biteceğini zannettiler,
bitmedi. Bu defa soruşturmayı yapan savcıların yanına ek savcı ilave ederek
onların işlerini sulandırmaya çalıştılar fakat ortaya çıkan deliller o derecede
güçlü ve ciddiydi ki bu da olmadı. O zaman ne yaptılar? Savcının elinden
dosyaları geri aldılar. Bu da yetmedi, savcıları sürdüler sağa sola.
Değerli arkadaşlarım, işte, İstanbul’da
yapılan bu işler yani polislerin sağa sola sürülmesi, savcıların, hâkimlerin
elinden dosyaların alınması, onların tayin edilmesi yetmedi. Yetmedi, niye?
Çünkü bunlar biliyordu ki daha başka yerlerde de pis işleri var. Dolayısıyla,
bu sürgün operasyonunu 17 ayrı ile daha yaydılar, 17 ayrı ilin emniyet
müdürlerini ve adli zabıta görevi ifa eden, yolsuzluklarla ilgili araştırma
yapan kamu görevlilerini, polislerini de sürdüler sağa sola. 7 bin civarında
polis bu şekilde görevlerinden uzaklaştırılmış oldu. Aynı zamanda, buna paralel
olarak, 25 Aralık tarihinde göreve başlayan Sayın Adalet Bakanı Bekir Bozdağ,
önce 20 Aralıkta, bu operasyonlar ortaya çıktığında bir celallendi, hırsızlığı,
yolsuzluğu kamuoyuna duyuran basın mensuplarının sorularını cevaplarken “Bu
bilgileri, gizli soruşturmayı açığa çıkaran, onları yayan savcılar hakkında suç
duyurusunda bulunuyorum.” dedi. Arkasından, 25 Aralıkta HSYK’ya karşı böyle,
boy gösteren, tehdit eden bir beyanatta bulundu. 28 Aralıkta operasyonları
durdurma talimatı verdiği şeklinde kamuoyuna basın marifetiyle bilgiler
düşürüldü ve aynı zamanda da Sayın Adalet Bakanı Bekir Bozdağ’ın İstanbul’daki
operasyonda savcıların elinden dosyaların alınmasına, savcıların sağa sola
gönderilmesine ilişkin birtakım hukuksuz tasarruflarda bulunduğuna dair
bilgiler kamuoyuna yansıdı.
Sayın Bakan Adalet Bakanlığı görevini
üstlendikten sonra, 15 Ocakta HSYK’yla bir toplantıya katıldı. Bu toplantının
hemen akabinde yani aynı gün, HSYK’nın kalbi olan, hâkimler ve savcılarla
ilgili atama, nakil gibi bütün önemli işleri yapan 1. Dairesinin zülfüyâre
dokunan 2üyesi bu daireden uzaklaştırıldı. Yerine, 2 mutemet üye getirildi ve
bu şekilde AKP’nin siyasallaştırdığı 1. Daire ilk icraatını bundan bir gün
sonra yaptı. 16 Ocak tarihinde, İstanbul’da operasyonları yapan savcılar ve
hâkimler muhtemelen “16 ayrı ile de bunun sirayet etmesi ihtimali vardır.”
diyerek o illerde de hâkim ve savcılarla ilgili bir kararname çıkardı. Bu,
tabii, 16 Ocakta çıkarılan kararname çok acil bir işti, burada 20 hâkim ve
savcı görevliydi ama akabinde bunun peşin devamı geldi. 21 Ocakta 97 hâkim ve
savcıyı içeren bir kararname çıkarıldı. Bu kararname mazeret kararnamesi
biliyorum ama bu kararnamenin içerisine zülfüyâre dokunacak, talimatlara
uymayacak hâkimler, savcılar da konuldu. Bu da yetmedi, 12 Şubat tarihinde 166
kişilik bir kararname daha çıkarıldı ve böylece yargı içerisindeki yolsuzlukla
ilgili operasyon, nasıl emniyetteki kolluk kuvvetleri, adli zabıta bertaraf
edilmiş, tam yandaşlaştırılmış ise aynen hâkim ve savcılarla ilgili operasyon
da bu şekilde tamamlandı. 
Buraya gelene kadar, Adli Zabıta
Yönetmeliği, sanıyorum 18 veya 19 Aralık günü Anayasa’yı değiştirecek şekilde
değiştirildi yani yönetmelikle Anayasa değiştirildi. Suç delillerini ortadan
kaldıran kanuni düzenlemeler yapıldı, özel yetkili mahkemeler kaldırıldı.
Onların toplamış olduğu delilleri, işte “Şu savcının eline silah olarak
verilsin.” diye onların toplamış olduğu yolsuzluk operasyonundaki delilleri
etkisizleştiren, değersizleştiren ve yok hükmünde sayan maddeler gizlendi.
Bütün bunlar sizlere deşifre edildi, açıklandı ama sizin akla uygun olmayan
parmak çoğunluğunuzla bunlar Türkiye’de oldu maalesef. İnternet’le ilgili
yayınların önüne geçebilmek için İnternet kanunu değiştirildi. MİT’le ilgili
bir değişiklik yapılarak, her ihtimale karşı, bu polisler de bir halt ederse,
bu yargı da bir halt ederse diye, bir üçüncü güç olarak, polisten ve Silahlı
Kuvvetlerden ayrı, operasyon yetkisiyle donatılmış bir MİT Kanunu yapılmaya
çalışıldı ve bunun hukuki düzeni de Sayın Adalet Bakanının hazırlamış olduğu
taslaklarla geldi. 
Sonuç itibarıyla, 4 tane bakan hakkında
fezlekeler geldi. Bu fezlekeler, 61’inci Hükûmetin 4 tane bakanının yolsuzluk
operasyonunda suç işlediğine ilişkin delillerle birlikte Adalet Bakanlığına
geldi. Adalet Bakanının kendi ikrarına göre, kırk beş gün boyunca bu dosyalar
incelendi. Niye inceledin kardeşim? Hâkim misin sen, niye inceliyorsun
dosyaları? Savcı mısın, niye inceliyorsun dosyaları? Niye kırk beş gün
inceledin? Kırk beş gün sonra bu dosyaları geri gönderdi. Neye göre gönderdi?
Kırk beş gün sonra, Adalet Bakanlığının çıkardığı bir genelgeye uymadığı için
gönderildi.
Değerli arkadaşlarım, Adalet
Bakanlığının genelgesi iki sayfa, hepimiz biliyoruz o genelgeyi. Buna uyup
uymadığını, Adalet Bakanlığında onca bürokrat var, çağırıp birini sorduğunuz
zaman “uyar” veya “uymaz” der, aynı gün gönderirsin. Gönderilmez çünkü kırk beş
gün boyunca bu yolsuzluk dosyalarının içerisinde ne var, hangi deliller var, bu
deliller kimleri şüpheli olarak riske atıyor ve hangi illeri kapsıyor, bunun
araştırması, bunun incelemesi yapıldı. İşte, bu kırk beş gün boyunca bu
inceleme yapılırken 16 tane ilin emniyet müdürü öyle değiştirildi. Kırk beş gün
boyunca bu incelemeler yapılırken, bir ay içerisinde, hatta on gün içerisinde 3
defa hâkim kararnamesi çıkarılırken buradan alınan bilgilerle çıkarılmıştı ve
netice itibarıyla Türkiye’de maalesef, Adalet Bakanlığı, yargının bağımsızlığı,
tarafsızlığı, hâkimin teminatını sağlamak üzere oluşmuş bir demokratik temsil
organı olmasına rağmen yargıyı bağımlı hâle getirecek, yolsuzlukların üstünü
kapatacak, ortaya çıkmış delilleri bertaraf edecek, bu delillere göre nerelerde
operasyon yapılacaksa oranın polisini, hâkimini, savcısını dizayn edecek bir
hâle düşmüştür 21’inci yüzyılda.
Değerli arkadaşlarım, tabii, bununla
yetmiyor, bunların niye bu kadar olduğunu anlayabilmek için şu İzmir olayına
kısaca bakmak lazım. İzmir’de -ve Adana’da da aynısı oluyor- Sayın Bakan
deklare ediyor “Evet, ben konuştum bu savcılarla, savcılarla konuşmayan Adalet
Bakanı mı var?” Savcılarla konuşmayan Adalet Bakanı yok, ben de biliyorum ama
sizin gibi konuşanı yok! Ben 4 tane, en azından 4 tane Adalet Bakanıyla
bürokrat olarak çalıştım, belki 50-60 tanesiyle de hâkim, savcı olarak
çalıştım; hiçbir tanesinden hiçbir şekilde yargıya sizin kadar müdahale edenini
görmedim. Bakın siz nasıl müdahale etmişsiniz: İzmir Emniyet Müdürü Ali Bilkay,
operasyonu yapacak olan Şube Müdürü Bora Köprülü’ye telefon ediyor, diyor ki:
“O konuyla ilgili bir şey sorarsa savcı ‘Çalışıyoruz.’ diyeceksin ama herhangi
bir operasyon yapmayacaksın.” Mali Şube Müdürü: “Efendim, savcı bu işi takip
ediyor, bu adli bir iştir.” Yani, sen ne karışıyorsun demeye getiriyor; haklı.
Emniyet Müdürü Ali Bilkay: “Tamam, tamam. Çalışıyoruz, gereğini yapmıyoruz,
tamam mı? Çalışıyoruz, gereğini yapmıyoruz, tamam mı? Çalışıyoruz ama
operasyona adam çıkartmıyoruz, adam göndermiyoruz, tamam mı?” İzmir Valisi
araya giriyor: “Kesinlikle.” Arkadaki güç! Ali Bilkay: “Vali Bey’in talimatı,
kesinlikle biliyoruz. Bir dakika…” diyor, valiye veriyor. Vali diyor ki:
“Şimdi, şöyle: Bu iş artık ülke meselesi hâline geldi. İstanbul’da da aynı şeyler
oldu.” Aynı şeyi İstanbul’da da yapmışlar demek ki! Savcıya diyeceksiniz ki:
“Efendim, talimatınız ulaştı, üzerinde çalışıyoruz.” Bora Köprülü itiraz
ediyor: “Mahkemenin vermiş olduğu talimatlar var, kararlar var. Savcı şimdi
bizzat kendisi konuyu takip edecek. Ortada bir idari konu var, siz ne
karışıyorsunuz; bir de yargı konusu var.” diyor, doğru söylüyor. Vali Mustafa
Toprak alıyor telefonu: “Nasıl-yani ben taklit yapamıyorum ama burada öyle
yapmayı da gerektiriyor- gelecek, anlamadım ben. Savcı kendisi takip yaparsa
yapsın, kapımız açık, gelir çayını içer ve gider kardeşim. Talimatı vereceksin
tüm personeline ‘Talimat ulaştı, üzerinde çalışıyor.’ diyeceksin.
(Mikrofon otomatik cihaz tarafından
kapatıldı) 
FARUK BAL (Devamla) – Tüm iller var,
savcı kalkıp tüm illere mi gidecek? Ankara'nın çok net tavrı bu. Anlatabildim
mi? Ankara'nın çok net tavrı bu.”
MEHMET GÜNAL (Antalya) – Ankara kim?
Bakan.
FARUK BAL (Devamla) – Değerli
arkadaşlarım, vakit yetmedi ama bunu hepiniz bir yerlerden okursunuz. İşte, bu,
Sayın Bekir Bozdağ’ın Adalet Bakanı olarak yargıya müdahalesini, Anayasa’nın
138’inci maddesini askıya alışını, kuvvetler ayrılığı ilkesini, yargının
bağımsızlığını, yargının tarafsızlığını, hâkim teminatını kısa süre içerisinde
ortadan kaldırma başarısını gösterdiğini ortaya koymaktadır. 
Meclisin İçtüzüğü ve Anayasa’nın hükmü
gereği hakkında gensoru açılması amacıyla Milliyetçi Hareket Partisi Grubumuzun
verdiği önergeyi değerli milletvekillerinin vicdanlarına havale ediyorum. 
ALİ SERİNDAĞ (Gaziantep) – Efendim, beş
dakika ilave süre verin. Sayın Bakana verirsiniz nasıl olsa. Dinleyemiyoruz.
BAŞKAN – Teşekkür ediyorum Sayın Bal.
FARUK BAL (Devamla) – Bu defa, Cenab-ı
Allah’ın bahşettiği vicdanla o parmakları hareket ettirirsiniz dilerim. (MHP
sıralarından alkışlar) 
BAŞKAN – Barış ve Demokrasi Partisi
Grubu adına söz isteyen Hasip Kaplan, Şırnak Milletvekili.
Buyurun Sayın Kaplan.
BDP GRUBU ADINA HASİP KAPLAN (Şırnak) –
Sayın Başkan, değerli milletvekilleri; Barış ve Demokrasi Partisi Grubu adına
hepinizi saygıyla selamlıyorum.
Gensoruyla ilgili partimizin
görüşlerini açıklamaya çalışacağım ve tabii ki bu açıklamaya başlamadan önce,
cumhuriyet tarihinin en kısa sürede gensoru yemiş Bakanı olarak Sayın Bozdağ
herhâlde tarihe geçecek.
LÜTFÜ TÜRKKAN (Kocaeli) – Bak, böyle
bir şey de var yani!
HASİP KAPLAN (Devamla) – HSYK
görüşmelerinde hep burada, bakanlık koltuğuna da oturmadan gensoru yemiş bir
Bakan olarak da geçebilir. 
LÜTFÜ TÜRKKAN (Kocaeli) – Daha
yoldayken hazırdı gensoru. Evden Bakanlığa giderken gensoru hazırdı. 
HASİP KAPLAN (Devamla) – Gensoru
önergesine şöyle bir baktım, bir İçişleri Bakanlığının yaptığı kolluk
düzenlemeleri var, İçişleri Bakanlığını ilgilendiren bir konu, onunla ilgili
yok. Sonra, Sayın Bakanın 25 Aralıkta Adalet Bakanı olmasından sonra HSYK
toplantısı ve HSYK Yasası’nın gelmesi var; orada hâkim, savcıların yerlerinin
değişmesi konusu. Doğrusu şaşırdım; binlerce polisin, şube müdürünün görev
yerleri değiştirildi. Kimse, böyle İçişleri Bakanı hakkında bir gensoru vereyim
demedi. Özel yetkili mahkemelerde birkaç hâkim, savcının yeri değişti, sonra da
mahkemeler de kapandı zaten, biliyorsunuz. Yani aciliyet sırası itibarıyla
neden, hangisi geliyor diye baktığımız zaman...
Yarın kapanacak Meclis, seçime gidecek
herkes ve ciddi mekanizmaları işletirken muhalefet partileri olarak bizim
oturduğumuz dayanakların çok sağlam olması lazım. Ancak adalet ve hukuk söz
konusu olunca -ki bu gensorunun içeriğine baktığımız zaman bağımsız yargı
çerçevesi var- bizim kaygılarımızın olduğu noktaları açıklayacağız elbette. Bu
kaygılarımız hangi noktalarda? Ancak böyle bir gensoru için doğrusu Barış ve
Demokrasi Partisi olarak biz, yaşadığımız süreci dikkate alarak, bütün
hassasiyetlerimizi de ortaya koyarak şunu açık ifade ediyoruz: Bugüne gelinmesinde
kimlerin sorumlu olduğunu açıkladıktan sonra neden Barış ve Demokrasi Partisi
böyle konjonktürel gensoruların yanında olmadığını da ifade edecektir, bunu
açıklayacağız. 
Ancak, size bir şey söylemek istiyorum:
Değerli milletvekilleri, siz, burada, şu arkada bir park var, bahçede, Meclis
başkanları parkına hiç gittiniz mi? Hiç şöyle biraz yürüyüş yapayım diye şu
arkadaki parka gideniniz oldu mu arkadaşlar? İnanıyorum, gitmemişsiniz çünkü
yoklamadan iktidar partisi fırsat bulamıyor ama biz muhalefetin biraz şansı
olabiliyor, biz gittik. Orada ne yazıyor? Bir pirinç levha var, o levhanın
üzerinde şöyle bir şey yazıyor: Parkın odak noktasında yer alan dinlenme alanı
içerisindeki fıskiyeli havuzda bulunan 3 adet siyah granit küp demokrasinin
vazgeçilmez üç unsuru yasama, yürütme ve yargı organlarının her biri, ortasında
kaynayan su erkler arasında kuvvetler ayrılığını, küplerin arasından
fıskiyelerin fışkırması da bağımsızlığını ifade ediyor.
BENGİ YILDIZ (Batman) – Fışkırıyor mu
Hasip?
HASİP KAPLAN (Devamla) – 3 tane granit
küp var arkadaşlar. 
Bu ufak, kusura bakmayın, şey edemedim,
Meclis TV “zoom”lamıyor herhâlde, göremez ama.
Bu muhteşem 3 tane granit olayını merak
ettim ve gittim, gördüm arkadaşlar -yakındakiler görebilirler- 3 tane granit
küp var. Bu granit küpler var ya 3 tane sandığa benziyor yani küp falan değil,
sandık, sandık, granit. Fakat vahim olanı, fıskiyeler yerde, kablolar birbirine
geçmiş durumda, ne fışkıran var sudan ne güçler ayrılığı… Hakikaten tam da
bizim güçler ayrılığına dönmüş, buradaki güçler ayrılığına benzemiş, aslında
karmakarışık olmuş. Bu resmi, basın mensupları gidip o parkın içinde daha iyi
görebilirler. Çok üzüldüm ben bunu sabah gördüğüm zaman. Demokrasimiz paslanmış
arkadaşlar, kabloları çürümüş, fıskiyeleri fısmıyor, su atmıyor artık, içinde
damla su yok. Mavi ladinin altında Birinci Meclis Başkanı Gazi Mustafa Kemal’in
ismi var, sonradan, çınarlar falan var, bir şeyler ifade ediliyor.
Ben bunu niye söyledim? Eğer koskoca
Meclis buna, güçler ayrılığına bu kadar önem veriyorsa ve orada da bu olay
yaşanıyorsa durum vahim. Çünkü, cumhuriyet tarihinden bugüne bağımsız yargı ve
adalet nerede sekteye uğramış, hangi siyasi iktidarların elinde güç olmuş,
bunun üzerinde durmak gerekiyor. 
Cumhuriyet tarihinden başlayacağız.
Cumhuriyet tarihinden, istiklal mahkemelerinden, “Üç Aliler”den buraya
geleceğiz. Orada, kendine muhalif kimi gördüyse isyancı demiş, idam ettirmiş,
Seyit Rıza’nın yaşını küçültmüş, torunun yaşını büyütmüş, Erdal Eren’in yaşını,
günümüze gelen mahkemelerde, sıkıyönetimlerde olduğu gibi, yakın zamana kadar…
Bu olağanüstü mahkemelerde dehşet kararlar verilmiş.
Şimdi, cumhuriyet tarihinden,
geldiğimiz 60’lı yıllara, Yassıada’ya gelelim. Yassıada’da, Yassıada
yargılamalarında Hâkim Başol’un sözlerini bir daha hatırlatmak istiyorum.
Sanıklara, rahmetli Menderes’e, bakanlarına, hâlâ sağ olan, şu an Meclise de
gelip giden, o dönemin yargılanan siyasetçilerine şöyle demişti: “Sizi buraya
tıkan kuvvet böyle istiyor.” Anladınız mı arkadaşlar? Türkiye'nin adaleti
budur. Bu tıkan kuvvet bazen milliyetçi olmuş, bu tıkan kuvvet bazen ulusalcı
olmuş, bu tıkan kuvvet, sonradan, dinî motifleriyle güçlü bir iktidar olmuş.
Fark eden bir şey yok. 
Her üç dönemde istiklal mahkemesinde
bize vurdunuz; cezaevine attınız, astınız. 60 ihtilali geldi, yine biz bulduk.
12 Mart oldu, yine biz. Arada bazı kesimler... 12 Eylül oldu, biraz sağ, çokça
sol, yine biz. Olağanüstü mahkemelerde özel yetkili mahkemeler dönemi geldi,
yine biz.
Bakın, milletvekili arkadaşlarımızın,
seçilenlerin hepsi bir telefon kaydı, yasal olmayan bir telefon kaydından
dolayı içerideydiler yani kanun dışı, hukuk dışı, ahlak dışı kayıtlar
nedeniyle. Binlerce sayfa iddianameler yap, kes, yapıştır sistemiyle yapıldı ve
mahkemeye üç sene çıkarılmadılar ve senelerce tutuklu kaldılar. Hâlâ bizim
belediye başkanlarımız hiçbir haklı neden olmaksızın içeridedirler. Şırnak
Belediye Başkanı Ramazan Uysal, Batman Belediye Başkanımız Sayın Atalay,
Diyarbakır İl Meclis Başkanımız, Viranşehir Belediye Başkanımız Leyla Güven
-Avrupa Konseyi Yerel Yönetimler Komisyonu üyesiydi- ve şu an 34 mevcut,
eskilerle beraber 50’nin üstünde belediye başkanımız içeride. Neden? Neden
arkadaşlar biliyor musunuz? Bir basın açıklamasından, birisi 8 Martı
kutlamaktan, birisi “Nevroz”da konuşmaktan ve her nedense bu tahliyeler bizim
tarafa gelmiyor. Bakın, Genelkurmay Başkanı İlker Başbuğ eğer çarşamba gününe
kadar tahliye olmazsa göreceksiniz.
LÜTFÜ TÜRKKAN (Kocaeli) – Ayıp olur
olmazsa, doğrusu o. Hatayı düzeltirsiniz.
HASİP KAPLAN (Devamla) – Ayıp olur bir,
arkasından da “Pişman olduk.” diye diğer tahliyeler zincirleme gelmeye başlar.
ALİ SERİNDAĞ (Gaziantep) – Biraz da
Reza’dan bahset. Ya biraz da Reza’dan bahset.
LÜTFÜ TÜRKKAN (Kocaeli) – KCK’lılar
serbest kaldı buraya geldi, İlker Başbuğ gelmiş çok mu?
HASİP KAPLAN (Devamla) – Dikkat edin,
bize sıra gelmeyecek. Bakın çünkü iktidarın da, muhalefetin iki partisinin de
zihniyeti “Siz kalabilirsiniz, yatabilirsiniz, siz bölücüsünüz, siz yatın,
diğerleri çıksın, diğerleri zaten es kaza gariban, vatan millet Sakarya uğruna
içeriye düşenlerdi.” diyeceksiniz. “Kahraman ordumuz köy yakmış, birkaç kişi
öldürmüş, 20 bin kişi faili meçhul cinayet işlemiş, ne olacak canım? Ne olacak,
sandıklarda milyarlar çıkmış, ne olacak canım?” Bu havanın içinde olduğunuz
sürece bu ülkeye adalet gelmez, hukuk devleti olmaz, insan hakları olmaz,
istediğiniz kadar “bağımsız yargı” deyin arkadaşlar. 
Bakın, bizim Anayasa’nın 90’ıncı
maddesi ne diyor? Yargı yetkisini bağımsız mahkemeler kullanır değil mi?
“Yargıç teminatı var.” diyor. Var mıdır yargıç teminatı? Vallahi billahi, bütün
hâkimler, savcılar artık Sayın Bozdağ’ın insafına kalmış ama Allah’tan vicdanlı
bir insandır yani hâkim, savcıların tek sığınacağı vicdanıdır. 
LÜTFÜ TÜRKKAN (Kocaeli) – Ya, o arada
yağ da çekiyorsun Bakana Hasip! O arada yağ da çekiyorsun Bakana ama Hasip!
PERVİN BULDAN (Iğdır) – Nereden
biliyorsun?
HASİP KAPLAN (Devamla) – Hukuk değil,
Anayasa değil, tek sığınağı Sayın Bozdağ’ın vicdanıdır, kızdırırlarsa ne
olacaklarını bilemem. 
ALİ SERİNDAĞ (Gaziantep) – Nerede
vicdan, nerede? Herkesin yerini değiştirdi, vicdan nerede kaldı?
HASİP KAPLAN (Devamla) – Hayır, şimdi o
özel yetkili mahkeme, 20 tane hâkim savcı gitti. Bundan sonrası daha kaç bin
hâkim, savcı var. 
LÜTFÜ TÜRKKAN (Kocaeli) – Zımni bir
anlaşma mı var Hasip Bey?
HASİP KAPLAN (Devamla) – Yani tek
sığınacakları liman Bakanın vicdanıdır. Eğer vicdanını biraz tersine işletirse
gitti o hâkim, savcılar. Bu HSYK Bakana bağlandı artık arkadaşlar, kıskıvrak
bağlandı artık, kıpraşacak hâli yok yargının. Bu HSYK geçti, Sayın Köşk de
onayladı. E, siz de kardeşim, usulüne uygun yapamadınız. Çok tecrübelisiniz de
niye geri geldi AYM’den? Sizin iptal başvurusu da sanırım pazartesi tekrar
gidecek. 
Şimdi, buradan şu noktaya gelelim:
Anayasa’nın 138’inci maddesi uyarınca hiç kimse yargıya müdahale edemez. Evet,
değil mi? Görülmekte olan bir dava hakkında hiç kimse konuşamaz. Bu kürsüde
sabahtan akşama kadar bu milletvekilleri konuşmuyor mu? Konuşuyoruz, soru
önergesi veriyoruz, araştırma önergesi veriyoruz, Mecliste yapıyoruz bunu.
Yapmıyor muyuz arkadaşlar? 
ALİ SERİNDAĞ (Gaziantep) – Ya
“konuşamaz” değil, talimat veremez, genelge gönderemez. 
HASİP KAPLAN (Devamla) – Yapıyoruz
“Yapıyoruz.” diyeceğiz, hukukçuyuz, doğru konuşacağız; hukukçuyuz biz,
mağduriyetleri dile getireceğiz ama Anayasa’nın 139’uncu maddesindeki…
Yani, şaşırıyorum size, hepinize,
gerçekten. Her buraya geldiğinizde şu sıraya hep böyle dönersiniz, yemini
hatırlatırsınız bize. Ben de size bir yemini hatırlatayım: İnsan hakları, hukuk
ve demokrasi üzerine yemin etmediniz mi? Yemininize sadık kalmayan sizi gidiler
sizi! Ne insan hakları, ne hukuk, ne adalet, ne demokrasi kaldı. Yemin ettiniz
hani. Bize hatırlatırsınız değil mi? Biz “Dilimiz özgür olsun.” deyince
yeminimizi hatırlatıyorsunuz bize. Yok arkadaşlar, bu, size adalet, ona adalet,
buna adalet, biraz adalet, çok adalet, yok; adalet ya vardır ya yoktur.
Adaletin olmadığı bir ülke hukuk devleti değildir. Vatandaşın sığınacağı bir
liman, Hazreti Ömer’in adaleti olmadıktan sonra siz istediğiniz kadar bakanları
değiştirin, yeni bakanlar getirin, hâkimleri değiştirin, yenilerini getirin.
Sistemi değiştireceksiniz, sistemi. Kökünden sistemi değiştirmediğiniz zaman
Anayasa’dan başlayıp yasalarına kadar, eğitimine kadar hâkim ve savcıların,
mülakatı da kaldırıp doğru dürüst, göreve kabul ederken de ayrımcılık yapmadan;
barolarıyla, hukuk fakülteleriyle, yurtdışı eğitim kurumlarıyla akademik
çalışmalarını yapmadan bu ülkeye adalet gelmez arkadaşlar. Herkes bir gün
adalet arayışına çıkar, çıkar, gördük. 
Bu ülkede hâlâ kasetlerle seçimi almak
isteyen siyasi zihniyetler var. Bu siyasi zihniyet, yanlışlar, kimse, geçen
seçimlerde yaptı bunu. Bunun bundan sonra yapılmaması, buna prim verilmemesi
Parlamentoda her milletvekilinin görevi değil mi arkadaşlar? Peki, soruyorum
size: Hukuk devletinin en değerli varlığı olan bağımsız yargı, adil yargılanma
hakkı bu vatandaşların hakkı değil mi arkadaşlar? Gerçekten, bu ülkede en çok
konuşulan şey adalet, olmayan şey de adalettir arkadaşlar, çok açık söylüyoruz.
Bakın, Medeni ve Siyasi Haklar
Sözleşmesi’ni kabul etmedik mi üç sene önce? Adil yargılanma hakkı yok mu
içinde onun? Ekonomik, Sosyal Sözleşme’de yok mu? Avrupa İnsan Hakları
Sözleşmesi’nin 6’ncı maddesini -sözleşme- Anayasa’nın 90’ıncı maddesine
koymadık mı? Hangi düzenlemenin hangisi, Allah aşkına, bu sözleşmelere
uygundur? Bana bir tanesini söyleyebilir misiniz? 
Yemin edersiniz ama hiçbiriniz
yemininizi tutmazsınız vallahi. Yeminini tutmayanların sonu siyasette de
hukukta da başka yerlerde de iyi değil arkadaşlar, benden söylemesi.
Eğer bu ülkeye bir şey armağan etmek
istiyorsanız; gıcır gıcır yeni bir anayasa 21’inci yüzyılda, demokratik
yasalar, düşünce, örgütlenme özgürlüğü, demokratik bir seçim sistemi yani
milletin kendi adaylarını özgürce seçebileceği bir seçim sistemi, barajların
olmadığı, engellerin olmadığı, liderlerin eteklerine kimsenin tutunmadığı,
parti içinde demokrasinin olduğu… Bakın, eğer bunu yapmazsanız vatandaş sonra,
birden bire, çok fazla aynı tipleri görmekten bıkıyor, bir seçimde hepsini gönderiyor;
2002’de yapmıştı onu. Hatırladınız mı? Siyasetin bütün yüzleri gitti 2002
seçimlerinde partileriyle beraber, yenileri geldi. 2014’e geldik, on iki sene
geçti, sizler de eskidiniz arkadaşlar, bizler de eskidik. Gençlere yer verelim,
açalım. Siyaset iradesini dinamik güçlere bırakalım artık. Biz yapamıyoruz. Bu
ülkede doğru dürüst bir bağımsız yargı kanunlarını çıkaramıyoruz, beceremiyoruz
işte. İktidarı da beceremiyor, işine geldi mi yapıyor, muhalefetiyle de
yapmıyoruz. Hepimiz hukuk adına konuşuyoruz. Hepimiz de doğru konuşmuyoruz
arkadaşlar. Doğruysa bunun kuralları çok basit: HSYK bağımsız olacak,
Anayasa’da güvencesini koyacaksın. Geleceksin, sonradan, güvenliğe, silaha
ayırdığın bütçenin sadece yüzde 1’lik kalemini veya sandıklara, kutulara konan paraların
yüzde 1’i kadarını da Adalet Bakanlığı bütçesine vereceksin. 8 bin tane açık
var, hâkim, savcı, personel açığı var. Bina, araç, gereç…
Bakın, arkadaşlar, ayıptır. 2004’ten
beri bölge mahkemelerini açamıyorsunuz. “Bina yok.” dediniz, “Hâkim yok.” dediniz.
Ayıptır, günahtır. Adli kolluğu oluşturamadınız. Ama maşallah operasyonlar
olunca adli kolluk… Sabah da kalktık, gazeteyi açtık, adli kolluğun yine
yetkilerini maşallah hemen -yönetmelik ya- değiştirivermişsiniz. İstanbul
savcısı Ankara’da soruşturma yapamayacak, Ankara’daki Şırnak’ta yapamayacak.
Oh, işte ondan sonra görürsünüz siz! Ankara’daki Ankara’da kalsın,
İstanbul’daki İstanbul’da. Peki suç soruşturmaları il sınırı tanıyor mu
arkadaşlar? Jandarma kolluğunun alanı var, polis kolluğunun alanı var.
Şimdi, bakın, yine 21’inci yüzyılda
hasta hükümlüleri ölüm derecesinde olup bunun önlemini almayanların hepsi
cehennemliktir, cehennemlik!. Tek kelimeyle bunu söylüyorum. Hasta hükümlüsüne
sahip çıkmayanın ne Allah’ı var ne peygamberi var ne adaleti var ne insanlığı
var ne vicdanı var. 
(Mikrofon otomatik cihaz tarafından
kapatıldı) 
HASİP KAPLAN (Devamla) – Bunu da
söylüyorum işte. Ölümü bekliyorlar. 
ALİ SERİNDAĞ (Gaziantep) – Sorumlu
burada. 
HASİP KAPLAN (Devamla) – Herkes için
söylüyorum arkadaşlar. 
Arkadaşlar, öyle eften püften
gensoruların yanında yer almayız. (AK PARTİ sıralarından alkışlar) Doğru dürüst
gensoru getirin, harbiyen yanınızda yer alalım, grubumuzla alalım. Ciddi
söylüyorum. 
Teşekkür ederim. (BDP sıralarından
alkışlar) 
BAŞKAN – Evet, teşekkür ediyorum.
Önerge üzerinde Cumhuriyet Halk Partisi
Grubu adına söz isteyen Bedii Süheyl Batum, Eskişehir Milletvekili. 
Buyurun Sayın Batum. (CHP sıralarından
alkışlar) 
CHP GRUBU ADINA BEDİİ SÜHEYL BATUM
(Eskişehir) – Teşekkür ederim Sayın Başkan. 
Değerli milletvekilleri, Adalet Bakanı
Bekir Bozdağ hakkında verilen gensoru önergesiyle ilgili olarak CHP Grubu adına
söz almış bulunuyorum. 
İlk önce şu son iki ayda
yaşadıklarımıza bir bakalım: Ben Sayın BDP temsilcisi gibi yapmayacağım. Bugüne
kadar gelirken zamanı bitti, bugüne gelemedi. Bekir Bozdağ’ın da vicdanına
bıraktı, gensoru önergesi ile ilgili görüşlerini 1930-1920’lerle
tamamlayabildi. 
Şimdi, bakın, değerli arkadaşlar, 17
Aralık 2013 tarihinde İstanbul Özel Yetkili Cumhuriyet Başsavcı Vekilliği
koordinasyonunda yolsuzluk, rüşvet, kara para aklama gibi suçlarla ilgili bir
soruşturma başlatıldı. 61’inci Hükûmette görev yapan bazı bakanları ve o
bakanların yakınları ile diğer bazı yöneticiler ve iş adamlarının da şüpheli
olarak yer aldığı soruşturma basın yayın organlarına yansıdı. Hakkında
soruşturma olan İçişleri Bakanı, aynı gün tarihin en büyük cadı avını başlattı.
Soruşturmada görev yapan adli kolluk amirleri görevden alındı, bütün kolluk
yetkilileri görevden alındı. Böylece, bu soruşturmada elde edilmiş delillere ve
şüpheli listesine ulaşılmak istendi. 25 Aralık 2013 tarihinde de Bekir Bozdağ,
Adalet Bakanı olarak göreve başlatıldı. Hemen ilk yaptığı iş, 1. Dairenin 2
üyesinin -kanuna ve teamüle aykırı şekilde- 1. Daireden uzaklaştırılması,
siyasi etki altına alabilecek 2 üyenin derhâl 1. Dairede görevlendirilmesiyle
bir süreç başlatıldı. Arkasından, Adana ve İzmir Cumhuriyet Başsavcıları
tarafından hazırlatılan fezlekeler ve onların kırk beş gün süreyle Adalet
Bakanı tarafından bekletilmesi, inceletilmesi ve tekrar geri döndürülmesi.
Aynı anda da, Türkiye Cumhuriyeti tarihinde ve dünyanın hiçbir demokrasisinde
görülmeyecek bir yasa bombardımanı başlatıldı; hem de ne yasalar… “İnternet’te
aleyhimizde yazıyorlar.” Koy iki üç madde torba kanunun içine, engelleyelim.
“HSYK, ah, başka savcılara başka hâkimlere geçmiş.” Hemen HSYK’ya el koyayım.
Derhâl, HSYK yasası. “Yolsuzlukları örtme, delilleri yok etme, bakanları, bakan
çocuklarını, Bilal oğlanı, Reza Zarrabları kurtarma yasası” dediğimiz; onların
da “Özel yetkili mahkemeleri kaldırıyoruz, demokratikleşiyoruz.” dedikleri
yasa. Hemen arkasından MİT yasası, dershaneler yasası -şimdi birazdan
tartışacağımız- toplu gösteri yürüyüşlerini, toplu gösterileri biraz daha
zorlaştıracak bir yasa. Bunlar gidiyor. Tamamı nokta atışı, tamamı kişiye özgü,
duruma özgü yasalar.
Şimdi, değerli arkadaşlar, HSYK yasası
çarşamba günü imzalanıyor. Demin Sayın Grup Başkan Vekilimiz de söyledi,
perşembe günü bekleniyor, listeler hazırlanıyor, bütün hazırlıklar tamam,
perşembe günü Resmî Gazete’nin mükerrer sayısında yayımlanıyor, aynı gün
tümüyle tasfiye hareketi başlatılıyor ve açıkça söyledikleri gibi, “F tipi”
dedikleri yargıç ve savcıların yerine “RTE tipi” yargıç ve savcıları
yerleştirme operasyonu ve bu operasyonun başında da şimdiki sorumlusu Bekir
Bozdağ, Adalet Bakanı yani birilerinin ipini çekmek görevini üstlenen kişi,
Adalet Bakanı Bekir Bozdağ. Şimdi her zaman söyledik ve biz söylerken sizler de
görmezden gelmeye devam ettiniz, gözlerinizi sıkı sıkıya kapattınız, bir gün
çocuklarınıza bile “Aa, ne oldu ben görmedim o sırada, ben değil miydim,
neydim orada?” diyebilin diye. 
Şimdi, biz Bekir Bozdağ’a sorduk, HSYK
Yasası sırasında da sorduk, bu yolsuzlukları örtme, birilerini kurtarma
yasasında da sorduk, dedik ki: “Bunlar, bu nokta atışlar, kişiye özgü yasalar,
bakanlar için, Başbakan için, Bilal için, Reza Zarrab için çıkarılan yasalar
bırakın, hukuku, adaleti, insafla bağdaşır mı, vicdanla bağdaşır mı?” Aynen
bize şöyle dedi: “Amacımız demokratikleşme, biz çok demokratikleşmeyi
istiyoruz.” Başka şey de söyledi bize, açık açık: “Bir mensubiyetin eline
geçmişti, o mensubiyetten kurtarmak istedik, başka bir mensubiyetin eline
geçti.” dedi. “Bu ne demek, bir mensubiyetten başka bir mensubiyete geçmek?” dedik.
“İdeoloji?” dedim, “İdeoloji” dedi. Siz tamam kötü bir bakan olabilirsiniz ama
Türkçeyi bu kadar kötü kullanmazsınız; ideolojinin mensubiyeti olur mu, bir
insan ideolojiye mensup olur mu? “İdeolojiye sahip olur, mensubiyet başka bir
şeydir.” dedik. Sustu. Her zaman söylüyorum: 2007, 2008, 2009, 2010, 2011,
2012, 17 Aralığa kadar 2013’ün on bir buçuk ayı… Sayın Bakan Uganda’nın
siyasetçisi miydi o sırada, demokratikleşme aklına gelmedi mi? Sayın Bakan
Papua Yeni Gine’nin Bakanı mıydı? Hayır, o sıralarda Başbakan o talimatı
vermemişti, buranın siyasetçisiydi ama daha talimat vermemişti. O
mağduriyetler… İnsaf! O mağduriyetler, o sadece telefon kayıtlarına dayanan
suçlamalar, iddianameler, yargılamalar, düzmece kanıtlarla verilen kararlar ne
oldu, ne olacak? O insanlar, bu ses kayıtlarında, telefon kayıtlarında düzmece
delillerle, gizli tanıklıklarla yedi yıl, altı yıl, beş buçuk yıl, dört buçuk
yıl içeride… Ne oldu, nerenin Bakanıydınız, nerenin Adalet Bakanı oldunuz?
Sıra geldi 17 Aralığa, bakanların, hatta
Başbakanın çocuğuyla yaptığı ses kayıtlarına, a, bir dakika, Bekir Bozdağ
nöbete, Bekir Bozdağ iş başına! Hani bir şey vardı, gözlerimi kaparım, vazifemi
yaparım! Buna Sayın Bekir Bozdağ iki mısra daha ekledi, vicdanımı kanatırım,
bakanlığı da kaparım! 
Değerli arkadaşlar, düstur bu, düstur
bu, gözlerimi kaparım, bakanlığı kaparım! Şimdi, gerçekten inanıyorum, Bekir
Bozdağ tipi bir siyaset anlayışının düsturu bu olabilir de bir demokratik
ülkenin siyasetçisinin, bakanının düsturu bu olabilir mi? Ne olursa olsun,
2007’de susarım, 8, 9, 10, 11, 12, 13… Başbakanım isteyince gözlerimi kaparım,
vazifeyi kaparım, bakan diye otururum! 
Değerli arkadaşlar, özellikle şunu
söylemek istiyorum: Devlet eskiden tanımlanırken, ne dersek diyelim, gözümüzü
kapayalım, sımsıkı kapatalım… İsterse Sayın BDP temsilcileri “1920’lerde de
öyleydi, Atina demokrasisinde de böyleydi.” desinler. Şimdiye baktığımız zaman…
HASİP KAPLAN (Şırnak) – Sataşırsan
karşılığını alırsın, bak, onu söyleyeyim. 
BEDİİ SÜHEYL BATUM (Devamla) – Devlet
eskiden tanımlanırken üç unsurla tanımlanırdı, üç unsurla. Denirdi ki: Bu
devletin bir ülkesi olacak, bir nüfusu olacak, insan topluluğu olacak “millet”
ya da “halk” dediğimiz, bir egemenlik olacak. Çağdaş devlet tanımlarına bakın,
çağdaş kitaplara baktığımız zaman şunu görüyoruz: Artık devletin dördüncü
unsuru var, hukuk. Hukuksuz bir devlet diğer üç unsuru anlam ifade etmeyen
devlet demek. Çağdaş devletin en temel unsurlarından biri artık devletin
hukukla bağlı olması, hukuk devleti olması. Hukuk devletinde adalet çok önemli,
yargı bağımsızlığı çok önemli, adalet kavramına duyulan güven çok önemli yani
kısacası, açık söyleyeyim, hukuk devletinde birileri sahte delillerle, bırakın
sahte delilleri, aynı telefon tapeleriyle yedi yıl tutuklu kalırken vicdanı sızlamayan,
oralı bile olmayanlar, söz konusu Başbakana geldiğinde “Aa, bir dakika, bir
dakika, neler yapılıyormuş? Dur bakayım, durdurayım. Hadi bakayım, birileri
nöbete. Hadi ara savcıları.” demesi hukuk devletinde adalete olan güveni
tamamen ortadan kaldırır. Yani kesinlikle hukuk devletinde adalete duyulan
güven çok önemli diyorum. Valla kısacası şunu söyleyeyim: Hukuk devletinde
Sayın Bekir Bozdağ gibi “Bana ne, boş verin hukuku filan, gözlerimi kaparım,
vazifemi yaparım, bakanlığı da kaparım.” diyen siyasetçilerin Adalet Bakanı
olmaması, Adalet Bakanı ise de kalmaması zorunludur diye düşünüyoruz. 
Bir kere, değerli arkadaşlar, daha önce
de söyledim -demin Sayın Bal söyledi “Tarihe geçtiniz.” dedi- tarihe geçtiği
Sayın Bekir Bozdağ’ın bir tek bu değildir. Dünyada Sayın Bekir Bozdağ
“Tutukluluk süresi beş yıl az.” deyip “On yıl olsun.” diye önerge verip bu
Mecliste bu önergeyi kabul ettirerek bu önergeyle insanları on yıl içeri
atmanın yolunu açan dünyadaki tek Adalet Bakanıdır, tek, tek. (CHP sıralarından
alkışlar)
RAMAZAN CAN (Kırıkkale) – Hocam, beş
yıla indirildi.
BEDİİ SÜHEYL BATUM (Devamla) - İki:
Fezlekeleri kırk beş gün bekleten ve savcıları değiştirdikten sonra iade edip
üstünü örten dünyadaki tek bakandır. Adana’da, İzmir’de -demin Sayın Faruk Bal
anlattı, uzun uzun anlatmamıza gerek yok- fezlekeye konu olan, burada tutanağa
konu olan şekilde doğrudan doğruya savcıları arayıp müdahale eden, o
müdahalenin de müdahale olduğunu saklamak için inanılmaz şeyler ileri süren
dünyadaki tek bakandır. Hiç olmazsa derdi ki: “Ben gözlerimi kapıyorum,
vazifemi yapıyorum, patron memnun, o yüzden ne gereği var, hiç aramadım,
aramadım derim. Boşver, nasıl olsa tapeler de çıkmaz.” diyebilirdi. Çok
açıklıkla “Evet, aradım. Ne var?” dedi çünkü öyle zannediyor. Tabii, açık
söyleyeyim, çok güzel söyledi Bakan geçen gün, basına da söyledi, dedi ki:
“Aradım, aradım ama eğer ‘O savcıyı görevden al.’ filan diyorsam, ‘Soruşturmayı
durdur.’ diyorsam Allah canımı alsın, şerefsizdir, namussuzdur bunu söyleyen.”
“Peki, ne dedin?” dedik. “Görevini iyi yap dedim, MİT yasasını
hatırlattım." dedi. Şimdi, Sayın Bakan koskoca Adalet Bakanı, Ceza
Kanunu’nun 277’nci maddesini hiç okumamış olabilir mi? 288’inci maddesini hiç
okumamış olabilir mi?
ALİ ÖZGÜNDÜZ (İstanbul) – Haberi yoktur Hocam!
BEDİİ SÜHEYL BATUM (Devamla) – Vardır, vardır da Aliciğim, vardır da,
boşver. “Gözlerimi kaparım, vazifemi yaparım, bakanlığı kaparım!”ın içinde bu
da yer alıyor. 
Değerli arkadaşlar, bu, Sayın Bakan, dünyada tutukluluğu en uzatan bakan,
on yıla çıkartan önergeyi veren bakan, fezlekeleri bekleten bakan, fezlekeleri
geri gönderen bakan, yetkisi yokken, savcıları da görevden alıp “Hop, tamam.”
diyen, arkasından da o savcıları arayıp: “Bana bakın, sizi bilgilendireyim,
hukuku anlatayım.” diyen, buna da inanmamızı bekleyen dünyadaki tek bakan.
Değerli arkadaşlar, gensoru muhalefetin önemli bir silahıdır, aracıdır
çünkü bizim sayısal çoğunluğumuz yok. Biz kamuoyu bilgilensin, kamuoyu bu
ülkede neler yapılıyor duysun istiyoruz.
ALİ ŞAHİN (Gaziantep) – Her silah her zaman çekilmez.
BEDİİ SÜHEYL BATUM (Devamla) – Şimdi, her silah her zaman çekilir de
sizin gibi çoğunlukların gözlerini kapadığı yerlerde hiç olmazsa duyuralım
diyebiliriz. Ama şuna inanıyoruz: Gensoruyu iyi kullanmak lazımdır, yerinde
kullanmak lazımdır. Her zaman, her koşulda kullanmamak lazımdır. Bu nedenle de
şuna inanıyoruz: Bırakın Türkiye'yi –samimiyetle söylüyorum- dünyada gensoruyu
hak eden birkaç bakan varsa onların başında Bekir Bozdağ gelir.
RAMAZAN CAN (Kırıkkale) – Hadi hocam ya, hadi yapma ya!
BEDİİ SÜHEYL BATUM (Devamla) – En önemli bakanlardan bir tanesidir
gensoruyu hak eden. (CHP sıralarından alkışlar) Var mı, var mı? 
Birilerini içeri alıp, tutukluluk
süresini on yıla çıkartıp, onları ilanihaye içeride tutacaksınız. Böyle biri mi
lazım? Bekir Bozdağ, buyurun orada! 
Eğer, nokta atışı yapıp yolsuzluklara
özgü bir yasa mı çıkarmak lazım? Bekir Bozdağ orada! 
Delilleri karartmak, yok etmek, buna da
“Ne güzel demokratikleşiyoruz.” diye biteviye cümlelerle cevap vermek mi lazım?
Bekir Bozdağ orada! 
Bu tür yasalara hiç yüzü bile
kızarmadan ve “Ne yapıyorsunuz?” deyince “Demokratikleşiyoruz canım, yazık
değil mi insanlara?” diye cevap verebilen dünyada tek bakan Bekir Bozdağ! 
Yargıçları tasfiye mi edeceksiniz? Yeni
RTE tipi yargıç, savcı mı lazım? Bekir Bozdağ orada! 
Fezlekeleri durdurup “Anayasa’ya aykırı
olarak geri gönderdim, ilk önce savcıları değiştirdim.” demek mi lazım? Sayın
Bekir Bozdağ orada! 
Savcılara telefon edip müdahale etmek
mi lazım? Yargı görevi yapanı açıkça 277’nci maddeye aykırı olarak etkilemek mi
lazım? Sayın Bekir Bozdağ orada! 
Değerli arkadaşlar, bu gensoru, bir
kere şunu söyleyeyim, gerçekten, haklı olarak düzenlenmiş ve dünyada gensoruyu
hak eden bakanların başında gelen Bekir Bozdağ için önemli bir silah olarak muhalefetin
kullanabileceği bir gensorudur. 
Şunu özellikle vurgulamak istiyorum:
“Görmezden geldim ben, boş ver, ne olacak, beni seçecek kişi daha önemli.” diye
hepimiz düşünebiliriz, yanlış da yapabiliriz.
Geçen gün söylediğim bir şeyi özellikle
söylemek istiyorum: Bekir Bozdağlar çok bulunabilir, eskiden de vardı, hatta
ben size örneğini de söylemiştim; “Kırşehir’i ilden -Demokrat Parti o sırada
çok kızdığı için Bölükbaşı’na- ilçe yapalım, bu adam buraya gelmesin.” diye
Kırşehir ilçe yapılırken, tasarıda, hiçbir adalet düşüncesiyle bağdaşmayan
bugünkü Sayın Bekir Bozdağ türü, Bekir Bozdağ’ın getirdiği tür, nokta atışı,
kişiye özgü yasalar yapılırken o dönemin Demokrat Partili Muhlis Tümay’ı şöyle
diyor: “Ben istifa ediyorum komisyondan, böyle bir yasayı kabul edemem. Bu,
adalet düşüncesiyle bağdaşmaz.” Beğenmediğimiz 50-60 dönemi. Şimdi, tabii, ama
siyaset bu, her yerde Sayın Bekir Bozdağ yönünde görev ifa edenler bulunur.
Hemen buluyorlar onlar da, Nevşehir Milletvekili Hasan Hayati Ülkün’ü
buluyorlar, diyorlar ki: “Sen yap komisyon başkanlığını.” “Gözlerimi kaparım,
vazifemi yaparım, komisyon başkanlığını kaparım!” diyor o da ve komisyonun
başkanı oluyor. Tabii, o dönemde de Bölükbaşı “Ah, neyse, ipimizi bir
Nevşehirliye çektirdiler.” diyor. O gün de söylemiştim, Nevşehirliye ip
çektirmişlerdi, şimdi de Sayın Bekir Bozdağ’a birilerinin, eski suç
ortaklarının ipini çektiriyorlar. 
Ben umuyorum,
biz… Söyledim, Sayın Bekir Bozdağ’ın mutlaka yargılanması gerektiğine
inanıyorum, mutlaka yargılanacağına da inanıyorum. (CHP sıralarından alkışlar) 
RAMAZAN ÇAN
(Kırıkkale) – Yapma Hoca ya. 
BEDİİ SÜHEYL
BATUM (Devamla) – Ama yine de ipini çektirmek şeyi ağır oldu, Bölükbaşı’nın
oradaki şeyini kabul etmiyorum. Biz, birilerinin ipini çeken bile olsa onu
demokratik hukuk devletinde adil, bağımsız yargıyla yargılayacağız ve suçunun
gereğini mutlaka üstlenecek. Tutukluluğu on yıla çıkaran Bakan olarak
üstlenecek.
RAMAZAN CAN
(Kırıkkale) – Beş yıla indiren kim?
BEDİİ SÜHEYL
BATUM (Devamla) – Ama şunu söyleyeyim değerli arkadaşlar, özellikle şunu
vurgulayarak bitireyim: O dönemde yapılan iki kanun var aynı bugünkü gibi, aynı
bugünkü gibi. Abana ilçesi merkezinin Bozkurt’a taşınması ve CHP’nin Haksız
İktisaplarının İadesi Hakkında Kanun. Şimdi bunu özellikle bir daha vurguluyorum
çünkü söyleyince sizin grubunuzdan çok değerli arkadaşlarım gelip bana dediler
ki o gün… Öğrencimdi bazıları da o zaman demek ki anlatamamışız, öğretememişiz.
O yüzden söylüyorum, 50-60 arasında yapılmıştı bu yasalar, o sırada Anayasa
Mahkemesi olmadığı için tabii bunları iptal ettiremedik. 62’den sonra Anayasa
Mahkemesi kurulunca Anayasa Mahkemesine başvuruldu ve Anayasa Mahkemesi 1967
yılında bu iki yasayı da “Böyle amaç mı olur, böyle kamu yararı mı olur, böyle
kanun mu olur?” diye iptal etmişti. 
Şimdi söylüyorum… O sırada değerli
arkadaşlarımdan bana gelip şöyle diyen oldu: “Hocam, herhâlde karıştırdın,
54’te yapılanı 67’de Anayasa Mahkemesi mi iptal etti?” dediler. Şimdi, bir kere
o dönemi anlatamamışım demek ki. Hayır, o sıra Anayasa Mahkemesi olmadığı için
iptal etmemişti, 67’de iptal etti. Bu getirdiğiniz yasaları da mutlaka iptal
edecektir, hiç merak etmeyin. Ama bu arada siz tarihin bu nedenlerle gensoru
önergesi yiyen, ileride de mutlaka yargılanacak olan tek Bakanısınız.
Hepinize saygılar sunuyorum. (CHP
sıralarından alkışlar)
BAŞKAN – Teşekkür ediyorum.
HASİP KAPLAN (Şırnak) – Sayın Başkan…
BAŞKAN – Buyurun.
HASİP KAPLAN (Şırnak) – Sayın Başkan,
sayın hatip ismimi zikrederek “1930’larda kaldığımızı” ve başka şeyler de
söyleyerek sataşmadan bulundu, ona cevap vermek istiyorum.
BAŞKAN – Ne söyledi sataştı, isminizi
zikretti?
HASİP KAPLAN (Şırnak) – İsmimi
zikrederek “1930’larda kaldığımızı, bugüne gelemediğimizi” ifade ederek
sataşmada bulundu.
BAŞKAN – Buyurun Sayın Kaplan, sataşma
nedeniyle iki dakika söz veriyorum.
VII.- SATAŞMALARA İLİŞKİN
KONUŞMALAR
1.- Şırnak Milletvekili Hasip
Kaplan’ın, Eskişehir Milletvekili Bedii Süheyl Batum’un (11/31) esas numaralı
Gensoru Önergesi üzerinde CHP Grubu adına yaptığı konuşması sırasında şahsına sataşması
nedeniyle konuşması
HASİP KAPLAN (Şırnak) – Teşekkür ederim
Sayın Başkan.
Sayın Hatip, çok yerinde bir gensoruysa
siz ana muhalefet partisisiniz, niye uyudunuz da siz getirmediniz? (BDP
sıralarından alkışlar) Söyler misiniz? 
MUSTAFA ELİTAŞ (Kayseri) – Bravo!
HASİP KAPLAN (Davamla) - Bizi
konuşturtmayınız.
ALİ RIZA ÖZTÜRK (Mersin) – Konuş,
konuş!
HASİP KAPLAN (Devamla) – Doğru
konuşunca alınıyorsunuz. 30’larda kaldık! Ben bugüne getirdim, bugün olmadığını
söyledim hukukun, adaletin ve bunda üç partinin de günahı olduğunu söyledim.
“Gelin, sistemi değiştirelim.” dedim. Şimdi soruyorsunuz Hasip Kaplan niye
karşı? Bu gensoruda hasta mahkûmlar var mı? Bu gensoruda uzun tutukluluk var
mı? Bu gensoruda yeniden yargılama var mı? Bu gensoruda veren partinin tutuklu
milletvekili Engin Alan bile yok. 
Şimdi, bakın, bu gensoruda, gensoru Adalet Bakanıyla ilgili
geliyorsa adaletle ilgili bütün sorunları yatırırsınız ve bunda sorumluluğu
varsa üstüne gidersiniz. Ben bu saatten sonra paralel sevici değilim,
olmayacağım, olamam da bir hukukçu olarak. 
Arkadaşlar, yanlış yapmaya gerek yok. Birinin ipini mi
çekmek istiyorsunuz, sehpayı bizden istemeyiniz. Gidin sehpanızla gelin.
ALİ SERİNDAĞ (Gaziantep) – Ya, ne güzel anlaştınız işte!
HASİP KAPLAN (Devamla) – Sayın Hatip, ip çekmekten, idamdan
bahsediyorsunuz. İdamı kaldıralı çok oldu, farkında değil misiniz? Size
yakışıyor mu aslan sosyal demokratlar adına böyle bir konuşma? 
ALİ SERİNDAĞ (Gaziantep) – AKP’yi eleştirmiyorsun da CHP’yi
mi eleştireceksin? AKP’yi eleştirme, tamam! 
HASİP KAPLAN (Devamla) – Bir hukukçu adına, bir öğretim
üyesi adına ip çekmekten bahsediyorsunuz; nasıl ip çekiyormuşsunuz? Sehpa
istiyorsunuz. Sizin altınıza sehpa koymamızı mı istiyorsunuz? Binlerce
siyasetçim içeride benim, özgürlük için mücadele veriyor. Hasta, 542 tanesi
ölüm döşeğinde. Biz bunların mücadelesini veriyoruz. Biz mücadele ede ede, vere
vere bugünlere geldik. Gelin, doğru dürüst adalet sistemi isteyin, bütün
partilerin yanında yer alırım. Hiç ayrım yapmadan, grubumuzla yer alırız çünkü
bağımsız yargı hepimiz için geçerlidir ama bu kadar zayıf kalıyorsunuz ki
Bozdağ da gelir, 100 tane Bozdağ daha gelir gider, ben size söyleyeyim. 
Teşekkür ederim. (BDP sıralarından alkışlar) 
BAŞKAN – Teşekkür ediyorum.
BEDİİ SÜHEYL BATUM (Eskişehir) – Sayın Başkan, bir konuyu
tashih etmemiz lazım. Sataşma var. İpi çekmek filan falan konusunda ne
kastettiğimizi…
HASİP KAPLAN (Şırnak) – İp çekmedin mi kardeşim?
BEDİİ SÜHEYL BATUM (Eskişehir) – Orada bir sataşma var. Onu
bir açıklamamız lazım. 
BAŞKAN – Buyurun Sayın Batum.
HASİP KAPLAN (Şırnak) – İp çekmedin mi? Yoksa ip atlama mı
oynuyorsunuz?
MAHMUT TANAL (İstanbul) – Ne zaman çekti? Adil yargılamadan
bahsetti sayın hatip. Adil yargılamadan bahsetti.
HASİP KAPLAN (Şırnak) – İp atlama mı oynuyorsun Hocam?
Hocam, ip çekmek asmak demektir, infaz etmek demektir, biliyor musun? 
MAHMUT TANAL (İstanbul) – Adil yargılamadan bahsetti. Doğru
konuşmuyorsunuz.
HASİP KAPLAN (Şırnak) – Hukuk literatüründe onun adı odur.
Menderes’i asan iptir.
BAŞKAN – Buyurun Sayın Batum.
2.- Eskişehir Milletvekili
Bedii Süheyl Batum’un, Şırnak Milletvekili Hasip Kaplan’ın sataşma nedeniyle
yaptığı konuşması sırasında şahsına sataşması nedeniyle konuşması
BEDİİ SÜHEYL BATUM (Eskişehir) – Değerli arkadaşlar, şimdi
Parlamentoya anlattık, bir de Sayın Kaplan’a anlatmamız lazım geliyor. Hani
demişler ya “Bölük dur, sen de dur!” diye, şimdi Sayın Kaplan’a da şunu
anlatmamız lazım: İp çekme, orada Bölükbaşı idam edilmedi. Öyle zannetti Sayın
Kaplan. 
HASİP KAPLAN (Şırnak) – “İpini çekeceğiz.” dediniz.
BEDİİ SÜHEYL BATUM (Devamla) –
Bölükbaşı’nın ili ilçe hâline dönüştürüldü. Bu kanunu yapacak komisyonun da
başkanı bir milletvekili oldu. Diyor ki: “İpimizi çekecekse Nevşehirli çeksin.”
Şimdi, Sayın Hasip Kaplan’ın herhâlde bu olaydan çok haberi yok. 
HASİP KAPLAN
(Şırnak) – Var, var… Biliyorsun.
BEDİİ SÜHEYL
BATUM (Devamla) - O yüzden zannediyor ki, Bölükbaşı’nı idam ettiler, ipini de
bir Nevşehirli çekti. Bana da diyor ki: “İp çekmekten bahsettiniz. Siz, bir
anayasa hukukçusu, bir akademisyen ip çekmekten bahseder mi?” Hayır, oradaki
mecazi… Ama şimdi anladım ben.
Sayın
Parlamento, sayın üyeler, Sayın Kaplan; -sizden de özür diliyorum- bundan sonra
mecaz kullanırken ipi çekmek yönünde ben Parlamentoya anlatacağım, bir de Sayın
Kaplan’a dönüp diyeceğim ki: “Efendim, burada mecaz kullandım. İpini çektim.”
(Gürültüler)
HASİP KAPLAN
(Şırnak) – “İp çektim.” derken Menderes’in ipi aklıma gelir, Deniz Gezmiş’in
ipi aklıma gelir… 
MUSTAFA ELİTAŞ
(Kayseri) – Hadi cevap ver şimdi.
BEDİİ SÜHEYL
BATUM (Devamla) – Şimdi, sevgili arkadaşlar…
HASİP KAPLAN
(Şırnak) – 12 Eylülde asılanlar aklıma gelir! Öyle ip çekmek kolay değil.
Konuştuğunuz laflara dikkat edeceksiniz, öğretim üyesisiniz.
BEDİİ SÜHEYL
BATUM (Devamla) – Sevgili arkadaşlar, bunların hepsi mugalatadır. 
HASİP KAPLAN
(Şırnak) – İp çekmek ne demek? 
ALİ SERİNDAĞ
(Gaziantep) – Burada otur, burada otur!
HASİP KAPLAN
(Şırnak) – Ben buradayım. Onurlu yerdeyim ben! 
PERVİN BULDAN
(Iğdır) – Ne alakası var orayla ya!
HASİP KAPLAN
(Şırnak) – İp çekmekle ne alaka? Siz ip çekmekten bahsediyorsunuz 21’inci
yüzyılda. Ayıp, ayıp!
BEDİİ SÜHEYL
BATUM (Devamla) – Şunu söyleyeyim: İpini çekmenin ne olduğunu anlatabildikten
sonra bir gün Deniz Gezmişleri de biz onlarla konuşuruz, Abdullah Öcalan’ı da
konuşuruz, PKK’yı da konuşuruz, her şeyi konuşuruz.
HASİP KAPLAN
(Şırnak) – Kimin ipini çekiyorsunuz?
BEDİİ SÜHEYL
BATUM (Devamla) – Cumhuriyeti de konuşuruz ama ilk önce şunu anlasınlar:
Cumhuriyet Halk Partisinin milletvekili “ipi çekti” dediği zaman Bölükbaşı’nın
anlayışıyla söyler, hiçbir zaman ip çekmekten bahsetmez, adam öldürmekten
bahsetmez. 
Bunu anlatayım
da sonrasını tekrar konuşuruz. (CHP sıralarından alkışlar) 
HASİP KAPLAN
(Şırnak) – Her zaman… Her zaman…
BAŞKAN –
Teşekkür ediyorum.
YUSUF HALAÇOĞLU
(Kayseri) – Sayın Başkan…
BAŞKAN - Buyurun
Sayın Halaçoğlu.
YUSUF HALAÇOĞLU
(Kayseri) – Sayın Kaplan bizim verdiğimiz gensoruyu farklı şekilde yorumlayıp
bize sataşmada bulundu. Onu açıklamak istiyorum.
BAŞKAN – Ne
söyledi Sayın Halaçoğlu? Nasıl farklı şekilde yorumladı?
YUSUF HALAÇOĞLU
(Kayseri) – Gensorunun yerinde olmadığını, Engin Alan’ın içerisinde
bulunmadığını ifade etti. Bizim gensorumuz onlarla alakalı değil.
BAŞKAN –
Buyurun, sataşma nedeniyle size de iki dakika söz veriyorum.
3.-
Kayseri Milletvekili Yusuf Halaçoğlu’nun, Şırnak Milletvekili Hasip Kaplan’ın
sataşma nedeniyle yaptığı konuşması sırasında MHP Grubuna sataşması nedeniyle
konuşması
YUSUF HALAÇOĞLU
(Kayseri) – Sayın Başkan, değerli milletvekilleri; burada bağırarak çağırarak
bir şey halletmemiz de mümkün değil, öncelikle bunu söyleyeyim.
Şimdi, biz,
gensoruyu verirken hangi bakan hakkında verdik? 
MALİK ECDER ÖZDEMİR (Sivas) – Adalet
Bakanı…
YUSUF HALAÇOĞLU (Devamla) - Şu anki
Adalet Bakanı. Hükûmet hakkında vermedik veya bundan önceki bir adalet bakanı
hakkında da vermedik, şu anki Adalet Bakanı hakkında verdik. Dolayısıyla şu
anki Adalet Bakanının icraatıyla ilgili olarak ancak verebiliriz. Engin Alan
Beyefendi’nin hapishanede bulunması şimdiki Adalet Bakanıyla alakalı değil. 
Dolayısıyla biz, adaleti tenkit
ederken, Türkiye’deki hukuk sistemini tenkit ederken Engin Alan hakkında
verilen kararlarıdan veya ondan öncekilerden söz ederiz ama Engin Alan’dan
dolayı şimdiki Adalet Bakanına bir gensoru veremeyiz. Dolayısıyla adaletsiz
davranışları burada ifade etmek başka bir şeydir, şimdiki Adalet Bakanının
icraatlarıyla ilgili verdiğimiz gensoru farklı bir şeydir. Biz diyoruz ki,
şimdiki Adalet Bakanı daha bakan olmadan veya olur olmaz hukukta büyük bir
skandallar zinciri ortaya çıkardı; savcılar ve hâkimlerin yerlerini anında
değiştirdi, bir yolsuzluğun önüne geçti. Biz, bundan dolayı Sayın Adalet Bakanı
hakkında gensoru verdik. Yoksa, Balyoz, Ergenekon veya orduya kumpas
düzenlenmesi, millî orduya kumpas düzenlenmesi -ki bunu sonunda Hükûmetin
kendisi de kabul etti- bunlarla ilgili vermedik. Aslında, yapılması gereken
şey, tabii ki, Hükûmetin -mademki millî orduya kumpas düzenlendi- bu kumpası da
ortaya çıkaracak tedbirleri alması gerekir ve o insanların, içeride yatan
insanların vebalinden kurtulması gerekir.
Hepinize saygılar sunuyorum. (MHP
sıralarından alkışlar)
BAŞKAN – Teşekkür ediyorum.
Buyurun Sayın Hamzaçebi.
MEHMET AKİF HAMZAÇEBİ (İstanbul) –
Sayın Kaplan konuşmasında Milliyetçi Hareket Partisinin vermiş olduğu
gensorudan söz ederek “Cumhuriyet Halk Partisi asıl gensoruyu vermeliydi, o
getirmedi.” anlamında bir değerlendirme yaparak bize sataşmada bulunmuştur
efendim.
HASİP KAPLAN (Şırnak) – Hayır, “Çok
savunuyorsanız niye getirmediniz?” dedim. 
BAŞKAN – Buyurun Sayın Hamzaçebi.
İki dakika söz veriyorum sataşma
nedeniyle.
4.-
İstanbul Milletvekili Mehmet Akif Hamzaçebi’nin, Şırnak Milletvekili Hasip
Kaplan’ın sataşma nedeniyle yaptığı konuşması sırasında CHP Grubuna sataşması
nedeniyle konuşması
MEHMET AKİF HAMZAÇEBİ (İstanbul) –
Sayın Başkan, değerli milletvekilleri; gensoru anayasal bir müessesedir, Meclis
soruşturması anayasal bir müessesedir ve 17 Aralıktan bu yana Hükûmet, Sayın
Başbakan, bazı eski bakanlar bir rüşvet ve yolsuzluk soruşturmasının konusu
durumundadır; böylesi ciddi günler yaşıyoruz. Böylesi ciddi bir süreçte gensoru
elbette ciddi bir müessesedir, Meclis soruşturması yine ciddi bir müessesedir;
ancak bunları seçime doğru giderken, sıkıştırılmış bir takvim içerisinde biz
Türkiye Büyük Millet Meclisine getirmeyi doğru bulmadık, zaman olarak doğru
bulmadık ama bunlar Cumhuriyet Halk Partisinin gündemindedir. Bunları
verdiğimiz zaman biz sonuç alacağız Parlamentoda. Reddedilmek üzere bir gensoru
vermeyi düşünmüyoruz, reddedilmek üzere bir Meclis soruşturması önergesi
vermeyi düşünmüyoruz; sonuç alacağımız zaman bunları Parlamentoya getireceğiz,
hepiniz göreceksiniz.
MUSTAFA ELİTAŞ (Kayseri) – Yeni bir operasyon var öyleyse.
MEHMET AKİF HAMZAÇEBİ (Devamla) – İkinci söyleyeceğim şudur: Burada
Hâkimler ve Savcılar Yüksek Kurulu Yasası’nı günlerce görüştük, sabahlara kadar
Hâkimler ve Savcılar Yüksek Kurulu Yasası’nı görüştük ve geçen cumartesi günü
sabah onda onun oylamasını yaptık; buradaydık Cumhuriyet Halk Partisi olarak.
Sayın Hasip Kaplan benim çok beğendiğim, sevdiğim bir siyasetçidir, bu kürsüyü
heyecanla doldurur, ben de kendisini heyecanla gerçekten izlerim ama sormak
istiyorum: Biz o yasaya “hayır” oyu verirken Barış ve Demokrasi Partisi
neredeydi acaba?
HASİP KAPLAN (Şırnak) – Tutanaklara bakın Sayın Hamzaçebi. 
MUSTAFA ELİTAŞ (Kayseri) – Kaç kişiyle “hayır” dediniz?
MEHMET AKİF HAMZAÇEBİ (Devamla) – Neredeydi? Acaba hangi oyu
kullandılar?
MUSTAFA ELİTAŞ (Kayseri) – İki parti 18 kişiydiniz, iki parti.
HASİP KAPLAN (Şırnak) – Sayın Hamzaçebi, tutanaklara bakın, sizin
muhalefetin 2 katı yok mu, bakın bakayım.
MEHMET AKİF HAMZAÇEBİ (Devamla) – Elektronik oylamada hangi oyu
kullandılar, ben merak ediyorum.
Teşekkür ediyorum, saygılar sunuyorum. (CHP sıralarından alkışlar) 
BAŞKAN – Teşekkür ediyorum.
MUSTAFA ELİTAŞ (Kayseri) – İki parti 18 kişiydiniz.
ÜNAL KACIR (İstanbul) – Kaç oy verdiniz, kaç oy?
HASİP KAPLAN (Şırnak) – Sayın Başkan…
BAŞKAN – Buyurun Sayın Kaplan.
HASİP KAPLAN (Şırnak) – Sayın Hamzaçebi bizi “HSYK oylamasında
neredeydiniz?” diye…
BAŞKAN – Neredeydiniz?
HASİP KAPLAN (Şırnak) – İşte ona cevap vereceğim.
BAŞKAN – Buyurun.
İki dakika süre veriyorum Sayın Kaplan.
5.-
Şırnak Milletvekili Hasip Kaplan’ın, İstanbul Milletvekili Mehmet Akif
Hamzaçebi’nin sataşma nedeniyle yaptığı konuşması sırasında BDP Grubuna
sataşması nedeniyle konuşması
HASİP KAPLAN (Şırnak) – Arkadaşlar, 135 milletvekiliniz var ana
muhalefet olarak, Allah artırsın, bir şey demiyorum; milletin teveccühünü
kazanırsınız, artarsınız, gelirsiniz. 50 tane buradan alacağınıza kendiniz
artırsanız daha iyi olur. 
ÜNAL KACIR (İstanbul) – Hasip Bey, buradan ne alacaklar?
OSMAN AŞKIN BAK (İstanbul) – Ne alacaklar oradan?
HASİP KAPLAN (Devamla) – HSYK tutanaklarına yurttaşlarımız İnternet’ten
bir girseler en etkili
muhalefeti BDP’nin yaptığını görürsünüz, en etkili muhalefeti. Bakın, sonuna
kadar…
Şimdi, Allah aşkına, biz referandum
oylamasında da “boykot” diyen partiyiz, HSYK referandumunda da “boykot” diyen
partiydik. Her maddede önergemiz vardır, her tutanakta adımız okunmuştur, her
maddede muhalefetimiz sizinkinin 10 katı daha etkili olmuştur. Şimdi, 135
kişiydiniz de -ben hadi MHP’yi saymıyorum- niye 20’de kalıp…
MUSTAFA ELİTAŞ (Kayseri) – 18… 18…
HASİP KAPLAN (Devamla) – 18’de mi
kaldınız? Niye? Niye? (AK PARTİ sıralarından alkışlar) Böyle muhalefet olursa
bunlar daha yirmi sene iktidar olur. (AK PARTİ sıralarından gülüşmeler,
alkışlar)
PERVİN BULDAN (Iğdır) – Hasip Bey,
yirmi sene çok fazla!
HASİP KAPLAN (Devamla) – Vallahi
billahi, Barış ve Demokrasi Partisini göreceksiniz bu seçimlerde bölgede, bir
de sizi göreceğiz arkadaşlar. Yani sizin sayenizde iktidar yaşıyor, ne yapayım
ben şimdi? Vallahi billahi… Yani gidip aşağıda 2 rekât namaz sizin için de
kılıyorlar “Allah böyle muhalefetten bizi mahrum etmesin.” diye. Yani kardeşim,
bir gün görmedim şu koltuklarınızın dolduğunu.
HALUK AHMET GÜMÜŞ (Balıkesir) – Sen
destek verdiysen…
HASİP KAPLAN (Devamla) – Doldursanız,
el kaldırsanız belki reddettireceksiniz ama gelmiyorsunuz, Meclisi
sevmiyorsunuz. Anlamıyorum ama gelip bana yükleniyorsunuz. (CHP sıralarından
gürültüler)
MUSTAFA ELİTAŞ (Kayseri) – Hasip Bey,
bir daha sataşmazlar.
HASİP KAPLAN (Devamla) – Ben 90’lara
kadar sizinle çalıştım arkadaşlar, sonra anladım ki yanlış yoldayım, barış ve
demokrasi yoluna geçtim. İş yapıyoruz, mesele bu yani kusura bakmayın.
Teşekkür ederim. (BDP sıralarından
alkışlar) 
BAŞKAN – Teşekkür ediyorum.
MEHMET AKİF HAMZAÇEBİ (İstanbul) –
Sayın Başkan…
BAŞKAN – Buyurun Sayın Hamzaçebi.
LÜTFÜ TÜRKKAN (Kocaeli) – Sayın
Başkan, Adalet ve Kalkınma Partisine söz vermeyin, Hasip Bey yeter, AKP’nin konuşmasına
gerek yok.
ÜNAL KACIR (İstanbul) – Buna
verilecek bir cevap yok ki Sayın Başkan ya!
BAŞKAN – Bir saniye sayın
milletvekilleri.
MEHMET AKİF HAMZAÇEBİ (İstanbul) –
Sayın Başkan, Sayın Kaplan yeniden bir sataşmada bulunmuştur efendim.
ÜNAL KACIR (İstanbul) – Ne cevap
verecek merak ediyorum yani.
BAŞKAN – Sayın Hamzaçebi, buyurun,
lütfen sataşma nedeniyle son söz isteme olsun.
Buyurun.
6.-
İstanbul Milletvekili Mehmet Akif Hamzaçebi’nin, Şırnak Milletvekili Hasip
Kaplan’ın sataşma nedeniyle yaptığı konuşması sırasında CHP Grubuna tekraren
sataşması nedeniyle konuşması
MEHMET AKİF HAMZAÇEBİ (İstanbul) –
Değerli milletvekilleri, ben bir soru sordum: Hâkimler ve Savcılar Yüksek
Kurulu Kanun Teklifi’nin oylamasında Barış ve Demokrasi Partisi neredeydi?
HASİP KAPLAN (Şırnak) – Boykotçuyuz
kardeşim, Allah Allah!
MEHMET AKİF HAMZAÇEBİ (Devamla) –
Yani “Her maddede önerge verdim.”, “Önergemizin gerekçesi okundu.”… Bunlar
gerekçe değil; oylamada oy kullandınız mı, kullanmadınız mı?
ÜNAL KACIR (İstanbul) – Siz ne
yaptınız? Bunu sormaya ne hakkın var?
MUSTAFA ELİTAŞ (Kayseri) – Siz kaç oy
kullandınız?
MEHMET AKİF HAMZAÇEBİ (Devamla) –
Kullanmadınız, bıraktınız, gittiniz. 
HASİP KAPLAN (Şırnak) – Ya, boykot
ettik Sayın Hamzaçebi.
RAMAZAN CAN (Kırıkkale) – Siz kaç oy
verdiniz?
MEHMET AKİF HAMZAÇEBİ (Devamla) - Yani
Barış ve Demokrasi Partisi gerçekten o yasaya karşı çıkmış olsaydı burada
oylamada bulunur, “hayır” oyunu verirdi. Bir kişi bile “hayır” oyu verseydiniz
ben Barış ve Demokrasi Partisinin “hayır” oyu vermiş olduğunu kabul edecektim. 
HASİP KAPLAN (Şırnak) – Biz
boykotçuyuz, boykotçu.
MEHMET AKİF HAMZAÇEBİ (Devamla) – Ben,
şimdi, sizin o yasa karşısında olduğunuzu düşünmüyorum çünkü oy vermediniz.
Türkiye 17 Aralıktan bu yana rüşvet ve yolsuzluk soruşturmasıyla çalkalanıyor,…

MUSTAFA ELİTAŞ (Kayseri) – 18 kişi o
yasaya karşıymış.
MEHMET AKİF HAMZAÇEBİ (Devamla) - …bu
kürsüden bir kez olsun bu konuda bir değerlendirme yapmadınız, bir kez olsun
onunla ilgili aleyhte konuşmadınız… (CHP sıralarından alkışlar) 
HASİP KAPLAN (Şırnak) – Aşk olsun! Ya,
dün yolsuzluklarla ilgili araştırma önergesi indirdik.
MEHMET AKİF HAMZAÇEBİ (Devamla) - …bu
yolsuzluk iddialarıyla ilgili değerlendirme yapmadınız, hatta şunu söylediniz,
bir arkadaşımız şunu söyledi: “Bu paralar çalınıyorsa Türk hazinesinden
çalınıyor, bizi ilgilendirmiyor.” değerlendirmesi yaptı. 
Değerli milletvekilleri, bakın, samimi
olalım, açık olalım. Bu gensoru, elbette Milliyetçi Hareket Partisinin
takdiriyle gelmiştir. 
HASİP KAPLAN (Şırnak) – Çok ağır oldu,
çok.
MEHMET AKİF HAMZAÇEBİ (Devamla) -
Önemli bir konuyu görüşüyoruz ama Sayın Kaplan bir yandan diyor ki: “Bu
gensoruyu niye Cumhuriyet Halk Partisi getirmedi?” Öte yandan diyor ki: “Bu
gensoruda Engin Alan yok, bizim tutuklu arkadaşlarımız yok.” Doğru. Bir yandan
“Bu gensoruyu niye getirmediniz?” diyorsunuz ama “Gensoruda da bunlar yok.”
diyorsunuz. Bunları birer çelişki olarak görüyorum. Sanırım Sayın Kaplan’a bir
konuşma fırsatı yarattım, bunun için bana teşekkür edecektir.
Hepinize saygılar sunuyorum. (CHP
sıralarından alkışlar)
BAŞKAN – Sayın Kaplan’dan önce ben
teşekkür ediyorum.
HASİP KAPLAN (Şırnak) – Teşekkür
ederiz. Bu işe yarıyorsunuz gerçekten, sağ olun.
Sayın Başkan, çok ağırdı sataşması.
BAŞKAN - Buyurun Sayın Kaplan.
HASİP KAPLAN (Şırnak) – Çok ağır
sataştı. Yolsuzluk konusunda BDP’nin bu kürsüde tek laf etmediğini söyledi.
BAŞKAN – Buyurun Sayın Kaplan, sataşma
nedeniyle iki dakika söz veriyorum.
7.-
Şırnak Milletvekili Hasip Kaplan’ın, İstanbul Milletvekili Mehmet Akif
Hamzaçebi’nin sataşma nedeniyle yaptığı konuşması sırasında BDP Grubuna
tekraren sataşması nedeniyle konuşması
HASİP KAPLAN (Şırnak) – Şimdi, değerli
milletvekilleri, bu ana muhalefet partisine şaşırıyorum ben bazen arkadaşlar.
Ya, daha dün -Allah’tan korkun- yolsuzluklarla ilgili araştırma önergesi
indirmedik mi buraya?
RAMAZAN CAN (Kırıkkale) – Evet, evet,
biz şahidiz.
HASİP KAPLAN (Devamla) – Yolsuzlukları
araştırma önergemizin hepsi bu konularla ilgili değil miydi? Gelip bu kürsüde
sizin hatip, tutanaklarını çıkarın, başka şeyler anlatıyordu, yolsuzlukları
konuşmamıştı. Biz araştırma önergesi indirdiğimiz zaman sizin konuşmacı gelip
bunun üstünde başka şeyler konuşuyordu, bu bir.
Bakın, Sayın Hamzaçebi sizi çok
seviyorum, Ofluları da çok seviyorum.
MEHMET AKİF HAMZAÇEBİ (İstanbul) – Ben
Oflu değilim.
HASİP KAPLAN (Devamla) – Bakın, yeni
önergeyi görüyor musunuz, Hasip Kaplan imzalı? Bu, Barış ve Demokrasi Partisi
Grubunun. Paralel yapı, Türkiye’de araştırılması en önemli, acil gündem
maddesidir. Bu da yolsuzlukla ilgilidir kurban, etme eyleme!
Bizim üstümüze samimiyet testiyle
gelemezsiniz. Samimiyet testiyle niye gelemezsiniz? Siz, hâlâ daha
30’lardasınız, hakikaten. “Kürt” deyince zıplıyorsunuz, inkâr. “Dil” deyince
inkâr. Biraz farklı kimlik, kültür, türkü, halay deyince inkâr. İnkâr, inkâr,
inkâr. Kendi içinizdeki inkârcılarla didişmekten siz burada muhalefet yapmayı
beceremiyorsunuz. Yani Türkiye’nin gerçek kimliğine, eşit yurttaşlarına,
kardeşliğine bir katkı sunan…
SAKİNE ÖZ (Manisa) – Bu yolsuzluklar
sizi ilgilendirmiyor mu, doğruyu söyleyin.
HASİP KAPLAN (Devamla) – Sizi tenzih
ederim, sizi iyi biliyorum, içinizde çok değerli arkadaşlar da var, biliyorum
ama birazdan demokratikleşme paketini konuşacağız, sizi tekrar test edeceğiz.
Ben “Samimiyetinizi test edeceğiz.” demiyorum, sizin içinizde bazı
arkadaşlarınızı test edeceğiz. Biz bunu çok iyi biliyoruz ama bizi test
edemezsiniz arkadaşlar. Biz gümbür gümbür geliyoruz, geleceğin partisiyiz
arkadaşlar, bunu söyleyeyim. (BDP sıralarından “Bravo” sesleri, alkışlar)
BAŞKAN – Evet, teşekkür ediyorum.
MEHMET AKİF HAMZAÇEBİ (İstanbul) –
Sayın Başkan, yolsuzlukla ilgili bütün araştırma önergelerinde bizi temsilen
kürsüye çıkan arkadaşlarımız yolsuzluk üzerine konuşurlar, başka bir konuda
konuşmazlar. Bunu Genel Kurulun bilgisine sunuyorum.
HASİP KAPLAN (Şırnak) – Alın, okuyun
bakayım.
BAŞKAN – Peki, teşekkür ediyorum.
Sayın milletvekilleri, birleşime on
dakika ara veriyorum.
Kapanma Saati:
16.34
İKİNCİ OTURUM
Açılma Saati:
16.51
BAŞKAN: Başkan
Vekili Sadık YAKUT
KÂTİP ÜYELER:
Muharrem IŞIK (Erzincan), Fehmi KÜPÇÜ (Bolu)
-----0-----
BAŞKAN – Sayın milletvekilleri, Türkiye
Büyük Millet Meclisinin 71’inci Birleşiminin İkinci Oturumunu açıyorum.
(11/31) esas numaralı Gensoru
Önergesi’nin görüşmelerine devam edeceğiz.
VI.- GENSORU (Devam)
A) Ön Görüşmeler (Devam)
1.- MHP Grubu adına, grup
başkan vekilleri İzmir Milletvekili Oktay Vural ve Kayseri Milletvekili Yusuf
Halaçoğlu’nun, rüşvet ve yolsuzluk iddialarıyla ilgili soruşturmaları yürüten
adli kolluk ve yargı mensupları üzerinde baskı uyguladığı, soruşturmalara
müdahale ettiği ve bazı bakanlar hakkında düzenlenen fezlekelerin gereğini
yerine getirmediği iddiasıyla Adalet Bakanı Bekir Bozdağ hakkında gensoru
açılmasına ilişkin önergesi (11/31) (Devam)
BAŞKAN – Hükûmet yerinde.
Önerge üzerinde Adalet ve Kalkınma
Partisi Grubu adına söz isteyen İdris Şahin, Çankırı Milletvekili. (AK PARTİ
sıralarından alkışlar)
AK PARTİ GRUBU ADINA İDRİS ŞAHİN
(Çankırı) – Sayın Başkan, değerli milletvekilleri; Adalet Bakanımız Bekir
Bozdağ hakkında verilen gensoru önergesi hakkında AK PARTİ Grubu adına söz
almış bulunmaktayım. Yüce heyetinizi saygıyla selamlıyorum.
Konuşmamı iki bölüm hâlinde Genel
Kurula arz edeceğim. Bu, öncelikle, AK PARTİ iktidarı döneminde yargıda
gerçekleşen düzenlemelere kısaca değinmek; sonrasında, gensoruda iddia edilen
ve gerekçedeki hususlara cevap vermek suretiyle olacak.
Elbette ki, burada, bağımsız ve
tarafsız yargının oluşabilmesi için on iki yıllık AK PARTİ iktidarı boyunca,
hiçbir cumhuriyet hükûmetine nasip olmayacak köklü ve kapsamlı değişikliklerin
altına imza attık. Yargı alanında âdeta Rönesans etkisi yapan ve ülkemizin
hukuk sistemini çağdaş demokrasiler seviyesine taşıyan bu değişiklikleri
görmemek, iyi niyet ve insaf sınırlarını aşan bir anlam taşımaktadır. 
AK PARTİ hükûmetleri öncesinde
yargımızın içinde bulunduğu hâli, daha doğrusu yargının hâli pürmelalini, yargı
erkinin bir ayağı olan avukatlık mesleğini yıllarca onur duyarak icra etmiş
biri olarak yargı camiasının içinde yakinen izleme ve görme fırsatı bulanlardanım.
Bugüne kadar, yargının sorunlarının tespiti ve çözümü konusunda teorik
tartışmaların dışında kalarak, gerçekçi bir gözle problemleri analiz etmenin ve
atılacak adımları planlamanın doğru olacağını hep söyledim. 
Demokratik modern devletlerin yasama,
yürütme ve yargı olarak ifade edilen temel fonksiyonları, ülkeler arasındaki
ilişkilerin gelişmesiyle birlikte değişime uğramaya başlamıştır. Küreselleşme
olarak vücut bulan uluslararası değerler ulusal hukuk sistemlerini de etkilemiş
ve bu husus, ulusal yasa koyucuların yasama fonksiyonlarını icra ederken göz
ardı edemeyecekleri bir etken hâline gelmiştir. Bu sebeple, küresel değerleri
uluslararası toplumla uyum içerisinde ulusal hukuk sistemlerinin bir parçası
hâline getiremeyen ülkeler, genel dünya sisteminden izole olma tehlikesiyle
karşı karşıya kalmışlardır. Bu tehlike, gerçek anlamda tüm fonksiyonlarıyla
varlığını devam ettiren demokratik hukuk devletinin önemini artırmıştır.
3 Kasım 2002 genel seçimleri sonrasında
tek başına iktidara gelen AK PARTİ Hükûmetimiz, ülkemizi vesayet rejiminden
kurtarmak ve demokratik bir hukuk devleti inşa etmek amacıyla demokratik reform
sürecine güçlü bir ivme kazandırmıştır. Kendi coğrafyasında lider ülke olma
iddiası ve çabası bulunan Türkiye’nin, bu hedefi gerçekleştirme amacı
doğrultusunda kalkınmasını ilerletme, dünya standartlarında üretme, katılımcı
demokrasiyi işler kılma, gelir adaletini sağlama gibi siyasi, ekonomik ve
toplumsal reformlar yanında, hukukun üstünlüğünü sağlama ve bir bütün olarak
insan haklarını uluslararası standartlara ulaştırma zorunluluğu da
bulunmaktadır. Bu zorunluluklardan hareketle, ülkemiz, zamanında… Özellikle
buradaki biraz önce konuşan hatibin bilgisine arz ediyorum bu cümleleri çünkü
“Demokratikleşme noktasında AK PARTİ hiçbir adım atmadı, hiçbir şey yapmadı.”
diyenlerin, kısaca vereceğim örnekler kulaklarına küpe olmalı. Devlet güvenlik
mahkemelerinin ve bilahare özel yetkili mahkemelerin kaldırılması, Anayasa
Mahkemesine bireysel başvuru hakkının tanınması, Hâkimler ve Savcılar Yüksek Kurulunun
daha çoğulcu ve daha eşitlikçi bir yapıya büründürülmesi, ceza ve hukuk
alanındaki mevzuatımızın çağın gereklerine uygun olarak yeniden kodifiye
edilmesi, yargının fiziki imkânlarının çağın gereklerine uygun olarak yeniden
düzenlenmesi, mahkemelerin teknik altyapılarının geliştirilmesi, tutukluluk
sürelerinin Avrupa İnsan Hakları Mahkemesinin ihlal kararlarına konu olmayacak
düzeye çekilmesi gibi birçok hizmet ve ilerleme, çok şükür, Hükûmetimize nasip
olmuştur. 
2002 yılından
sonra, Türkiye’nin insan hakları standardını önemli ölçüde yükselten Avrupa
Birliği uyum yasa paketleriyle, özellikle, Türkiye Cumhuriyeti Anayasa’sında,
Türk Ceza Kanunu’nda, Ceza Muhakemesi Kanunu’nda, Ceza İnfaz Kanunu’nda,
Dernekler Kanunu’nda, Basın Kanunu’nda, Türk Medeni Kanunu’nda, Toplantı ve
Gösteri Yürüyüşleri Kanunu’nda, Terörle Mücadele Kanunu’nda ve Askeri
Mahkemeler Kuruluşu ve Yargılama Usulü Kanunu ve diğer kanunlarda önemli
değişiklikler ve ilerlemeler kaydedilmiştir. 
Hükûmetimizin
yapmış olduğu reformlar ve uyum çalışmalarıyla, çağdaş uygarlıkla bütünleşme
vizyonu doğrultusunda, daha özgürlükçü, daha katılımcı bir demokrasiye ulaşma
iradesi ortaya konulmuştur. Hükûmetimiz, yargı alanında, daha önce cumhuriyet
hükûmetlerinin hiçbirine nasip olmayan pek çok köklü değişikliğin de mimarı
olmuştur. 
Hepimiz şöyle
bir hatırlayalım: Hükûmet konaklarının altına sıkışmış, köhne ve harap
binalarda yargı hizmeti veren bir Türkiye’den, bugün, modern teknolojik
altyapıya sahip adliye saraylarında yargı hizmeti üretilen bir Türkiye
görmekteyiz.
SAKİNE ÖZ
(Manisa) – Binalar mı önemli?
İDRİS ŞAHİN (Devamla) – Elbette,
yapılan altyapı harcamalarını daha da artırmamız gerektiğinin farkındayız. Tüm
bu yapılanları görmemek, yapılan her yeniliği sadece ve sadece politik
hesaplarla insafsızca eleştirmek artık gerçekçi bir siyasi duruşu ifade
etmemektedir. Sağduyusuna ve bizlere olan güvenine her zaman inandığımız yüce
milletimizde bu hizmetlerin karşılık bulduğuna ve bundan sonra da bulacağına
yönelik inancımız da tamdır. 
Ülkemizdeki insan hakları
standartlarının çağdaş uygarlıklar seviyesine çıkarılabilmesi ve insan
haklarının mevzuatta ve pratikte tam olarak sağlanabilmesi için, evrensel hukuk
normları, AB ilerleme raporları ve özellikle de Avrupa İnsan Hakları Mahkemesi
içtihatları doğrultusunda pek çok yasal düzenlemeyi bu süreç içerisinde hayata
geçirdik.
Sayın Başkan, değerli milletvekilleri;
bugün de aynı prensip ve kararlılıkla, yargının 2002 öncesi ve AK PARTİ
hükûmetleri sonrasındaki durumunun resmini çekip Sayın Adalet Bakanımız Bekir
Bozdağ Beyefendi hakkında verilen gensoru önergesinin gerçeklerle ve hukuk
normlarıyla nasıl bağdaşmadığı hakkındaki düşüncelerimi de sizlerle kısaca
paylaşacağım: 
Birileri laf üretirken biz çağdaş hukuk
sistemlerini analiz ettik. Yargının tarafsızlığı ve bağımsızlığını sağlamak
adına Avrupa Birliği Anlaşması’nı, Avrupa İnsan Hakları Sözleşmesi’ni,
Hâkimlerin Statüsü Hakkında Avrupa Şartı’nı, Venedik Komisyonu raporlarını,
Avrupa Yargı Kurulları Ağı’nın ilkelerini, Birleşmiş Milletlerin yargı bağımsızlığı
hakkındaki temel prensiplerini, konuyla ilgili -başta Kıta Avrupası ve
Anglosakson hukuk sistemleri olmak üzere- mukayeseli hukuk sistemlerini ve
evrensel hukuk tarafından kabul edilen çağdaş hukuk ilkelerini hep göz önünde
bulundurduk.
Hukuk alanındaki yapısal
reformlarımızı, kendi sosyal yaşantımızı, tarihimizi ve hukuk pratiğimizi de
dikkate alarak millî menfaatlerimize ve uluslararası taahhütlere uygun,
gerçekçi ilkeler üzerine inşa ettik. Bizim dönemimizde Türkiye, daha demokrat,
daha şeffaf, yargı alanında tam bağımsız bir ülke hâline geldi. Millî iradeyi
vesayet altına alan, geçmişin kirli alışkanlıklarıyla bunu devam ettirme
arzusunda olan tüm yapılarla hukuk kuralları içerisinde mücadele eden bir ülke
hâline geldik. Hamdolsun, bugün için ülkemiz, kendisine yön verilen değil,
büyüyen ekonomisi ve gücünü aziz milletimizin desteği ve duasından alan
istikrarlı siyasi yapısıyla bölgesel ve küresel sorunlara yön veren prestijli
bir aktör hâline geldi. Her türlü engellemeye, aslı olmayan isnatlara,
karalamalara ve millî iradeye saygı duymadığı aşikâr olan girişimlere rağmen
asla yolumuzdan vazgeçmedik. Çünkü, bu yol, demokrasi yoludur; bu yol, ezilen
mazlumların yoludur; bu yol, millî iradenin tüm kurumlarıyla hayat bulduğu
büyük Türkiye’nin yoludur.
Sayın Başkan, değerli milletvekilleri;
bugün burada Sayın Adalet Bakanımız hiçbir hukuki temeli olmayan birtakım afaki
ve soyut isnatlarla karşı karşıyadır. Milliyetçi Hareket Partisi Grubu başkan
vekilleri tarafından verilen gensoru önergesinde, Adalet Bakanımız Sayın Bekir
Bozdağ hakkında, İzmir, İstanbul ve Adana cumhuriyet başsavcılıklarınca
yürütülen soruşturmalarda adli kolluk görevlileri ve yargı mensupları üzerinde
baskı uyguladığı, görevden alınmaları sağladığı, yeni atanan adli kolluk görevlileri
ve yargı mensupları üzerinde nüfuzunu kullanarak soruşturmalara müdahale ettiği
ve bazı şüpheliler lehine sonuç almak amacıyla yargı makamlarını etkilediği
iddia edilmektedir. Ayrıca, gensorunun gerekçesinde, Hâkimler ve Savcılar
Yüksek Kurulunun 15 Ocak 2014 tarihinde yapılan toplantısında, HSYK’nın 1.
Dairesinin 2 üyesinin kanuna ve teamüle aykırı şekilde değiştirilerek dairenin
siyasi etki altına alındığı ve 20 cumhuriyet savcısının görev yerlerinin
değiştirildiği belirtilmiştir. Özellikle, burada MHP Grubu adına konuşmalarını
yapan değerli hatip, geçmişten beri tanıdığımız bir hukukçu kimliğine sahiptir
ve HSYK’nın yapısının ne şekilde tecelli ettiği, dairelerin çalışma usullerinin
nasıl olduğunu fevkalade iyi bilen birisidir. Sonuç itibarıyla, Sayın Adalet
Bakanımızın buradaki kararlar alınırken dairede görev yapmadığını ve yine HSYK
Genel Kurulunun 15 kişiyle toplanıp salt çoğunlukla karar aldığını da fevkalade
iyi bilmektedir ve HSYK kanun düzenlemesi Meclis Genel Kurulundan çıkmadan da
bu tür tasarrufların yapıldığı aşikâr ve açıktır. Dolayısıyla, her zaman hukuk
devleti ilkelerini savunan, tam bağımsız ve tarafsız yargıyı burada savunmakla
geldiğimiz süreç içerisinde, bu noktadaki bir telkini ve böyle bir tespiti asla
ve asla kabul etmemiz mümkün değil. 
Anayasa’nın 2’nci maddesinde Türkiye
Cumhuriyeti’nin demokratik, laik ve sosyal bir hukuk devleti olduğu, “Yargı
yetkisi” başlıklı 9’uncu maddesinde de yargı yetkisinin Türk ulusu adına
bağımsız mahkemelerce kullanıldığı net olarak ifade edilmiştir. Hâkim teminatı,
savcı teminatı da yine Anayasa’da öngörülmüş olan düzenlemelerden biridir.
Hukuk devleti ilkesinin temel bileşenlerinden olan yargı bağımsızlığı, insan
haklarının ve özgürlüklerinin başlıca en etkin güvencesidir. 
TUFAN KÖSE (Çorum) – Allah’tan kork ya!
İDRİS ŞAHİN (Devamla) – Mahkemelerin
bağımsızlığı, genellikle hâkimlerin bağımsızlığı kavramıyla eş anlamlı olarak
kullanılmakta ve biri diğerinin nedeni ve doğal sonucu olarak anlaşılmaktadır.
TUFAN KÖSE (Çorum) – İnanıyor musun
bunlara?
İDRİS ŞAHİN (Devamla) – Hâkimlerin
görevlerine ilişkin bağımsızlığı onlara tanınan bir ayrıcalık olmayıp, bunun
amacı, adaletin dolaylı, dolaysız her türlü etki, baskı, yönlendirme ve
kuşkudan uzak dağıtılacağı yolundaki güven ve inancı yerleştirmektir. 
TUFAN KÖSE (Çorum) – İnanıyor musun
bunlara?
İDRİS ŞAHİN (Devamla) – Evrensel
hukukta ceza muhakemeleri usulü hukukuna egemen olan temel strateji, sosyal
düzenin korunması ile bireyin temel hak ve özgürlüklerine saygı arasında bir
denge kurulması suretiyle gerçeği ortaya çıkartmak ve adil yargılanma ilkesine
uyarak adil yaptırımlara hükmedip uygulamaktır. 5271 sayılı Ceza Muhakemesi
Kanunu’nun 2’nci maddesinin (1)’inci fıkrası da soruşturmanın kanuna göre
yetkili mercilerle suç şüphesinin öğrenilmesinden, iddianamenin kabulüne kadar
geçen evreyi ifade eder ve bu süreç içerisinde savcının gözetmekle yükümlü
olduğu hadiselerden birisi de temel hak ve özgürlüklere saygı gösterilmesidir.
Ceza hukuku sistemimize göre soruşturma aşamasında tek yetkili merci cumhuriyet
savcılarıdır. Dolayısıyla, cumhuriyet savcısı maddi gerçeğin araştırılması ve
adil bir yargılamanın yapılabilmesi için emrindeki adli kolluk görevlileri
marifetiyle şüphelinin lehine ve aleyhine olan delilleri toplayarak muhafaza
altına almakla ve şüphelinin haklarını korumakla yükümlüdür. Soruşturma
işlemleri cumhuriyet savcısının emir ve talimatları doğrultusunda öncelikle
adli kollukla yapılır. Adli kolluk görevlileri cumhuriyet savcısının adli
görevlere ilişkin emirlerini yerine getirmekle yükümlüdür. Bu görevi yerine
getirirken, cumhuriyet savcıları, maddi gerçeğin araştırılması ve adil bir
yargılamanın yapılabilmesi için emrindeki adli kolluk görevlileri marifetiyle
şüphelinin veya mağdurun lehine ve aleyhine olan tüm delilleri toplayarak
muhafaza altına almakla ve şüpheli ve mağdurların haklarını korumakla
yükümlüdür.
Burada bir
değerli hatip özellikle şunu ifade etti: Son atanan cumhuriyet başsavcısının,
bir genelge yayımlamak suretiyle, adli kolluğun elinde bulunan belgeleri imha
etmesi yönünde bir genelge verdiğini ifade etti. Böyle bir durumun olması
kesinlikle söz konusu olamaz. Çünkü, adli soruşturmanın esaslarında var olan
hadisede eğer bir delil varsa soruşturma dosyasına intikal etmiştir.
Dolayısıyla, bunun dışında elindeki bir bilgi ve belgenin soruşturmanın
selametine veya yönlendirilmesine etki edecek durumdaysa da asla ve asla bunu
karartamazsınız. Bu, delilleri karartmaya girer ve kanunda bir suçtur. Suç olan
bir hadiseyi İstanbul Cumhuriyet Başsavcısının yapmasını da olağan bir vatandaşın
yapmış olduğu bir davranış gibi beklemek asla ve asla mümkün değildir. Bunu,
buradan özellikle altını kalın çizgilerle çizerek ifade etmek istiyorum. Çünkü,
yargılama aşamasında bir delili karartmaya yönelik her türlü işlemin suç
olduğunu hukuk fakültesinin 1’inci sınıfındaki bir öğrenci de çok netliğiyle
bilmektedir.
Sayın Başkan,
değerli milletvekilleri; 5235 sayılı Adlî Yargı İlk Derece Mahkemeleri ile
Bölge Adliye Mahkemelerinin Kuruluşu Hakkında Kanun’da cumhuriyet
başsavcılarına bir kısım yetkiler vermiştir. Hani, deniliyor ya: “Adalet
Bakanın etkisiyle başsavcı, savcıların önünden dosyaları aldı, başka yerlere
verdi.” Şimdi, kanundan doğan bir hakkı var başsavcının, diyor ki: “Cumhuriyet
başsavcısı tarafından verilen adlî ve idarî görevleri yerine getirmek.” Bu,
savcının görev alanına giren konulardan birisi ve yine, 18’inci maddesinde,
kanunlarla verilen diğer görevleri yapmakla birlikte, başsavcılığın verimli,
uyumlu ve düzenli bir şekilde çalışmasını sağlamak, iş bölümünü yapmak gibi bir
yükümlülüğü söz konusudur ve yine, o bölgenin başsavcısının, maiyetinde çalışan
savcıların elindeki evrakların tamamını alıp incelemek, istediği şekilde,
savcılar önündeki bu hazırlık dosyalarını başka birine teslim etmek gibi hak ve
yükümlülükleri de vardır. Bunları hiç görmeden, sadece İstanbul Cumhuriyet
Başsavcılığı tarafından yürütülen soruşturmada Başsavcılık görevini ifa eden
Sayın Turan Çolakkadı’nın, yürütülen soruşturmanın niteliği ve tespit edilen
mevzuata aykırı hususlarda kamuoyu tarafından da takip edilen ve bilinen
beyanları dikkate alındığında, kanun tarafından kendisine verilen görev gereği,
soruşturmayı yürüten cumhuriyet savcıları hakkında, adliye içerisindeki işleyiş
ve kanun gereği birtakım tasarruflarda bulunmuş olması kendi takdirindedir; kanundan
almaktadır bu yetkiyi ve bu yetkisini kullanmıştır. Yine, bu konuda Sayın
Çolakkadı, yasal yetkisini kullandığını da her şekliyle ifade etmiştir. 
Ayrıca, 1. Dairedeki görev
değişikliğinin yapıldığı tarihteki düzenlemede de kurul üyelerinin hangi dairede
görev yapacağını belirleme yetkisinin de HSYK’nın Genel Kurulunda olduğunun da
bilinmesinde fayda vardır. Buradaki üyelerin, 20 üye, Müsteşar ve Bakan hariç,
illaki 1. Dairede, 2. Dairede, 3. Dairede çalışacak diye, zorunlu olarak orada
bulunacak diye bir yetki söz konusu değildir. 20 üyenin 20’si de birbirinden
değerlidir. Sonuç itibarıyla daireler arasındaki bu değişikliği de normal
karşılamak, bu noktada herhangi bir etki alanında, Bakanlığın etki alanında
kaldığını söylemenin de o genel kurulun ruhuna aykırı düştüğünü özellikle ifade
etmek istiyorum.
Sayın Başkan, değerli milletvekilleri;
Adalet Bakanının, ne cumhuriyet savcılarına ne de hâkimlere soruşturma
işlemleriyle ilgili talimat verme yetkisi bulunmamakla birlikte, adalet
politikalarının belirlenmesi ve bu bağlamda soruşturmaların hukuka uygun olarak
yürütülmesi, adaletin doğru tecelli etmesi yönünde topluma karşı siyasi
sorumluluğu vardır. Nitekim, yargısal konularda ortaya çıkan sorunlar
bakımından sorumluluk ilk olarak Adalet Bakanına yüklenmekte ve bu sorunlara
çözüm bulması da öncelikle Adalet Bakanından beklenmektedir. 
Yine bir başka iddiayla alakalı,
özellikle burada şu hususları da ilave etmek istiyorum: Sayın Bakanın kendisine
gelen fezleke dosyalarını iade etmek gibi bir yetkisinin olmadığını, kırk beş
günlük süre içerisinde inceleme gibi bir lüksünün bulunmadığını burada değerli
hatipler ifade etti. Oysa, 4 bakan hakkında Adalet Bakanlığına gelen 32 klasör
intikal eden fezlekeler içerisinde iddia edilen eylemlerin kişisel suç olup olmadığı,
yasama sorumsuzluğu veya dokunulmazlığı kapsamında kalıp kalmadığı, Bakanlar
Kurulunun genel siyasetiyle, bakanların görevleri nedeniyle işlendiğine ilişkin
suçlar kapsamında olup olmadığı yönlerinden makul bir inceleme süresi olduğunu
özellikle ifade etmek istiyorum. 
Sonuç itibarıyla, eğer görevlerinden
dolayı bir suç varsa dosya Türkiye Büyük Millet Meclisine gelmekle yükümlüdür
ancak şahsi suçlarından dolayı bir sıkıntı varsa cumhuriyet savcılıkları
fezleke düzenlemek suretiyle bunu Adalet Bakanlığına göndermekle yükümlüdür. 
Sonuç olarak, iddia edilen eylemlerin
görevle alakalı olup olmadığı ve şahsi suçlara ilişkin eylemleri içerip
içermediği yönünden inceleme yapma yetkisi elbette ki, bağlı bulunduğu
cumhuriyet başsavcılıklarındadır. Bu konuda titiz bir irdeleme yapıp, eğer
şahsi sorumlulukları varsa bunu Adalet Bakanlığına, görev suçuyla alakalı bir
sorumluluğu varsa bunu da Türkiye Büyük Millet Meclisine göndermekle
yükümlüdür. 
Buradan şunu ifade etmek istiyorum:
Sözün özü, gerek demokratikleşme adına gerekse de yargının tarafsızlığı ve
bağımsızlığı adına, AK PARTİ iktidarı…
(Mikrofon otomatik cihaz tarafından
kapatıldı) 
İDRİS ŞAHİN (Devamla) – … on iki yıldır
üzerine düşen her türlü sorumluluğu bihakkın yerine getirmiştir. Bundan dolayı
da vatandaşa karşı siyasi sorumluluğu olan Sayın Adalet Bakanının HSYK’nın
sıkıştığı noktada HSYK’nın sorunlarını çözmeye dair kanun tasarısı da teklifi
de getirmeye hakkı vardır. 
Bunun dışında, özel yetkili
mahkemelerde olan düzenlemeler de bu ülkenin daha demokratik normlarla
yürüyüşüne devam etmesi için yapılan düzenlemelerdir diyor, yüce heyetinizi
saygıyla selamlıyorum. (AK PARTİ sıralarından alkışlar) 
BAŞKAN – Teşekkür ediyorum. 
FARUK BAL (Konya) – Sayın Başkan… 
BAŞKAN – Buyurun Sayın Bal.
FARUK BAL (Konya) – Sayın Başkan, sayın
hatip konuşurken benim konuşmalarıma atfen verdiği bilgiler yanlıştır -üç
noktada yanlıştır- onu düzeltmek için söz istiyorum.
BAŞKAN -
Buyurun, sataşma nedeniyle iki dakika söz veriyorum.
VII.- SATAŞMALARA İLİŞKİN
KONUŞMALAR (Devam)
8.- Konya Milletvekili Faruk
Bal’ın, Çankırı Milletvekili İdris Şahin’in (11/31) esas numaralı Gensoru
Önergesi üzerinde AK PARTİ Grubu adına yaptığı konuşması sırasında şahsına
sataşması nedeniyle konuşması
FARUK BAL
(Konya) – Sayın Başkan, değerli milletvekilleri; tabii, burada konuşurken
millet adına konuşuyoruz ve doğrusunu ifade etmek lazım.
Evet, ben
HSYK’nın içini dışını en iyi bilenlerden bir tanesiyim. Şunu gayet iyi bilirim,
herkes de bilir: HSYK 2 tane kararname çıkarır yılda; biri “büyük kararname”
dediğimiz yaz kararnamesi, ikincisi ise “kış kararnamesi” dediğimiz mazeret
kararnamesi, bunun içerisine disiplin suçları da girer.
Ama Sayın Bakan,
yolsuzluk operasyonlarında ortaya çıkan ve zülfüyârına dokunan birtakım
yerlerdeki hâkimleri, savcıları değiştirebilmek için 15 Ocak günü HSYK’ya
başkanlık yaptı. Aynı gün HSYK’nın 1. Dairesinden 2 tane üye ihraç edildi,
başka yerlere gönderildi, kendi tarafında oy kullanabileceğini düşündüğü 2 tane
üye de 1. Daireye getirildi. Bu operasyondan bir gün sonra, İstanbul’da
yolsuzluk operasyonlarını yapan hâkim ve savcılar darmadağın edildi. Bu
operasyondan dört gün sonra 21 Ocakta, yine, 97 tane mazeret kararnamesinin
içerisine, muhtelif yerlerde, 16 tane büyük ilde -kolluk kuvvetlerinin
darmadağın edildiği illerde- soruşturmaları yapacak olan veya yapmakta olan
hâkim ve savcılar da tayin edildi. Devamında, 166 kişilik bir kararname daha
çıkarıldı.
Dolayısıyla,
“kış kararnamesi” dediğimiz bir kararname yerine, bu operasyonlarda görev
alacak ve o görevlerinin gereğini de şuradaki hâkimler gibi benzer hâkimleri
işin başına getirip, kürsüye oturtup yandaş yolsuzluk yapanları koruyabilmek
için hâkim ve savcıları belirli yerlere görevlendirdiler.
İşte, bu
gensorunun asıl amacı da, Adalet Bakanı olarak yargının içerisine girip
yargıdaki bağımsızlığı, tarafsızlığı ve…
(Mikrofon
otomatik cihaz tarafından kapatıldı)
FARUK BAL
(Devamla) - …hâkim teminatını ortadan kaldırmasıyla ilgilidir. Diğer taraftan,
İstanbul savcısının böyle bir iş yapması mümkün değildir. Ben sana suretini
vereceğim; işte bu, “Delilleri yok et.” diyor. Bu savcı da aslında haklı. Neye
göre haklı? Sizin aklı olmayan parmaklarınızla çıkarılmış olan kanunla
“Delilleri yok et.” diyor.
BAŞKAN – Teşekkür ediyorum.
MAHİR ÜNAL (Kahramanmaraş) – Bu nasıl
bir ifadedir Sayın Bal ya! Bu nasıl bir ifadedir, “aklı olan, olmayan parmak”
ifadesi? Rica ederim ya!
HAKAN ÇAVUŞOĞLU (Bursa) – Bizim
parmaklarımızın aklı yok sadece, onu söyleyeyim; öbür türlü aklımız var bari!
İDRİS ŞAHİN (Çankırı) – Sayın Başkan,
müsaade eder misiniz?
BAŞKAN – Buyurun Sayın Şahin.
İDRİS ŞAHİN (Çankırı) – Sayın hatip
“sizin aklı olmayan parmaklarınız” diyerek hem grubumuza hem şahsımıza da
sataşmış oldu. Müsaade ederseniz, sataşmadan, iki dakika söz istiyorum.
BAŞKAN – Sayın Şahin, Sayın Bakan yirmi
dakika konuşacak zaten, cevap verecek.
İDRİS ŞAHİN (Çankırı) – Bir iki dakika
lütfederseniz, açıklama gereği duyuyorum.
MAHİR ÜNAL (Kahramanmaraş) – Sayın
Başkan, lütfen.
BAŞKAN – Buyurun Sayın Şahin, iki
dakika… (AK PARTİ sıralarından alkışlar)
İDRİS ŞAHİN (Çankırı) – Teşekkür
ederim.
9.- Çankırı Milletvekili
İdris Şahin’in, Konya Milletvekili Faruk Bal’ın sataşma nedeniyle yaptığı
konuşması sırasında şahsına ve AK PARTİ Grubuna sataşması nedeniyle konuşması 
İDRİS ŞAHİN (Çankırı) – Sayın Başkanım,
teşekkür ediyorum.
Ben burada, dikkat ederseniz, üslubumda
hiçbir grubu incitmeden, olan hadiseleri hukuk temelinde, demokratikleşme
temelinde ve on iki yıllık AK PARTİ iktidarında yaptıklarımızı anlatmak
suretiyle yirmi dakikalık konuşmamı tamamladım ve orada sadece şunu söyledim:
Hukukçu kimliğiyle bildiğimiz bir hatibin… Kanuna aykırı olarak hiçbir
başsavcının emir ve talimat veremeyeceğini ifade ettim. Şimdi, oradaki
genelgeyi görmedik, genelgenin içeriğinde şu denilebilir: Eğer sayısızca hukuka
aykırı dinlemeler söz konusuysa, bir kısım tapeler söz konusuysa… Dosya
içeriğini bizler bilmiyoruz ve dosyada bir gizlilik kararı olduğu hepimizin
malumu ama maalesef, o dosyada gizlilik kararı bulunmasına rağmen Sayın Bal’ın
elinde bu genelge var.
FARUK BAL (Konya) – İnternet’te bu
genelge, İnternet’te.
İDRİS ŞAHİN (Devamla) - İşte, AK PARTİ
Hükûmetinin yargıda taraf olanlarla mücadelesi bu yüzdendir. (AK PARTİ
sıralarından alkışlar) Bu genelgeler muhalefetin eline nasıl geçiyor, basının
eline nasıl geçiyor? Bizim araştırdığımız, soruşturduğumuz ve Sayın Bakanımızın
da yapmak istediği budur ama bunun dışında, Kurul Başkanı olarak HSYK Genel
Kuruluna katılır Sayın Başkan, Bakan sıfatıyla ve Başkan sıfatıyla katılır
ancak hiçbir dairenin çalışmasına katılmaz Sayın Bal. Bunu siz de çok iyi
biliyorsunuz. O günkü atamaların hiçbirinde de imzası da söz konusu değildir.
Diğer hâkimin ifadesine gelince, bunlar
tutuklanırken, bahsettiğiniz isimler tutuklanırken, bu ülkede hukuk devletinin
varlığına inanıyorduk, bugün tahliye edildiğinde de bu ülkenin hukuk devleti
olduğuna inanıyoruz. 
Sonuç itibarıyla, tutuklayan da bir
hâkim, salıveren de bir hâkim. İtiraz müessesesi de var, yasa yolu açık,
itiraza tabidir. 3. Sulh Ceza tahliyesine karar vermişse savcı itiraz edebilir,
farklı bir karar da çıkabilir.
FARUK BAL (Konya) – İtiraz edecek savcı
yok ki, hepsi değişti.
İDRİS ŞAHİN (Devamla) – Nereden, hangi
konuda farklı karar çıkarsa çıksın, bizim hukuk devletine olan inancımız her
zaman devam edecektir diyor, hepinizi saygıyla selamlıyorum. (AK PARTİ
sıralarından alkışlar)
BAŞKAN – Teşekkür ediyorum Sayın Şahin.
FARUK BAL (Konya) – Sayın Başkan, sayın
hatip benim her yerde bulunan şu yazıyı ele geçirmemi gizli olan bir
soruşturmada bilgi edinmiş kişi gibi ifade etti. Bu konuyu açıklamak için söz
istiyorum.
BAŞKAN – Buyurun Sayın Bal.
Anlaşılan Sayın Bakana söz gelmeyecek.
Buyurun.
MUSTAFA ELİTAŞ (Kayseri) – Gensoru
fason olduğu için…
10.- Konya Milletvekili Faruk
Bal’ın, Çankırı Milletvekili İdris Şahin’in sataşma nedeniyle yaptığı konuşması
sırasında şahsına sataşması nedeniyle konuşması
FARUK BAL (Konya) – Biz de Sayın
Bakanın ne söyleyeceğini ciddi bir şekilde bekliyoruz.
Değerli arkadaşlar, bu belgeden suret
göndereceğim dedim ama fırsat olmadı, tekrar konuşma fırsatı yarattığı için
değerli hatibe teşekkür ediyorum. 
Benim ifade ettiğim husus sizin yanlış
değerlendirdiğiniz şekilde gizli bir belge değildir. Bunun üzerinde gizli
herhangi bir damga yok. 
İki: Bu belge İnternet sitelerinde
dolaşıyor. Herkesin elinde, sadece benim elimde değil. 
Üç: Sizin ifade ettiğiniz gibi bu
belgede yani bu talimatta hukuksuz olarak yapılmış dinlemelerle ilgili tapeleri
ortadan kaldırın demiyor, 15 Aralık tarihinden itibaren ortaya çıkmış olan
delilleri kaldırın diyor. Yani kastettiği, Başbakan Erdoğan’la oğlu Bilal
arasında geçen soruşturmalar, bunların tapelerini ortadan kaldırın diyor…
İDRİS ŞAHİN (Çankırı) – Kim dosyaya
intikal etmiş delilleri kaldırın diyebilir? Böyle bir şey mümkün mü ya? Milleti
kandırıyorsunuz.
FARUK BAL (Devamla) – …iş adamlarının
havuzlarla ilgili milyon dolarları toplamayla ilgili tapeleri kaldırın diyor.
Yani, birtakım villaların…
İDRİS ŞAHİN (Çankırı) – İşte diyorsun
ki “İnternet’e takılmış.” Bizim İnternet düzenlemesi yapmamızın gereği de bu
zaten.
FARUK BAL (Devamla) – Bir dinleyin
beni.
Üzerinde inşaat yapılması mümkün
olmayan sit alanları içerisine Hükûmet gücü kullanılmak üzere, Başbakanlık gücü
kullanılmak üzere yapılmış villalarla ilgili tapeleri kaldırın diyor. İşte bu
emir, o emirdir. Bu yargının emridir.
MAHİR ÜNAL (Kahramanmaraş) – Ya, böyle
bir şey olur mu Sayın Bal? Yapmayın lütfen ya!
FARUK BAL (Devamla) – Bu yargıyı bu
hâle getiren de Sayın Adalet Bakanıdır. Gensorunun temeli de budur.
MAHİR ÜNAL (Kahramanmaraş) – Resmî bir
yazıyla “Bunları kaldırın.” diyor öyle mi? Olur mu böyle bir şey ya?
FARUK BAL (Devamla) – Efendim?
MAHİR ÜNAL (Kahramanmaraş) – Böyle bir
şey olur mu?
FARUK BAL (Devamla) – Ben size olduğunu
gösteriyorum, işte imzası var; İsmail Uçar, İstanbul Cumhuriyet Savcısı; İrfan
Fidan, İstanbul Cumhuriyet Savcısı; Murat Çağlar, İstanbul Cumhuriyet Savcısı.
MAHİR ÜNAL (Kahramanmaraş) – Tamam,
öyle bir belgeyi üretmek zor değil ki!
İDRİS ŞAHİN (Çankırı) – Böyle bir şey
varsa, yapacağınız ilk iş, bu kişi hakkında suç duyurusunda bulunmaktır, bunu
getirip burada okumak değil. Madem böyle bir şey varsa…
FARUK BAL (Devamla) – Bunu yaratan
siyasi güç sizsiniz, sizi muaheze edecek olan muhalefet gücü de benim. İşte bu
nedenle buradayım. 
BAŞKAN – Evet, teşekkür ediyorum.
Önerge üzerinde Hükûmet adına…
YUSUF HALAÇOĞLU (Kayseri) – Sayın
Başkan…
BAŞKAN – Buyurun Sayın Halaçoğlu.
VIII.- AÇIKLAMALAR 
1.-
Kayseri Milletvekili Yusuf Halaçoğlu’nun, Kayseri Milletvekili Mustafa
Elitaş’ın (11/31) esas numaralı Gensoru Önergesi’ni “fason” olarak nitelendirmesini
kınadığına ilişkin açıklaması
YUSUF HALAÇOĞLU (Kayseri) – Şimdi,
sayın konuşmacımız kürsüye çıkarken, AKP grup başkan vekili “fason gensoru”
şeklinde bir ifadede bulundu. Şimdi, biliyorsunuz ki gensoru Anayasa’nın
Türkiye Büyük Millet Meclisinde partilere verdiği bir haktır. Bunun “fason”
şeklinde adlandırılmasını kınıyorum, özür dilemesini istiyorum.
MUSTAFA ELİTAŞ (Kayseri) – Allah Allah!
MEHMET ŞÜKRÜ ERDİNÇ (Adana) – Fasona
“fason” denir!
BAŞKAN – Teşekkür ediyorum. 
VI.- GENSORU (Devam)
A) Ön Görüşmeler (Devam)
1.- MHP Grubu adına, grup
başkan vekilleri İzmir Milletvekili Oktay Vural ve Kayseri Milletvekili Yusuf
Halaçoğlu’nun, rüşvet ve yolsuzluk iddialarıyla ilgili soruşturmaları yürüten
adli kolluk ve yargı mensupları üzerinde baskı uyguladığı, soruşturmalara
müdahale ettiği ve bazı bakanlar hakkında düzenlenen fezlekelerin gereğini
yerine getirmediği iddiasıyla Adalet Bakanı Bekir Bozdağ hakkında gensoru
açılmasına ilişkin önergesi (11/31) (Devam)
BAŞKAN – Şimdi, önerge üzerinde Hükûmet
adına söz isteyen Adalet Bakanı Bekir Bozdağ.
Buyurun Sayın Bozdağ. (AK PARTİ
sıralarından alkışlar)
ADALET BAKANI BEKİR BOZDAĞ (Yozgat) –
Sayın Başkan, saygıdeğer milletvekilleri; Milliyetçi Hareket Partisi grup
başkan vekillerinin hakkımda vermiş olduğu gensoru açılması önergesi hakkında
söz aldım. Bu vesileyle saygıdeğer heyetinizi saygıyla selamlıyorum. 
Değerli milletvekilleri, bir bakan
hakkında gensoru açılmasını istemek son derece ciddi bir husustur; anayasal
teminatı vardır, İç Tüzük’ümüzde bunun karşılığı vardır. Yalan yanlış
bilgilerle veya rivayetler üzerine veya siyasi karşıtlık üzerine gensoru
verilirse, bu, gensoru müessesinin kıymetini azaltır, hakkında gensoru verilen
bakan için değil ama çalakalem gensoru verenler bakımından bir nakisa
oluşturur, bunu özellikle huzurlarınızda ifade etmek istiyorum. Çünkü bu
gensorunun her tarafı lime lime dökülmektedir.
Hakkımda gensoru açılması istemi,
esasında, kötü bir rüya tabirinden ibarettir. Hani, rüya tabirleri olur ya; ölü
görürsünüz, diri görürsünüz, gündüz görürsünüz, karanlık görürsünüz, sonra da
“Bunun anlamı şudur: Bak, karanlık görürsen böyle, gündüz görürsen böyle.”
Âdeta el yordamıyla, rüya tabiri yaparak bir bakan hakkında gensoru önergesi
veriliyor. Bu, gensoru müessesesinin itibarını azaltır, gensoru verenlerin
itibarını azaltır ama hakkında rüya tabiri gibi gensoru verilen bir bakan
olarak da eminim ki benim itibarımı yükseltecektir. (AK PARTİ sıralarından
alkışlar)
Tabii, gensoru içerisinde olanlarla
ilgili de kısa kısa değerlendirmede bulunmak istiyorum. Burada şahsiyat
yapanlarla ilgili bir değerlendirmede bulunmayacağım. Çünkü bu, ciddi bir iş.
Bu ciddi işin üzerinde polemik yapanlarla ilgili bir değerlendirme
yapmayacağım. Onu, dinleyenler yaptı, ayrıca girmeyeceğim.
Adli Kolluk Yönetmeliği’nin
değişikliğini yapan düzenleme, Anayasa ve yasaya uygun bir düzenlemedir, bir
defa, bunun altını özellikle çizmek isterim. Çünkü CMK’nın 167’nci maddesinin
başlığı yönetmeliktir. Adli kollukla ilgili yönetmeliğin Adalet ve İçişleri
Bakanlığı tarafından müştereken tanzim edileceği ifade ediliyor. Bu yönetmelik
bu kapsamda çıkarılmış bir yönetmeliktir, bu bir.
İki: Polis, adli kolluk görevini
yaparken ne Adalet Bakanının emrindedir ne de İçişleri Bakanının emrindedir.
Yasalarımız çok açık. Adli kolluk görevini yapan kolluk görevlileri, görev
süresince cumhuriyet savcısının emirleri ve talimatları doğrultusunda hareket
eder. Herhangi bir kolluk amiri -bu, ilin emniyet müdürü olabilir veya başkası
olabilir- bunlara emir ve talimat veremez. Bunu ben söylemiyorum, kanun
söylüyor. Kimsenin talimat veremeyeceği bir adli kolluğa eğer hiyerarşik bir
bağlantı olursa ki Adalet Bakanlığıyla adli kolluğun herhangi bir bağlantısı
yoktur. Adli kolluk, esasında, idari bakımdan baktığınızda İçişleri
Bakanlığıyla ilgili bir husustur ama buna talimat verme yetkisi de ne İçişleri
Bakanına aittir ne Adalet Bakanına aittir. Benimle hiç alakası olmayan bir
konuyu siz getirir, buradan “Bakan da böyle talimat vermiştir.” yorumunu
yaparsanız bu “Gündüz mü, gece mi?” rüya tabirine benzer; doğru bir şey
olabilir mi? Biraz ciddiyet olsun lütfen. 
Bakın, öte yandan, birtakım, kollukta
görev yapan polislerin, müdürlerin yerlerinin değişmesiyle ilgili tasarruflar
oldu; bunu Adalet Bakanlığı değil İçişleri Bakanlığı yaptı ama doğru
tasarruflar mı? Doğru tasarruflar çünkü bu tasarrufların hepsi usule ve yasaya
uygun tasarruflardır. Bir yere il müdürü atadığınız zaman, il müdürü kendisiyle
çalışacak yardımcıları, şube müdürlerini veya hangi polislerin nerede
çalışacağını Türkiye’de bütün ilk atamalardan sonra kendileri belirlemiştir.
Sadece yeni İstanbul İl Emniyet Müdürü ve yeni atanan emniyet müdürleri değil,
bundan önce atanmış bütün emniyet müdürleri de aynısını yapmış.
FATMA NUR SERTER (İstanbul) - Talimatı
kim verdi?
ADALET BAKANI BEKİR BOZDAĞ (Devamla) -
Örnek olsun diye söylüyorum: Sayın Hüseyin Çapkın İzmir İl Emniyet Müdürü
olduğu yıllarda, 2008 yılında tam 2.500 kişiyle ilgili, görevlendirmede
değişiklik yapmış. Arkasından Ercüment Yılmaz İzmir Emniyet Müdürü olmuş, 2.298
polisle ilgili veya emrinde çalışanlarla ilgili yer değişikliği yapmış.
Rakamlara baktığınızda, her emniyet müdürü atanışında bunu yapar. Neden?
Beraber çalışacağı kadroyu elbette kendisi belirleyecek, bundan daha doğal olan
ne olabilir? 
Onun için, rutin olan işlemleri 17
Aralık sürecinin cazibesine kapılanlar farklı bir değerlendirmeye tabi
tutabilirler ama işin gereği her daim yapılan yeni atamalar çerçevesinde
yapılan değerlendirmelerdir, bu hususu özellikle ifade etmek isterim.
ALİ HAYDAR ÖNER (Isparta) – Kendin
inanıyor musun bunlara Sayın Bakan?
ADALET BAKANI BEKİR BOZDAĞ (Devamla) -
Tabii, değerli milletvekilleri, HSYK’nın dairelerinde görev yapacak üyelerin
kanun ve usule, teamüle aykırı olarak belirlenmesi iddiası… “Bu da hem kanuna
aykırı belirlendi hem de teamüle aykırı belirlendi” denildi. Ben merak ettim,
acaba kanuna aykırı nasıl olmuş bu iş, bu konuda nasıl bir teamül var da Adalet
Bakanı HSYK Başkanı olarak bu teamülü ayaklar altına alan bir iş yapmış.
Arkadaşlara da sordum, “Ya, ben ne yapmışım, haberim yok, söyleyin bana. Bu
gensoruda bir şey var ama benim haberim yok bu işten. Nasıl yapmışım, bir
söyleyin, haberim olsun.” dedim. 
SAKİNE ÖZ (Manisa) – Haberin olsa
yapmazsın zaten. 
ADALET BAKANI BEKİR BOZDAĞ (Devamla) –
Kanunu getirdiler, diyorlar ki… Kanun açık, HSYK Kanunu’nun 8’inci maddesinin
ikinci fıkrası birtakım esaslar koyuyor dairelerde görev yapacak üyelerle
ilgili. Altında diyor ki: “Genel Kurul, yukarıdaki esaslara göre üyelerin hangi
dairede asıl ve tamamlayıcı üye olarak görev yapacağına, seçimle karar verir.”
Yapılan toplantıda ne olmuş? Genel Kurul konuyu gündemine almış. Nasıl bir
seçim yapmış? Yukarıdaki esaslara göre bir seçim yapmış, hangi üyenin hangi
dairede görev yapacağına karar vermiş. Yapılan iş, kanunun özüne, esasına uygun
bir iş, teamüle de uygun bir iş. Çünkü daha 1 defa seçim yaptı, ortada oluşmuş,
böyle, hani çok yapılan bir iş olup da bir teamül de yok. Ama siz o 1 defayı
teamül bile kabul etseniz ona da uygundur. Çünkü başlangıçta da dairelerde
kimlerin çalışacağına yine aynı şekilde Genel Kurul karar vermiştir, yapılan
şey de tamamen buna uygundur. Burada da ne kanuna ne de teamüle aykırı bir
durum yoktur. Nasıl yapıyoruz? Dairelerde üyelerin görevi değişti ya, buradan
bir anlam çıkarıyoruz. O zaman, biz böyle bir anlam çıkarmaya başlarsak herkes
birbirini kolaylıkla itham edebilir. Hukuk, anlamlar üzerinden değil, objektif
deliller üzerinden hareket eder. Hukuk, rüya tabirleri üzerinden değil, somut
deliller üzerinden hareket eder, rüyalarla, subjektif değerlendirmelerle amel
etmeyi de yasak eder. Onun için de bizim yaptığımız, hukuka uygun ve usule,
teamüle tamamen uygun bir düzenlemedir.
Tabii, hâkimlerin, savcıların
atanmasıyla ilgili de değerlendirmeler yapıldı. Hâkim, savcıları atamak,
kurulun bir dairesinin görevi dâhilinde olan bir iştir; 1. Daire bu görevi
yapıyor, 1. Daire her daim atama kararnameleri çıkarmıştır. Yıl içerisinde bir
tane büyük kararname ama onun dışında da mazeret kararnameleri
çıkarabilmektedir. Geçenlerde, 1. Dairenin Başkanı bir televizyon programında
“Biz, hâkimlere sorduk: Mazeret kararnamesi bir tane mi olsun, yoksa çok mu
olsun? Bize döndüler, dediler ki: ‘Büyük kararname tek olsun ama mazeret
kararnamesi çok olabilir çünkü ihtiyaç olduğunda bu mazerete binaen atamalar
yapılabilsin.’ ve biz ona uyduk.” Onun için de 2011 yılında 20 kararname
çıkmış, 2012 yılında 16 kararname çıkmış, 2013 yılında 11 kararname çıkmış. Bu
kararnameler normaldir. Bizim bakan olmamızdan sonraki süreçte çıkan
kararnamelerin -siz de ifade ettiniz- büyük bir kısmı mazeret kararnamesidir.
Hâkimlerin, savcıların talepleri doğrultusunda yapılan kararnamelerdir. Hizmet
gereği yapılan atamaların sayısı çok azdır. Bunların hepsini de bu olaylarla
irtibatlandırırsanız, o zaman, Diyarbakır’da Cumhuriyet Başsavcısı değişti, onu
nereye koyacaksınız? Yalova’da Başsavcı değişti, Kocaeli’de Başsavcı değişti.
Orada hangi soruşturma vardı? 
LÜTFÜ TÜRKKAN (Kocaeli) –. Kocaeli’deki
Başsavcı emekli oldu Sayın Bakan, değişmedi.
ADALET BAKANI BEKİR BOZDAĞ (Devamla) –
Bir defa, başsavcıların yürüttüğü bir soruşturma da yok. İzmir’de Başsavcı
değişti, İzmir’de Başsavcının yürüttüğü bir soruşturma yok. Adana’da
Başsavcının yürüttüğü bir soruşturma yok. Adana’da süren, savcıların yürüttüğü
soruşturma da başka bir soruşturma. Ama, her şeyi birbirine bağladığınızda
doğru bir sonuç alacağınızı düşünüyorsanız yanlış düşünüyorsunuz. Bunu
özellikle ifade etmek isterim.
Değerli kardeşlerim, ben Adalet Bakanı
olarak hiçbir cumhuriyet başsavcısına veya cumhuriyet savcısına soruşturmaların
üzerini örtün, soruşturmaları durdurun, bu işi kapatın demedim. Kim ki bunu
dediğimi iddia ediyorsa bunu ispat etmesi lazım.
TUFAN KÖSE (Çorum) – İma ettin, bunu
söylemedin tabii.
ADALET BAKANI BEKİR BOZDAĞ (Devamla) –
Ben bunu söylemedim, daha önce de Genel Kurulda ifade ettim. 
TUFAN KÖSE (Çorum) – İma ettin, ima!
ADALET BAKANI BEKİR BOZDAĞ (Devamla) -
Bunu yapan namussuzdur, şerefsizdir. (AK PARTİ sıralarından alkışlar) Ama bunu
yaptığımı birileri iddia edip de ispat etmiyorsa onlar da namussuzdur,
şerefsizdir. (AK PARTİ sıralarından alkışlar) İnsanların haysiyetiyle öylesine
kolayca hiç kimse oynamamalıdır. 
TUFAN KÖSE (Çorum) – İma ediyorsun,
ima!
ADALET BAKANI BEKİR BOZDAĞ (Devamla) -
Soruşturmalar, kovuşturmalar, usul çerçevesinde elbette yürümelidir. Neden
kanunlar var? İnsanlar soruşturulurken bir kural çerçevesinde bu yapılsın.
Soruşturmanın gizliliği niçin var? Deliller sağlam toplansın, gerçekler
bulunsun, failler yakalansın ve hak edilen ceza neyse onu alsın suç işleyenler
ama öte yandan, soruşturmanın gizliliğinin ana bir nedeni de insanların
hukukunu, insanların onurunu, insanların masumiyetini, lekelenmeme hakkını
korumak ve kollamaktır. Siz soruşturmayı açtınız, belki ilerletmeden dosyayı
işlemden kaldıracaksınız, belki daha işin başında bir işlem yapılmasına gerek
olmadığına karar vereceksiniz veya devam ettiniz, soruşturmanın sonunda
kovuşturmaya yer olmadığına karar vereceksiniz. Televizyonların önünde evleri
aranırsa, üstleri aranırsa, birtakım şeyler yapılırsa, soruşturmanın
gizliliğine rağmen soruşturma dosyasında varlığı iddia edilen evrak
televizyonlarda, gazetelerde çarşaf çarşaf yayınlanırsa, bu savcılardan
herhangi birisi, sadece bu olay değil, başka olaylara da alın, hangi kararı
verirse versin, toplumun bir kesimi onu itham edecektir. Baskı gördü bu kararı
verdi veyahut da itham edecek iş yapmadı, dava açtı, beraat etti, o insanlar
başka noktaya evrilecektir. Onun için de soruşturmanın gizliliği konusunda
hepimizin hassas olması lazım. 
VELİ AĞBABA (Malatya) – Her zaman olmak
lazım, her zaman!
ADALET BAKANI BEKİR BOZDAĞ (Devamla) -
Lekelenmeme hakkı çok önemli. 
VELİ AĞBABA (Malatya) – Sayın Bakanım,
her zaman hassas olmak lazım; Ergenekon’da, Balyoz’da, her zaman.
ADALET BAKANI BEKİR BOZDAĞ (Devamla) -
Lekelenmeme, bir iddia, kişinin hakkında bir iddia olmadan onun suçlu ilan
ediliyor olması, insanların lekelenmeme hakkını ihlal eder ama masumiyet
ilkesi, soruşturma yapılırken, bir isnat adı altında yapılırken…
VELİ AĞBABA (Malatya) – Ucu size
dokununca değil, her zaman olması lazım, her zaman.
ADALET BAKANI BEKİR BOZDAĞ (Devamla) -
…o ilkeyi zedelememek için de bir hassasiyet lazımdır. 
Bakın, geçmişte, bu ülkede,
soruşturmanın gizliliğinin ihlali nedeniyle… 
VELİ AĞBABA (Malatya) – Türkan Saylan’ı
hatırlıyor musunuz, Türkan Saylan’ı?
ADALET BAKANI BEKİR BOZDAĞ (Devamla) -
…nice yargısal infazlar yapıldı daha yargılama bitmeden. 
VELİ AĞBABA (Malatya) – Sayın Türkan
Saylan’ı hatırlıyor musunuz -saat dört buçukta- kanser hastası?
ADALET BAKANI BEKİR BOZDAĞ (Devamla) –
İnsanlar, şüpheli olmadan sanık, sanık olmadan mahkûm ilan edildiler.
LÜTFÜ TÜRKKAN (Kocaeli) – En çoğunu da
siz yaptınız, o infazların en büyüğünü siz yaptınız.
VELİ AĞBABA (Malatya) – Türkan Saylan’ı
hatırlıyor musun? 
BAŞKAN – Sayın Ağbaba, lütfen!
ADALET BAKANI BEKİR BOZDAĞ (Devamla) - Mahkemeler,
savcılar ne karar verilirse versin…
LÜTFÜ TÜRKKAN (Kocaeli) – Adamlara
“darbeci” dediniz.
ADALET BAKANI BEKİR BOZDAĞ (Devamla) -
…bu mahkûmiyetten insanların kurtulma imkânı yok.
LÜTFÜ TÜRKKAN (Kocaeli) – Adamlara
“darbeci” dediniz. 
BAŞKAN – Sayın Türkkan! 
ADALET BAKANI BEKİR BOZDAĞ (Devamla) -
Dün birileri farklı değerlendirmiş olabilir, biz de yapmış olabiliriz, ben
geçmişte de söyledim.
VELİ AĞBABA (Malatya) – Türkan Saylan’ı
hatırlıyor musunuz, Türkan Saylan’ı? 
ADALET BAKANI BEKİR BOZDAĞ (Devamla) -
Ama bakın, siyaset kurumunun bir şeyi düzeltmesi lazım, soruşturmanın muhatabı
değiştikçe savcıları… 
VELİ AĞBABA (Malatya) – Sayın Bakan,
İlhan Selçuk’u, Türkan Saylan’ı hatırlıyor musun? 
ADALET BAKANI BEKİR BOZDAĞ (Devamla) -
… yargılama yapanları kutsamaya veya yerin dibine geçirmeye başlayan tavırları
biz sürdürürsek o zaman hukukun dışına çıkanları hukukun içinde tutmayı asla
başaramayız.(AK PARTİ sıralarından alkışlar)
VELİ AĞBABA (Malatya) – Soruşturma aç,
geçmiştekilere soruşturma aç!
ADALET BAKANI BEKİR BOZDAĞ (Devamla) -
İnsanların onurunun, haysiyetinin lekelenmesinin önüne geçemeyiz.
VELİ AĞBABA (Malatya) – Yapanlara
soruşturma aç.
ADALET BAKANI BEKİR BOZDAĞ (Devamla) -
Bazı soruşturmalar nedeniyle insanların içeride bulunmasını değerlendirirken
orada savcıları suçlayacaksınız, “Delilleri sahte.” diyeceksiniz; mahkeme
kararları var, bunları yok sayacaksınız…
MALİK ECDER ÖZDEMİR (Sivas) – Şimdi siz
söylüyorsunuz onların sahte olduğunu, siz!
ADALET BAKANI BEKİR BOZDAĞ (Devamla) -
…öte yandan, insanlar hakkında henüz iddianame tanzim edilmeden, soruşturmanın
seyrinin ne olacağı belli olmadan mahkûmmuş gibi konuşacaksınız…
ALİ ÖZGÜNDÜZ (İstanbul) – Fezlekeleri
getirmiyorsunuz, getirin fezlekeleri. 
ADALET BAKANI BEKİR BOZDAĞ (Devamla) -
…ondan sonra da “Biz hukuk devletiyiz, biz doğru yapıyoruz.” diyeceksiniz,
böyle bir şey olmaz.
ALİ ÖZGÜNDÜZ (İstanbul) – Fezlekeler
nerede Sayın Bakan? Kime iade ettiniz fezlekeleri?
ADALET BAKANI BEKİR BOZDAĞ (Devamla) -
Gelin, diyorum ki dün AK PARTİ Grubu, bugün CHP, MHP, BDP, hangi grup olursa
olsun, hukukun dışına çıkan, hukuk devletini ihlal eden…
VELİ AĞBABA (Malatya) – Geçmişin
hesabını sor!
ADALET BAKANI BEKİR BOZDAĞ (Devamla) -
…insan haklarını ihlal eden, insan onurunu ve haysiyetini ihlal eden…
VELİ AĞBABA (Malatya) – Sor,
arkandayım, sor! Samimiysen sor!
ADALET BAKANI BEKİR BOZDAĞ (Devamla) -
…ne tür uygulama varsa, siyasal rekabeti bir tarafa bırakıp onun karşısında bu
Parlamento bir olmadıkça, dik durmadıkça bunların önüne geçemeyiz. (AK PARTİ sıralarından
“Bravo” sesleri, alkışlar) Gelin beraber olalım! 
VELİ AĞBABA (Malatya) – Samimiysen sor!
Bugün sor, bugün sor, hazırız biz!
ADALET BAKANI BEKİR BOZDAĞ (Devamla) -
Bakın, Adana’da yürüyen MİT’e dönük soruşturmayla ilgili -çok ilginçtir- cumhuriyet
savcısı müzekkere yazıyor kolluğa: “Suriye tarafına geçin, orada şu, şu, şu
adli işlemleri yapın.” diyor.
BÜLENT TURAN (İstanbul) – Duydun mu? 
ADALET BAKANI BEKİR BOZDAĞ (Devamla) -
Hepiniz bilirsiniz, savcıların yetkisi nerede başlar, nerede biter!
ALİ ÖZGÜNDÜZ (İstanbul) – Gereğini
yapın, gereğini yapın!
ADALET BAKANI BEKİR BOZDAĞ (Devamla) -
İlçede, ilde, bölgede, sınırları var ama il, ilçe, bölge sınırlarını tanımayıp
Türkiye’nin sınırları dışında doğrudan işlem yapılması talimatını verirse, bu
talimatlar böyle hukukun dışında olan…
ALİ ÖZGÜNDÜZ (İstanbul) – Gereğini
yapın, şikâyet etmeyin!
ADALET BAKANI BEKİR BOZDAĞ (Devamla) -
…işler olduğunda, şikâyet olduğunda -işte şikâyetler var, HSYK inceliyor- o
zaman bizim burada kalkıp dememiz lazım ki: Bu hukuku…
ALİ ÖZGÜNDÜZ (İstanbul) – Biraz
fezlekelerden bahsedin. İade ettiğiniz fezlekeler…
ADALET BAKANI BEKİR BOZDAĞ (Devamla) –
…böylesine pervasızca çiğneyenler bu gücü hukuktan almıyorlarsa nereden
alıyorlar? Hep beraber sormamız lazım, eleştirmemiz lazım.
VELİ AĞBABA (Malatya) – Sizden
alıyorlar, sizden. Siz beslediniz, büyüttünüz. Şimdi gözünüzü oyuyor. 
ADALET BAKANI BEKİR BOZDAĞ (Devamla) –
Değerli kardeşlerim… 
Kusura bakmayın “kardeşlerim” dedim ama
buradaki herkes kardeşim zaten.
ALİ ÖZGÜNDÜZ (İstanbul) – Fezlekeler
nerede?
ADALET BAKANI BEKİR BOZDAĞ (Devamla) –
Saygıdeğer milletvekilleri, fezlekelerle alakalı birkaç hususu ifade etmek
isterim. “Fezlekeler geldi, Adalet Bakanı fezlekeleri tuttu, inceledi;
delilleri aldı, baktı; soruşturmayı, devamını, şunu bunu engelledi.” Bunların
hepsi yanlıştır, büyük bir çarpıtmadır, asılsızdır. 
ALİ ÖZGÜNDÜZ (İstanbul) – Ne yaptınız
kırk beş gün?
ADALET BAKANI BEKİR BOZDAĞ (Devamla) –
Bakın, fezlekeler Adalet Bakanlığına 3/1/2014’te geldi.
ALİ ÖZGÜNDÜZ (İstanbul) – Evet, evet…
ADALET BAKANI BEKİR BOZDAĞ (Devamla) –
İadesi 29/1/2014’tür. 
ALİ ÖZGÜNDÜZ (İstanbul) – Niye
beklettiniz?
ADALET BAKANI BEKİR BOZDAĞ (Devamla) –
Yirmi altı gündür. Ama herkes “Adalet Bakanı kırk beş gün bunu tuttu.” diyor. 
ALİ ÖZGÜNDÜZ (İstanbul) – Ya, yirmi
altı gün olsun. Niye beklettiniz?
ADALET BAKANI BEKİR BOZDAĞ (Devamla) –
Ben fezlekeyi geldiği gün iade etseydim bu sefer ne denecekti? “Jet hızıyla,
Bakan, geldiği gibi gönderdi.” denecekti. 
ALİ ÖZGÜNDÜZ (İstanbul) – Yirmi altı gün
neyi beklediniz? Ya, böyle bir şey olur mu? Savcıları aldınız, ondan sonra niye
beklediniz?
ADALET BAKANI BEKİR BOZDAĞ (Devamla) –
Ne yapacağız? Geldiği zaman göndersek başka, biraz bekletip göndersek başka. 
LÜTFÜ TÜRKKAN (Kocaeli) –
Göndermeyeceksin, buraya getireceksin Sayın Bakan. Buraya getireceksin, buraya!
ADALET BAKANI BEKİR BOZDAĞ (Devamla) –
Size bizim bir şeyi beğendirme imkânımız yok. (AK PARTİ sıralarından “Bravo”
sesleri, alkışlar)
LÜTFÜ TÜRKKAN (Kocaeli) – Göndermeyip
buraya getireceksin. O zaman yiğit olursun.
BAŞKAN – Sayın milletvekilleri, lütfen…
ADALET BAKANI BEKİR BOZDAĞ (Devamla) –
Ama burada doğru olan şey nedir, o da şudur: Bizim yaptığımız iş usule uygun
mu, uygun; yasaya uygun mu, uygun. 
ALİ ÖZGÜNDÜZ (İstanbul) – Yirmi altı
gün hangi gerekçeyle beklettiniz?
ADALET BAKANI BEKİR BOZDAĞ (Devamla) –
Bizim bu fezlekeleri inceleme yetkimiz yok, içeriğine girme yetkimiz yok. Ama
sanki incelenmiş gibi, içeriğine girilmiş gibi takdimler yapılıyor. Bunların
tamamı gerçek dışıdır.
LÜTFÜ TÜRKKAN (Kocaeli) – Sayın Bakan,
yiğitlik o fezlekeleri buraya getirmek, orada konuşmak değil. Fezlekeler buraya
gelecek, o zaman konuşacaksınız.
ADALET BAKANI BEKİR BOZDAĞ (Devamla) –
Ağzı açılmadan gitmiştir. Çünkü, bu genelge bakanların görevleriyle, Hükûmet
politikalarıyla ilgili fezlekelerin Bakanlığa değil, Meclise gönderilmesini
söylüyor. Ben göndererek “Dolambaçlı yoldan gitme, daha hızlı gönder; Meclise
gönder, daha erken baksınlar…” Niye dolandırıyorlar oradan buradan? (AK PARTİ
sıralarından “Bravo” sesleri, alkışlar) 
ÖZCAN YENİÇERİ (Ankara) – Siz
gönderseydiniz Meclise.
ADALET BAKANI BEKİR BOZDAĞ (Devamla) –
Bakın, benimle ilgili fezlekenin ekinde İzmir Cumhuriyet Başsavcılığından gelen
fezlekede orada devam eden soruşturmayla alakalı 32 klasörü de ekine koyup
göndermişler, 32 klasör. Peki, benimle bunun ne alakası var? 
ÖZCAN YENİÇERİ (Ankara) – Belki siz de
varsınız içinde, bir baksaydınız.
ALİ ÖZGÜNDÜZ (İstanbul) – Müsteşar niye
telefon açıyor?
ADALET BAKANI BEKİR BOZDAĞ (Devamla) –
Benimle alakalı olan kısmı üst yazıda yazıyor ne olduğunu. O klasörlerle
alakası yok. Meclis Başkanı farz edin Genel Kurula sunsaydı oradaki her şey
aleni hâle gelecekti. O zaman demezler mi “Sayın Başsavcı, hukuk önünüzde, yasa
önünüzde, kural elinizde; Bekir Bozdağ’la ilgili olmayan bu kadar dosyayı
ekleyip Adalet Bakanlığına...” Sonra iade ediliyor, “Meclise gönder.” deniyor.
Aynı dosyaları ekleyip Bakanla ilgili olmayanları Meclise göndermenize hangi
hukuk izin veriyor, hangi madde buna izin veriyor? Var mı öyle şey? Yok. Ama bu
hukuksuzluklar karşısında bizim susmamız da hukuksuzlukları çoğaltır.
Sayın Bal’ın ifade ettiği bir hususa,
Sayın Başkan sürem doldu ama izin verirseniz cevap vermek istiyorum. İstanbul
Cumhuriyet Başsavcılığından yazılan bir yazıyla ilgili burada önemli bir
iddiayı dile getirdi. Başsavcılık bir yazı yazıyor. Ne zaman yazıyor? 8/1/2014
tarihinde aynen Sayın Bal’ın ifade ettiği şekilde bir yazı yazıyor. Peki, niçin
yazıyor? Yazıya dikkatle baktığınızda diyor ki: “15/12/2013 tarihinde Emniyet Müdürlüğünüz
tarafından fezlekeye rapten gönderilmiş olmakla...” O cümle çok önemli çünkü
bir soruşturma sırasında eğer adli kolluğun soruşturmada görevi var, birtakım
iş ve işlemler yapıyorsa, bu soruşturma bittiği zaman fezlekeye bağlıyor, bütün
delilleri ekine koyuyor, bu fezlekeyi Cumhuriyet Başsavcılığına gönderiyor.
Buradaki yapılan işlem de aynısı. Daha önceki...
(Mikrofon otomatik cihaz tarafından
kapatıldı) 
BAŞKAN – Sayın Bakan, bir saniye.
Sayın grup başkan vekilleri müsaade
ederse ve aynı süreyi de kendilerine vermek şartıyla Sayın Bakana süre
verebilirim. 
MEHMET AKİF HAMZAÇEBİ (İstanbul) –
Olur, tabii, tabii.
ALİ RIZA ÖZTÜRK (Mersin) – İstediği
kadar konuşsun Bakan ya, son söz sanığın!
BAŞKAN - Kaç dakika süre istiyorsunuz
Sayın Bakan? Ona göre sayın grup başkan vekillerine de vereyim.
Buyurun.
ADALET BAKANI BEKİR BOZDAĞ (Devamla) -
İstanbul Cumhuriyet Başsavcıları yazıyı yazıyorlar ve bununla ilgili fezleke
10/2/2013 tarihinde geldiğine göre bununla ilgili kayıt var mı elinizde, bilgi
var mı vesaire? Bunu öğrenmek için oraya yazı yazıyorlar, “…kapatılması…”
vesairesi, elimde de İstanbul Başsavcılığının açıklaması var.
FARUK BAL (Konya) – “İptal” diyor Sayın
Bakan, “iptal”. “İptal” diyor, öğrenme değil.
ADALET BAKANI BEKİR BOZDAĞ (Devamla) –
Bakın, İstanbul Başsavcılığının açıklaması var, diyor ki: “2012/656 soruşturma
sayılı dosya 25/12/2013 tarihinde Cumhuriyet Savcısı Muammer Akkaş’ın
uhdesinden alındıktan sonra soruşturmayı sürdürmek üzere 4 cumhuriyet savcısı
görevlendirilmiştir.” Soruşturma evrakıyla ilgili bu cumhuriyet başsavcıları
yazışmalar yapıyorlar. Bu yazışmalar çerçevesinde “Bu yazışmalarla ilgili
olarak yapılan dosya tetkikinde İstanbul Cumhuriyet Başsavcılığının 2012/256
soruşturma sayılı evrakıyla ilgili büro amirliğinin servisinde herhangi bir
belge ve dosya bulunamamıştır.” şeklinde savcılığın yazdığı yazıya cevap
veriliyor, “Herhangi bir bilgi, belge bizim elimizde yok.” Bu yazının
içerisinde de yine bu soruşturmanın evraklarının ilgisiz olanlarının imha
edilmesi ve hepsinin getirilmesine ilişkin Muammer Akkaş tarafından 17/12/2013
tarihinde yazılmış bir yazı var, o yazı çerçevesinde. Bu yazıyı ne zaman
öğreniyor? Taa, ayın 24’ünde, cevap geldikten sonra öğreniyor Cumhuriyet
Başsavcılığı. Dolayısıyla, yazının yazılış tarihi bunun öğrenilmesinden, bir
defa çok çok önceki bir tarihtir. Oradan gelen cevap da “Burada herhangi bir
bilgi, belge yoktur.” şeklinde cevaptır ve fezleke geldiği için orada zaten
ayrıca bir dinlemenin, başka başka belgenin bulunması mümkün değildir. O
saatten sonra, fezlekeden sonra yeni bir dinleme kararı yoksa devam eden
işlemler hukuksuz işlemlerdir. Bunu siz bizden, en az bizim kadar, iyi
biliyorsunuz, bildiğinizi düşünüyorum ve “Soruşturma kapsamında elde edilen
deliller üst yazıda gönderilmiştir.” diye aynı şekilde devam ediyor ve bu
dosyanın içerisinde hiçbir delil kalmadığı da ifade ediliyor. “Fezleke tarihi
olan ve tüm soruşturma evrakı ile o tarihe kadar elde edilen delillerin gönderildiği
belirtilen 15/12/2013 tarihi itibarıyla dosyada mevcut olan tüm deliller aynen
muhafaza edilmekte olup bugün itibarıyla dosyada var olan hiçbir yasal delil
hiçbir şekilde, hiçbir kişi veya merci tarafından imha edilmemiştir.
Dolayısıyla, soruşturmayı hâlen sürdüren cumhuriyet savcıları tarafından
herhangi bir imha işlemi de yapılmamıştır. 
 
28/2/2014 
 
Hadi Salihoğlu
İstanbul
Cumhuriyet Başsavcısı”
Açıklama burada, imha edilen bir şey
yok. 
ALİ ÖZGÜNDÜZ (İstanbul) – Ne zaman
açıklandı Sayın Bakan? Açıklanma tarihi ne zaman, bugün mü?
ADALET BAKANI BEKİR BOZDAĞ (Devamla) –
Ayrıca da bu işlemin geçenlerde Parlamentonun kabul ettiği, TMK 10’u kaldıran
ve diğer bazı düzenlemeleri içeren kanun teklifiyle de uzaktan yakından bir
alakası yoktur çünkü o kanun henüz Sayın Cumhurbaşkanı tarafından onanmamış,
yürürlüğe girmemiştir. Kaldı ki onanmış, yürürlüğe girmiş olsa dahi bu
delilleri etkisiz kılacak, anlamsız kılacak, yok sayacak, o teklifin
içerisinde, o kanunun içerisinde herhangi bir düzenleme yoktur. Bunu siz bizim
kadar iyi biliyorsunuz. 
Değerli milletvekilleri, sonuç
itibarıyla, bu gensoru içerisinde yer alan hususların hiçbirisinin gerçekle
uzaktan yakından ilgisi, alakası yoktur. Gazetelerde yazan kimi rivayetler,
aslı astarı olmayan birtakım değerlendirmeler üzerinden yapılmış rüya tabirine
benzemektedir. Ben biliyorum ki Türkiye Büyük Millet Meclisi rüyalarla değil
hakikatlerle her zaman hareket eder.
Hepinizi saygıyla selamlıyorum. (AK
PARTİ sıralarından alkışlar)
BAŞKAN – Teşekkür ediyorum.
İsteyen gruplara beşer dakika süre
vereceğim.
FARUK BAL (Konya) – Sayın Başkan…
BAŞKAN – Siz mi kullanacaksınız Sayın
Bal?
Buyurun.
FARUK BAL (Konya) – Ayrıca Sayın
Başkan, Sayın Bakan konuşmalarında benim ifademde geçen hususların yalan
yanlış, rüya tabiri, fezlekelerle ilgili olarak…
BAŞKAN – Tamam, sataşma nedeniyle iki
dakika veriyorum.
Ayrıca, grup için de siz mi
konuşacaksınız?
FARUK BAL (Konya) – Evet.
BAŞKAN – Yedi dakika süre veriyorum.
Buyurun.
VII.- SATAŞMALARA İLİŞKİN
KONUŞMALAR (Devam)
11.- Konya Milletvekili Faruk
Bal’ın, Adalet Bakanı Bekir Bozdağ’ın (11/31) esas numaralı Gensoru Önergesi
üzerinde Hükûmet adına yaptığı konuşması sırasında şahsına ve Milliyetçi
Hareket Partisine sataşması nedeniyle konuşması
FARUK BAL (Konya) – Sayın Başkan, değerli milletvekilleri; Sayın Adalet
Bakanının burada yapmış olduğu konuşmalara canıgönülden inanmak isterdim.
Canıgönülden, basına düşmüş olan birtakım bilgilerin, belgelerin yanlış
olduğunu ispatlamasını veya bizi ikna etmesini isterdim. Ancak Sayın Adalet
Bakanı, hakkında verilmiş gensoru önergesinin ciddiyetini müdrik ancak bunun
sonuçlarını idrak edemeyecek şekilde bir savunma yaptı. Gensoru önergesinin rüya
tabiriyle, yalan yanlış, çalakalem düzenlendiğini ifade ederek bizi
itibarsızlaştırdığını, kendisini de itibarlı hâle getirdiğini beyan etti.
Bakalım itibar kimde? 
Bu gensoru önergesinin adı besbelli
bellidir. 17 Aralıkta ortaya çıkan ayakkabı kutularının, para kasalarının
içerisinde bulunan, sağa sola saçılan milyon dolarların, milyon euroların,
yargı eliyle, yargı eğilip bükülerek düz bir hâle getirilip sanıkların
aklanması, şüphelilerin aklanması için Adalet Bakanlığı aracı olarak
kullanılmıştır. Bunu tespit amacıyla verilmiştir. Bunu ben biliyorum, bunu
Türkiye biliyor, Türk milleti biliyor. Sayın Adalet Bakanı idrak edememiş demek
ki. Anlamasını temenni ederim. 
Bu gensoru önergesi, sonucu itibarıyla,
Zarrab denilen bir İran asıllı şahsın, Hükûmetin 4 Bakanını nasıl teslim
aldığını ispatlamak için verilmiştir. Milyon dolarlarla 4 Bakanı, 4 Bakan
çocuklarını nasıl satın aldığını ispatlamak için verilmiştir. Bunu idrak
etmesini beklerdim bir Adalet Bakanından.
Bu gensoru önergesi, El Kadı adı
altında uluslararası terörle iş birliği yapan bir şahsın Başbakanlık
korumalarıyla ve Başbakanın çocuklarıyla iş tuttuğunun ve bu iş tutma çerçevesi
içerisinde Türkiye’de şirketler kurduğunun, bu şirketlerin Başbakan
talimatıyla, Başbakan yardımıyla ve AKP Hükûmetinin desteğinde birtakım
faaliyetlerde bulunduğunu ortaya koymak için verilmiştir. Adalet Bakanının bunu
görmesini beklerdim, bunu anlamasını beklerdim bir hukukçu olarak. Bir hâkimin
hakikaten peygamber postunda oturan kişi olduğunu idrak eden bir kişi olarak
üzerine yürümesini beklerdim, ancak kendisini savunmaya kalktı. Kendisini
savunurken de rüyayı, çalakalemi ve yalan yanlış gibi bilgilerle; cılız, basit
bir savunmaya girdi. 
Asıl savunmasında beklediğimiz şudur:
“İzmir Başsavcısına telefon ettim.” diyor. Ne konuştuğunu bilmeyiz. “Adana
Başsavcısına telefon ettim.” diyor. Ne konuştuğunu bilmeyiz. Kendisi eğer
buraya rüyayı değil gerçeği anlatacak ise o takdirde hakkında düzenlenmiş olan
fezlekeler niçin buraya gelmiyor? Meclis Başkanı iade etti. Meclis Başkanı farz
edelim ki -dediği doğru olabilir- “Bunun içerisinde gizli saklı bilgiler var,
şunu ayıkla da gönder.” demiştir. İşte Adalet Bakanının vermesi gereken hesap
şu: İzmir Başsavcısını değiştirdin. Nereye? Adı var, kendi olmayan bir
mahkemeye, istinaf mahkemesine başsavcı. Yerine mutemet bir adamını atadın,
giden fezlekeyi o adam aldı, sümen altı etti, gelmiyor geriye. Adana
Başsavcısını… Dediğin doğru olabilir ama fezleke geri gönderildi Sayın Meclis
Başkanı tarafından. Niye geri gelmiyor? Çünkü oranın başsavcısını da
değiştirdin çünkü kendine göre bir yargı yaratmak istiyorsun çünkü AKP’nin
Adalet Bakanlığına vermiş olduğu misyon, vermiş olduğu mesele, vizyon bu.
Yargıyı eğ, bük, yolsuzlukları kapat, ortaya saçılmış milyon dolarların,
euroların fotoğraflarıyla, görüntüleriyle, tapeleriyle ortaya çıkmış olan
milyon dolarlık yolsuzlukları kapat. Nasıl kapatacaksın? Ancak böyle yargıyı
eğerek, bükerek, siyasallaştırarak.
1. Daireyle ilgili olmak üzere,
Anayasa’ya, yasaya ve teamüllere aykırı dedik. 2010 tarihinden bu yana
1.Dairede niye üye değişikliği olmadı da siz HSYK’nın başına gidip toplantı
yaptığınız gün bu üye değişikliği gerçekleşti? Düşün, bunun hesabını verin. Üye
yapısı değiştikten sonra niçin, ikinci gün yani 16 Ocak tarihinde yolsuzluk
operasyonunu yapan savcılar görevden alındı? Evet, doğru, üçüncü 97 hâkimli
kararname mazeret kararnamesidir. Onun içinde niçin yolsuzluk operasyonuna
girmiş olan kişileri, görevli savcıları, savunmasını almadan, hakkında disiplin
soruşturması yapmadan tayin ediyorsunuz, bunun hesabını ver. Üçüncü 166 kişilik
hâkim kararnamesi mazeretli de olabilir, doğru olabilir ama bunların içerisine
niçin yolsuzluk operasyonunu soruşturan hâkimler, savcılar konuldu, onun
hesabını ver. 
Sayın Bakan demeseydi bunu size
söylemezdim, “Bu namus ve şeref meselesidir.” dedi. Namus ve şeref meselesiyse
Sayın Bakanın namusunu, şerefini kurtarın. Bizim açımızdan öyle değil. Sayın
Bakan diyor ki: “Bana bunlar iftiradır, bu namus meselesi.” Eğer iftiraysa
bunun yolu belli hukuk düzeninde, parlamenter demokratik düzende. Bu fezlekeler
gelsin, bu gensoru araştırmasıyla ilgili olmak üzere “evet” oyu verin, Sayın
Bakanı beraber aklayalım eğer dedikleri doğruysa ama dedikleri yanlış ise
hesabını burada gelsin, burada versin. 
ADALET BAKANI BEKİR BOZDAĞ (Yozgat) –
Müddei iddiasını ispata mecburdur, sen iddia ediyorsun!
HÜSEYİN BÜRGE (İstanbul) – 17 Aralıktan
beri kararı verdiniz zaten! 
FARUK BAL (Devamla) – Sayın Bakan bunu
namus meselesi yapıyorsa, Sayın Bakanın bu ifadesini ben Adalet ve Kalkınma
Partisinin değerli milletvekillerinin vicdanına havale ediyorum. 
BÜLENT TURAN (İstanbul) – Biz de iftira
atalım, siz de cevap verin! 
FARUK BAL (Devamla) – Onun bu talebini
doğru değerlendireceklerine inanıyorum.
Ve geçtiğimiz süreç içerisinde
cumhuriyet tarihinin en ağır krizini yaratan, yargı alanında en ciddi sorunları
yaratan, yargıyı eğip büken, sadece siyasallaştırmayan; Anayasa’ya aykırı,
demokratik parlamenter sisteme aykırı, hâkimlerin bağımsızlığı, tarafsızlığı ve
hâkimlik teminatı ilkelerine aykırı iş yapmış olan Sayın Adalet Bakanı
hakkındaki gensorunun açılması ve bu şekilde aklanacaksa yine aklayın, parmaklarınız
neredeyse; yok, hakkında vaki şüpheler sizin vicdanınızda da bir anlam ifade
ediyorsa o takdirde gereğini yapın diyor, hepinizi saygıyla selamlıyorum. (MHP
sıralarından alkışlar) 
BAŞKAN – Evet, teşekkür ediyorum. 
Adalet Bakanı Bekir Bozdağ hakkında
gensoru önergesinin gündeme alınıp alınmayacağı hususundaki görüşmeler…
HASİP KAPLAN (Şırnak) – Sayın Başkan,
bizler de gruplar olarak söz istemiştik. 
MEHMET AKİF HAMZAÇEBİ (İstanbul) –
Sayın Başkan, bir dakika, söz verecektiniz efendim.
BAŞKAN – El kaldırmadınız Sayın…
HASİP KAPLAN (Şırnak) – Sayın Başkan,
biz işaret etmiştik, görmediniz. 
BAŞKAN – Kim konuşacak?
MEHMET AKİF HAMZAÇEBİ (İstanbul) –
Sayın Süheyl Batum.
BAŞKAN – Buyurun Sayın Batum, sataşma
nedeniyle, buyurun.
MAHMUT TANAL (İstanbul) – Sataşma
değil, beş dakika değil. Sataşmaya ayrı söz alacağız Sayın Başkan.
12.- Eskişehir Milletvekili
Bedii Süheyl Batum’un, Adalet Bakanı Bekir Bozdağ’ın (11/31) esas numaralı
Gensoru Önergesi üzerinde Hükûmet adına yaptığı konuşması sırasında Cumhuriyet
Halk Partisine sataşması nedeniyle konuşması
BEDİİ SÜHEYL BATUM (Eskişehir) – Sayın
Başkan, değerli milletvekilleri; şimdi, demin Sayın Bakan, burada, rüya
tabirlerinden, rüya görmekten söz etti. Tabii ki rüya görmek, bu ciddi
Mecliste, yüce Meclis çatısı altında, rüyalarını anlatmak kötü. Ama Alice
Harikalar Diyarında misali, nasıl olsa Sayın Başbakanım talimat veriyor,
arkadaşlarım da bu talimatları nasıl uyguladığımı görmezden geliyor, gözlerini
kapıyorlar diye düşünerek, bundan itibar kazanırım zannederek bunu burada dile
getirmek çok daha kötü, çok daha vahim. 
Burada söylenenler, dünyanın hiçbir
bakanına -her ne kadar, nasıl olsa çoğunluk bende, istediğimi söylerim,
arkadaşlarım da oralı değil zaten diye düşünerek- burada yapılanları görmezden
gelmek hiçbir bakana, dünyanın hiçbir yerinde, itibar kazandırmayacağı gibi
Bekir Bozdağ’a da hiçbir şekilde itibar kazandırmayacaktır. Bunu kesinlikle
biliyoruz. Tam tersine, adalet bakanlarının kazanması gereken, kendilerinde
olması gereken güven ve itibar duygusunu, maalesef, törpüleyecektir.
Değerli arkadaşlar, “17 Aralık sonrası
yasa bombardımanı başladı.” dedik. Bakan buna şöyle cevap verdi: “Ben ne
yapayım, İçişleri Bakanının yaptıklarından bana ne. Kolluk görevlilerini ben mi
görevden aldım, benim ne alakam var onlarla.” dedi. Biz gensoruları onun
üzerine filan kurmadık, onları söylemedik, İçişleri Bakanlarından bahsetmedik.
Biz, Bakanın yaptıklarının üzerine, gensoru konusunda konuşmalarımızı
yönelttik. “Yaptığınız yasalar, arka arkaya, İnternet yasası, HSYK yasası,
yolsuzlukları örtme, delilleri saklama yasası, bakan çocuklarını, bakanı, Reza
Zarrabları, Bilal oğlanları kurtarma yasası değil mi?” dedik. Şöyle dedi: “Çok
güzel yasa yaptık, Anayasa’ya çok uygun.” Sayın Bakan bu söylediklerinin
kendine itibar getireceğini zannediyor. 
Şimdi herkes, herkes, gerek komisyonda…
Değerli arkadaşlar, sizler de biliyorsunuz, her gelen, HSYK’nın Başkan Vekili
bile “Bu yasa Anayasa’ya aykırı.” dedi. Komisyonda ne yaptınız? HSYK
temsilcilerini çağırmadınız. “Bakan temsil eder, yeterdir.” dediniz. Bakan da
orada oturdu. “Evet, evet, ben buradayım, HSYK’dan başka kimseye gerek yok.”
dedi. Oysa 2010’da siz “HSYK’da bakanı protokoler hâle soktuk artık, hiçbir
yetkisi yok.” diyordunuz. “Sadece o, gösteride, protokoler olarak başkanı.”
demiştiniz. Şu HSYK gibi önemli bir yasa tartışırken Bakanın “Yok, yok, ben
baktım, Anayasa’ya çok uygun.” demesini yeterli gördünüz. 
Bakana sorduk: “Neden aradın? Niçin
aradın savcıları? Böyle önemli bir adli soruşturmada niçin aradın?”
RAMAZAN CAN (Kırıkkale) – Cevabını
verdi ya.
BEDİİ SÜHEYL BATUM (Devamla) – Verdi.
İtibar kazandıracağını zannediyor Sevgili Ramazan, itibar.
Diyor ki: “Aradım, aradım. Ama ‘Hukuka
uygun davranın, güzel davranın, iyi davranın, gözaltına almayın, masumiyet
karinesine dikkat edin.’ dedim.” Şimdi o yüzden söylüyoruz biz: “Sayın Bakan,
sen Uganda’nın siyasetçisi miydin? Papua Yeni Gine’nin siyasetçisi miydin?
2007’den beri insanların haysiyetleri, vicdanları, çoluğu çocuğu… Yedi yıldır
tutukluluk sürerken orada ağzını açmadan oturdun.”
Şimdi, arkadaşlar, bunları, gensoru,
bırakın… Zaten ben Sayın Başkandan, Sayın Bakandan başka bir şey beklemiyordum.
O kendine itibar kazandırdığını zannediyor. O zaten öyle bakan oldu, “Bunlar
bana itibar kazandıracak.” diye.
RAMAZAN CAN (Kırıkkale) – Yapma Hocam!
BEDİİ SÜHEYL BATUM (Devamla) – Ama
ciddiyetli, 2007, 2008, 2009, o yatan insanlar, aynı delillerle, aynı, hatta
daha kötü, düzmece delillerle yatanlar hiçbirinizin peşinizi bırakmayacaktır.
Ona gitmeyeceklerdir çünkü ona zaten gidecek insan da yoktur ama sizlere
gelecektir yedi yıldır bekleyenler. Onlara hiçbir zaman şöyle diyeceğinizi
tahmin etmiyorum: “Ne bileyim, Bakanımız bize ‘Demokratikleşme bu.’ dedi, biz
öyle anladık.” 
(Mikrofon otomatik cihaz tarafından
kapatıldı) 
BEDİİ SÜHEYL BATUM (Devamla) – Sayın
Başbakanımız da demeyecektir. 
Hepinize saygılar sunuyorum. (CHP
sıralarından alkışlar) 
BAŞKAN – Teşekkür ediyorum. 
MAHMUT TANAL (İstanbul) – Sayın Başkan…
BAŞKAN – Bir saniye Sayın Tanal. 
Sayın Kaplan, buyurun, size de sataşma
nedeniyle beş dakika süre veriyorum…
MAHMUT TANAL (İstanbul) – Yok, yok
efendim, belgesini vereceğim ben, konuşacağım. 
BAŞKAN – Öyle bir usulümüz yok yalnız,
grup başkan vekilleri…
Buyurun Sayın Kaplan. 
MAHMUT TANAL (İstanbul) – Şimdi,
efendim, usul değil. Sayın Bakan ne dedi? “Belgesini göstermeyen şerefsizdir.”
Belgeyi göstereceğim ben, tutanak, resmî tutanak. 
BAŞKAN – Sürenizi yeniden veriyorum
Sayın Kaplan, buyurun. 
13.- Şırnak Milletvekili
Hasip Kaplan’ın, Adalet Bakanı Bekir Bozdağ’ın (11/31) esas numaralı Gensoru
Önergesi üzerinde Hükûmet adına yaptığı konuşması sırasında Barış ve Demokrasi
Partisine sataşması nedeniyle konuşması
HASİP KAPLAN (Şırnak) – Sayın Başkan,
değerli milletvekilleri; bir gensoru daha görüşüyoruz. Kusura bakmayın, ne yanınızda
yer alacağız ne “evet” diye muhalefetin yanında yer alacağız. Neden?
MEHMET GÜNAL (Antalya) – Şaşırırdık
zaten öyle bir şeye. 
HASİP KAPLAN (Devamla) – Nedeni çok
açık arkadaşlar. 2007’de bu Meclise geldik. Fezlekeleri konuşuyorsunuz,
fezlekeler, değil mi? 945 tane fezleke bize gelmiş, Barış ve Demokrasi
Partisine, 945 tane. Bunlar neyle ilgili biliyor musunuz? Düşünceyi ifade
hürriyeti, kendi dilimizde konuştuğumuz için, alfabenin harflerine aykırı
davrandığımız için, hatta ve hatta, bu fezlekelerde, yasak yayın
bulundurduğumuz için, bu fezlekelerde, propaganda suçu işlediğimiz için.
Ama fezlekeler, son 20 tane daha bugün
gelmiş herhâlde; CHP’nin 121, AK PARTİ’nin 90, MHP’nin 26 tane var. Şimdi, siz
üç partiye gelen, fezlekelerin konusunu konuşacağım, bakın size gelen
fezlekelerde ne var: Sahtecilik, ihaleye fesat karıştırma, karşılıksız çek
keşide etme, cinsel taciz, yetkili olmadığı iş için yarar sağlama, zimmet,
kalpazanlık, resmî evrakta sahtecilik, cürüm işlemek için teşekkül oluşturmak,
kara paranın aklanmasına dair yasaya muhalefet, soruşturmanın gizliliğini
ihlal, yargı görevini yapanı etkileme, GDO’lu ürünleri ithal, üretme ve çevreye
bırakma, Kaçakçılıkla Mücadele Yasası’na muhalefet, dolandırıcılık.
Şimdi, 945 fezlekenin sahibi olarak başımız
dik, alnımız ak burada konuşabiliyoruz, bu kadar net konuşabiliyoruz; bizim
farkımız bu, Barış ve Demokrasi Partisinin. Özel yetkili mahkemelerin yaptığı
hukuksuzluğun, adaletsizliğin, yaptığı rezaletin ve o kadar çok siyasetçiyi
uzun süre tutuklayıp içeride tutan -özel yetkili mahkemelerin 3 tane, 20 tane
en fazla, sanıyorum, alınandı- özel yetkili mahkemelerin yargıçlarının
arkasından gözyaşları dökmeyiz biz, gözyaşları dökmeyiz biz!
VELİ AĞBABA (Malatya) – Biz hiç
dökmeyiz!
HASİP KAPLAN (Devamla) – Bu,
yapılmasın, yapıldı, adalet gitti değil, adalet bu değil, adaleti iyi
anlayacaksınız.
Arkadaşlar, bakın, Türkiye’de yasama
var, yasama işlemiyor, işlemiyor işte. Dört tane grubuz, işleseydi bize 945
fezleke gelmezdi. Yargı var, işlemiyor işte yargı, yargı işlemiyor. Terörle
Mücadele Kanunu’nun arkasında “devletin güvenliği, bütünlüğü” diye diye
durduğunuz sürece bu ülkeye adalet gelmez; bunu yazın kafanıza. 
Yürütme var; vallahi iyi çalışıyor,
yürütüyor arkadaşlar, aman dikkat. Aman dikkat, yürütürken insanın başına çok
şeyler gelir, hukuk devletlerinde gelir. Onun için bu gensoruda, ne burada
olacağız, ne orada olacağız. Referandumda nasıl biz “boykot” demiştik, biz,
çekimserliğimizi kullanacağız. Yeri gelince, gerektiğinde bizim vereceğimiz
şeyler olabilir.
Biz burada, gizli soruşturmaları, gizli
dinlemeleri, gizli tanıkları; bunlara dayanılarak yapılan yargılamaları,
binlerce Kürt siyasetçi içerideyken kılı kıpırdamayanları çok iyi biliyoruz ama
içinizde çok vicdanlı, bu davaları takip edenleri, cezaevlerine gidenleri de
sevgiyle burada selamlıyorum. Onlar onurlu bir görev yapıyorlar, bununla yerini
ayırıyorum, siyaseten nasıl durdukları önemli insanların, yoksa “Silici”
filminde olduğu gibi, insanlar ve yalancı tanıklar yeni yüzlere sahip olurlar. Onun
için, doğru duracağız, bu fezlekelerde bizim dik durduğumuz gibi.
Fezlekelerimiz onurumuzdur arkadaşlar, fezlekelerinden utananlar utansın,
gereğini yapsınlar, adalet hepimize lazım. 
Hepinizi bu duygularla selamlıyorum.
Vaktimiz biraz boşa gitti, kaç saattir tartışıyoruz, tartışıyoruz, bir gensoru
bitecek. Sayısal çoğunluk burada belli ama dilerim ki diğer demokratikleşme
paketinde biraz daha hayırlı işler yaparız. 
Saygılarımla. 
BAŞKAN – Teşekkür ediyorum. 
MEHMET AKİF HAMZAÇEBİ (İstanbul) –
Sayın Başkan…
BAŞKAN - Buyurun Sayın Hamzaçebi. 
MEHMET AKİF HAMZAÇEBİ (İstanbul) –
Efendim, Sayın Mahmut Tanal biraz önce 69’uncu maddeden söz talebinde bulundu.
HALİDE İNCEKARA (İstanbul) –
Konuşmacılarına verselerdi Başkanım. 
MEHMET AKİF HAMZAÇEBİ (İstanbul) – Bulunma
gerekçesi, Sayın Bakan, “Yargıya müdahale ettiğime yönelik olarak bir belgesi
olup da bunu açıklamayan…”
ADALET BAKANI BEKİR BOZDAĞ (Yozgat) –
Dediğimiz çok nettir: Ben yargıya müdahale etmedim, soruşturmaları örtün
demedim, durdurun demedim, soruşturmayı kapatın demedim, buna dair böyle bir
şey yok. 
MAHMUT TANAL (İstanbul) – “Savcılarla
görüşmedim, ispat etmeyen de şerefsizdir.” dedi. 
MAHİR ÜNAL (Kahramanmaraş) – Sayın
Başkan, grup olarak konuşma sırası bizde, müsaade ederseniz biz de konuşmamızı
yapalım. 
MEHMET AKİF HAMZAÇEBİ (İstanbul) –
Peki, ben cümlemi bitireyim, sonra arkadaşımız konuşsun. 
BAŞKAN – Sayın Ünal, ben diğer
konuşmacılara sataşma nedeniyle söz verdim, Sayın Bakanın konuşmasından dolayı;
Anayasa’nın 99’uncu maddesi net efendim. 
MAHİR ÜNAL (Kahramanmaraş) – Ha, bize
söz vermeyecek misiniz Sayın Başkan? Sayın Başkan, bizim gruba beş dakika söz
vermeyecek misiniz? 
BAŞKAN – Evet, Sayın Tanal’a bir dakika
yerinden söz veriyorum. Yerinizden Sayın Tanal, yerinizden efendim. Kabul ediyorsanız
böyle, yerinizden, çünkü 69’uncu madde açık. 
MAHİR ÜNAL (Kahramanmaraş) – Sayın
Başkan, anlamadım, özür diliyorum. 
VELİ AĞBABA (Malatya) – MHP’ye kürsüden
verdin Sayın Başkan. 
MAHİR ÜNAL (Kahramanmaraş) – Sayın
Başkan, bizim gruba söz vermeyeceğinizi mi ifade ettiniz, anlamadım. 
MEHMET GÜNAL (Antalya) – Sizin adınıza
Hasip Kaplan konuştu! 
VIII.- AÇIKLAMALAR (Devam)
2.- İstanbul Milletvekili
Mahmut Tanal’ın, Adalet Bakanı Bekir Bozdağ’ın (11/31) esas numaralı Gensoru
Önergesi üzerinde Hükûmet adına yaptığı konuşmasındaki bazı ifadelerine ilişkin
açıklaması
MAHMUT TANAL (İstanbul) – Sayın Başkan,
teşekkür ediyorum ben.
Sayın Bakan dedi ki: “Belgeyi eğer
göstermeyen varsa şerefsizdir.” Bakın, Sayın Bakan, Müsteşar sizin neyiniz, siz
Müsteşarın neyisiniz? Bu, sizin Müsteşarınız, siz onun ita amiri değil misiniz?
Hukukta, ita amiri olarak, müsteşarın tüm eylem ve işleminden siz sorumlu değil
misiniz? 
Netice itibarıyla, bir müsteşarınız,
Anayasa’nın 138’inci maddesi uyarınca sizin namı hesabınıza İzmir Cumhuriyet
Başsavcısını arıyorsa, İzmir Cumhuriyet Başsavcısı bunu resmî tutanağa
döküyorsa, burada şerefsiz, namussuz, haysiyetsiz kim olur? (CHP sıralarından
alkışlar) Bunun cevabını vermek lazım. Burada sükût, ikrardan gelir. Eğer o
müsteşarınız bu suçu işlemişse, hâlen siz o makamda tutuyorsanız, onun hakkında
gereği yapılmıyorsa buna biz ne deriz? Buna “ikrar” deriz biz, “suça iştirak”
deriz.
Onun için, benim
sizden istirhamım, siz eğer bu suçtan kurtulmak istiyorsanız, suça iştirak
hükümlerinden kurtulmak istiyorsanız, ita amiri olarak derhâl o görevden onu
almanız lazım. 
Teşekkür ediyorum. (CHP sıralarından
alkışlar) 
BAŞKAN – Teşekkür ediyorum Sayın
Tanal. 
HALUK AHMET GÜMÜŞ (Balıkesir) – Sayın
Bakan, gülme, ağlayacağın günler de olur! Gülünür mü ya buna? Nasıl
gülüyorsunuz ya? Hiç olmazsa kız yani, hiç olmazsa kız! Sen orada Bakansın ya!
BAŞKAN – Sayın Şahin, buyurun, sataşma
nedeniyle size de söz veriyorum beş dakika. 
VII.- SATAŞMALARA İLİŞKİN
KONUŞMALAR (Devam)
14.- Çankırı Milletvekili
İdris Şahin’in, Konya Milletvekili Faruk Bal ile Eskişehir Milletvekili Bedii
Süheyl Batum’un sataşma nedeniyle yaptıkları konuşmaları sırasında Adalet ve
Kalkınma Partisine sataşması nedeniyle konuşması
İDRİS ŞAHİN (Çankırı) - Sayın Başkan,
değerli milletvekilleri; hepinizi tekrar saygıyla selamlıyorum. 
Elbette ki çok önemli bir konuda,
gensoruyla alakalı bir görüşmede seviyenin buralara kadar düşmüş olmasını, AK
PARTİ Grubu olarak, emin olun, büyük bir hayretle ve şaşkınlıkla
karşıladığımızı ifade etmek istiyorum. 
MALİK ECDER ÖZDEMİR (Sivas) – Seviyeye
bak! 
FATMA NUR SERTER (İstanbul) – Öyle bir
seviyeye düşürdünüz ki…
ALİ ÖZGÜNDÜZ (İstanbul) – İdris Bey,
seviyeyi düşürene bak! 
SAKİNE ÖZ (Manisa) - Belge göstermek
seviyesizlik mi oluyor? 
İDRİS ŞAHİN (Devamla) - Ama şunu
özellikle bilmenizde ve hatırlatmamızda da fayda olduğunu düşünüyorum: Burada
kürsüye çıktığımızda hem Sayın Bakanımız hem de AK PARTİ Grubu adına ben,
sadece gensoruyla alakalı konuşacağımızı ve orada iddia edilen hususlara cevap
vereceğimizi ifade etmemize rağmen, burada kürsüye çıkan arkadaşlarımız “On
bir yıldır AK PARTİ demokratikleşme noktasında ne yaptı?” dediğinde, okuduğum
metinden “Birilerinin kulağına küpe olsun.” diye yaptıklarımızı ifade etmemize
rağmen, hâlâ bir şeyleri anlayamamışsınız. Maalesef, emeklerimize üzülüyoruz
ama siz istediğiniz kadar AK PARTİ’nin demokratikleşme adına yaptıklarını
anlamayın, bu aziz millet çok iyi anlıyor…
LÜTFÜ TÜRKKAN (Kocaeli) – Faşizmi
getirdiniz, daha ne olsun? 
İDRİS ŞAHİN (Devamla) - …ve meydanlarda
da bunu çok netliğiyle gösteriyor.
ALİ ÖZGÜNDÜZ (İstanbul) – Ancak
totaliter rejime doğru bir şeyler yaptınız, demokrasi adına hiçbir şey
yapmadınız çünkü demokrasiye inanmıyorsunuz!
İDRİS ŞAHİN (Devamla) - Gelelim şu 17
Aralıkla alakalı meselelere. Tamamen bağımsız ve tarafsız yargının ilgi alanına
giren bir konuda, maalesef, her konuyu burada, kürsüde…
FATMA NUR SERTER (İstanbul) - Bütün
dünya öğrendi sizi, bütün dünya!
AYTUN ÇIRAY (İzmir) – Getirdiğiniz her
kanun, af kanunu.
İDRİS ŞAHİN (Devamla) - …dile getirmek
suretiyle, özellikle Adalet Bakanımızın kendi hukuki yetkisi çerçevesinde
yapmış olduğu görüşmeleri dahi “yargıya müdahale” şeklinde nitelendirmiş
olmanız son derece vahim.
ALİ ÖZGÜNDÜZ (İstanbul) - Ayıp ya İdris
Bey. Bakanın konuşmalarıyla ilgili tapeler var ya.
İDRİS ŞAHİN (Devamla) – Yine, şunu
özellikle ifade etmem lazım ki, burada bir değerli hatibimizin “2007 yılındaki
yapılan dinlemelerle, aynı delillerle pek çok kimse mahkûm edildi, onları
görmediniz. Oh işte, şimdi aynı delillerle bunlar size de yapılıyor.”
noktasındaki söylemi…
AYTUN ÇIRAY (İzmir) - Mugalata yapma,
mugalata yapma.
İDRİS ŞAHİN (Devamla) - …tam bir hukuk
garabetidir, tam manasıyla hukuk devleti ve hukukun ilkelerine sadık
durmamaktır. 
VELİ AĞBABA (Malatya) - Elinizde Ali
Tatar’ın kanı kurumadı, kanı! Elinizde kan var hâlâ. Elinizde Ali Tatar’ın kanı
var, Türkan Saylan’ın kanı var, İlhan Selçuk’un kanı var!
İDRİS ŞAHİN (Devamla) - Şimdi biz, her
zaman, o gün de hukukun üstünlüğünden bahsediyorduk, tam bağımsız ve tarafsız
yargıdan bahsediyorduk, bugün de aynı şeyleri söylüyoruz. Bu hukuk hepimize
lazım, masumiyet karinesi hepimize lazım ve sonuç itibarıyla, iddia edilen suç
tipleriyle alakalı bağımsız yargı, birileri hakkında mahkûmiyet kararı
veriyorsa sonuna kadar buna saygı duyacağımızı ifade ettik. 
ALİ ÖZGÜNDÜZ (İstanbul) - Bağımsız
yargı, bağımsız yargı…
İDRİS ŞAHİN (Devamla) - Ve aynı
mahkemelerin bağımsızlığından ve tarafsızlığından eğer şüpheniz varsa sizin, o
zaman hukuk devleti ilkelerinden bahsetmeye hakkınız yok.
AYTUN ÇIRAY (İzmir) - Gemileri anlat,
gemileri. 
İDRİS ŞAHİN (Devamla) - 2007’de
yaşadıklarınız bugün başkalarının üzerine geldi diyerek eğer bir teşbih
yapıyorsanız vay sizin hâlinize diyorum çünkü o gün de biz, orada masum
insanların hak ve hukukunun korunması gerektiğini ifade ediyorduk, bugün de
aynı şeyleri ifade ediyoruz. 
ALİ ÖZGÜNDÜZ (İstanbul) - O yüzden mi
seçim meydanlarında kullanıyordunuz!
İDRİS ŞAHİN (Devamla) – Yine,
başsavcıların aranıp soruşturmanın bir kısım yerlere sevk edildiğine yönelik
iddialarınıza ilişkin de: İdari yönden savcıların tamamı, Adalet Bakanına bağlı
olan kimselerdir, bunlar hukuk normları içerisindedir. Ve demin de ifade ettim,
bu işin bir siyasal sorumlusu vardır, o da Adalet Bakanıdır. HSYK düzgün çalışmıyorsa
bunu çözecek olan anahtar Parlamentodur, yüce Meclistir. Eğer hâkim ve savcılar
bağımsızlığını ve tarafsızlığını yitirmişse onlarla alakalı önlem almak yine bu
Parlamentonun görevidir ama sizler, millet iradesinin tecelligâhı olan
milletten umudunuzu kesmiş…
AYTUN ÇIRAY
(İzmir) - Millet iradesini hırsızlıklara kılıf yapmayın!
İDRİS ŞAHİN
(Devamla) - …Parlamentodan umudunuzu kesmiş sadece yalan yanlış bilgilerle
İnternet’ten yapılan yayınlarla ve elinizdeki gizlilik teşkil edecek,
soruşturmanın gizliliğini ihlal teşkil edecek bir kısım bilgileri burada eksik
olarak milletimize anlatmaya çalışıyorsunuz ama asla ve asla bu millet size
taviz vermiyor, sizin yüzünüzün, gerçek yüzünüzün ne olduğunu biliyor.
ALİ ÖZGÜNDÜZ (İstanbul) – Gelsin fezlekeler, gerçeği öğrenelim! 
İDRİS ŞAHİN (Devamla) – Milletten umudunu kesenlerin, hak arayışını
nerede aradıklarını bu aziz millet son derece iyi biliyor. 
ALİ ÖZGÜNDÜZ (İstanbul) – Fezlekeler
gelsin okunsun, herkes öğrensin!
İDRİS ŞAHİN (Devamla) – Sayın Bakanım, son derece rahat olun. (CHP
sıralarından gürültüler) Bu millet ve bu grup, sonuna kadar sizin yapmış
olduğunuz işlemlerin kanun çerçevesinde olduğunu, hukuk çerçevesinde olduğunu
ve bu millete yakışan bir üslupla hareket ettiğinizi biliyor. [CHP ve MHP
sıralarından alkışlar (!)] 
AYTUN ÇIRAY (İzmir) – Eyvah, bağlılığını bildiriyor!
İDRİS ŞAHİN (Devamla) – Burada size sataşanlara cevap vermediniz, bu,
sizin olgunluğunuzdur. Emin olun, burada, sataşanlara cevap vermeye de gerek
yoktur. 
Yüce heyetinizi saygıyla selamlıyorum. (AK PARTİ sıralarından “Bravo”
sesleri, alkışlar) 
BAŞKAN – Teşekkür ederim.
Sayın Bakan, söz talebiniz vardı…
ADALET BAKANI BEKİR BOZDAĞ (Yozgat) – Vazgeçtim.
BAŞKAN – Peki.
VI.- GENSORU (Devam)
A) Ön Görüşmeler (Devam)
1.- MHP Grubu adına, grup
başkan vekilleri İzmir Milletvekili Oktay Vural ve Kayseri Milletvekili Yusuf
Halaçoğlu’nun, rüşvet ve yolsuzluk iddialarıyla ilgili soruşturmaları yürüten
adli kolluk ve yargı mensupları üzerinde baskı uyguladığı, soruşturmalara
müdahale ettiği ve bazı bakanlar hakkında düzenlenen fezlekelerin gereğini
yerine getirmediği iddiasıyla Adalet Bakanı Bekir Bozdağ hakkında gensoru
açılmasına ilişkin önergesi (11/31) (Devam)
BAŞKAN – Adalet Bakanı Bekir Bozdağ hakkındaki gensoru önergesinin
gündeme alınıp alınmayacağı hususundaki görüşmeler tamamlanmıştır. (AK PARTİ ve
CHP sıralarından karşılıklı laf atmalar)
Şimdi, gensoru önergesinin gündeme alınıp alınmayacağı hususunu
oylarınıza sunacağım: Gensoru önergesinin gündeme alınmasını kabul edenler…
Kabul etmeyenler… Gensoru önergesinin gündeme alınması kabul edilmemiştir. (AK
PARTİ sıralarından “Bravo” sesleri, alkışlar) 
Birleşime on dakika ara veriyorum.
Kapanma Saati: 18.14
ÜÇÜNCÜ OTURUM
Açılma Saati: 18.26
BAŞKAN: Başkan Vekili Sadık YAKUT
KÂTİP ÜYELER: Muharrem IŞIK (Erzincan), Fehmi KÜPÇÜ
(Bolu)
-----0-----
BAŞKAN – Sayın milletvekilleri, Türkiye Büyük Millet Meclisinin 71’inci
Birleşiminin Üçüncü Oturumunu açıyorum.
Alınan karar gereğince, gündemin “Kanun
Tasarı ve Teklifleri ile Komisyonlardan Gelen Diğer İşler” kısmına geçiyoruz.
1’inci sırada yer alan, Türkiye Büyük
Millet Meclisi İçtüzüğünde Değişiklik Yapılmasına Dair İçtüzük Teklifi ve
Anayasa Komisyonu Raporu’nun görüşmelerine kaldığımız yerden devam edeceğiz.
IX.- KANUN TASARI VE
TEKLİFLERİ İLE KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- Adalet ve Kalkınma
Partisi Grup Başkanvekilleri İstanbul Milletvekili Ayşe Nur Bahçekapılı,
Kayseri Milletvekili Mustafa Elitaş, Giresun Milletvekili Nurettin Canikli,
Kahramanmaraş Milletvekili Mahir Ünal ve Adıyaman Milletvekili Ahmet Aydın’ın;
Türkiye Büyük Millet Meclisi İçtüzüğünde Değişiklik Yapılmasına Dair İçtüzük
Teklifi ile Tunceli Milletvekili Kamer Genç’in; Türkiye Büyük Millet Meclisi
İçtüzüğünün Bir Maddesinin Değiştirilmesi Hakkında İçtüzük Teklifi ve Anayasa
Komisyonu Raporu (2/242, 2/80) (S. Sayısı: 156)
BAŞKAN – Komisyon? Yok. 
Ertelenmiştir.
2’nci sırada yer alan, Devlet Sırrı
Kanunu Tasarısı ve Avrupa Birliği Uyum Komisyonu ile Adalet Komisyonu
Raporlarının görüşmelerine kaldığımız yerden devam edeceğiz.
2.- Devlet Sırrı Kanunu
Tasarısı ve Avrupa Birliği Uyum Komisyonu ile Adalet Komisyonu Raporları
(1/484) (S. Sayısı: 287)
BAŞKAN – Komisyon? Yok.
Ertelenmiştir. 
3’üncü sırada yer alan, Temel Hak ve
Hürriyetlerin Geliştirilmesi Amacıyla Çeşitli Kanunlarda Değişiklik Yapılmasına
Dair Kanun Tasarısı ile Ağrı Milletvekili Halil Aksoy’un; 2820 Sayılı Siyasi
Partiler Kanununda Değişiklik Yapılmasına Dair Yasa Teklifi, Antalya
Milletvekili Gürkut Acar’ın; Milletvekili Seçim Kanunu ile Siyasi Partiler
Kanununda Değişiklik Yapılmasına İlişkin Kanun Teklifi, Cumhuriyet Halk Partisi
Grup Başkanvekilleri Yalova Milletvekili Muharrem İnce ve İstanbul Milletvekili
Mehmet Akif Hamzaçebi’nin; Siyasi Partiler Kanununda Değişiklik Yapılmasına Dair
Kanun Teklifi, Diyarbakır Milletvekili Altan Tan’ın; 2820 Sayılı Siyasi
Partiler Kanununda Değişiklik Yapılmasına Dair Kanun Teklifi, İstanbul
Milletvekili Abdullah Levent Tüzel’in; 2820 Sayılı Siyasi Partiler Kanununda
Değişiklik Yapılmasına Dair Kanun Teklifi, İstanbul Milletvekili Mustafa Sezgin
Tanrıkulu’nun; Siyasi Partiler Kanununda Değişiklik Yapılması Hakkında Kanun
Teklifi ile Anayasa Komisyonu Raporu’nun görüşmelerine başlayacağız.
3.- Temel Hak ve
Hürriyetlerin Geliştirilmesi Amacıyla Çeşitli Kanunlarda Değişiklik Yapılmasına
Dair Kanun Tasarısı ile Ağrı Milletvekili Halil Aksoy’un; 2820 Sayılı Siyasi
Partiler Kanununda Değişiklik Yapılmasına Dair Yasa Teklifi, Antalya
Milletvekili Gürkut Acar’ın; Milletvekili Seçim Kanunu ile Siyasi Partiler Kanununda
Değişiklik Yapılmasına İlişkin Kanun Teklifi, Cumhuriyet Halk Partisi Grup
Başkanvekilleri Yalova Milletvekili Muharrem İnce ve İstanbul Milletvekili
Mehmet Akif Hamzaçebi’nin; Siyasi Partiler Kanununda Değişiklik Yapılmasına
Dair Kanun Teklifi, Diyarbakır Milletvekili Altan Tan’ın; 2820 Sayılı Siyasi
Partiler Kanununda Değişiklik Yapılmasına dair Kanun Teklifi, İstanbul
Milletvekili Abdullah Levent Tüzel’in; 2820 Sayılı Siyasi Partiler Kanununda
Değişiklik Yapılmasına Dair Kanun Teklifi, İstanbul Milletvekili Mustafa Sezgin
Tanrıkulu’nun; Siyasi Partiler Kanununda Değişiklik Yapılması Hakkında Kanun
Teklifi ile Anayasa Komisyonu Raporu (1/869, 2/445, 2/567, 2/624, 2/936,
2/1630, 2/1666) (S. Sayısı: 559) (x)
BAŞKAN – Komisyon ve Hükûmet yerinde. 
Komisyon raporu 559 sıra sayısıyla
bastırılıp dağıtılmıştır. 
Sayın milletvekilleri, alınan karar
gereğince, bu tasarı, İç Tüzük’ün 91’inci maddesi kapsamında temel kanun olarak
görüşülecektir. Bu nedenle tasarının tümü üzerindeki görüşmeler tamamlanıp
maddelerine geçilmesi kabul edildikten sonra bölümler hâlinde görüşülecek ve
bölümlerde yer alan maddeler ayrı ayrı oylanacaktır. 
MEHMET AKİF HAMZAÇEBİ (İstanbul) –
Sayın Başkan… 
BAŞKAN – Buyurun Sayın Hamzaçebi. 
VIII.- AÇIKLAMALAR (Devam)
3.- İstanbul Milletvekili
Mehmet Akif Hamzaçebi’nin, Türk Silahlı Kuvvetlerinin yabancı ülkelere
gönderilmesini, yabancı silahlı kuvvetlerin Türkiye’de bulunmasını ve Türkiye
üzerinden bir başka ülkeye gönderilmesini amaçlayan 1 Mart tezkeresinin Türkiye
Büyük Millet Meclisi tarafından kabul edilmeyişinin 11’inci yıl dönümüne
ilişkin açıklaması 
MEHMET AKİF HAMZAÇEBİ (İstanbul) –
Teşekkür ederim Sayın Başkan. 
Bugün, 1 Mart 2003 tarihinde Türkiye
Büyük Millet Meclisi tarafından kabul edilmeyen 1 Mart tezkeresinin on birinci
yıl dönümü. Bu nedenle çok kısa bir şekilde bu konudaki görüşlerimi Genel
Kurula ifade etmek istiyorum.
O tarihte, Hükûmet, gerek Türk Silahlı
Kuvvetlerinin yabancı ülkelere gönderilmesine gerekse yabancı silahlı
kuvvetlerin Türkiye’de bulunmasına ve Türkiye üzerinden bir başka ülkeye
gönderilmesini amaçlayan bir tezkereyi Türkiye Büyük Millet Meclisine
getirmişti. Türkiye Büyük Millet Meclisi, o tarihte yapmış olduğu tarihî
oturumda bu tezkereyi yeterli oyu bulamadığı için reddetmiştir. Salt çoğunluk
sağlanamayan bu tezkere reddedilmiş sayıldı. 
O günkü Parlamento, Adalet ve Kalkınma
Partisi ile Cumhuriyet Halk Partisi gruplarından oluşuyordu ve bu iki grubun,
siyasi parti kaygılarının ötesine geçerek Cumhuriyet Halk Partisi Grubunun
“ret” oyu yanında Adalet ve Kalkınma Partisinden de aynı görüşü benimseyen
arkadaşlarımızın vermiş olduğu “ret” oyları sonucu, kabul edilmeyen tezkereyle
Türkiye Cumhuriyeti Parlamentosu tarihî bir sınav vermiştir. Ben o günkü
Parlamento mensuplarını buradan saygıyla anıyorum, o günkü Genel Başkanımız
Sayın Deniz Baykal’a da buradan saygılarımı sunuyorum. 
Teşekkür ederim. (CHP sıralarından
alkışlar) 
BAŞKAN – Evet teşekkür ediyorum. 
IX.- KANUN TASARI VE
TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri
(Devam)
3.- Temel Hak ve
Hürriyetlerin Geliştirilmesi Amacıyla Çeşitli Kanunlarda Değişiklik Yapılmasına
Dair Kanun Tasarısı ile Ağrı Milletvekili Halil Aksoy’un; 2820 Sayılı Siyasi
Partiler Kanununda Değişiklik Yapılmasına Dair Yasa Teklifi, Antalya
Milletvekili Gürkut Acar’ın; Milletvekili Seçim Kanunu ile Siyasi Partiler
Kanununda Değişiklik Yapılmasına İlişkin Kanun Teklifi, Cumhuriyet Halk Partisi
Grup Başkanvekilleri Yalova Milletvekili Muharrem İnce ve İstanbul Milletvekili
Mehmet Akif Hamzaçebi’nin; Siyasi Partiler Kanununda Değişiklik Yapılmasına
Dair Kanun Teklifi, Diyarbakır Milletvekili Altan Tan’ın; 2820 Sayılı Siyasi
Partiler Kanununda Değişiklik Yapılmasına dair Kanun Teklifi, İstanbul
Milletvekili Abdullah Levent Tüzel’in; 2820 Sayılı Siyasi Partiler Kanununda
Değişiklik Yapılmasına Dair Kanun Teklifi, İstanbul Milletvekili Mustafa Sezgin
Tanrıkulu’nun; Siyasi Partiler Kanununda Değişiklik Yapılması Hakkında Kanun
Teklifi ile Anayasa Komisyonu Raporu (1/869, 2/445, 2/567, 2/624, 2/936,
2/1630, 2/1666) (S. Sayısı: 559) (Devam)

BAŞKAN – Teklifin tümü üzerinde Hükûmet adına
söz isteyen Beşir Atalay, Başbakan Yardımcısı.
Buyurun Sayın Atalay. (AK
PARTİ sıralarından alkışlar) 
BAŞBAKAN YARDIMCISI BEŞİR ATALAY
(Kırıkkale) – Sayın Başkan, değerli milletvekilleri; önce hepinizi saygıyla
selamlıyorum. 
Uzun bir çalışma döneminden sonra,
bugün inşallah demokratikleşme paketiyle ilgili tasarının kabulünden sonra
Parlamentodaki arkadaşlarımız seçim meydanlarına gidecek. İnşallah seçimler de
ülkemiz için hayırlı olsun. Demokrasinin güzelliği bu ve ben de doğrusu,
Parlamentomuzun seçime gitmeden önce son tasarı olarak demokratikleşme alanında
bir çalışmayı gündemine almasından dolayı memnuniyetimi ifade ediyorum. Bu,
ülkemiz için, doğrusu, özgürlüklerin arttırılması anlamında önemli bir tasarı.
Kısaca, huzurunuza getirdiğimiz,
Hükûmet olarak getirdiğimiz bu tasarıdan sizlere bazı bilgileri sunmak
istiyorum. Bilindiği gibi -önceki konuşmalarda da ifade edildi- bu on bir
yılda, doğrusu, sivilleşme, normalleşme adına Türkiye'de önemli reformlar
yapıldı, bu Meclis bunların tamamını gerçekleştirdi. Millî iradeye, sandığa,
demokrasiye yönelik her türlü saldırıya, her türlü riske, millî iradeden,
sandıktan ve demokrasiden taviz vermeyerek karşı konuldu. Millet bize bir
emanet yükledi. Biz de bu emanetin hakkını vermek, bu emanetin gereğini yerine
getirmek için cesaretle, kararlılıkla, dimdik durarak, aldanmayarak ve
aldatmayarak Türkiye’yi bu seviyelere taşıdık ve gerçekten Türkiye bu on bir
yılda demokratikleşme anlamında, sivilleşme, normalleşme anlamında büyük
kazanımlar elde etti. Özellikle temel hak ve özgürlük alanlarını genişleten,
vatandaşlarımızın gündelik hayatını kolaylaştıran, toplumda karşılıklı güveni
pekiştiren çok sayıda reform paketi bu sürede gerçekleştirildi. Toplumun tüm
kesimleri düşünülerek gerçekleştirilen bu reformlar, çok boyutluluğu,
ilgilendirdiği geniş siyasal yelpaze ve derin etkileri itibarıyla “sessiz
devrim” olarak da nitelendirilmeyi hak etmiştir. Burada ifade ediyorum, bunu
kitaplaştırdık da. Bütün milletvekillerimiz için ifade ediyorum. Hangi tarihte,
hangi reform yapıldı bu on bir yılda, bunun bir envanteridir. 
Son on bir yılda, hukuk ve demokrasi
alanında yaşadığımız sessiz devrimle birlikte, yukarıdan dayatmacı, buyurgan,
ceberut, kibirli bir devlet ve siyaset anlayışı artık gerilerde kaldı. Bugün
Türkiye'de insanıyla, vatandaşıyla var olan, insanı için var olan, bütün
vatandaşlarına karşı aynı mesafede duran bir devlet anlayışı vardır ve
meşruiyetin kaynağı artık sadece ve sadece millettir, herhangi bir vesayet
makamı da söz konusu değildir. 
Sayın Başkan, değerli milletvekilleri;
30 Eylül 2013 tarihinde Başbakanımız tarafından kamuoyuyla paylaşılan ve
sonradan eklenen düzenlemelerle daha da zenginleşen demokratikleşme paketi, AK
PARTİ Hükûmetinin son on bir yıllık süreç içerisinde almış olduğu siyasi
kararlar, uyguladığı mali, ekonomik, sosyal, kültürel politikalar, temel hak ve
özgürlüklerin genişletilmesine yönelik gerçekleştirdiği düzenlemeler, insan
odaklı güvenlik yaklaşımı ve terörle mücadeleye ilişkin paradigma değişimi
çerçevesinde toplumun tüm kesimlerine daha çok demokrasi ve daha çok özgürlük
sunmayı hedeflemektedir. Bu paket üzerinde doğrusu çok çalışıldı -dört ay
kadar- ve çok kesimlerle görüşüldü. Daha sonra, Meclise intikal ettikten sonra
Anayasa Komisyonumuz, üzerinde verimli çalışmalar yaptı, alt komisyona havale
etti, alt komisyon olgunlaştırdı ve Anayasa Komisyonunda da doğrusu çok
seviyeli değerlendirmeler oldu. 
Bugün görüşülecek olan tasarının
hazırlanmasındaki temel amaç, insan haklarının güçlendirilmesi ve demokrasinin
temellerinin sağlamlaştırılmasıdır ve ön yargısız biçimde ele alındığında, bu
paketin on yılların tortusunu kaldırdığı, on yılların sorunlarına çözüm
ürettiği, kardeşliğimizi daha da güçlendirdiği açık bir şekilde görülecektir. 
Demokratikleşme paketinin kapsamı,
bugüne kadar farklı nedenlerle mağduriyete uğramış değişik toplum kesimlerinin
ihtiyaçlarına cevap veren paketin içerdiği hususlar, mağduriyetlerin giderilmesi açısından
anlamlı ve işlevsel bir görünüm arz etmektedir. 
Paket, düzenleme getirdiği konuların sayısı, içeriği, hitap
ettiği geniş kesimler düşünüldüğünde bugüne kadarki bir defada yapılan en
kapsamlı çalışmadır. Pakette yer alan sorunlar, çoğunluğu son otuz yılın olmak
üzere cumhuriyet tarihimiz boyunca var olan ve sürekli konuşulan konulardır. Bu
paket, on bir yıl önce hayal dahi edilemeyen, kurulamayan, telaffuzu dahi yasak
olan hak ve özgürlükleri getiren bir pakettir. Paket, özel okullarda farklı dil
ve lehçelerde eğitim, siyasi hakların genişletilmesi, toplantı ve gösteri
yürüyüşü haklarının güçlendirilmesi, nefret ve ayrımcılık suçlarına ilişkin
düzenleme yapılması, yaşam tarzına saygının güvence altına alınması gibi bir
dizi güncel toplumsal talebe de cevap vermektedir. 
Ve demokratikleşme paketinin dayanakları, referansları
şunlardır, onları da kısaca arz etmek isterim. Bütün reformlarımızda olduğu
gibi bu reform paketimizde de referans noktamız önce millettir. Demokratikleşme
paketi hazırlanırken her bir sorun alanıyla ilgili olarak tüm tartışmalar,
görüş, öneri, tavsiyeler dikkate alınmış, çözümler ona göre şekillenmiştir. 
Paket, geçmiş dönemlerde açıklanan
diğer paketlere nazaran çok daha geniş yelpazede bir dizi referans metne
dayanmaktadır. Bunları şöyle sıralayabiliriz: AK PARTİ Programı’mız, 2023
Vizyon Belgemiz, 61’inci Hükûmet Programı’mız, çözüm sürecinde ayrı ayrı
komisyonlar hâlinde yedi coğrafi bölgede görev yapan Akil İnsanlar Heyetinin
nihai olarak tek bir rapor hâline getirilen raporlarındaki ortak veya öne çıkan
önerileri; ülkemiz yargı yetkisinin ve kararlarının bağlayıcılığını kabul
ettiği Avrupa İnsan Hakları Mahkemesi içtihatları; ülkemizin katılım yolunda
müzakere sürecini yürüttüğü Avrupa Birliği ilerleme raporlarında dile getirilen
bazı hususlar; mevzuatımız ile adli ve idari makamlarımızın uygulamalarına
ulusal ve uluslararası kamuoyunda insan haklarının korunması ve geliştirilmesi
bağlamında dile getirilen eleştiriler; ülkemizin gelişiminde her zaman için
büyük değer ve katkısı olan sivil toplumun ve kamuoyunun demokratik talep ve
beklentileri.
Sayın Başkan,
değerli milletvekilleri; bu paket, demokratikleşme paketi üç unsurdan meydana
geliyordu: Birincisi, idari tasarruflardı açıklandığında hatırlarsanız.
Bunları, biz, paketi açıkladıktan sonra Hükûmetimizin yetkisi içinde olan bu
hususları düzenledik. Bunlar nelerdi, tekrar hatırlatırsam: 1) Okullarda andın
kaldırılması. 2) Kamu kurumlarında kılık kıyafet özgürlüğünün sağlanması. 3)
Süryani vatandaşlarımızla ilgili, Mor Gabriel’deki arazilerinin iadesiydi.
Onları idari tasarruflarla, yönetmeliklerle gerçekleştirmiş olduk.
İkinci kısmı,
müstakil yasalardır. Bu müstakil yasalar -bir yerde daha önce ifade etmiştim,
komisyonda- kişisel verilerin korunması yasası, ayrımcılıkla mücadele yasası
-ayrımcılıkla mücadele kurulu oluşturuyoruz- ve bir de kolluk gözetim
mekanizması. Bunlar, üçü bağımsız yasalar olarak gelecek. 
Peki, bu pakette
neler var? Bu pakette değişik yasalardaki maddelerden oluşan -bir anlamda
üçüncü kısmıdır bu paketin- özellikle Ceza Kanunu ağırlıklı olmak üzere, Seçim
Kanunu ağırlıklı olmak üzere, Siyasi Partiler Kanunu ağırlıklı olmak üzere bazı
değişiklikler öngörüyoruz.
Burada, aslında,
grupladığımız zaman bugünkü görüşeceğimiz paketi, başlıca dört gruba
ayırabiliriz: Birinci grup, siyaset yapmayı kolaylaştıran hükümler. Yani
siyaseti destekleyen, siyaset alanını biraz daha genişleten maddelerimiz var. 
Bunlar neler?
Hem yerel hem de genel seçimlerde her türlü propagandanın Türkçenin yanı sıra
farklı dil ve lehçelerde de yapılabilmesi. 
Siyasi partiler,
tüzüklerinde yer almak ve ikiden fazla olmamak koşuluyla eş genel başkanlık
sistemini uygulayabilirler. 
Siyasi
partilerin bir ilçede teşkilatlanmaları için beldelerde teşkilat kurma
zorunluluğu kaldırılıyor. 
Siyasi partilere hazine yardımı, devlet
yardımı yapılabilmesi için milletvekili genel seçimlerinde alınması gereken oy
oranı yüzde 7’den yüzde 3’e düşürülüyor. Birinci grup bunlar. 
Aslında, burada çok tartışılan seçim
barajı da vardı biliyorsunuz. Seçim barajında biz, bu paketin içinde üç
alternatif sunduk. Yani “Bunu diğer partilerimiz de değerlendirsin, hangisi
üzerinde mutabakat sağlanırsa biz üçüne de katılırız.” dedik. Birincisi, seçim
barajının yüzde 5’e düşürülmesi ve daraltılmış bölge sistemi; seçim barajının
sıfırlanması ve dar bölge sistemi ve bir de, şimdiki uyguladığımız yüzde 10
sistemi. Doğrusu, bu tartışılmadı, üzerine gidilmedi, siyasi partilerimizden de
çok fazla bu konuda bir karşılık alınmadığı için bu pakette tabii barajla
ilgili bir konu yer almıyor. Ama o bizim gündemimizde. Ne zaman bunun üzerinde
mutabakat sağlanırsa biz onu yine yürütmeyi arzu ediyoruz.
Diğer grup, toplantı ve gösteri
yürüyüşü hakkının kullanılacağı yer ve güzergâhın belirlenmesi ile toplantı ve
gösteri yürüyüşü saatleri ve bir de toplantı ve gösterilerdeki hükûmet
komiserliğinin kaldırılmasıdır. Burada yer belirlemede mevcut uygulama şudur:
İllerde valiler, ilçelerde kaymakamlar miting alanlarını belirliyorlar ve
miting veya toplantı ve gösteri yapacak olanlar o meydanlardan birini tercih
ediyor. Mesela, Ankara’da valilik belirlemiş, Tandoğan Meydanı veya Sıhhiye
Meydanı miting alanlarıdır. Şimdi, yeni bir madde getiriyoruz. Bir ilde, ilçede
bu alanları belirlerken valilik, kaymakamlık, oradaki siyasi partilerin il,
ilçe başkanlarının, meslek örgütlerinin temsilcilerinin sendikaların da
görüşünü alacak. Onlarla istişare içinde belirlenecek ve ondan sonra toplantı
ve gösteri yürüyüşü yapacaklar veya o alanları kullanacaklar bunlardan birini
seçmiş olacak. 
Toplantı saatleri… Özellikle açık
yerlerde toplantı ve yürüyüşler gün batmadan önce dağılacak, kapalı
yerlerdekiler ise -23.00’tü- gece 24.00’e kadar uzatılıyor.
Bir de, hükûmet komiseri uygulaması
kaldırılıyor. Bunu sivil toplum kuruluşları arzu ediyorlar, karışıklıklara
sebep oluyor. Yani bir de onlar şunu arzu ediyor: Toplantıyı düzenleyenler
sorumluluğunu da alsın. Biliyorsunuz, her toplantının organizasyonunu bir
organizasyon grubu, bir heyet düzenler, toplantıyla ilgili bütün konulara da
onlar karar verecekler. 
Bundan sonrakiler ise Ceza Kanunu’nda
bazı maddeler… Pardon, Ceza Kanunu değil. Farklı dil ve lehçelerle eğitim
öğretim yapmak amacıyla özel okullar açılması, bu, Özel Öğretim Kurumları
Kanunu’nda. Biliyorsunuz, bu çok tartışılan bir konuydu. Dünya örneklerini
inceledik ve ana dillerde, farklı lehçelerde özel okulların açılması da ilk
defa ülkemizde bu şekilde gündeme gelmiş oluyor. 
Ayrıca, eğitim ve öğretim hakkının
kullanılmasının engellenmesi, kamunun sunduğu hizmetlerden yararlanılmasının
engellenmesi, bireysel ibadetlerin engellenmesi Ceza Kanunu’nda suçları
ağırlaştırılan hususlar ve bir de yaşam tarzına ilişkin tercihlere müdahale,
yine, cezası ağırlaştırılan bir husus. Bir anlamda hem düşünce özgürlüğünü hem
de yaşam tarzını daha da özgür kılan, rahatlatan maddeler.
Önemli bir kavramı getiriyoruz ilk defa
Ceza Yasası’na, “nefret suçları” diye bir kavramı. Uluslararası alanda çok
zikredilen bir ifadedir bu, onu da buraya getirmiş oluyoruz. Nefret suçlarıyla
ilgili bazı konularda cezalar ağırlaşıyor.
Diğer bir konu, köy ve yer isimlerinin
değiştirilmesiyle ilgili. İl İdaresi Kanunu’nda bir madde var, 49 yılında
konulmuş, “Türkçe olmayan yer isimlerinin değiştirilmesi” diye. Kamuya görev
verilmiş, pek çok yer ismi de değiştirilmiş, yaklaşık 12 bin yer ismi. Şimdi o
maddeyi kaldırıyoruz. Yine, köylerin falan yer ismi değiştirilmesinde, tabii, o
köydekilerin referandumu yapılacak, onlar karar verdikten sonra da İçişleri
Bakanının onayıyla yer ismi değişiyor. Biliyorsunuz, il ve ilçelerde zaten yasa
gerekiyor. 
Her nevi fitre, zekât, kurban derisi
gibi konularda müdahalenin kaldırılması… Vatandaş istediği şekilde tasarruf
edecek. Bu da doğrusu önemli tartışma konularından birisiydi.
Ayrıca, Türk Harflerinin Kabulü ve
Tatbiki Hakkında Kanun var biliyorsunuz, bunlar inkılap kanunları statüsünde.
Bir de Şapka İktisâsı Hakkında Kanun var. Bu iki kanuna dokunmuyoruz ama
bunların Ceza Kanunu’nda müeyyidesiyle ilgili 222’nci maddeyi kaldırıyoruz.
Böylece, bu kanunlar duruyor ama bunların müeyyidesi -zaten uygulamada da
alanları yok- ortadan kalkmış oluyor. 
Sayın Başkan, değerli milletvekilleri;
tabii, bu yasanın bir özelliği de çözüm süreciyle de ilgili bir boyutu var yani
çözüm süreciyle irtibatlı, onunla ilgili konular bunun içinde. Bilindiği üzere
2002 yılından itibaren kararlı bir şekilde uygulanan demokratikleşme
adımlarının bir devamı olarak daha güçlü, demokratik, özgür ve huzurlu bir
Türkiye için, çözüm süreci olarak adlandırılan bir süreç şu anda yürüyor ve
çözüm sürecinin nihai hedefi terörün tamamen sonlandırılması. Ülkemizde silahı
aradan çıkarma; sözü, düşünceyi, siyaseti devreye alma sürecidir çözüm süreci.
Çözüm süreci çok büyük bir hassasiyetle, büyük dikkatle, yaralı duyguları tamir
etme, karşılıklı güven tesis etme ve kardeşlik hukukunu yüceltme süreci olarak
devam ediyor ve şu anda da milletimiz tarafından da büyük onay görüyor.
Özellikle, Doğu, Güneydoğu bölgeleri, on yıllardır özledikleri normalleşme
görüntülerini bu süreç sayesinde şu anda yaşıyorlar ve doğrusu, bu yönde hem
vatandaşlarımızın, milletimizin büyük desteği var hem de Hükûmetimizin büyük
bir kararlılığı var.
Bugün geldiğimiz noktada, çözüm
sürecinin tıkandığı, kilitlendiği eleştirileri dile getiriliyor. Farkındayız
ama yüce Parlamentoya ben şunu ifade edeyim: Benzer sorunları yaşayan ülkelere
bakıldığında, bu tür süreçlerin inişli çıkışlı olduğu, hiçbir şekilde düz
gitmediği görülmektedir. Bu nedenle, süreçteki hızlanmaları, yavaşlamaları
olağan karşılamak gerekir. Bunlara bakarak umutsuzluğa kapılmamak, telaşa
düşmemek gerekir yani bizim burada hem samimiyetimiz hem de kararlılığımız
devam ediyor. Unutulmamalıdır ki bu, tabii, kökü yaklaşık yarım asırdır devam
eden terör problemini çözebilmek anlık bir mesele değil; sabır, zaman ve emek
istiyor bu. Ve çözüm sürecini yürütme konusunda şu anda kararlılık tamdır. Tekrar
yüce Mecliste bunu ifade etmek isterim. 
Doğrusu, bir başka açıdan bakıldığında
da, bu çözüm süreci siyasetin çözüm kabiliyetinin de önemli göstergelerinden
birisi olacaktır yani silahın, şiddetin sorun çözmesi değil, siyasetin sorun
çözmesi bir anlamda yürürlüktedir ve bizim de hedefimiz zaten budur. Yani,
eminim, çözüm süreci hedeflerine ulaştığında siyaset kurumu da ülkemizde daha
güçlenmiş olacaktır ve bundan sonra sorunlar siyaset kurumu içinde
konuşulacaktır. 
Esasen, bu paket vesilesiyle şunu da
ifade etmek isterim: Yani, biz, bu sürece muhalefetten daha fazla destek almayı
hep arzu ettik ve ediyoruz, bu konuda gene elimizden geleni yapma kararlılığı
içindeyiz. 
Netice olarak, ben, sizlere kısaca bu
paketi ve önemini arz etmiş oldum. Doğrusu, seçime doğru giderken,
Parlamentonun, vatandaşlarımıza umut veren, daha geniş alanlar açan, özgürlük
alanları açan böyle bir düzenlemeyle gitmesi gerçekten bütün partilerimiz
açısından önemlidir. Ben, hem komisyonlara, Anayasa Komisyonu Sayın Başkan ile
üyelerine, alt komisyona çok teşekkür ediyorum -orada da olgunlaştı bu- ve
bütün partilerimizin katkılarına teşekkür ediyorum.
Hepinizi en derin sevgiyle, saygıyla
selamlıyorum.
Teşekkür ederim. (AK PARTİ sıralarından
alkışlar)
BAŞKAN – Teşekkür ediyorum.
Teklifin tümü üzerinde Milliyetçi
Hareket Partisi Grubu adına söz isteyen Faruk Bal, Konya Milletvekili. (MHP
sıralarından alkışlar)
MHP GRUBU ADINA FARUK BAL (Konya) –
Sayın Başkan, değerli milletvekilleri; biraz önce Sayın Bakanı dinledik.
Benim üzerinde durmak istediğim konu,
eğer gerçekten bu demokratikleşme, temel hak ve hürriyetlerin genişletilmesi,
vatandaşlarımızın hak ve özgürlüklerinin hem derinleştirilmesi hem
genişletilmesi anlamında olsaydı, biz elbette ki Milliyetçi Hareket Partisinin
sahip olduğu demokratlık vizyonu ve hürriyetçilik prensibi çerçevesi içerisinde
buna destek verirdik. Ancak, Adalet ve Kalkınma Partisinin son aylarda ortaya
çıkan iki tane ciddi sorun üzerinde yoğunlaştığını görüyoruz. Bunlardan bir
tanesi yolsuzluklar. İkincisi ise ülkenin, devlet ve millet bütünlüğü çerçevesi
içerisinde örselenmesi; Oslo’da başlayan, İmralı’da devam eden ve müzahir bir
ülke gözetiminde devam eden Büyük Orta Doğu Projesi kapsamı içerisinde
şekillendirilmesine ilişkin, bizim “yıkım planı” dediğimiz bir planın peşine
düşmesi, buna ilişkin kademe kademe yasalarla yüce Meclisin huzuruna
gelmesidir. Asıl bu Mecliste konuşulması gereken, on bir yıllık AKP Hükûmeti
döneminde ortaya çıkan fakirlik, yoksulluk, garip ve gurebanın derdi, işsizlik,
sıcak para, cari açık, bununla ilgili ortaya çıkan riskler. Ekonomik çöküntü,
kriz ve en son yaşadığımız kuraklıkla ilgili tedbirlerin konuşulması
gerekirken, maalesef, bu iki konuya odaklandı ve Meclisin son aylardaki bütün
gündemi, birinci olarak yolsuzluğu kapatma kanunları, bunlarla ilgili adli
zabıtanın yönetmeliğinin Anayasa’ya aykırı bir şekilde değiştirilmesi. Hatta,
iddia ediyorum ki Adli Zabıta Yönetmeliği ile Anayasa’nın değiştirilmesi,
Anayasa’nın fiilen askıya alınması, demokratik parlamenter sistemin genleriyle oynanması,
yürütme organının yargıya tahakküm etmesi sağlandı. 
Hâkimler ve Savcılar Yüksek Kurulu ve
Adalet Akademisinin içi boşaltılarak, orada Bakanın en güçlü kişi, en yetkili
kişi hâline getirilmesi, böylece AKP’nin şapkasının yargının başına geçirilmesiyle
ilgili kanun tamamlandı.
İnternet yasası ile… Daha önce yazılı
basında ortaya çıkan 100-200’e yakın -Gazeteciler Cemiyetinin verdiği rakama
göre- köşe yazarının, muhabirinin işten atılması; görsel basında “Alo Fatih”
hatlarının ortaya çıkması suretiyle Milliyetçi Hareket Partisi Genel Başkanının
bir televizyonun alt yazısında geçen iki cümlesine dahi tahammül gösteremeyecek
bir anlayışın, dikta anlayışının hâkim kılınması ve yazılı ve görsel basının bu
şekilde kontrol altına alınmasından sonra ortaya çıkan, İnternet alanında,
sanal medyada vatandaşlarımızın tepkilerinin kısıtlanabilmesi, seslerinin
kısıtlanabilmesi, ifade hürriyetlerinin kısıtlanabilmesi için İnternet
yasasının getirilmesi; “demokratikleşme” adı altında, yolsuzluk operasyonunda
tespit edilmiş, tescil edilmiş tapelerin, kayıtların, görüntülerin delil
olmaktan çıkarılmasına ilişkin kanun teklifleri ve tasarılarıyla Meclis son
aylarda oyalandı ve bunların hepsi de AKP’nin milletvekillerinin parmaklarını
kaldırması suretiyle gerçekleşti. Bunlar millî irade miydi? Hayır, değil. Bu,
AKP’nin iradesidir çünkü millî irade olabilmesi için bir millî mutabakatla, bir
toplumsal mutabakatla bunların yapılması lazımdı. Diğer üç partinin mutabakatı
olmadığına göre, bunlar AKP’nin iradesiyle ortaya çıkmış kanunlar olarak
karşımıza geldi. 
Geldik bizim
“yıkım projesi” dediğimiz, Sayın Bakanın çok alındığı bu konuda ama özünde
doğru olan bu projeyle ilgili gelişmelere. Bu kanun tasarısı da aynen yıkım
kanunlarında olduğu gibi, burada da izlerini göstermektedir. Birinci iz, Sayın
Bakan ifade etti “Bu, çözüm projesinin bir parçasıdır.” dedi; yararlandığı
kaynaklardan bahsetti, yararlandığı görüşlerden bahsetti. Milliyetçi Hareket
Partisinin hiçbir görüşünden yararlanmamıştır. Bu tasarıya, Milliyetçi Hareket
Partisinin hiçbir katkısı olmamıştır. Anayasa Komisyonunda yaptığımız konuşmaya
Sayın Bakan sert bir üslupla cevap verip, bizi anlamadan, korumak istediğimiz
değerleri anlamadan, idrak etmeden, ondan sonuç çıkarmaya çalışmadan, fevri bir
hareketle ters bir konuşma yapmıştır ve eğer ifade ediyorsa, katkı bundan
ibarettir. 
Özü itibarıyla,
bu kanun, değerli milletvekilleri, Oslo’da başlayan, İmralı’da devam eden,
milletvekillerini postacı hâline getirip İmralı’yla Kandil arasında dolaştıran…

PERVİN BULDAN
(Iğdır) – Barışın postacılığını yapmaktan gurur duyuyoruz Sayın Bal.
FARUK BAL (Devamla) - … bir kanun hükmü
hâline getirilmek istenen tekliftir. 
Bunun özü BOP projesinde vardır. BOP
projesi, Türkiye'nin istikrarsızlaştırılarak 23 ülkeyle birlikte Orta Doğu’nun,
Orta Doğu’da bulunan zengin doğal zenginliklerin yani gaz ve petrolün, enerji
hatlarının geçiş yollarının ve bunların bulunduğu kaynakların üç şekilde
düzenlenmesi projesidir. Bu üç şekilde düzenleme, bir, ya sınırları
değiştirilecektir bu 23 ülkenin ya siyasi yönetim şekilleri değiştirilecektir
veya iktidarları değiştirilecektir. İşte bu projeye Sayın Başbakan “Biz bu
projenin eş başkanıyız.” dedi. Sonra işin içerisinde farklı bir durum ortaya
çıkınca, en az 8-10 defa kayden tespit edilmiş, görüntüsüyle tespit edilmiş
olan eş başkanlık görevini inkâr etti, “Benim böyle hiçbir beyanım yoktur. Kim
söylüyorsa bunu, yalan söylüyor.” dedi. 
Başbakanın git gelleri burada da
durmadı, bu projeyi yani “açılım” adı verilen -bizce yıkım olan- projeyi önce
“Kürt açılımı” diye ilan etti. Habur görüntüleriyle milletin tepkisini görünce,
cismi aynı kaldı, ismini değiştirerek “Bu, demokratikleşme paketi.” dedi.
Demokratikleşme paketine de tepki milletin infiali boyutuna ulaşınca, bu defa,
Milliyetçi Hareket Partisinin “Millî birlik ve kardeşliği bozuyorsunuz.”
iddiasını, sanki bu projeye kesip yapıştırmakla millî birlik ve kardeşliği
sağlayacağını zannederek “millî birlik ve kardeşlik projesi” olarak ilan etti.
Bu, millî birliği ve kardeşliği kökünden yok eden, ayrıştıran, ötekileştiren,
bin yılda oluşmuş olan kardeşlik hukukunu yok eden bir projedir.
Değerli arkadaşlarım, bu kapsam
içerisinde, bizim, Milliyetçi Hareket Partisinin demokratikleşme, temel hak ve
hürriyetleri genişletme, derinleştirme konusundaki görüşleri Anayasa Uzlaşma
Komisyonuna sunulmuştur ve diğer partilerin de büyük bir oranda katkı
vermesiyle Türkiye’ye vizyon veren bir görüş hâline gelmiştir ancak burada
ifade etmek istediğim, millet bütünlüğünü bozacak, bin yılda yarattığımız
kardeşlik hukukunu bozacak, milletin evlatlarını birbirine düşürerek onlar
arasında çatışmaları körükleyecek bir anlayışın hâkim olmasıdır. Bunu Sayın
Başbakan da zamanında düşündü, dedi ki açılım projesinden bir çark ettiğinde:
“Bizim ‘Kürt meselesi’ diye bir meselemiz yoktur, Türkiye’nin terör meselesi
vardır ve terörle sonuna kadar mücadele edeceğiz. Kürt kardeşlerimiz de bütün
vatandaşlarımız gibi eşit, birinci sınıf vatandaştır.” Sanki Milliyetçi Hareket
Partisinin sözcüsü gibi konuştu. Ancak, ne olduysa oldu, ondan sonra tekrar
çark ederek bu açılım projesini akil adamların aklına havale edip sonra da
Meclisin huzuruna kadar getirdiler.
Değerli arkadaşlarım, burada ifade
etmek istediğim hususu Sayın Başbakanın “Kürt meselesi yoktur.” şeklindeki
ifadesine dönerek söylemek istiyorum: Biz -bin yıl diyorlar da bin yıldan da
eski ama tabir olduğu için söylüyorum- bin yıl boyunca beraber ağladık, beraber
güldük. Bin yıl boyunca biz açlığı paylaştık, tokluğu paylaştık. Bin yıl
boyunca biz aynı Allah’a inandık, aynı kaderi paylaştık. Bin yıl boyunca aynı
Peygamber’in akidelerine uygun davranmaya çalıştık. Bin yıl boyunca biz
çoluğumuzu çocuğumuzu bu değerlerle büyüttük, besledik. Bin yıl boyunca aile
hukukumuz buna göre gelişti. Bin yıl boyunca bizim komşuluk hukukumuz buna göre
gelişti, toplumsal hoşgörü anlayışımız buna göre gelişti. Bin yıl boyunca buna
göre geliştiği için her 3 “Ben Kürt’üm.” diyen insanımızdan 2 tanesi 1 Türk’le
akraba hâline geldi. Kültürümüz bununla geliştiği ve hoşgörü kapsamı içerisinde
oluştuğu için, ayrışma olmadığı için her “Ben Türk’üm.” diye kendini ifade eden
insanlardan, 3 kişiden 1’i 1 Kürt’le akraba oldu. Bin yıl boyunca bizim sosyal
hayatımız böyle oldu; soframız aynı, sofrada pişirilen yemekler aynı. Bin yıl
boyunca bizim kadınlarımızın el örgüsü aynı, oyası aynı, halısı aynı, kilimi
aynı hâle geldi. Bin yıl boyunca kızlarımızın saç örgüsü hâline geldi. İşte bu,
bin yıllık kardeşlik hukukunun somut gerçeğidir. Bu, bin yıllık kardeşlik
hukukunun müştereğidir. Bin yıl boyunca biz aynı cephede savaştık, bin yıl
boyunca aynı cephede mağlup olmanın acısını, sıkıntısını, üzüntüsünü yaşadık.
Şimdi, bu “bin yıl boyunca” denildiği
zaman ortaya rakamları da dökmek gerekmektedir. Bin yıl boyunca beraber
olduğumuz kitlenin yüzde 85’i “Ben Türk’üm.” diyor, yüzde 15’i de farklı
etnisiteleri kastederek kendini ifade ediyor. Neye göre? Benim ifadem değil,
Amerikan Etnoloji Enstitüsünün rakamlarına göre. Neye göre? Avrupa Birliğinin
etnisitelerle ilgili komisyonunun rakamlarına göre. Neye göre? 1925 yılından
beri, Türkiye İstatistik Enstitüsünün 1965 yılına kadar yapmış olduğu beyan
ifadelerine göre ve 1990 yılından sonra da KONDA gibi, ANAR gibi birtakım,
sivil olarak bu konuları araştıran şirketlerin sonuçlarına göre.
Şimdi, bu bütünlüğün, bu birliğin, bu
birlikteliğin içerisinden Kürt tanımını alarak, onu ayrı bir varlık olarak,
ayrı bir hâkimiyet unsuru olarak, ayrı bir parça olarak ayırıp Türkiye
Cumhuriyeti topraklarından parça bölmek üzere kurulmuş PKK terör örgütü, bu
ülkenin başına uluslararası güçler tarafından musallat edilmiş bir terör
örgütüdür. Otuz yılı bulan bir zaman parçası içerisinde bunun lojistik
desteğini veren, eğitimini yaptıran, bilgisini veren, istihbaratını sağlayan
yabancı güçler, Türkiye üzerindeki, ilerleyen süreçte, Büyük Orta Doğu Projesi kapsamı
içerisinde, kendi stratejik hedeflerine ulaşabilmek için kullanmışlardır.
Adalet ve Kalkınma Partisinin açılım projesi kapsamı içerisinde Oslo’da
başlayıp İmralı’da devam eden süreçte, PKK terör örgütü Kürt kardeşlerimizin
temsilcisiymiş gibi varsayılarak, doğrudan onlar muhatap kabul edilerek bu
sorunun çözülmesi Türkiye’nin yıkımı demektir. Biz onun için bu projenin adına
“yıkım projesi” diyoruz. Niçin? Çünkü, PKK terör örgütü otuz yıl boyunca 40
bine yakın insanımızı şehit ederken bunlardan sadece 7 bin civarındaki asker,
polis, hâkim, savcı, imam, öğretmendi, geriye kalan 33 bin civarındaki
kardeşimiz PKK’nın terör faaliyetlerine karşı çıkan ve kendini Kürt olarak
ifade eden, o bölgede yaşayan aşiretlerdir, o bölgede yaşayan
vatandaşlarımızdır. PKK, terör örgütü olarak, bu bölgede hâkimiyetini
kurabilmek için 33 bin kişinin canına kıymış ancak başaramamıştır. İşte, yıkım
projesidir bu proje. Çünkü, 21 Mart 2013 tarihinde, PKK’nın başı olduğu mahkeme
kararıyla tescil edilmiş olan Öcalan’ın mesajını Diyarbakır’da okutmak
suretiyle orada yüz binlerce insanı toplayarak…
PERVİN BULDAN
(Iğdır) – Milyon, milyon… 100 bin değil, 1 milyon.
FARUK BAL
(Devamla) - …sanki “Sizin lideriniz artık budur.” diyerek Hükûmetin kontrolünde
ve desteğinde bir organizasyon yapılması, bu millî birliğin ve kardeşliğin
yıkımı için verilmiş, el ele ve birlikte davranışın en güzel örneğidir.
Yıkım
projesinden sonra ne oldu? Evet, şehitler gelmiyor, siz teslim olursanız şehit
gelmez. Karşınızda eline silah almış olan kişiye elinizi kaldırır “Tamam,
teslim oluyorum.” derseniz, elbette size bir şey yapmaz. İstediklerini
yaparsanız, elbette ki bir zarar görmezsiniz. İstedikleri ne? Silahlı olan
güçleri -öyle ifade ediliyor- yurt dışına çıkacak denildi, çıkmadı. Sadece,
hastaları ve birtakım kendilerince değerlendirdikleri küçük bir grup çıktı.
Geriye kalanı ne oldu? Geriye kalanı, değerli milletvekilleri, mezralara indi,
silahıyla birlikte; köylere indi, silahıyla birlikte; şehirlere indi, silahıyla
birlikte. Orada ne oldu? Orada olan şu: Orada, vergi toplamaya başladılar,
Türkiye Cumhuriyeti devletine değil PKK’ya vergi toplamaya başladılar. Asayiş
birimleri kurdular. Asayiş birimleri, orada vatan hizmetini yapan askerlere
dahi kimlik soracak hâle geldi ve özel kıyafetler giymek suretiyle, oradaki
vatandaşların üzerinde asayiş uygulamaları yapmaya başladılar.
Seçim süreci
içerisine girdik. Şimdi, dağdan inip köye, mezraya ve beldelere, ilçelere,
illere inen PKK’nın unsurları “Seçimlerde kimin aday olacağına ben karar
vereceğim.” diyerek orada bulunan kişileri, kuruluşları tehdit etmektedir;
kimlerin aday olmasına, kimlerin olmamasına karar verir hâle gelmektedir. İşte,
bu, Türkiye'nin son yıllarda yaşamış olduğu PKK terör örgütüne teslimiyetin tam
bir fotoğrafı, tam bir görüntüsü olarak karşımıza çıkmaktadır. 
Elbette ki değerli milletvekilleri,
Türkiye'nin Güneydoğu Anadolu Bölgesi’nde sorun vardır. Ben o bölgede uzun
yıllar çalışmış olan bir kardeşinizim, hem asker olarak çalıştım hem hâkim
olarak görev yaptım. O bölgenin sorunları etnik bir temel içerisine oturtulamaz
ve etnik bir dar görüşün içerisine sığdırılamayacak kadar büyüktür. 
O bölgede iklim sorunu vardır; kar,
kış, kıyamette o bölge insanının yaşam şartları zorlaşmaktadır. Buna çare
bulmak, demokratik hukuk devleti içerisinde Türkiye Cumhuriyeti devletinin
görevidir. O bölgede Türk de olsa, Kürt de olsa, Çerkez de olsa, Çeçen de olsa,
bu sorunu çözmek bu Hükûmetin görevidir, bu devletin görevidir. Bunu bir “etnik
kimlik” adı altında izah etmek, yıkım için ortaya konulan dinamitin
patlatılması demektir. 
Güneydoğu Anadolu Bölgesi’nin coğrafi
sorunu vardır; dağları daha yüksek, ovaları daha dar ve platolarla çevrilidir.
Bundan dolayı, yol yapımında veya birtakım yatırımların yapılmasında güçlük
vardır. Bu güçlüğün giderilmesi, elbette ki Türkiye Cumhuriyeti hükûmetlerinin
görevi ve Türkiye Cumhuriyeti devletinin görevi. Orada farklı etnik yapıda
oturan insanlarımızın bulunması, bunun şeklini, niteliğini, özünü
değiştirmemektedir.
Elbette ki ekonomik olarak sorun vardır
orada. Ekonomik olarak sorun, üretim kapasitelerinin düşük olması ve tüketim
alanlarına, pazarlarına ulaşmakta zorluk olması. Bu elbette ki kârlılığı
azaltmakta, bundan dolayı da özel sektörün yatırımını, terör tehdidi dışında,
engelleyen bir ekonomik sebep olarak karşımıza çıkmaktadır. Bunun da çaresi,
bölgedeki ekonomik yatırımların teşviki, bu olumsuzlukların giderilmesi
çerçevesi içerisinde Hükûmetin alacağı ekonomik tedbirlerle ilgilidir. Bütün
bunları bir kenara bırakarak, bu bilimsel değerlerin dışında, bu objektif
değerlerin dışında, bu sorunların adını “Kürt sorunu” olarak koyup başına da
PKK terör örgütünün şapkasını geçirmek suretiyle “Buna çare bulacağım.” demek,
işte, projenin adını “demokratikleşme” olmaktan çıkarıyor, “temel hak ve
hürriyetlerin geliştirilmesi” olmaktan çıkarıyor, tam anlamıyla Türkiye
Cumhuriyeti devletinin ülkesi ve milletiyle bölünmez bütünlüğünü yok etme
sonucunu doğurabilecek bir yıkım projesi olarak karşımıza çıkmaktadır. 
Değerli arkadaşlarım, bu başarılı
olamayacaktır. Çünkü, Kurtuluş Savaşı öncesine döndüğümüz zaman, bu ülkenin
insanları, farklı etnisitelere sahip olsalar bile, kan dökerek vatan hâline
getirdikleri bu topraklar tehlikeye girdiği anda; birleşmeyi, bütünleşmeyi, bir
araya gelmeyi anlamış ve yedi düvele karşı Kurtuluş Savaşı’nı birlikte
verebilmiştir. Çünkü, o döneme geri dönersek, Kurtuluş Savaşı’ndan önceye geri
dönersek, Kuvayımilliye ruhunun canlanabilmesi için bu ülkeye, bu ülkenin
toprağına terini dökmüş, emeğini vermiş, alın teriyle toprağı yoğurarak vatan hâline
getirmiş olan kitle, Türk’üyle ve farklı etnisiteleriyle birlikte, bu toprağı
koruyabilmek için bir araya gelmiş, omuz omuza vermiştir. Yine, bu ülke,
yaşamış olduğu acı hezimetler, Osmanlı İmparatorluğu’nun yedi cephede vermiş
olduğu aynı andaki savaşlarda uğramış olduğu o mağlubiyetler nedeniyle gözünün
yaşını dökmüştür. Akan gözyaşı, hepimizin gözyaşı, bu toprağı yoğurmuş, vatan
hâline getirmiştir. İşte, bütün Anadolu insanı, Kurtuluş Savaşı öncesinde,
döktüğü gözyaşının hakkını vermiştir ve…
(Mikrofon otomatik cihaz tarafından
kapatıldı)
FARUK BAL (Devamla) - …onu da bir
mücadele şekline dönüştürmek suretiyle Kuvayımilliyeye destek olmuştur. 
Bu proje, Kuvayımilliye ruhunu ortadan
kaldırma projesidir, yıkım projesidir. Maddeleriyle ilgili düşüncelerimizi
elbette ki sizlerle paylaşacağız ama köküne tümüyle karşı olduğumuzu ifade
eder, hepinizi saygıyla selamlarım. (MHP sıralarından alkışlar)
BAŞKAN – Teşekkür ediyorum.
Sayın milletvekilleri, birleşime bir
saat ara veriyorum.
Kapanma Saati:
19.11
DÖRDÜNCÜ OTURUM
Açılma Saati: 20.11
BAŞKAN: Başkan Vekili Ayşe Nur BAHÇEKAPILI 
KÂTİP ÜYELER: Muharrem IŞIK (Erzincan), Fehmi KÜPÇÜ
(Bolu) 
----- 0 -----
BAŞKAN – Sayın milletvekilleri, Türkiye Büyük Millet Meclisinin 71’inci
Birleşiminin Dördüncü Oturumunu açıyorum.
559 sıra sayılı Kanun Tasarısı’nın
görüşmelerine devam edeceğiz. 
Komisyon ve Hükûmet burada. 
Barış ve Demokrasi Partisi Grubu adına
Iğdır Milletvekili Pervin Buldan konuşacak. 
Buyurun Sayın Buldan. (BDP sıralarından
alkışlar) 
BDP GRUBU ADINA PERVİN BULDAN (Iğdır) –
Teşekkür ederim Sayın Başkan. 
Değerli milletvekilleri, Temel Hak ve
Hürriyetlerin Geliştirilmesi Amacıyla Çeşitli Kanunlarda Değişiklik Yapılmasına
Dair Kanun Tasarısı’nın tümü üzerinde Barış ve Demokrasi Partisi Grubu adına
söz aldım. Genel Kurulu saygıyla selamlıyorum.
Bugün burada görüşmekte olduğumuz bu
paket dolayısıyla ülkedeki temel demokrasi sorunlarının bir kez daha masaya
yatırılması, Parlamentonun bu sorunlarla yüzleşmesi ve çözüm için doğru bir
tutum alması gerekmektedir. Her şeyden önce şu açıkça görülmelidir ki
Türkiye’nin karşı karşıya bulunduğu demokrasi, özgürlük ve adalet sorunlarının
günübirlik paketlerle, kısmi düzenlemelerle çözülmesi mümkün değildir. Belki
bugüne değin yüzlerce paket çıkarıldı ama hiçbiri çözüm olmadı. Türkiye’nin
bugün yaşadığı temel krizin kaynağında yapısal sorunlar yatmaktadır. Toplumsal
talepleri karşılamaktan uzak olan mevcut tekçi, otoriter, vesayetçi sistem
sürekli kriz ve çatışma üretmekte, ülkedeki demokrasi açığını her geçen gün
derinleştirmektedir. Darbe anayasası, antidemokratik yasalar, darbe kurumları
ve katılımcılıktan uzak, aşırı merkeziyetçi yönetim modeli devrede olduğu
sürece, bu ülke demokrasi ve özgürlükler alanında ilerleme sağlayamayacaktır. 
Yapısal bir değişimi öngörmeyen, antidemokratik
sisteme dokunmayan hiçbir yaklaşım, gerçek anlamda bir demokratikleşmeye, köklü
bir değişim ve dönüşüme yol açmayacaktır. Demokratik yapısal reformların bu
denli aciliyeti karşısında ne yazık ki Hükûmetin ortaya koyduğu tutum,
toplumsal talep ve beklentileri karşılamaktan oldukça uzaktır. 
Bugün görüşülmekte olan paket de bunun
somut örneğidir. Paket, yasakçı, antidemokratik uygulamaları ortadan
kaldıracak, demokratik siyaset kanallarını açacak, özgürlükleri genişletecek,
adalet ve eşitliği tesis edecek düzenlemelerden ne yazık ki yoksundur. Bu
pakette yer alan sınırlı düzenlemelerin, elbette, demokrasiye küçük de olsa
katkısı olacaktır. Ancak bu, hastayı tedavi etmeyecektir çünkü demokrasi açığı
çok daha büyüktür. Sadece demokratikleşme açısından değil, bir yıldır sürmekte
olan çözüm süreci açısından da bu paketin bir siyasal karşılığı yoktur. Çözüm
sürecini ilerletmesi için atılması gereken önemli yasal demokratik adımlar ne
yazık ki bu pakette yer almamıştır. 
Toplumun, halkımızın, demokratik kamuoyunun,
aslında, beklentisi bu değildir. Halkın demokrasi ve özgürlük talepleri bu
paketi katbekat aşan bir düzeydedir. Çağdaş, çoğulcu demokrasilerde olması
gereken neyse halk da onu talep etmektedir ama paket buna ne yazık ki yanıt
vermemektedir.
Bugün, Türkiye’de temel özgürlükler,
temel haklar baskı altındadır. Farklı kimlik, inanç ve kültürlerin özgürlükleri
anayasal güvence altında değildir. Siyaset özgür değildir. Demokratik siyaset
kanalları kapalıdır. Düşünce ve örgütlenme özgürlüğü baskıyla karşı karşıyadır.
Demokratik katılımcılık ve temsiliyet engellenmektedir. Temsilde adalet imkânı
yoktur. Basın özgürlüğü baskı altındadır. Yargı, bağımsızlığını ve
tarafsızlığını yitirmektedir.
Buradan sormak istiyoruz: Seçilmiş
belediye başkanlarının, siyasetçilerin, gazetecilerin, avukatların tutuklu
olduğu, siyaset, düşünce ve örgütlenme özgürlüğünün baskı altına alındığı, hak
taleplerinin engellendiği, demokratik siyaset kanallarının tıkalı olduğu, seçim
barajı engelinin devam ettiği bir ülke yapısı daha ne kadar devam edebilir?
Toplumsal barış ve güven ortamı nasıl sağlanabilir? 
Bakınız, biz, çözüm süreciyle de
bağlantılı olarak, demokratikleşmenin hız kazanması için kısa vadede atılması
gereken adımlar konusunda Hükûmete defalarca öneri paketleri sunduk. TMK’nın
kaldırılması, kamusal alanda ana dil kullanımı, uzun tutukluluğun üç yıla
indirilmesi, tutuklamanın zorlaştırılması, hasta tutsakların bırakılması,
koruculuk sisteminin sona erdirilmesi, seçim barajının yüzde 3’e çekilmesi,
demokratik gösterilerin önündeki tüm engellerin kaldırılması, cemevlerinin
ibadete açılması, Yerel Yönetimler Özerklik Şartı başta olmak üzere
uluslararası sözleşmelere çekincelerin kaldırılması, yasalardaki milliyetçi,
ayrımcı ifadelerin ayıklanması, eğitimde din özgürlüğünün sağlanması,
vatandaşlık tanımı ve kriterlerinin düzenlenmesi, vicdani ret hakkının
tanınması gibi alanlarda çok önemli yasal değişiklik önerileri sunduk. Bu
öneriler demokrasinin ve özgürlüklerin önünü açacak, çözüm sürecini ilerletecek
adımlardır ama Hükûmet bu yasal adımları gündemine almamış, pakette bu anlamda
bir düzenlemeye ne yazık ki yer vermemiştir.
Meclisten ihale yasalarını, alkol
yasasını, torba yasaları, sınır ötesi operasyon tezkerelerini, HSYK Kanunu’nu,
İnternet yasasını, yargı paketini çıkartan Hükûmet kendi iktidar önceliklerini
esas alırken halkın taleplerini, demokratikleşmeyi ise ötelemiştir. Kendi
iktidar güvenliğini sağlamak için antidemokratik düzenlemeleri sayısal
çoğunluğuna dayanarak bu Meclisten çıkartan Hükûmetin demokrasiyi, özgürlükleri
güvence altına alacak köklü reformlara yönelmemesi, iktidarın demokrasiyle
kurduğu bağın ne denli zayıf olduğunu gözler önüne sermektedir. 
Aslında, çözüm sürecinin başladığı bir
yıldan bu yana demokratikleşme açısından çok büyük fırsatlar ortaya çıkmıştı.
Her şeyden önce, başlayan sürecin herkese demokratikleşme açılımı olarak
yansıması gerekirdi ama Hükûmet, bu fırsatı doğru değerlendirmedi, bu süreci
demokratikleşmeye evriltmedi; tam tersine, özgürlükleri sınırlandıran, yaşam
hakkı başta olmak üzere her türlü ihlale yol açan otoriter uygulamalara
yönelen, demokratik hak taleplerini devlet şiddetiyle bastırmaya çalışan bir
politika izledi. Böylesi bir tablo karşısında Hükûmetin kendisini çok ciddi bir
biçimde sorgulaması, gözden geçirmesi ve bu yanlış pratiğiyle bir an önce
yüzleşmesi gerekir. Demokrasi söylemine sarılıp ancak bunun gereğini yerine
getirmeyen bir zihniyet bu ülkeyi ileriye değil geriye götürür, nitekim de
götürmektedir. 
Bugün her tarafı kuşatan demokrasi ve
hukuk dışı paralel örgütlenmelerin bu denli güç kazanmasının nedenini
Türkiye’nin demokratik bir hukuk devleti olmayışında aramak gerekmektedir.
Demokrasi ve özgürlükler azaldığı oranda demokrasi dışı güçler etkinlik
kazanmaktadır. Dolayısıyla Hükûmetin hem Kürt sorununun çözümü hem de
demokratikleşme konusunda sergilediği isteksiz, kararsız ve oyalayıcı tavır
paralel örgütlenmelerin güçlenmesine zemin sunmuştur ve sunmaktadır. Aynı
şekilde, katılımcı demokrasiden, denetimden uzak bir yönetim anlayışı yolsuzluk
ve hırsızlık üretmekte, siyaseti kirletmektedir. Hükûmetin bu gerçeği çok açık
ve net görmesi ve doğru bir tutum alması gerekir. 
Bugün, Orta Doğu kaynıyor, rejimler
birer birer çöktü, yerine yeni demokratik sistemler inşa edilemiyor. Aynı
şekilde, Türkiye’nin diğer yakın komşu ülkelerinde çok ciddi toplumsal
hareketlenmeler söz konusu. Kendi iç demokrasisini geliştiremeyen, iç barışını
tesis edemeyen, yurttaşına eşit ve özgür bir yaşam koşulu sağlayamayan
vesayetçi, statükocu sistemlerin ne hâle geldiği ortadadır. Hükûmet, bu olup
bitenlerden gerekli dersi çıkartmak zorundadır. Demokratikleşme yerine otoriter
yapıya hizmet edecek her adım krizi daha da derinleştirecek, toplumsal
çatışmayı körükleyecektir. Bu nedenle buradan bir kez daha çağrı yapıyoruz: Bu
krizlerden tek bir çıkış yolu vardır; o da hızlı bir biçimde radikal
demokrasiye yönelmek olmalıdır. Hem demokratikleşme hem de Kürt sorununun
çözümü konusunda atılacak adımlar Türkiye'nin önünü açacak, barış ve istikrarı
sağlayacaktır. Bu ülkenin ihtiyacı tekçi, otoriter anayasa ve aşırı
merkeziyetçi yönetim yapısı başta olmak üzere tüm sistemde köklü, radikal
demokratik reformların vakit kaybetmeden hayata geçirilmesidir. Kürt sorununun
çözümü de, paralel örgütlenmelerle, yolsuzluklarla mücadelenin yolu da
demokratikleşmeden, yasal, anayasal reformlardan geçmektedir. 
Bu paketi burada müzakere ederken
Hükûmeti, AK PARTİ Grubunu ve muhalefeti halkın daha fazla demokrasi ve
özgürlük taleplerini dikkate almaya, yine bununla bağlantılı olarak çözüm ve
barış sürecinin gereklerini gözeterek hareket etmeye çağırıyoruz. Bu bağlamda,
grubumuzun sunduğu teklifler ve vereceği önergelerin hassasiyetle ele
alınmasını bekliyoruz.
Değerli milletvekilleri, başından bu
yana ifade ettiğim üzere, bu paket, demokratik talepleri karşılama noktasında
ileri düzenlemeler içermemektedir. Ancak sınırlı da olsa bu paketin
demokratikleşmeye katkısı tabii ki olacaktır. Bunu, en azından daha kapsamlı
bir demokratikleşme sürecinin küçük adımları olarak değerlendiriyoruz fakat
buna bile karşı çıkan, en ufak bir demokratik açılımı engellemeye çalışan bir
zihniyetin de devrede olduğunu biliyoruz. Bu paketin geçmesiyle kıyametin
kopacağını ileri süren muhalefet zihniyetiyle Türkiye nasıl
demokratikleşebilir?
Şimdi, bu paketin içeriğiyle ilgili hem
iktidara hem de bu pakete karşı çıkan bir kısım muhalefete sormak istiyoruz:
Cezaevleri bir ülkenin aynasıdır. Bugün 163’ü ağır, 66’sı ölüm sınırında,
toplam 522 hasta tutuklu ve hükümlü var. Cezaevlerinden her an ölüm haberleri
gelebilir. Son zamanlarını aileleriyle geçirmesi gereken bu insanlara bir veda
hakkı bile tanınmıyor; bu insanlar serbest bırakılırsa, tedavileri dışarıda
yapılırsa kıyamet mi kopar? Biz, Hükûmete teklif sunduk ama bu paketin
içerisinde yok, buraya bir düzenleme konulsaydı kıyamet mi kopardı? Bakan
çocukları iki ay dayanabildi, dün tahliye edildiler. Peki, hasta tutsaklar,
onlar insan değil mi? Bu, vicdansızlık değil mi? Hasta tutsakları bırakmak
kıyameti koparmaz ama yarın cezaevlerinden çıkacak her bir cenaze, her bir
tabut aynı zamanda kıyametin kopmasına da sebep olacaktır değerli arkadaşlar.
Sayın Başbakan dünkü tahliyeler için
“Adalet yerini buldu.” demiş. Biz adaletin ayaklar altına alındığını ifade
etmek istiyoruz. Adalet, ancak ve ancak haksız yere, hukuksuz yere şu anda
cezaevinde bulunan insanların tahliye edilmesiyle birlikte yerini bulacaktır
diye ifade etmek istiyoruz. 
Bu pakette seçim barajıyla ilgili bir
düzenleme yok. Yüzde 10’luk seçim barajı darbe ürünüdür, çağ dışıdır,
antidemokratiktir, demokratik temsiliyetin önünde en büyük engeldir. Seçim
barajı kaldırılırsa, bu ülkedeki bütün siyasi renkler Parlamentoda temsil
edilirse kıyamet mi kopar? Seçim barajını kaldırmayan bir AKP darbelerle hesaplaştığını
söyleyebilir mi?
Paketteki bir diğer düzenleme hazine
yardımıyla ilgili. Pakette yüzde 3 olarak öngörülüyor, biz yüzde 1 olarak
teklif ettik. AKP, CHP ve MHP hazineyi kendi aralarında paylaşmışlar, ne güzel
yardım alıyorlar. Peki, BDP de hazine yardımı alsa kıyamet mi kopar? Bu
aldığınız hazine yardımlarının içinde BDP seçmeninin vergisi yok mu? Halkımız
vergi verecek ama hazine yardımından 3 parti yararlanacak. Bu adaletsizliğin,
eşitsizliğin bir an önce son bulması gerektiğini bir kez daha ifade etmek
istiyoruz. Bu eşitsizliği sürdürmek vicdansızlıktır, siyasi yolsuzluktur.
Bir başka düzenleme farklı dil ve
lehçelerde propagandayla ilgili. Zaten, uygulamada bu yasaklar halkımızın
mücadelesiyle çoktan aşılmıştır. Şimdi, paketle yasa hâline getiriliyor ama
diğer yasa maddelerinde dil yasakları devam ediyor. Burada ana dilde siyaset
tanımlaması getirilse, tüm yasalardaki dil yasakları kaldırılsa kıyamet mi
kopar? 
Bu hâliyle bile düzenlemenin
geçmemesini isteyen MHP’ye hatırlatmak istiyoruz: Ana dil ülkeyi bölmez, tam
tersine ana dil yasakları böler ve bir halkın kendi ana dilinde örgütlenmesi,
siyaset yapması, eğitim hakkı talep etmesi kadar demokratik ve meşru bir talep
yoktur. Bu ülkedeki bütün dillerde, sadece Kürtçe değil, Lazca, Arapça,
Çerkezce, Rumca, Hemşince olmak üzere bütün ana dillerde siyaset yapılabilmeli,
önündeki engeller kaldırılmalıdır. 
Bir başka madde ana dil öğrenimiyle
ilgili. Düzenlemede “ana dil” denilmiyor. Bir dilin farklılığı kabul ediliyor
ama ana dil olduğu gerçeğiyle yüzleşmekten kaçınan bir iktidar gerçeğiyle karşı
karşıyayız. Şimdi, düzenlemede özel okullarda farklı dillerin öğrenilebileceği
belirtiliyor ve paralı eğitim hâline getiriliyor. Madem farklı bir dil var ise,
bunu kabul ediyorsanız niye ana dilde eğitimin önündeki engelleri
kaldırmıyorsunuz; özel okullarda değil de kamusal alanda niye yapılmıyor,
yapılsa kıyamet mi kopar? Bu ülkenin yurttaşları kendi ana dili olan Türkçeyi
özel, paralı okullarda mı öğrendi? Farklı ana dillerde eğitim yapan ülkelerde
kıyamet kopuyor mu? 
Bu pakette eş başkanlıkla ilgili
düzenleme var. Bu olumlu bir gelişmedir. Buna karşı çıkmak lider sultasını
kabul etmek anlamına gelir ki bunun da demokrasilerde yeri olmaz. Ancak
buradaki eksiklik şudur: Biz, eş başkanlıklardan birinin kadın olması koşulunu
öneriyoruz ancak bu tasarı böyle bir koşulu öngörmüyor. Bu da kadının siyasetteki
eşit temsiliyetini dikkate almayan erkek egemen bir yaklaşımdır. Biz kadınlar
bunu kabul etmiyoruz. 
Bir başka düzenleme toplantı ve gösteri
yürüyüşleriyle ilgili. Burada demokratik eylem ve etkinliklere geniş bir
özgürlük alanı yaratılmıyor. Kaldı ki polis yasası değişmediği sürece eylem ve
etkinliklere müdahaleler devam edecektir. Gezi eylemlerinde 9 insan hayatını
kaybetti. Bugüne değin toplumsal gösterilerde yüzlerce kişi hayatını kaybetti.
Milletvekilleri olarak bizler saldırılara uğradık ve yaralandık. En son geçen
aralık ayında Yüksekova’da 3 insanımız katledildi. Siz, polisin bu orantısız
müdahale yetkisini daraltmazsanız insanlar ne yazık ki ölmeye devam edecek. 
Sonuç itibarıyla, bu düzenleme,
yeterli, kapsayıcı ve kucaklayıcı değildir ama sınırlı da olsa olumlu bir
adımdır. Demokrasiyi ve özgürlükleri sadaka dağıtır gibi gıdım gıdım verme
anlayışı asla kabul edilemez. Hükûmet, bu yaklaşımını terk etmelidir. Halkımız
meydanlarda, alanlarda mücadele ede ede kendi demokratik haklarını bugüne kadar
kazandı, bundan sonra da kazanmaya devam edecektir. O yüzden, Hükûmetin
getirdiği düzenleme halkın mücadelesinin gerisindedir. Demokratik ülkelerde
olduğu gibi hak ve özgürlüklerin şartsız, koşulsuz, eksiksiz tanınması gerekir.
Hak ve özgürlükler siyasi pazarlık konusu değildir, olamaz da. Herkesin bu
gerçeği doğru anlaması gerekir. Bütün bunlarla birlikte, sınırlı düzenlemelere
dahi tahammül göstermemek bu ülke demokrasisine verilen en büyük zarardır. Biz,
bu düzenlemenin daha geniş açılımlar içerecek şekilde genişlemesi için
demokratik muhalefetimizi yapacağız ama düzenlemeyi de destekleyeceğiz.
Değerli milletvekilleri, benden önce
MHP Grubu adına Sayın Faruk Bal’ın yaptığı konuşmada özellikle ”Milletvekilleri
İmralı Adası’nda postacılık yapıyor.” sözünü ben şöyle değerlendiriyorum: Sayın
Bal, evet, doğru; biz postacılık yapıyoruz ama biz barışın postacılığını
yapıyoruz ve barışın postacılığını yapmaktan da gurur duyuyoruz. (BDP
sıralarından alkışlar) Kandil’e gidiyorum, İmralı Adası’na gidip Sayın Öcalan’la
görüşüyorum ama aynı zamanda gelip Hükûmetle de görüşüyorum. Bu görüşmelerime
devam edeceğim çünkü biz barış için uğraşıyoruz, barış için mücadele ediyoruz.
Dolayısıyla, eğer bir senedir bu coğrafyaya cenazeler gelmediyse, bu coğrafyada
kan akmadıysa, bu coğrafyada anneler ağlamadıysa, bu coğrafyada gencecik
insanlar toprağın altına girmediyse ne mutlu bize, bunu başarabiliyorsak ne
mutlu bize değerli arkadaşlar. Bunun için savaş aracılığı değil, barış
aracılığı yapıyoruz, bundan da gurur duyuyoruz.
Genel Kurulu saygıyla selamlıyoruz, paketi de destekliyoruz. (BDP
sıralarından alkışlar) 
BAŞKAN – Teşekkür ederim.
S. NEVZAT KORKMAZ (Isparta) – Sayın Başkan…
BAŞKAN – Buyurun.
S. NEVZAT KORKMAZ (Isparta) – Sayın Başkan, sayın hatibin özellikle
Faruk Bal’ı -kendisi de burada olmadığı için- itham altında bırakan bazı
cümleleri oldu.
LÜTFÜ TÜRKKAN (Kocaeli) – MHP Grubunu da itham eden…
S. NEVZAT KORKMAZ (Isparta) – Milliyetçi Hareket Partisi Grubunu da
itham eden… Kayıtlara geçmesi açısından…
BAŞKAN – Şimdi Sayın Faruk Bal burada değil.
S. NEVZAT KORKMAZ (Isparta) – Müsaade buyurun, kayıtlara geçmesi
açısından, söz istemiyorum.
Efendim, barış olabilmesi için barışın iki tarafında da hukuki, meşru
güçlerin olması lazım. Bir tarafta Hükûmet var, Türk milletinin seçmiş olduğu
meşru bir otorite, öbür tarafta da 40 bin kişinin katili bir terör örgütü var.
Dolayısıyla ikisinin arasında barışın olmasını bizim tasavvurlarımız zaten
almamaktadır…
BAŞKAN – Teşekkür ederiz Sayın Korkmaz.
PERVİN BULDAN (Iğdır) – Kimlerle savaş peki?
S. NEVZAT KORKMAZ (Isparta) – …bunu şiddetle reddediyoruz. 
BAŞKAN – Teşekkür ederiz, böyle bir usulümüz yok.
Teşekkür ederiz, kayıtlara geçti.
S. NEVZAT KORKMAZ (Isparta) – Müsaade buyurun ama bir saniye…
PERVİN BULDAN (Iğdır) – Barış, savaşan taraflar arasında olur.
LÜTFÜ TÜRKKAN (Kocaeli) – Abdullah Öcalan terör örgütünün başı değilse
dediğiniz doğru.
PERVİN BULDAN (Iğdır) – Barış kiminle yapılır?
S. NEVZAT KORKMAZ (Isparta) – Zaten Faruk Bey de…
BAŞKAN – Faruk Bey cevabını verir sataşmadan dolayı, teşekkür ederim.
Cumhuriyet Halk Partisi Grubu adına İstanbul Milletvekili Sayın Ali
Özgündüz konuşacak.
Buyurun. (CHP sıralarından alkışlar) 
CHP GRUBU ADINA ALİ ÖZGÜNDÜZ (İstanbul) – Teşekkür ediyorum Sayın
Başkan.
Sayın Başkan, değerli milletvekilleri; hepinizi saygıyla selamlıyorum.
Değerli arkadaşlar, kanunun ismi Temel Hak ve Hürriyetlerin
Geliştirilmesi Amacıyla Çeşitli Kanunlarda Değişiklik Yapılmasına Dair Kanun
Tasarısı. Aslında, tabii, bunu okuyan insan sanki “Türkiye'de temel hak ve özgürlükler
genişletiliyor, Hükûmet bu yönde bir adım atıyor.” gibi düşünebilir. İçeriğine
baktığımızda alakası yok. Bu kanun özü itibarıyla Hükûmetin PKK’yla yürüttüğü
müzakereler sonucu Meclis kapanmadan önce getirdiği bir tasarı.
Değerli arkadaşlar, aslında orayı da yani Apo’yu da kandırıyorlar,
Avrupa Birliğini de kandırıyorlar, kamuoyunu da kandırıyorlar çünkü ne diyorlar
orada? “Efendim, işte, ana dilde eğitimle ilgili taleplerinizi yerine
getiriyoruz.” diyorlar. Gerçekte öyle olmadığını görüyoruz. Başlangıçta
komisyona sunulan tasarıda “özel eğitim kurumları” iken -yani Türkçeden başka
dil ve lehçelerin eğitimde kullanılması “özel eğitim kurumları” olarak
sunulmuşken- Komisyonda yapılan değişikliklerle bu daraltıldı, sadece “özel
okullar”a indirgendi. Bu şekilde, dolayısıyla, efendim, işte, “ne şiş yansın ne
kebap” misali bir orta yolla gidiyorlar, samimi değiller. 
Bir başka şey: Burada, bu farklı dil ve
lehçelerin kullanılmasına ilişkin maddede “Efendim, hangilerinin olacağına
Bakanlar Kurulu karar verecek.” diyor. Yani, siz, bir taraftan “Bu bir temel
insan hakkıdır, hak ve özgürlüktür. Bunun için getirdik.” derken kendi
kendinizle çelişkiye düşerek “Nelerin olacağına, yani hangi insan hakkının
nasıl kullanılacağına Hükûmet karar verir.” diyorsunuz. 
Değerli arkadaşlar, eğer bir şey temel
insan hakkıysa bu artık başka bir makamın izniyle verilebilecek bir lütuf
değildir, bir inayet değildir. Siz, demek ki, aslında, İmralı’yı da kandırıyorsunuz,
onu da aldatıyorsunuz.
Bir başka şey: “Efendim, toplantı, gösteri
yürüyüşleriyle ilgili biz genişletiyoruz, özgürlük alanı açıyoruz.” diyerek
aslında Avrupa Birliğini kandırıyorsunuz, yine hile yapıyorsunuz. Bugün,
Türkiye’nin taraf olduğu AİHM’de, şiddet içermeyen, kamu düzenini bozmayan
toplantı ve gösteri yürüyüşleri hakkının ihlaliyle ilgili altmış civarında
dosya var. Buralardan, ne yazık ki ülkemiz mahkûm olacak. Tabii, sizin
yaptığınız kanuna göre polisin müdahalesi meşru olabilir, yasal olabilir ama
siz şunu unutuyorsunuz ki siz kendiniz “Efendim, Anayasa’ya uygundur, ben bu
kanunu yaptım, benim de mantığıma uygundur.” diyerek kanun yapamazsınız aslında
çünkü Türkiye’yi bağlayan uluslararası İnsan Hakları Sözleşmesi vardır,
yapacağınız kanunlar öncelikle bu uluslararası temel İnsan Hakları
Sözleşmesi’ne uygun olmak zorundadır. Yani, AİHM diyor ki: “Senin iç hukuk
düzenlemen benim temel aldığım, senin de altına imza atığın bu İnsan Hakları
Sözleşmesi’ne uygun olacak.” Biz, bunun üzerine zaten Anayasa’nın 90’ıncı
maddesinde değişiklik yaparak 90’a son fıkrasında diyoruz ki: “Temel insan
haklarına ilişkin uluslararası sözleşmeler ile iç hukuk hükümleri çatıştığı
zaman uluslararası sözleşme hükümleri esas alınır.” 
Peki, AİHM ne diyor bu konuda, toplantı
ve gösteri özgürlüğüne ilişkin? Buradaki tek meşru sınırlama, toplantı ve
gösteri yürüyüşleriyle ilgili, bu hakkın kullanılmasıyla ilgili tek meşru
sınırlama gösterinin şiddet içermemesi, sadece bu. Yani, toplantı ve gösteri
yürüyüşü barışçıl olduğu sürece, bunun, bildirim gibi formalitelerde
bulunmamasını ya da efendim, saatin geçmiş olması nedeniyle dağıtılmasını,
polisin müdahalesini Avrupa İnsan Hakları Mahkemesi ihlal olarak görüyor.
Nitekim, 2006 yılında ülkemiz aleyhine Oya Ataman’la ilgili verilen kararda
bunu açıkça Avrupa İnsan Hakları Mahkemesi söylemektedir. Orada, Sultanahmet
Meydanı’nda yapılan bir gösteride polis: “Burada izin vermedik, toplantı,
gösteri yürüyüşü yapamazsınız.” diyerek gösteriyi dağıtıyor. Konu Avrupa İnsan
Hakları Mahkemesine gittiğinde “Göstericiler şiddet eylemlerine başvurmadıkları
sürece ilgili makamların hoşgörü göstermeleri gerekir, aksi takdirde toplantı
hakkının özü ortadan kaldırılmış olur.” diyor. 
Dolayısıyla, değerli arkadaşlar,
değerli milletvekilleri, eğer biz hakikaten, gerçekten Avrupa standartları,
Kopenhag Kriterleri, altına imza attığımız Avrupa İnsan Hakları
Sözleşmesi’ndeki toplantı ve gösteri yürüyüşü hakkını, özgürlüğünü -ki bu,
ifade hürriyetiyle ilgilidir, 10’uncu maddeyle bağlantılı bir haktır- eğer
gerçekten o standartta bir şey düzenlemek istiyorsak sizin getirdiğiniz bu
tasarı kandırmacadır, kimse kusura bakmasın. 
Burada siz güya, efendim, bu güzergâhı
belirlerken, işte, biz burada ilgili siyasi partilerin il ve ilçe temsilcileri,
oradaki kamu kurumu niteliğindeki meslek kuruluşlarının temsilcileri… Bizim talebimizle
belediye başkanını bu komisyona yani güzergâh belirleme komisyonuna sokmuş
olmamıza rağmen, aslında, sonuçta yine diyorsunuz ki: “Kararı mülki amiri
verir.” Kim verir? Vali veya kaymakam. E, nedir, siz Avrupa’ya nasıl
pazarlayacaksınız? “İşte, efendim, biz güzergâh belirlerken çeşitli sivil
toplum kuruluşları, siyasi partileri de bu işin içine kattık, böyle bir
komisyon oluştu.” diyorsunuz. E, o zaman, eğer samimiyseniz, biz diyoruz ki: “O
zaman bu kurulun salt çoğunluğu karar versin.” Yani vali bey diyecek ki –geçen
sene olduğu gibi- “1 Mayıs Taksim’de yapılmasın.” Hayır, Taksim’de yapılacak 1
Mayıs. “Efendim, buraya ben izin vermedim, güzergâh, toplantı yeri değil.”
diyemezsiniz ki. 
Yine Avrupa İnsan Hakları Mahkemesi bir
başka kararında, Bulgaristan’la, Stankov, Bulgaristan davasıyla ilgili
kararında diyor ki: “Bulgaristan’daki Makedonyalıların tarihsel bir yıl
dönümünü anmak için yaptıkları toplantı, bunun için zaman ve yer önemlidir,
yani semboliktir bazı şeyler. Siz şiddet olabilir düşüncesiyle önemli olan
zamanda ve yerde yapılmasını ertelerseniz, bu insan hakları ihlalidir.”
Dolayısıyla, Taksim, İşçi Bayramı için, emekçilerin bayramı için, 1 Mayıs için
geçmişte bedel ödenen, şehit verilen, sembolik anlam taşıyan bir meydandır.
“Yok, efendim, git Kazlıçeşme’de yap.” diyemezsiniz. Getirdiğiniz düzenlemeyle
bunu sağlayacaksınız. Hâlbuki orası sembolik açıdan önemlidir. Dolayısıyla,
bunu yasakladığınız anda Avrupa İnsan Hakları Sözleşmesi’ni de ihlal etmiş
olacaksınız.
Değerli milletvekilleri, yine bu tasarı
da, efendim, siyasi partilere milletvekili genel seçimlerinde toplam yüzde 3 ve
daha fazla oy alan siyasi partilere hazine yardımı yapılmasına dönük bir
düzenleme. Mevcut düzenlemede yüzde 7 biliyorsunuz, bunu yüzde 3’e
çekiyorsunuz. Bu da uygun değildir yani yüzde 3 ciddi bir rakamdır. Biz dedik
ki hiç olmazsa bunu ya yüzde 1’e çekelim ya da Mecliste siyasi parti grubu
oluşturan partilere yapılsın. Çünkü işte, bugün Parlamentoda olan Barış ve
Demokrasi Partisi Grubu var ancak hazineden yardım alamıyor. Topladığınız anda
bu arkadaşların, bağımsız olarak Parlamentoya giren bu arkadaşların toplam
oyunu yüzde 3’ü de geçiyor, yüzde 7’ye yaklaşıyor. Siz eğer bunu onun için
getiriyorsanız yine samimiyetten uzak bir durum vardır. Israrla parti olarak seçime
girmeye zorluyorsunuz ama bir taraftan yüzde 10 barajını koruyorsunuz. Yani
“millî irade, millî irade” diyorsunuz. Şu anda sizin, iktidar partisi grubunun
aldığı oy normal koşullarda yüzde 49. 550 milletvekillinin 276’sını çıkarmanız
lazımken 320 küsura ulaştınız. Yani haksız yere siz 50 milletvekili çıkardınız
bu seçim sisteminin sonucu. Bu, aslında millî iradeye haksızlıktır. Bu, yani
vatandaşın size oy vermediği bir yerde sizin haksız yere milletvekili
çıkarmanız sonucunu doğuran bir düzenlemedir. Bu düzenleme orada kaldığı sürece
sizin burada hazine yardımıyla ilgili yüzde 3’e getirmeniz de bir
kandırmacadır. O zaman, gelin, bir bütün olarak koyalım bunu ortaya yani
milletvekilliği seçiminde uygulanacak baraj sistemini siz düşürmediğiniz
sürece, buna paralel hâle getirmediğiniz sürece bu da bir kandırmacadır.
Dolayısıyla hem dünyayı kandırıyorsunuz hem kamuoyunu kandırıyorsunuz hem de
aslında BDP’yi kandırıyorsunuz.
Değerli arkadaşlar, yine, bu toplantı
ve gösteri yürüyüşünün güzergâhını belirleyecek komisyona Mecliste grubu
bulunan siyasi partilerin temsilci verebilmesini öngörüyorsunuz. Bir taraftan
hazine yardımını yüzde 3’e düşürürken bir taraftan toplantı ve gösteri
yürüyüşünün nerelerde yapılacağına ilişkin kurulan komisyona -ki size göre son kararı
yine vali verecektir-
burada yüzde 3 oy alan siyasi partinin temsilcisini buraya sokmuyorsunuz. O da
ayrı bir çelişki doğuruyor. Bazı zaman, bazı illerde bir parti yüzde
65-70’inin, yani o halkın üçte 2’sinin, yüzde 80’inin, efendim yüzde 90’ının oyunu
alabilir ama ülke genelinde barajı aşamadığı için ya da başka nedenlerle
Parlamentoya üye sokmayabilir, grubu olmayabilir. Dolayısıyla, o ilde yapılacak
toplantı ve gösteri yürüyüşlerinde aslında o partinin yani sadece o ilde yüksek
oy alan partinin temsilcisinin birinci öncelikle bulunması gerekiyor. Öyle
değil mi? Yani orada en büyük kitleyi sürükleyen bir siyasi partinin temsilcisi
olmayacak, yüzde 5’lerde oy alan bir siyasi parti -sırf grubu var diye
Parlamentoda- orada olacak. Bu da ayrı bir çelişkidir. Dolayısıyla bence
samimiyetten uzaktır. 
Değerli arkadaşlar, yine bu kanunla birlikte, efendim, Türk
Ceza Kanunu’nda bazı maddelerde değişiklik yapıyorsunuz. “Cebir, tehdit ya da
hukuka aykırı başka bir davranışla…” diye devam ediyor. Şimdi gelip diyeceksiniz
ki: “Önceki kanunda da var.” 
Değerli milletvekilleri, hukuka
aykırılık kavramı ceza hukuku açısından uygulanan bir kavram değildir; bu, daha
çok özel hukuk, medeni hukuk, borçlar hukuku anlamında bir anlam ifade
etmektedir. Hukuka aykırılık kavramı çok geniş bir kavramdır. Hukuka aykırılık
kavramına her türlü mevzuat girer. Hâlbuki bizim Anayasa’mıza göre, yine altına
imza attığımız uluslararası insan hakları sözleşmelerine göre suç ve ceza ancak
kanunla ihdas edilebilir. Yani kanun hükmünde kararnameyle bile siz suç ihdas
edemez iken, getirip bir tamim çıkararak, bir valinin genelgesi, bir rektörün
genelgesiyle “Efendim, bu da hukuksal bir mevzuattır, geniş anlamda hukuka
aykırılığa girer, sen valinin bu genelgesine aykırı davrandın, sen rektörün bu
yazısına aykırı davrandın.” diyerek özgürlükleri kısıtlayabileceksiniz. Daha
doğrusu, suç ihdas ediyorsunuz yani burada kısıtlamadan sonra cezai müeyyide sonucunu
doğuracak bir düzenleme yapıyorsunuz.
“Hak ve
özgürlükleri” diyorsunuz, yine yasanın 14’üncü maddesiyle düzenlenen 5237
sayılı Kanun’un 115’inci maddesinin (3)’üncü fıkrasında enteresan bir şey
getiriyorsunuz, “Cebir veya tehdit kullanarak ya da hukuka aykırı başka bir
davranışla bir kimsenin inanç, düşünce veya kanaatlerinden kaynaklanan yaşam
tarzına ilişkin tercihlerine müdahale eden kişi bu şekilde cezalandırılır.”
diyorsunuz.
Bir defa hukuka
aykırılık kavramı ayrı bir mesele, gelelim meselenin öbür tarafına. Siz bunu
niye getiriyorsunuz? Efendim, açıkça söyleyelim, türbana müdahaleyi suç hâline
getiriyorsunuz. E, peki, siz samimiyseniz eğer, demokratsanız,
özgürlükçüyseniz, ya Allah’tan korkun, bugün Alevi canların, bu ülkenin üçte 1
yurttaşlarını temsil eden Alevi canların, bu ülkenin Türk ve İslam yurdu olması
için en çok bedel ödeyen ilk gelenler Alevi canların ibadethanelerini hâlen,
cemevlerini hâlen ibadethane kabul etmezken bu ne biçim bir çelişki? Siz samimi
misiniz hakikaten? 
Yani bir
taraftan tek bir inanca, Sünni inanca herkesten topladığınız vergiden bu sene
için 5 katrilyon lira bütçe ayırırken bir taraftan cemevinin elektrik parasını
sanayi tarifesinden alırken bu ne biçim bir adalet anlayışı? Bu ne biçim bir
hukuk anlayışı? Bu ne biçim bir özgürlük anlayışı? 
“Efendim,
yapıyoruz. Alevilerle ilgili de yapacağız.” Kaçıncı paketiniz oldu? Ne zaman
yapacaksınız? E, zamana yayıyorsunuz. Yani kim engelliyor bu konuda sizi? 
Bir taraftan
müftüler, benim vergimle beslenen müftüler, Türkiye’deki, Iğdır’daki Caferi
kesimi aşağılayan, horlayan, haddini aşan raporlar yazıyor ve hâlen görevde bu
müftü efendi. Ben vergi vereceğim, benim vergimle beni asimile edeceksin, beni
aşağılayacaksın, bir taraftan ben özgürlükçüyüm, demokratım diyeceksin. Bu
çelişkidir, bu samimiyetsizliktir, bu riyakârlıktır.
Bir başka konu değerli arkadaşlar,
nefret suçu. Nefret suçunu getiriyorsunuz, sadece “dil, ırk, milliyet, renk,
cinsiyet, engellilik, siyasi düşünce, felsefi inanç, din veya mezhep
farklılığından kaynaklanan; bir kişiye kamuya arz edilmiş olan bir taşınır veya
taşınmaz malın satılmasını, kiraya verilmesini; kamuya arz edilmiş belli bir
hizmetten yararlanmasını, işe alınmasını ve ekonomik bir etkinlikte bulunmasını
engelleyen kimse cezalandırılır.” diyorsunuz. Yani nefret söylemini
cezalandırmıyorsunuz.
Bir başka konu, buraya cinsel kimliği
koymuyorsunuz. Cinsel kimliği niye koymuyorsunuz? Cinsel kimlik, yaş, medeni
durum, fiziksel ve zihinsel engellilik, sağlık durumunu niye koymuyorsunuz?
Bunlar sizin açınızdan ayrımcılık sebebi değil mi? Yani cinsel kimlikten dolayı
bir kişiye karşı ayrımcılık yapıldığı zaman bu suç olmayacak, sizin
getirdiğiniz düzenleme. Bu mudur özgürlük anlayışınız? “Efendim, ben kiraya
vermem. Bu benim tercihim.” Niye? “Cinsel yöneliminden, cinsel kimliğinden
dolayı.” Bunu mu diyorsunuz siz? Açık açık söyleyin.
Efendim, medeni durum… “Ben bekâra ev
vermem, bekârı işe almam.” Bunu mu demek istiyorsunuz? Açık açık söyleyin.
Bir başka konu, en çok nefret suçu
söylemlerle işleniyor. Meydanlarda çıkıp Sayın Genel Başkanımıza “Bilirsiniz,
bu Alevidir ha.” diyerek halka yuhalatırken nefret suçunu işliyorsunuz. Bu
cezalandırılmayacaksa siz işe alma, kiraya verme konusuyla mı bu işin üstünü
kapatmaya çalışıyorsunuz? Bu samimiyetsizliktir.
Dolayısıyla biz diyoruz ki: “Herhangi
bir kişi veya grubun, o kişi veya grupla bağlantılı kişi veya grupların, ırk,
milliyet, etnik köken, renk, din, inanç, inançsızlık, siyasi görüş, dil,
cinsiyet, cinsel yönelim, cinsel kimlik, fiziksel veya zihinsel engellilik,
sağlık durumu, medeni durumu veya yaş nedeniyle bu şekilde ayrımcılığa tabi
tutulması; ayrıca, etnik köken, din, mezhep, dil gibi unsurlar kullanılarak bir
kişi ya da grubun küçük düşürülmesi amacına yönelik söz, yazı, görüntü ya da
başka bir materyalle bu grubu, bu kişiyi aşağılarsan bu nefret suçu olsun.” Bu,
uluslararası belgelere de uygundur. Siz, bir grubu-söylemek istemiyorum
buradan- çeşitli iftiralarla, tevatürlerle aşağılayacaksınız, o grup üzerinden
fıkralı anlatımla “ha, ha, ha, hi, hi, hi” güleceksiniz, bu, nefret suçu
olmayacak ama “Evimi kiraya vermiyorum.”, bu, nefret suçu olacak. Bu, çelişki
değil mi arkadaşlar? Dolayısıyla, Hükûmetin getirdiği bu tasarı, özgürlük,
demokrasi anlamında hiçbir anlam ifade etmiyor. 
Demokrasi, hak ve özgürlüklerin
olabilmesi, etkin kullanılabilmesi için bir ülkede bağımsız yargının olması
gerekmektedir. Bugün ülkede mahkeme kararları uygulanmıyorsa, yargı kararları
uygulanmıyorsa siz bana özgürlükten bahsedemezsiniz, hepsi palavradır. Ne
olursa olsun, bir mahkeme kararı uygulanmak zorundadır. Aksi takdirde, siz,
vatanseverleri Silivri’de tutamazsınız. Dün tahliye edilen, rüşvet dağıtan,
konvoyla karşılanan adamınız -bakanlarınıza rüşvet dağıtan Reza Zarrab- neyle
tahliye edildi? “Efendim, deliller toplanmıştır, kaçma şüphesi yoktur, bakan
çocukları da konumları itibarıyla kaçmayacaklar, bu nedenle tahliye ediyorum.”
Her gün tahliye dilekçesi verirsen bir gün birine rast gelir, nöbetçi mahkeme
değişir. İşte, ne tür numaralar döndü, tahliye edildi. Peki, ülkenin
Genelkurmay Başkanı kaçacak mı? Niye tutuyorsunuz içeride? Bu insanı kovsanız
da kaçmaz, kaçamaz, yurt dışına gidemez. 
(Mikrofon otomatik cihaz tarafından
kapatıldı)
ALİ ÖZGÜNDÜZ (Devamla) – Gitse zaten
yabancı istihbarat servislerinin, terör örgütlerinin hedefi olur. Bunları
yapmayacaksınız, öbür taraftan tahliye edeceksiniz, bu da bir çelişkidir. 
Genel Kurulu saygıyla sevgiyle
selamlıyorum. (CHP sıralarından alkışlar)
BAŞKAN – Teşekkür ederim.
Adalet ve Kalkınma Partisi Grubu adına
Bartın Milletvekili Sayın Yılmaz Tunç konuşacak.
Buyurun. (AK PARTİ sıralarından
alkışlar)
AK PARTİ GRUBU ADINA YILMAZ TUNÇ
(Bartın) – Sayın Başkan, değerli milletvekilleri; Temel Hak ve Hürriyetlerin
Geliştirilmesi Amacıyla Çeşitli Kanunlarda Değişiklik Yapılmasına Dair Kanun
Tasarısı’nın tümü üzerinde AK PARTİ Grubu adına söz aldım. Bu vesileyle Genel
Kurulu saygılarımla selamlıyorum.
18 maddeden oluşan, temel hak ve
hürriyetlerin geliştirilmesi açısından çok önemli reformlar içeren
demokratikleşme paketinin ülkemiz ve milletimiz için hayırlı uğurlu olmasını
diliyorum.
Değerli milletvekilleri, AK PARTİ, 2001
yılında daha kurulurken programının adını Demokratikleşme ve Kalkınma Programı
olarak koymuştur; iktidara geldiğinde ülkemizin demokrasi çıtasını
yükselteceğini ve kalkınmışlık seviyesini artıracağını taahhüt etmiştir;
iktidara geldiği 2002 yılından bu yana, on iki yıllık süre içerisinde de
milletimize vadettiği bu iki ana başlık üzerinde büyük reformlara imza
atmıştır. 
İnsan haklarının ve demokrasinin
güçlendirilmesi: Büyük kalkınma hamlesi bakımından tarihimize altın harflerle
geçen bu on iki yıllık dönem, demokrasimizin sağlam bir zemine oturtulması, her
kesimden insanın temel hak ve özgürlüklerden en geniş şekilde yararlanması
açısından önemli adımların atılmasına sahne olmuştur. Atılan bu demokratikleşme
adımları, devlet ile toplum arasındaki mesafeyi kısaltmış, milletimizin
devletine güvenini pekiştirmiştir. Daha önceki süreçte, güvenlikçi bakış açısı
ve vesayet kurumları nedeniyle, hak ve özgürlükler başta olmak üzere talepleri
duymazdan gelinen halkımızın sesine kulak verilmiş, güvenlik ve özgürlük
arasında bir denge yakalanmış, aralarında hiçbir ayrıma gidilmeksizin
insanlarımızın meşru taleplerinin en geniş şekilde karşılanmasına çaba
harcanmıştır.
AK PARTİ hükûmetleri tarafından bu
süreçte atılan adımlar, geleceğin büyük ve güçlü Türkiye’sine ulaşılması noktasında
tarihî bir dönemeçten geçildiğine işaret etmektedir. Etnik, kültürel, dinî ve
siyasal farklılıklarına bakmaksınız tüm vatandaşlarımıza eşit mesafede duran ve
hepsini ülkemizin eşit ve özgür vatandaşları olarak gören bir anlayışla
demokratikleşme alanında düzenlemeler yapılmış ve geçmişin yaralarının
sarılmasına da büyük önem verilmiştir. 
İnsan odaklı yönetim anlayışının esas
alındığı bu demokratikleşme hareketinde, her türlü vesayetin tasfiye edilmesi
ve yerine millet iradesinin egemen olduğu bir sistemin tesis edilmesi
hedeflenmiştir. Bu hedef doğrultusunda atılan adımlarla vatandaşlarımızın temel
hak ve özgürlüklerden evrensel standartlarda yararlanmasının önü açılmıştır.
Son on iki yılda Türkiye’de yaşanan
geniş kapsamlı değişim ve dönüşüm sürecini “sessiz devrim” olarak nitelemek
doğru bir yaklaşım olacaktır. Zira, 2002-2014 arasında, her biri Türkiye'de
demokrasinin ve insan haklarının çıtasını yükseltmeyi hedefleyen reformlar ardı
ardına hayata geçirilmiştir. Geçen hafta görüştüğümüz ceza hukuku paketi, bugün
görüşmekte olduğumuz demokratikleşme paketi, bu adımlara kararlılıkla devam
edildiğinin en önemli göstergeleridir. 
Değerli milletvekilleri, ülkemizde,
demokrasiye geçiş sonrasında yaşanan gelişmelere ve demokratik rejimin
işleyişine bakıldığında, göze çarpan önemli bir özelliğin vesayet olduğu
görülmektedir. Seçimle gelen iktidarları hedef alan 27 Mayıs ve 12 Eylül
darbeleri ile 12 Mart ve 28 Şubat muhtıraları vesayet aktörlerinin gücünü
göstermiş, 1961 Anayasası’yla düzenlenen Millî Güvenlik Kurulu vesayet
bağlamında en önemli kurumlardan biri olmuştur. Silahlı Kuvvetler dışındaki
erkler ve bürokratik aktörler de vesayet olgusu bağlamında unutulmamalıdır.
Bunlar içerisinde yargı önemli bir yer almaktadır. Zira, verdiği kararların
bağlayıcı olması ve başka bir kamu erkinin denetimine tabi olmaması
dolayısıyla, yargı daha farklı bir konumdadır. Özellikle konjonktürel olarak
vesayet aktörlerinin etkin olduğu dönemlerde veya vesayetçi anlayışın baskın
olduğu durumlarda yargı, hukuk ve özgürlüklerden ziyade ideolojik tercihler
doğrultusunda karar verebilmekte ve hukukun üstünlüğü zedelenmektedir. İşte, AK
PARTİ hükûmetleri ve 22’nci, 23’üncü ve 24’üncü Yasama Döneminde Türkiye Büyük
Millet Meclisi, her türlü vesayetin aşılması, demokrasi standardının
yükseltilmesi ve sivilleşme için büyük bir gayretin içerisinde olmuş ve önemli
reformlara imza atmıştır.
Ülkemizde, bu dönemde güvenlik
paradigması değiştirilmiş, önemli yargı reformları gerçekleştirilmiştir. Bu
bağlamda, devlet güvenlik mahkemelerinin ve ardından özel yetkili mahkemelerin
kaldırılması, Anayasa Mahkemesi ve Hâkimler ve Savcılar Yüksek Kurulunun
yapısının değiştirilmesi, Millî Birlik ve Kardeşlik Projesi’nin başlatılması ve
ardından çözüm süreci olarak devam ettirilmesi ve otuz yıl süren terörün sona
erdirilmesi, vatandaşlıktan çıkarılanlara haklarının iadesi, gündelik hayatın
kolaylaştırılması ve bürokrasinin azaltılması, yerleşim birimlerine eski
isimlerinin verilmesi ülkemiz için önemli reformlar ve kazançlar olarak tarihe
geçmiştir. 
On iki yıllık dönemde güvenlik
paradigmasını değiştiren AK PARTİ, gerçekleştirdiği reformlarla da sivilleşmeyi
sağlamıştır. Bu bağlamda da Cumhurbaşkanının halk tarafından seçilmesi, Millî
Güvenlik Kurulu Genel Sekreterinin sivil olması, askerî yargının yetki alanının
daraltılması, EMASYA Protokolü’nün kaldırılması, bazı kamu kurum ve
kuruluşlarında askerî üye uygulamasının kaldırılması, Yüksek Askerî Şûra
kararlarına yargı yolunun açılması, 12 Eylül darbecilerine yargı yolunun
açılması, Türkiye Büyük Millet Meclisinde bu konuda araştırma komisyonlarının
kurulması gibi her biri ayrı bir reform niteliğinde sivilleşme çalışmaları
hayata geçirilmiştir. 
Son on iki yıl insan haklarının
geliştirilmesi açısından da çok büyük reformlara sahne olmuştur. İşkenceye sıfır
tolerans politikası, ifade ve basın-yayın özgürlüğünün genişletilmesi, mafya ve
çetelerin çökertilmesi, faili meçhullere son verilmesi, Avrupa İnsan Hakları
Mahkemesi kararları doğrultusunda yeniden yargılamaların yapılması, Bilgi
Edinme Kanunu’nun çıkarılması, toplantı ve gösteri yürüyüşleri, azınlık
vakıflarının haklarının iadesi, Anayasa Mahkemesine bireysel başvuru hakkının
getirilmesi, Kamu Denetçiliği Kurumunun kurulması, Türkiye İnsan Hakları
Kurumunun kurulması, çocuk ve kadın hakları konusundaki reformlar, sanık ve
tutuklu haklarının iyileştirilmesi, denetimli serbestlik ve adli kontrol
sistemlerinin geliştirilmesi, standarda uymayan cezaevlerinin kapatılması insan
hakları konusunda son on iki yılda gerçekleştirilen önemli iyileştirmeler
olarak uygulamaya geçmiştir.
Bugün görüşmekte olduğumuz tasarı da
bize gösteriyor ki demokratikleşmeye hız kesmeden devam eden bir Türkiye var.
Sayın Başbakanımızın ekim ayında açıkladığı, önemli bir kısmı idari
düzlemelerle hayata geçirilen demokratikleşme paketinin yasal düzenlemelerle
hayata geçirilecek olan bölümünü de bugün gerçekleştiriyoruz. Bu tasarıyla,
temel insan haklarından olan ifade özgürlüğüyle seçme ve seçilme hakkı,
toplantı ve gösteri yürüyüşü haklarının kullanımının genişletilmesi ve kişinin
sahip olduğu özelliğinden dolayı ayrımcılığa uğramaması için kanunlarımızda
önemli değişiklikler yapılıyor. 
Görüşmekte
olduğumuz tasarıyla, toplantı ve gösteri yürüyüşü hakkının kullanılmasında
zaman aralığı genişletilmekte, seçim propagandalarında farklı dil ve lehçelerin
kullanılabilmesine imkân sağlanmakta, beldelerde teşkilat zorunluluğu
kaldırılmakta, siyasi partilerin eş başkan seçebilmeleri sağlanmakta ve siyasi
partilerimizin devlet yardımından yararlanabilmesi için yüzde 7’lik olan oy
oranı, yüzde 3’e indirilmektedir. 
Farklı dil ve
lehçelerde özel okulların açılması, eğitim ve öğretim hakkını engelleyenlere,
kişi hangi inanca sahip olursa olsun, -ki biraz önceki konuşmacı “Buna Aleviler
dâhil değil.” dedi; buna Aleviler de dâhil- kişinin o inancının gereğini
yapmasını engelleyenlere hapis cezası getirilmesi, kişilerin yaşam tarzına
müdahale edenlere cezai yaptırımlar getiren düzenlemeler yasalaştığında ülkemiz
insan haklarının gelişmesinde önemli yer tutacaktır. 
Diğer yandan,
nefret suçu, günümüzde mücadele edilmesi gereken en önemli olgulardan biri
olarak uluslararası gündemde yerini almıştır. Nefret suçlarında hedef,
mağdurdan öte, mağdurun üyesi olduğu sosyal gruptur. Fail için ise, ön yargı,
açık veya örtülü şekilde suçun işlenme motivasyonunu oluşturmaktadır.
Ayrımcılık temelli olması nedeniyle, nefret suçu, fail ve mağdur ile birlikte
tüm toplumu yakından etkilemektedir. Bu kapsamda, Türk Ceza Kanunu’nda
ayrımcılık suçuyla birlikte nefret suçu da getirilerek Türk ceza adalet
sistemine daha uygun olacak şekilde, ayrımcılık suçunun nefrete dayalı
ayrımcılık olduğuna vurgu yapılmıştır. 
Tasarının hayata geçmesiyle birlikte,
ülkemiz insan hak ve özgürlüklerinin iyileştirilmesi yolunda önemli bir mesafe
daha katedilmiş olacaktır.
Bugün görüşmekte olduğumuz ve bundan
önceki paketlerle de hayata geçirdiğimiz her biri sessiz devrim niteliğinde
olan bu önemli reformları…
SÜLEYMAN ÇELEBİ (İstanbul) – Karşı
devrim.
YILMAZ TUNÇ (Devamla) - … gönül isterdi
ki muhalefet partileriyle birlikte oylayarak oy birliğiyle geçirseydik ama bu
mümkün olmuyor, bu nasip olmadı. Keşke, özel yetkili mahkemelerin
kaldırılmasına hep birlikte burada el kaldırabilseydik. Uzun tutukluluk
sürelerinin indirilmesinde hepimizin oyu olsaydı kötü olmazdı. Tutuklu
vekillerin, bireysel başvuru hakkını kullanarak serbest kaldığı Anayasa
Mahkemesine bireysel başvuru düzenlemesini birlikte gerçekleştirseydik daha
güzel olmaz mıydı? Kişinin en doğal hakkı olan ana dilde savunmaya hepimizin
“evet” demesi daha şık olmaz mıydı? Terörün bitirilmesi için başlatılan çözüm
sürecine hepimiz destek verseydik, ülkemiz ve milletimiz için daha hayırlı bir
iş yapmış olmaz mıydık?
Demokrasi tarihimiz boyunca sürekli
sorun olarak önümüzde duran, gerçekleşmesi için güçlü bir iradeyi bekleyen bu
büyük reformları hayata geçirirken yanımızda destekçi olarak yalnızca
milletimizi bulduk. Gerek demokratikleşme reformlarının hayata geçirilmesinde
gerekse büyük kalkınma hamlesinde dünyaya meydan okuyan projelerin bir bir
uygulanmasında, on iki yıllık süreçte güllük gülistanlık bir yolda da
ilerlemedik. Bu süreçte, eski Türkiye özlemiyle yanıp tutuşan, vesayet
anlayışının devamını isteyen güç odaklarınca hep engellenmeye çalışıldık. AK
PARTİ olarak bu reformları, bu büyük başarıyı, ülkemizi 4 kat büyüten ekonomik
kalkınma hamlesini, milletimizin refahını artırma mücadelesini hep engelli
koşuyla yaptık. Bu engelli koşuda muhalefet partilerinin rolü de hep engel
olmak yerine yapıcı bir muhalefet şeklinde olsaydı, bundan muhalefet de
kazançlı çıkardı, milletimiz ve ülkemiz de daha fazla kazanç sağlardı.
Sayın Başkan, değerli milletvekilleri;
on iki yıllık süreçte biraz önce saydığım devrim niteliğindeki reformların
gerçekleşmesinden rahatsız olanlar, ülkemiz insanının müreffeh bir hayat
sürmesini istemeyenler darbe girişimleriyle, 27 Nisan bildirileriyle, 367
krizleriyle, kapatma davalarıyla bu demokrasi mücadelesinin önünü kesmeye
çalışanlar her zaman milletimize mahcup olmaya devam edeceklerdir, ülkemizin
hızını kesemeyeceklerdir. Türkiye’nin enerjisini montaj siyasetiyle kimse
azaltamayacaktır. AK PARTİ’nin millete hizmet yolundaki şevkini sahte dinleme
kayıtlarıyla kimse kıramayacaktır. Bu milletin gönlünden Recep Tayyip Erdoğan
sevgisini kirli oyunlarla kimse silemeyecektir. (AK PARTİ sıralarından “Bravo”
sesleri, alkışlar) 
İşte, seçime gidiyoruz, fazla da telaşa
gerek yok. 30 Mart çok yakın. 1 Nisanda da hemen hepimiz buradayız, Meclis
tekrar açılacak ve yine yüz yüze geleceğiz, hep konuştuklarımızı
hatırlayacağız. O nedenle buradaki konuşmalarımızda da gerçekçi olmak durumundayız.
30 Martta milletimiz, bundan önceki 5 seçim ve 2 referandumda olduğu gibi, bu
kez daha yüksek bir sesle, iftira siyasetine, karalama siyasetine, vesayetçi
anlayışa “Hayır.” diyecek ve yeni Türkiye yolunu tıkamak isteyenleri elinin
tersiyle bir kenara itip yoluna devam edecektir. 
Bu duygu ve düşüncelerle,
demokratikleşme paketinin hayırlı uğurlu olmasını diliyor, Genel Kurulu
saygılarımla selamlıyorum. (AK PARTİ sıralarından “Bravo” sesleri, alkışlar)
BAŞKAN – Teşekkür ederim Sayın Tunç.
ALİ ÖZGÜNDÜZ (İstanbul) – Sayın
Başkanım, az önceki konuşmacı benim konuşmama atfen “Aleviler bu kapsamda
sayılmadı.” dedi. O konuda bir yanlış anlaşılma var, müsaade ederseniz bir
açıklama yapmak istiyorum.
BAŞKAN – Buyurun, yerinizden bir
dakika…
VIII.- AÇIKLAMALAR (Devam)
4.- İstanbul Milletvekili Ali
Özgündüz’ün, Bartın Milletvekili Yılmaz Tunç’un 559 sıra sayılı Kanun
Tasarısı’nın tümü üzerinde AK PARTİ Grubu adına yaptığı konuşmasındaki bazı
ifadelerine ilişkin açıklaması 
ALİ ÖZGÜNDÜZ (İstanbul) – Teşekkür ediyorum
Sayın Başkan.
Şimdi, az önce iktidar partisi adına
konuşan arkadaşımız, benim konuşmama atfen, “Efendim, Aleviler de bu
kapsamdadır.” dedi. Benim orada demek istediğim budur yani bir defa, Alevilerin
ibadethanesi olan cemevlerine yasal statü tanımadan, bugün Hükûmetin resmî
görüşü, Diyanetin resmî görüşü “Efendim, Müslümanların bir ibadethanesi,
Hristiyanların bir ibadethanesi, Musevilerin bir ibadethanesi var. Dolayısıyla,
Alevi kardeş, sen de İslam’ın tasavvufi bir yorumusun. Buyur, gel camiye, benim
gibi ibadet et yani asimile ol.” diyorsun. Dolayısıyla, bu anlamda bir
ayrımcılık varken siz yalandan, bir inancın bir cüzünü -o da tartışmalı olan
bir kısmını- getirip ona müdahaleyi ceza tehdidi altına sokarsanız bu bir
çelişkidir, bu samimiyetsizliktir. Bunu demek istemiştim. 
Teşekkür ediyorum. 
YILMAZ TUNÇ (Bartın) – Bu inanç… Bütün
inançları kastediyoruz. 
BAŞKAN – Teşekkür ederim. 
IX.- KANUN TASARI VE
TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri
(Devam)
3.- Temel Hak ve
Hürriyetlerin Geliştirilmesi Amacıyla Çeşitli Kanunlarda Değişiklik Yapılmasına
Dair Kanun Tasarısı ile Ağrı Milletvekili Halil Aksoy’un; 2820 Sayılı Siyasi
Partiler Kanununda Değişiklik Yapılmasına Dair Yasa Teklifi, Antalya
Milletvekili Gürkut Acar’ın; Milletvekili Seçim Kanunu ile Siyasi Partiler
Kanununda Değişiklik Yapılmasına İlişkin Kanun Teklifi, Cumhuriyet Halk Partisi
Grup Başkanvekilleri Yalova Milletvekili Muharrem İnce ve İstanbul Milletvekili
Mehmet Akif Hamzaçebi’nin; Siyasi Partiler Kanununda Değişiklik Yapılmasına
Dair Kanun Teklifi, Diyarbakır Milletvekili Altan Tan’ın; 2820 Sayılı Siyasi
Partiler Kanununda Değişiklik Yapılmasına dair Kanun Teklifi, İstanbul
Milletvekili Abdullah Levent Tüzel’in; 2820 Sayılı Siyasi Partiler Kanununda
Değişiklik Yapılmasına Dair Kanun Teklifi, İstanbul Milletvekili Mustafa Sezgin
Tanrıkulu’nun; Siyasi Partiler Kanununda Değişiklik Yapılması Hakkında Kanun
Teklifi ile Anayasa Komisyonu Raporu (1/869, 2/445, 2/567, 2/624, 2/936,
2/1630, 2/1666) (S. Sayısı: 559) (Devam)
BAŞKAN – Sayın milletvekilleri,
şahıslar adına konuşmalarda birinci sırada Eskişehir Milletvekili Sayın Süheyl
Batum var. 
Buyurun. (CHP sıralarından alkışlar)
BEDİİ SÜHEYL BATUM (Eskişehir) –
Teşekkür ederim Sayın Başkan. 
Değerli milletvekilleri, şimdi,
arkadaşlarımızın bu yeni demokratikleşme paketiyle ilgili söylediklerini
dinledim, Sayın Bakanın da dinledik demin. Biz komisyonda da bunları konuştuk
ve gerçekten, iktidar bir şeyler söyler, muhalefet tersini söyler; bu,
parlamenter rejimlerin, demokratik rejimlerin bir unsurudur ama bu kadar farklı
algılamak, bu kadar, bir anlamda yapamadığını ifade etmek çok zor olur diye
düşünüyorum. Neyi söylemek istiyorum? Şimdi, AKP iktidarı zamanında en çok
duyduğumuz söz, gerçekten söylüyorum, “demokratikleşme” sözü ve
“demokratikleşme, reform” ve “demokratikleşme paketleri.” Şimdi, bir tanesini
alayım. 
BÜLENT TURAN (İstanbul) – Hakkını
veriyorsunuz yani.
BEDİİ SÜHEYL BATUM (Devamla) – Sevgili
Bülent, bir tanesini alayım. Birinci yargı paketi, pardon, demokratikleşme
paketi; ikinci demokratikleşme paketi, yargı; üçüncü yargı paketi, dördüncü
yargı paketi, sonunda da geçen gün getirdiğiniz beşinci yargı paketi. Şimdi,
amaç neydi, ne için söylediğiniz? Yargının uzun karar vermesini engelleyelim,
hukuksuzlukları ortadan kaldıralım, uzun tutuklulukları ortadan kaldıralım. 5
yargı paketinde vardığınız nokta, kendi koyduğunuz beş yıla Anayasa
Mahkemesi’nin kararından sonra dönelim. Bunun için 5 paket açıtınız, 5 tane
paket.
Değerli
arkadaşlar, peki, bu arada ne oldu? Düzmece kanıtlar, sehven kanıtlar, onlarla
yapılan mahkûmiyetler -e, ortada bunlar- yedi yıllık tutukluluklar, beş yıllık
tutukluluklar. Allah rızası için ne getirdiniz, bunlara karşı ne getirdiniz?
Hadi, iyi niyetle diyelim ama iyi niyetle demek istemiyorum çünkü o zaman
beceriksizlik olacak. 5 tane yargı paketiyle, bir insanın Avrupa İnsan Hakları
Mahkemesi normlarına uygun, evrensel normlara uygun olarak suçu varsa
tutuklanması ve eğer kaçma tehlikesi, delilleri karartma tehlikesi yoksa
tahliye edilmesi bu kadar zor muydu?
Sevgili
arkadaşlar, en son “ÖYM’leri kaldırdık.” diyorsunuz, “Demokratikleştik.” Ne
oldu? Hep beraber yaşadık. “ÖYM’leri kaldıralım.” Peki. “Soruşturmaları
kaldıralım.” Peki. “Delilleri yok edelim.” Peki. “Şu andaki soruşturmalara ve
kovuşturmalara bu uygulansın.” Tamam. E, peki, yedi senedir yaşayanlar? Daha
oraya gelmedik arkadaşlar, onu daha öğrenmedik, bundan sonra öğreneceğiz!
Şimdi, buna çok rahatlıkla… Sevgili Yılmaz Tunç da çıkıyor, diyor ki:
“Demokratikleştik işte, harika şeyler yapıyoruz.” diyor.
Şimdi, bu yasada
3 tane önemli husus var. Bu demokratikleşmeyi… Hep beraber oradaydık, bunları
konuştuk. Bir kere toplantı gösteri yürüyüşü… Değerli arkadaşlar, toplantı
gösteri yürüyüşü, Anayasa’nın 34’üncü maddesi, 2001 yılında değişti. Buna uygun
bir yasa yapmamız lazımdı, hâlâ güzergâhı vali belirliyor, hâlâ güzergâhı mülki
amir belirliyor. Şimdi, bunun için orada da konuştuk, dedik ki: “Gelin,
yapmayalım bunu, demokratikleşelim.” “Hayır.” dediniz. Üstelik de harika,
demokratik bir formül koydunuz. “Vatandaşların günlük yaşamını zorlaştırmayacak
şekilde…” Oh, ne güzel! Toplantı gösteri yürüyüşünün esası bu zaten, esası bu.
Adam bir yerden geçerken bakacak bir şey var; “Ne oluyor?” diyecek, “Toplantı
gösteri yürüyüşü yapıyorlar, bir şeyi beğenmediler.” diyecek. “Hayır...” Bunu
eklediniz: “Vatandaşların günlük yaşamını zorlaştırmayacak şekilde…” Bu konuda
açılan davaları biliyoruz. Otobüs duraklarının yanında yürüdün diye, yakınında
yürüdün diye... Bilmiyorsanız ben size göstereyim, Eskişehir’de... 
İDRİS ŞAHİN
(Çankırı) – Otobüs duraklarını parçaladınız diye. 
BEDİİ SÜHEYL
BATUM (Devamla) – Vallahi tallahi, parçaladınız değil, yakınında yaptınız diye.

OSMAN AŞKIN BAK
(İstanbul) – Çiçek veriyorlar, çiçek!
İDRİS ŞAHİN (Çankırı)
– Ah Hocam, ah!
BEDİİ SÜHEYL
BATUM (Devamla) – Değerli arkadaşlar, şimdi, toplantı gösteri yürüyüşünde
“Hadi, gelin, bunu mülki amire bırakmayalım; sivil toplum kuruluşlarından,
parti temsilcilerinden o ilde bir kurul oluşturalım, kurul versin.” dedik.
İHSAN ŞENER
(Ordu) – Kaos istiyorsun, kaos! 
BEDİİ SÜHEYL
BATUM (Devamla) – “Yok.” dediniz. O kadar… 
İHSAN ŞENER
(Ordu) – O kaos, kaos!
BEDİİ SÜHEYL
BATUM (Devamla) – Şimdi daha da ilgincini gördüm. Bakın, sevgili kardeşim ne
diyor? Diyor ki: “Aman, demokrasi isteme kaos olur.” 
İHSAN ŞENER
(Ordu) – Yok, demokrasiyle hiç alakası yok! 
BEDİİ SÜHEYL
BATUM (Devamla) – “Yani…” diyoruz. “Yani, demokrasinin ölçüsünü bizim mülki
amirimiz, valimiz belirler.” diyor. 
İHSANŞENER
(Ordu) – Öyle mi anladınız?
BEDİİ SÜHEYL
BATUM (Devamla) – Şimdi, hep beraber, dedik ki: “Gel, parti temsilcilerini
koyalım, bir kurul koyalım, o karar versin.” “Hayır.” dediniz. Çok
demokratikleştik! Ne yaptık? “Görüşleri alınarak…” E, görüşlerini aldı, uymadı.
“Olsun, bizim demokrasimiz o kadar.” Zaten, yargı anlamında yaptığımız ortada
olduğu için, bugün bunun da yanlış olduğunu söylüyoruz. 
Sevgili
arkadaşlar, bu yasa aykırı. Hadi, gelin -demin Sayın Bakan da anlattı- 11’inci
maddeye bakalım. Arkadaşlar, böyle bir şeyin dünyada örneği filan yok ya. 
BÜLENT TURAN
(İstanbul) – Örnek ülkeyiz Başkanım.
BEDİİ SÜHEYL
BATUM (Devamla) – Anayasa Uzlaşma Komisyonu kurduk. Oturduk. İki yıl oturduk.
İki yıl otururken BDP’den arkadaşlar -Bengi Bey de orada, biliyor- haklı olarak
dedi ki: “Gel, özel okulları bu esasların dışında bırakalım.” Ya, madde
getirdiler iki sene önce. BDP o konuda dürüst; dedi ki: “Benim istediğim bu,
bunu koyalım.” Faruk Bey de oradaydı, ben de oradaydım, AKP’li dostlarımız da
oradaydı. “Hayır, olmaz, böyle bir şeyi kabul edemeyiz. Özel okullar, resmî
okul diye ayrım yoktur Türk hukukunda, okullar aynı esaslara tabiidir.”
dediler. 
FARUK BAL (Konya) – AKP de kabul
etmedi.
BEDİİ SÜHEYL BATUM (Devamla) – Onlar da
kabul etmedi, “Hayır, olmaz böyle bir şey.” dediler. Tutanaklar bizde, “Özel
okul, resmî okul diye bir ayrım yapılmaz.” dediler. Sonra bir baktık,
demokratikleşiyoruz! Peki, “Özel okullarda eğitim başka dilde yapılabilir.”
Arkadaşlar, bunun namuslu yolu, gelin, Anayasa’da değişiklik yapın. Hadi gelin,
değişiklik yapın.
BÜLENT TURAN (İstanbul) – Kiminle?
İHSAN ŞENER (Ordu) – Kiminle, sizinle
mi Hocam?
BEDİİ SÜHEYL BATUM (Devamla) – Benimle
değişiklik yapma, sen öner de… Bak, BDP de istedi. “Hayır, seninle mi
yapacağım?” Peki, ne yapacağım? “Yani hoop dolandıracağım.” Nasıl
dolandıracaksın? “Ne bileyim ben, Başbakanım söyledi, herhâlde doğrudur. Biz
anlaştık.”
BÜLENT TURAN (İstanbul) – Buna “evet”
diyorsanız biz yaparız. “Evet” diyor musunuz?
BEDİİ SÜHEYL BATUM (Devamla) – Şimdi,
“evet”i filan bırak, sen getir Bülent, yeter ki “Uyanıklık yapıyorum.” deme.
OSMAN AŞKIN BAK (İstanbul) – 60 maddede
uzlaştınız, onu niye kabul etmediniz?
BAŞKAN – Karşılıklı konuşmayalım
lütfen.
BEDİİ SÜHEYL BATUM (Devamla) – Cevabını
verirsin. İki sene burada, iki sene Anayasa Komisyonunda ağzını açma “Olmaz
özel okullar.” de, özel okul… Şimdi, hep beraber oradaydık, Sayın Bakan
söylerken. Aynen şöyle söylüyor: “Ne var, çocuklarımız Kürtçeyi de öğrensin,
başka dilleri de öğrensin.” Sayın Bakan, peki, bu “özel okul”dan anladığın
nedir senin? Ya, ilkokul mu, ortaokul mu, lise mi, üniversite mi, şoför
kursu mu, nedir? “Onu söyleyemem. Yoksa oyun ortaya çıkar. Biz öyle ‘özel okul’
dedik geçiyoruz. Buraya da gelip biz gerektiği zaman da ‘Bu izni verir miyiz?’
deriz. Öbür tarafa da gider, Karadeniz’de onu söyleriz, Orta Anadolu’da,
Güneydoğu’ya da gidip ‘Bak, getirdik.’ deriz, böylece herkesten bir şeyler,
gönlünden kopana göre oy alırız.” diyor. Şimdi, Anayasa’yı böyle bir
uyanıklıkla açık açık çiğniyorsunuz. Hadi gelin Anayasa’yı değiştirin, hadi
gelin Anayasa’yı değiştirin, hadi gelin.
BÜLENT TURAN (İstanbul) – Toplantıya
gelmediniz, toplantıya.
OSMAN AŞKIN BAK (İstanbul) – Hocam, 60
maddede uzlaşmıştınız, onu niye kabul etmediniz?
BEDİİ SÜHEYL BATUM (Devamla) – Sevgili
kardeşim, o 60 madde içinde o yoktu, emin ol.
OSMAN AŞKIN BAK (İstanbul) – Olabilir,
60 taneyi yapalım, ona da sonra bakalım. Niye anlaşamıyoruz?
BEDİİ SÜHEYL BATUM (Devamla) – Yoktu,
yoktu.
BAŞKAN – Karşılıklı konuşmayın lütfen.
BEDİİ SÜHEYL BATUM (Devamla) – Şimdi,
gelelim, bu yasanın inanılmaz maddeleri de var, açık söyleyeyim, bunun dışında.

BÜLENT TURAN (İstanbul) – Hocam, kendi
aranızda anlaşamadınız komisyonda. Toplantıya gelmiyordunuz.
BEDİİ SÜHEYL BATUM (Devamla) - Nokta
atışı, demokratikleşiyoruz arkadaşlar, siyasi partilerde demokratikleşiyoruz.
Tamam dedik, ne güzel ya.
BÜLENT TURAN (İstanbul) – Oy veriyor
musunuz ki?
BEDİİ SÜHEYL BATUM (Devamla) - Belki
barajla oynayacaklar, belki partide seçimleri ön seçime bağlayacaklar…
Getirdikleri şu: “Partilerde eş başkan olur, eş başkan diğer başkanların
yetkilerine hâkimdir.” Bu ne için getirilmiş? “Dur bakalım, ağustosta ne olur
ne olmaz, üçüncü defa seçilemezsek açıkta kalırız. Dur bakalım, biz acaba
Abdullah Gül’e mi verelim bu işi yoksa biz mi başında oturalım? Oturursak da bu
arkadaşların listesini belirleme işini kime vereceğiz?” Olay bu. Açık, eş
başkan, eş başkan.
HÜSEYİN BÜRGE (İstanbul) – Niyet
okuyorsun. Yıllarca niyet okudunuz.
İHSAN ŞENER (Ordu) – Size versin, size.
PERVİN BULDAN (Iğdır) – Eş başkan
derken biz kadın temsiliyetini önemsiyoruz. Kadın olacak, kadın!
BEDİİ SÜHEYL BATUM (Devamla) - Bizi de
kandırıyorlar, diyorlar ki: “Efendim, Öcalan için mi getirdi, Ahmet için mi
getirdi, Mehmet için mi getirdi?” Yok, yok, bunların başkanı için, Başbakan
için.
HÜSEYİN BÜRGE (İstanbul) – CHP’nin
Genel Başkanına verelim, çok başarılı ya!
BEDİİ SÜHEYL BATUM (Devamla) - İki,
değerli arkadaşlar son söyleyeceğim şu: Şunun bir 16’ncı maddesine bakın. Ne
diyorlar biliyor musunuz?
(Mikrofon otomatik cihaz tarafından
kapatıldı) 
BAŞKAN – Teşekkür ederim Sayın Batum.
BEDİİ SÜHEYL BATUM (Devamla) – Sayın
Başkanım, müsaade…
BAŞKAN – Sayın Batum, teşekkür ederim. 
BEDİİ SÜHEYL BATUM (Devamla) – Hırsız,
zimmetine para geçiren herkes…
BAŞKAN – Süreniz bitti.
BEDİİ SÜHEYL BATUM (Devamla) – Hemen bitirdim.
…partilere üye olsun diyorlar. Artık
zaten bu siyasete insanlar laf ediyordu, açık açık kızıyorlardı bazen,
“hırsızlar partisi” dediğimizde şimdi bu değişiklikle…
BÜLENT TURAN (İstanbul) – Niye oraya
bakıyorsunuz Hocam?
BEDİİ SÜHEYL BATUM (Devamla) – Sizin
için değil, hepimiz için. (CHP sıralarından alkışlar) 
BAŞKAN – Sayın Batum, süreniz bitti,
lütfen…
OSMAN AŞKIN BAK (İstanbul) – Hocam,
sizin dönemi Sarıgül’e soracaklar, Sarıgül’e, Sarıgül’e soracaksınız.
BAŞKAN – Şahsı adına ikinci konuşmacı
Sayın Fatih Şahin, Ankara Milletvekili.
Buyurun. (AK PARTİ sıralarından
alkışlar)
FATİH ŞAHİN (Ankara) – Sayın Başkan,
değerli milletvekilleri; Temel Hak ve Hürriyetlerin Geliştirilmesi Amacıyla
Çeşitli Kanunlarda Değişiklik Yapılmasına Dair Kanun Tasarısı’nın tümü üzerinde
şahsım adına söz almış bulunmaktayım, hepinizi saygıyla selamlıyorum.
3 Kasım 2012’den bu yana ülkemize,
milletimize olan eksilmez sevdamızla her alanda çok önemli hizmetler, çok
önemli yatırımlar ve köklü reformlar gerçekleştirdik. Hiç şüphesiz ki son on
bir-on iki yıl içerisinde Türkiye’ye kazandırdıklarımız arasında demokratik
reformların ayrı ve özel bir yeri bulunmakta. Türkiye’nin daha demokratik, daha
özgür, daha müreffeh, daha huzurlu, daha güvenli bir ülke olması için attığımız
bu adımlar sayesinde, gerçekleştirdiğimiz bu reformlar sayesinde ülkemizin
çehresi değişti. Demokratikleşme adımları ekonomimizi, dış politikamızı, sosyal
hayatımızı doğrudan etkileyerek ülkemizin her alanda güçlü ve istikrarlı bir
şekilde büyümesini sağladı. Devleti milletimizin hizmetkârı yapabilmek, devlet
ile millet arasındaki mesafeyi kapatabilmek, devlet ile millet kucaklaşmasını
sağlamak amacıyla çok önemli, çok ciddi adımlarımız, gayretlerimiz,
reformlarımız oldu.
Yeni bir güvenlik paradigması geliştirerek,
tabiri caizse sessiz bir devrimi gerçekleştirdik iktidarımız döneminde.
Örneğin, iktidara gelişimizin daha on ikinci gününde, on beş yıllık süren ve
tam 46 kez uzatılan “Kaldırılamaz.” denen olağanüstü hâli kaldırarak Hükûmet
etmeye başladık bu ülkeye. Devlet güvenlik mahkemelerini kaldırdık ve daha
yakın bir zamanda da özel yetkili mahkemeleri kaldırdık. Kamu Düzeni ve
Güvenliği Müsteşarlığını kurduk.
Millî birlik ve kardeşlik projesiyle
bir zihniyet devrimini gerçekleştirdik bu topraklarda. Cezaevlerindeki tutuklu
ve hükümlülerin, yakınlarıyla ana dillerinde, istedikleri dilde iletişim
kurmalarını, görüşmelerini sağladık. 
GÜRKUT ACAR (Antalya) – İnsanlar
cezaevinde ölüyor hastalıktan!
FATİH ŞAHİN (Devamla) – Kamu
Denetçiliği Kurumunu, Türkiye İnsan Hakları Kurumunu kurduk. Anayasa
Mahkemesine bireysel başvuru hakkını getirdik. Millî Güvenlik Kurulunun daha
özgür, daha demokratik, daha sivil bir hüviyet kazanmasını sağladık.
GÜRKUT ACAR (Antalya) – Orduyu tasfiye
ettiniz!
FATİH ŞAHİN (Devamla) – YAŞ kararlarına
karşı yargı yolunu açtık. Sizin muhalefetinize, sizin direnmenize rağmen
milletimizin desteğiyle yaptık bunu. 
GÜRKUT ACAR (Antalya) – Kandırarak,
kandırarak!
FATİH ŞAHİN (Devamla) – Millî Güvenlik
Bilgisi dersini müfredattan çıkardık, tek parti iktidarının faşizan
kalıntılarından olan Andımız uygulamasına son verdik.
FARUK BAL (Konya) – “Türk’üm, doğruyum,
çalışkanım.” demek faşizan mı oluyor ya?
FATİH ŞAHİN (Devamla) – 12 Eylül
darbecilerinin yargılanmasının önündeki yasal engelleri kaldırdık. Devlet
memurlarının yargıya başvurmasının önündeki engelleri ortadan kaldırdık ve
yargısal güvenceyi daha da genişlettik. Memurların sendikal haklarını
güçlendirdik ve kamu görevlilerine toplu sözleşme imkânı tanıdık. Kamu
kurumlarındaki başörtüsü yasağı utancına bu topraklarda çok şükür ki bizler son
verdik.
Sayın Başkan, değerli milletvekilleri;
her biri milletimizin talepleri, milletimizin ihtiyaçları doğrultusunda atılmış
olan bu adımlar sayesinde toplumsal barışımız güçlendirilmiş, birlik ve
beraberliğimiz pekiştirilmiş, akan kan ve gözyaşına son verilmiştir. Anne
babaların evlatlarını teröre kurban verme endişeleri izale edilmiş, ortadan
kaldırılmıştır. 
Temel hak ve hürriyetlerde sağlanan bu
iyileştirmeler sayesinde, ülkemiz, özgüveni yüksek, geleceğe güvenle bakabilen
bir ekonomik zemine kavuşmuştur. Bu sayede millî gelirimiz on bir yılda 3
kattan daha fazla artmıştır, ihracatımız 4 kattan daha fazla artmıştır; devlet
borçlanma faizleri düşmüş, faizlerdeki bu düşüş sayesinde 642 milyar TL -eski
parayla 642 katrilyon- bu topraklar, bu millet, bu devlet kazanmıştır. Bu,
yıllık gelir bütçemizin yaklaşık 2 katına tekabül etmektedir. 
Ülkenin bankaları hortumlanırken,
devletin kasası boşaltılırken, ülke bir günde fakirleştirilirken tüm bu olup
bitenleri seyredenlerin ülkemizin geldiği bu noktayı idrak etmelerini elbette
ki beklemiyoruz. 
Gençlerin eğitim hakları, inançları,
düşünceleri nedeniyle ellerinden alınırken, usulsüz yargılamalar yapılırken, en
temel hak ve hürriyetler ayaklar altına alınırken sesini çıkarmayanların, AK
PARTİ’nin demokrasi ve özgürlük vizyonundan rahatsız olmasını anlayabiliyoruz.
O günlerde, hatta bugünlerde de çetelerin, mafyaların, cuntaların, vesayet
odaklarının, sermaye gruplarının karşısında el pençe divan duranlardan başka
türlü bir tavır geliştirmelerini de zaten beklemiyorduk.
Çözümsüzlüğün bir siyaset tarzı olarak
benimsendiği bir dönemde bu reformları yapmak son derece zordur ve cesaret
ister. Biz, on bir yıl boyunca, işte bu zorluklara, bu dirence rağmen bu
reformları gerçekleştirdik. Bugün gerçekleştirmeyi arzuladığımız yeni
reformlar, atmayı istediğimiz yeni adımlar on bir yıllık demokratikleşme
yolculuğumuzun tabii bir sonucudur. Türkiye artık geri döndürülemez bir biçimde
demokrasi istikametinde ilerlemektedir. Bu doğrultuda, görüşülmekte olan bu
tasarıda, atmayı planladığımız, Meclisin takdirine sunduğumuz bazı hususları da
örnekleme yoluyla sizlerle paylaşmak istiyorum. 
Toplantı ve gösteri yürüyüşlerinin daha
özgür bir ortamda yapılabilmesi için Hükûmet komiserine verilen görev ve
yetkileri, düzenleme kuruluna devretmekteyiz. Farklı dil ve lehçelerde eğitim
ve öğretimin önündeki engelleri kaldırmaktayız. Eğitim ve öğretim hakkının
kullanımının engellenmesi suçuna verilen cezayı daha da artırmaktayız. Kamu
hizmetlerinin sürekliliği ve vatandaşlarımızın bu hizmetlerden faydalanmasını
güvence altına almaktayız. Ayrımcılık suçunun tanımını değiştirmekte, nefrete
dayalı ayrımcılık suçunun cezasını artırmaktayız. Yardım toplamadaki
kısıtlamaları kaldırmakta, vatandaşlarımızın, özgür iradeleriyle, istedikleri
yere yardımlarını verebilmelerini mümkün hâle getirmekteyiz. Köy isimlerinin
değiştirilmesinin önündeki yasal engelleri kaldırmaktayız. “Q” gibi, “w” gibi,
“x” gibi harflerin kullanımını cezai müeyyideye bağlayan hükümleri kaldırmakta,
tabiri caizse klavyelere özgürlük getirmekteyiz.
GÜRKUT ACAR (Antalya) – Alfabeyi bile
bozdunuz.
FATİH ŞAHİN (Devamla) – Farklı dil ve
lehçelerde propaganda yapmayı suç olmaktan çıkarmaktayız. Siyasi partilere eş
genel başkanlık sistemini uygulanabilir, mümkün hâle getirmekte ve yasal
güvence altına almaktayız.
GÜRKUT ACAR (Antalya) – Kendi
devletinizi kuruyorsunuz, AKP devleti.
FATİH ŞAHİN (Devamla) – Siyasi
partilere yapılan devlet yardımı için öngörülen yüzde 7’lik sınırı yüzde 3’e
çekmekteyiz. 
GÜRKUT ACAR (Antalya) – Lütfettiniz!
FATİH ŞAHİN (Devamla) – Sayın Başkan,
değerli milletvekilleri; attığımız bu adımlar, geldiğimiz bu nokta hiç şüphesiz
ki bir son değildir. İnsanoğlu var oldukça, hayat devam ettikçe değişim ve
tekamül devam edecek, şartlar değiştikçe yeni ihtiyaçlar ortaya çıkacaktır.
Ülkemizi daha demokratik, daha özgür, daha müreffeh, daha güvenli, daha huzurlu
kılma ülkümüzden asla vazgeçmeyecek, bu ideale ulaşmak için bugüne kadar olduğu
gibi bundan sonra da kararlı bir şekilde, milletimizin desteğini arkamıza
alarak yeni ve güçlü adımlar atmaya devam edeceğiz. Ülkemizin 2023 hedeflerine
ulaşabilmesi, bölgesinde ve dünyada daha etkin ve itibarlı bir konuma
yükselmesi için yeniden büyük Türkiye için reformlarımızı kararlılıkla sürdürmeye
devam edeceğiz. Bugüne kadar olduğu gibi bundan sonra da tüm bu adımları
milletimizin desteği, ihtiyaçları ve talepleri doğrultusunda
gerçekleştireceğiz. 
Bu paket ve bundan önce attığımız
adımların hiçbirisi bir mutabakat, bir görüşme, bir pazarlığın sonucu değildir.
Tamamen milletimizin bize çizdiği istikamet ve rota doğrultusunda atılmış
adımlardır. 
Sözlerimin sonunda, görüşülmekte olan
tasarının ülkemize, milletimize, devletimize hayırlar getirmesini temenni
ediyor, saygılar sunuyorum. (AK PARTİ sıralarından alkışlar) 
BAŞKAN – Teşekkür ederim. 
Sayın milletvekilleri, şimdi soru cevap
işlemine başlayacağız. Süremiz yirmi dakika. On dakika içinde sayın
milletvekillerinin sorularını alacağım, diğer on dakikada ise Sayın Bakana söz
vereceğim. 
Sisteme giren milletvekillerine
sırasıyla söz veriyorum: 
Sayın Öztürk…
ALİ RIZA ÖZTÜRK (Mersin) – Sayın Bakan,
Başbakanın oğlu Bilal Erdoğan hakkında açılmış soruşturma var mıdır? Varsa bu
soruşturmanın konusu nedir? Soruşturma hangi suçu işlediği iddiasıyla açılmıştır?
Bilal Erdoğan bu soruşturma kapsamında ifadeye çağırılmış mıdır, ifade vermiş
midir? Bilal Erdoğan hangi suçları işlediği iddiasıyla ifadesi alınmıştır?
Soruşturma hangi aşamadadır?
BAŞKAN – Sayın Acar…
GÜRKUT ACAR (Antalya) – Sayın Bakan,
Gezi Parkı olayları AKP iktidarının asla demokratik bir yönetim olmadığını
dünyaya duyuran halk hareketleridir. 6 ölü, 60’ı ağır olmak üzere 7.832 yaralı
var, bunların arasında 17 genç insanın gözü çıkarıldı. Silahsız ve saldırısız
bu halk tepkisini saptırmak için aralarına sivil polisler, ajanlar soktunuz.
Sanki kamu malına saldırı varmış gibi mizansen kurdunuz. Toplantı ve gösteri
hakkını kullanan 15 yaşındaki çocuklar için ceza davaları açtırdınız.
Kalabalığın üzerine 45 derece açıyla atılması gereken biber gazı kapsülünü
doğrudan yurttaşların kafalarına sıkan kaç polis hakkında soruşturma ve ceza
davası açıldı, bunun miktarını öğrenmek istiyorum. 
Teşekkür ederim.
BAŞKAN – Sayın Köse… Sayın Köse yok
galiba.
Sayın Dinçer…
CELAL DİNÇER (İstanbul) – Teşekkür ederim
Sayın Başkan. 
Sayın Başbakan Yardımcım, Gezi
olaylarını protesto etmek amacıyla Eskişehir’de düzenlenen gösteriler sırasında
dövülerek öldürülen Ali İsmail Korkmaz’ın darbedildiği sokakta bir esnafa,
güvenlik güçlerince, kamera olup olmadığının sorulduğu, kameranın olduğunun
söylenmesi üzerine de derhâl şalterin kapatılmasının istendiği iddiası doğru
mudur? Bu polisler hakkında herhangi bir işlem yapılmış mıdır?
İkinci sorum: Gezi Parkı protestoları
sonrasında İstanbul Emniyetince hazırlanan değerlendirme raporunda, eylemlere
katılanların yaklaşık yüzde 70’ine yakınının belli bir mezhebe mensup olduğu
iddia edilmiştir. Bu tespit, hangi kriterlere ve bilimsel verilere dayanılarak
yapılmıştır? İnsanların mezheplerini ölçen bir alet mi icat edilmiştir yoksa
devletin güvenlik örgütü vatandaşlar arasında mezhep ayrımı yapıp nefret suçu
mu işlemiştir?
Teşekkür ederim.
BAŞKAN – Sayın Özgündüz…
ALİ ÖZGÜNDÜZ (İstanbul) – Teşekkürler
Sayın Başkan. 
Sayın Bakan, daha önce Hükûmetinizin
açıkladığına göre, Alevi kesimin inanç ve ibadet sorunlarıyla ilgili ayrı bir
çalışma yapıldığı söylenmişti. Bu konu hangi aşamadadır, ne tür çalışma
yapıyorsunuz ve o çalışmayı yaparken ülkedeki Alevi, Caferi, Bektaşi kesimin
temsilcileriyle, diğer siyasi partilerle bir istişareniz var mı?
İki, Gezi olayları sırasında Kamu
Başdenetçiliği tarafından hazırlanan raporda, çok ciddi insan hakları ihlalleri
olduğu tespit edilmiştir. Bu konuyla ilgili yine, İstanbul Valisinin yaptığı
bir açıklamayla ilgili olarak hak ihlali tespit edilmiştir. Bu konuyla ilgili
Hükûmetiniz ne yaptı yani Kamu Başdenetçiliğinin raporu var ancak siz rapor
gereğince ne tür işlemler yaptınız vali ve diğer kamu görevlileri hakkında?
Teşekkür
ediyorum. 
BAŞKAN – Sayın
Çelebi…
SÜLEYMAN ÇELEBİ
(İstanbul) – Teşekkürler Sayın Başkan. 
Sayın Bakan, çok
açıkça şunu sormak istiyorum ve cevap istiyorum özellikle: 1 Mayısa tam iki ay
var, biliyorsunuz, Taksim’in 1 Mayıs alanı olduğu AİHM tarafından 22 Kasım 2012
tarih ve 38676/08 no.lu DİSK ve KESK kararıyla tescil edilmiş durumdadır. 
Şimdi, Gezi
olaylarına giden sürece bakıldığında Türkiye aslında… Bu kürsüden ifade ettim,
“Bir gün Taksim’de yeniden halk orada olacak ve kutlayacak.” dedim. Şimdiden
soruyorum ve öğrenmek istiyorum: Bu çıkan demokratikleşme yasası ve benzeri
uygulamalar içerisinde Taksim’de işçiler, emekçiler özgürce 1 Mayısı
kutlayacaklar mı, iki ay önceden soruyorum Sayın Bakan, cevabını da çok net
istiyorum. 
BAŞKAN – Sayın
Bayraktutan…
UĞUR BAYRAKTUTAN
(Artvin) – Teşekkür ediyorum Sayın Başkan. 
Sayın Bakan, bu
getirdiğiniz değişiklikle siyasi partilere yardıma ilişkin bir düzenleme var,
buradaki oranı yüzde 3’e indiriyoruz. Bu seçim barajıyla ilişkin esas problem
yani yüzde 10’luk barajla ilişkin Hükûmetin bir çalışması var mıdır? 2013
yılında yapılan açıklamalarda “Başkanlıkla ilişkin şeyi kabul edin, seçim
barajını düşürelim, hatta Silivri’deki tutukluları bile serbest bırakalım.”
şeklinde Hükûmetin açıklamaları oldu. AB ülkelerinde hiçbir ülkede yüzde 10’a
ilişkin bir baraj yok. Türkiye bu utancı ne kadar taşıyacaktır? 12 Eylül
darbesiyle aramızda problem olduğunu söylüyorsunuz, o mirasa niye sahip
çıkıyorsunuz merak ediyorum. 
Teşekkür
ediyorum. 
BAŞKAN – Sayın
Kaplan…
HASİP KAPLAN
(Şırnak) – Teşekkür ederim Sayın Başkan. 
Sayın Başbakan
Yardımcım, neden kamusal alanda ana dilde eğitime karşısınız; bir. 
İkincisi, siyasi
temsil, demokrasi demokratikleşmenin ana temasıdır. Neden darbe Siyasi Partiler
Yasası’nı, seçim sistemini değiştirmiyorsunuz ve neden seçim barajını hâlâ
yüksek tutmakta ısrar ediyorsunuz, indirmiyorsunuz?
Yine, bu toplantı, gösteri
yürüyüşleriyle ilgili valilere tanınan geniş yetki sonucu demokratik hakların
engellenmesi, parti önündeki toplanmaların gaz bombalarıyla dağıtılması gibi
antidemokratik bir durum yaratmayacak mı?
Başbakan sabaha karşı havaalanında VIP
mitinglerine son verecek mi bu yasadan sonra? Çünkü kimilerine ayrıcalıklı
mitingler yapılıyor istenilen saatte, istenilen yerde. Muhalefet olarak da biz
TOMA’yla gaz bombasını karşımızda görüyoruz yani bu ayrımcılığı nasıl… 
(Mikrofon otomatik cihaz tarafından
kapatıldı) 
BAŞKAN - Sayın Tanal… 
MAHMUT TANAL (İstanbul) – Teşekkür
ederim Sayın Başkan. 
Tasarının 14’üncü maddesinde dinî
inancın gereğinin yerine getirilmesinin veya dinî ibadet veya ayinlerin
bireysel veya toplu olarak yapılması hâlinde hukuka aykırı bir şekilde
engellenmesini suç sayıyorsunuz. 
Namaz vaktinde ben gelip burada
ibadetimi yapsam, seccademi sersem buraya ve ibadetimi yapsam, siz burada gayet
rahat benim ibadetimi yapmamı engelleseniz bu maddeye göre suç işlemiş olmaz
mısınız? 
Teşekkür ederim. 
BAŞKAN – Sayın Halaçoğlu… 
YUSUF HALAÇOĞLU (Kayseri) – Teşekkür
ederim Sayın Başkan. 
Sayın Bakanım, şimdi, bizzat Fas’tan
Başbakan tarafından aranmak suretiyle Habertürk TV’de sansür uygulanması,
İnternet’te fişleme yapılması, 2004 yılında sizin tarafınızdan kurulan
ÖYM’lerin bütün hukuksuzluklarına göz yumulup on sene sonra iş size yönelince
kaldırmanız demokrasinin neresine uymaktadır? 
Yine özel emirlerle gazete satın
alındığı, köşe yazarlarının gazeteden atıldığı bir ortamda sizin getirdiğiniz
bu demokratikleşme paketi ne işe yarayacaktır? 
BAŞKAN – Sayın Erdoğdu… 
AYKUT ERDOĞDU (İstanbul) – Sayın
Atalay, Yasin El Kadı isimli şahsın Türkiye’ye girmesi yasaklanmış mıdır,
yasaklanmışsa hangi tarihte yasaklanmıştır, kaldırıldıysa hangi tarihte
kaldırılmıştır? Yasin El Kadı yasaklıyken Türkiye’ye girmiş midir? 
Reza Zarrab isimli şahısla alakalı
olarak bundan aylar önce bir MİT raporu düzenlenmiş midir ve bu MİT raporunda
Reza Zarrab’ın birtakım bakanlarla olağan dışı ilişkilere, maddi ilişkilere
girdiği tespitleri var mıdır? Yurt dışına Başbakanlık tahsisli uçaklarda 10
milyon doların üzerinde olmak üzere döviz taşınması, yurt dışına çıkarılması
veya yurt dışından getirilmesi bilgisi size ulaşmış mıdır, böyle bir durum var
mıdır? 
Bir de kabineden herhangi bir bakan ve
ailesinin son dönemde Malezya’dan sığınma hakkı talep ettiğine ilişkin bir
bilgi elinizde var mıdır?
Teşekkür ediyorum.
BAŞKAN – Son soru, Sayın Yılmaz…
SEYFETTİN YILMAZ (Adana) – Teşekkür
ediyorum Sayın Başkan.
Sayın Bakan, 17 Aralıkla beraber Sayın
Başbakan miting meydanlarında bu 17 Aralık operasyonunu yapan savcılara, bunu
uygulayan polislere çete diye, vatan haini diye birtakım hitaplarda bulunuyor.
Bunlarla ilgili, bu savcılarla ilgili açılmış bir dava var mıdır? Herhangi bir
soruşturma var mıdır? Yoksa önce suçlu üretip sonradan mı suç isnat edilecek
bir aşamaya doğru geliyor? Gerçekten oraya dışarıdan baktığımızda öyle
gözüküyor. 
İkincisi de, bu Hükûmet eliyle devletin
soyulduğu bir süreçten geçiyoruz tapelere göre yani şimdi, ben, buradan
soruyorum: Gerçekten tapelere baktığımızda -devamlı yayınlanıyor- şunu bunu bir
kenara bırakıyoruz ama devletin bu kadar soyulduğu bir ortamda bunların hiç mi
gerçeklik payı yok? Eğer azıcık gerçeklik payı varsa Hükûmetin o koltukta
oturması doğru mudur?
BAŞKAN – Teşekkür ederim.
Sayın Bakan, on dakikanız var ve otuz
dört tane sorunuz var.
Buyurun.
BAŞBAKAN YARDIMCISI BEŞİR ATALAY
(Kırıkkale) – Sayın Başkan, değerli milletvekilleri; tekrar saygıyla
selamlıyorum.
Tabii, bazı sorular var ki benim cevap
vermem mümkün olmayan sorular, onları geçiyorum. Yani özellikle bu Gezi Parkı
olaylarıyla ilgili - tabii o şeyleri bilmem mümkün değil- veya Eskişehir’le
ilgili, Eskişehir’de polisin uygulaması vesaire. Yani bakmamız lazım. Bunlar
tabii İçişleri Bakanının bilebileceği şeyler. 
Burada “Alevi kesimle ilgili çalışma var mı?” sorusu var Sayın
Özgündüz’ün. Bu çalışmamız var, şu anda yürüyor. Bu konuda, doğrusu,
samimiyetle şunu ifade edeyim, biz tabii, şu anda görüştüğümüz paket içinde
onun olmasını çok arzu ettik, yani bu, Türkiye'nin şu anda bir toplumsal
meselesidir. Bunun mutlaka en geniş şekilde görüşmelerle çözülmesi gerekir. Çok
da görüşme de yapıldı ama yani ben kendim de görüştüm bu paketi çalışırken
–dört ay falan çalıştık bunu- çok arzu ettik, son günlere kadar da hep böyle
ajandada durdu ama kendi aralarında da şey olamadı yani biraz daha olgunlaşmaya
ihtiyacı var. Yani, özellikle burada ana konu cemevlerinin statüsü, yani o
belki en önemli konulardan biriydi…
ALİ ÖZGÜNDÜZ (İstanbul) – Sayın Bakan, bütçeden pay alma var, ders
kitapları var.
BAŞBAKAN YARDIMCISI BEŞİR ATALAY (Kırıkkale) – …ama bu konuda bizim
taahhüdümüz var, inşallah sizlerin de desteğiyle mutlaka kendileriyle tabii
görüşerek, görüşmeden olmaz bu konu…
ALİ ÖZGÜNDÜZ (İstanbul) – Biz kanun teklifi verdik Sayın Bakan, onu
çıkarabiliriz yani samimiyseniz.
BAŞBAKAN YARDIMCISI BEŞİR ATALAY (Kırıkkale) – Tamam.
Bu, Sayın Çelebi’nin tabii, 1 Mayısla ilgili yani o konu çözüldü ve son
yıllarda sorunsuz gidiyor. İnşallah gene sorunsuz gider.
SÜLEYMAN ÇELEBİ (İstanbul) – Nerede çözüldü Sayın Bakan, Taksim’de
kutlattınız mı? Gezi ondan oldu.
BAŞKAN – Sayın Çelebi, sorunuzu sordunuz, cevabı bekleyeceksiniz,
lütfen…
SÜLEYMAN ÇELEBİ (İstanbul) – “Çözüldü." diyor ama doğru cevap
vermeli.
BAŞKAN – Sizin istediğiniz gibi cevap vermek zorunda değil Sayın Bakan,
lütfen…
SÜLEYMAN ÇELEBİ (İstanbul) – Ama yanıltmamalı efendim. “Çözüldü."
diyor, neyi çözüldü!
BAŞKAN – Buyurun Sayın Bakanım.
BAŞBAKAN YARDIMCISI BEŞİR ATALAY (Kırıkkale) – Şu anda tam bilemiyorum
ama benim İçişleri Bakanlığım döneminde çözüldü o ve normal olarak yürüyordu,
inşallah gene öyle yürür.
SÜLEYMAN ÇELEBİ (İstanbul) – Geçen sene niye yasakladınız?
BAŞBAKAN YARDIMCISI BEŞİR ATALAY (Kırıkkale) – Burada, siyasi partilere
baraj konusu… Konuşmamda da, ben arz ettim onu değerli milletvekilleri, tabii,
onun ciddi şekilde burada partilerimiz arasında çalışılması lazım. Yani biz
samimiyetle üç alternatif koyduk ama başka alternatifler de çıkabilir. Yani
yüzde 10 barajı bizim getirdiğimiz bir uygulama değil, biz de buna teslim
olduk, bununla…
ALİ ÖZGÜNDÜZ (İstanbul) – Ama bunu savunamazsınız Sayın Bakan.
BAŞBAKAN YARDIMCISI BEŞİR ATALAY (Kırıkkale) –Ama şu anda yüzde 5
olabilir, sıfır baraj olabilir diye başka partilerimizden başka teklif de
çıkabilir. Bu hâlen…
ALİ ÖZGÜNDÜZ (İstanbul) – Hayır,
getirin konuşalım. 
BAŞBAKAN YARDIMCISI BEŞİR ATALAY
(Kırıkkale) – Getirdik, bakın… 
ALİ ÖZGÜNDÜZ (İstanbul) – Burada yok. 
BAŞBAKAN YARDIMCISI BEŞİR ATALAY
(Kırıkkale) – Bu paket açıklandığında -Başbakanımız 30 Eylülde açıkladığında-
bu üç alternatif vardı. Bir anlamda bunu siyasi partilere sunduk, şu kitapçıkta
hâlen vardır. Dolayısıyla, birazcık onun tartışma zemini gelişmedi,
kendiliğinden gelişseydi… Ama şu anda da biz hazırız. 
ALİ ÖZGÜNDÜZ (İstanbul) – O zaman
getirin, siyasi partilerle anlaşılır. 
BAŞBAKAN YARDIMCISI BEŞİR ATALAY
(Kırıkkale) – Yani seçim barajıyla ilgili -en azından genel seçime bir yıldan
fazla zaman var- siyasi partilerimiz, ben burada söylüyorum, işte gruplarımız
bu konu üzerinde çalışsınlar. Biz bu konuda hazırız. 
HASİP KAPLAN (Şırnak) – Şimdi
çalışalım. 
BAŞBAKAN YARDIMCISI BEŞİR ATALAY
(Kırıkkale) – Yani biz üç alternatif getirdik…
ALİ ÖZGÜNDÜZ (İstanbul) – Teklifimiz
var zaten. 
BAŞBAKAN YARDIMCISI BEŞİR ATALAY
(Kırıkkale) – Siz dördüncü bir alternatif de getirebilirsiniz. 
PERVİN BULDAN (Iğdır) – Hemen
konuşalım, hemen. 
ALİ ÖZGÜNDÜZ (İstanbul) – Teklif ettik
Sayın Bakan. 
BAŞBAKAN YARDIMCISI BEŞİR ATALAY
(Kırıkkale) – Bunu bütün partiler birlikte çözmeli. Yani bunu biz -diğer
konularda- buradaki gibi “Baraj şu olacak.” diye getirsek yanlış olur. Sadece
burada tartışmaya açabiliriz bunu. Yani o tartışmaya da açmaya çalıştık. 
ALİ ÖZGÜNDÜZ (İstanbul) – Hayır,
samimiyseniz bir haftada çözülür bu konu. 
HASİP KAPLAN (Şırnak) – Hadi üç olsun.
BAŞBAKAN YARDIMCISI BEŞİR ATALAY
(Kırıkkale) – Şimdi, kamusal alanda ana dile niçin karşısınız? Bakın, değerli
milletvekilleri, yani biz bu konularda samimiyetle çalışıyoruz. Hem ülkemizin
birlik, bütünlüğünü koruma hem bütün farklılıkları zenginlik olarak görme,
bütün farklılıklara saygı duyma, bütün değerleri birlikte yaşatma; hepimizin
amacı bu. Yani bu toplumda gerçekten o kardeşliği kurma ve onun için de
herkesin hak ve hukukunu sağlama. İnanın dünyada nerede ne uygulama varsa
araştırdık -o kitabı isteyene ben gönderebilirim- yani birden fazla resmî dili
olan ülkeler, resmî dili bir olan ama eğitimde değişik uygulamaları yapan
ülkelerin çoğunda, bakın, genelde önce özel okulda bir başlıyor. Ama uygulamada
doğrusu şu… “Özel okul nedir?” diye soranlar oldu -bir konuşmacı- özel okul,
ilkokul, ortaokul, lisedir yani ortaöğretimdir özel okul. Üniversite zaten o
şeye girmez. 
ALİ ÖZGÜNDÜZ (İstanbul) – Niye girmez?
BAŞBAKAN YARDIMCISI BEŞİR ATALAY
(Kırıkkale) – Şimdi, genelde uygulamada zaten biz daha önce resmî okullarda ana
dilin öğretilmesini getirmiştik. 
HASİP KAPLAN
(Şırnak) – Seçmeli olarak. 
BAŞBAKAN
YARDIMCISI BEŞİR ATALAY (Kırıkkale) – Yani, bir okulda eğer öğrenciler “Ben şu
dili de öğreneceğim.” diyorsa onlar için özel sınıf açılıyor. Bu, şu anda bütün
ana diller için geçerli; Kürtçe, Zazaca, Arapça, hangisi olursa olsun;
hakkıdır, ana dil çok değerlidir. Dolayısıyla devlet ana dili öğretsin ama
eğitim, özel eğitim, eğitim dili farklı bir şey arkadaşlar yani çok mesai sarf
etmek gerekiyor. Kolayca konuşulabiliyor, konuşması kolay ama bunun üniversite
eğitimi, istihdam hayatı falan pek çok boyutunu düşündüğünüzde kolay çözüm
bulamıyorsunuz. Yani, burada diyor ki: “Samimi misiniz?” Biz bu sorunları
çözmede samimiyiz. Yani, çok renklilik, hepsi, millî birliğimizin,
bütünlüğümüzün içinde bütün renkler değer bulsun, onu istiyoruz ama bütünlüğü
de koruyalım. Yani, bunun hepsini birden sağlamak kolay değil ve herkesin bunda
samimi olması lazım. 
Yani, burada
-seçim barajı da sordunuz, biraz önce söyledim- hepimizin doğrusu düşünmemiz
lazım. Yani, bu Parlamento, partiler burada daha farklı çözümler öneriyorsa biz
tartışmaya da açığız. 
ALİ ÖZGÜNDÜZ
(İstanbul) – Çözüm öneriyoruz, getirin, üç olsun, beş olsun. Biz de öneriyoruz,
BDP de öneriyor. 
BAŞBAKAN
YARDIMCISI BEŞİR ATALAY (Kırıkkale) – Bir de burada bir soru var, işte 14’üncü
madde dinî inancın yerine getirilmesi, engelleme, işte burada seccade…
Arkadaşlar, bu öyle değil. Bakın, zaten daha önce o maddede dinî inanç özgürlüğüyle
ilgili ve engellemeyle ilgili ceza vardı, burada sadece bireysel getirildi,
bireysel. Yani, o da önemlidir, yoksa her kurumun kendi uygulamaları vardır.
Bütün bu özgürlükler o kurumların kendi uygulamalarından sonra gelir, onu da
ifade etmek istiyorum. 
17 Aralık
savcılarıyla ilgili ben de doğrusu o konuda yani sizlere bilgi verecek kadar
bir şey, bilgi içinde… Yanlış bilgilendirebilirim. Sayın Yılmaz’ın sorusu.
Şimdi,
arkadaşlar, şu kalan bir buçuk dakikada da şunu söyleyeyim: Yani, tabii, burada
konuşmalarda değinilen bir iki husus var, ayrıca söz almamak için. 
ALİ RIZA ÖZTÜRK (Mersin) – Sayın Bakan,
ben birinci soru sordum, cevap vermediniz.
BAŞBAKAN YARDIMCISI BEŞİR ATALAY
(Kırıkkale) – Yani “Türkiye'de demokratikleşme olmadı, Türkiye hiç değişmedi,
işte, bu paketin de bir değeri yok.” falan gibi sözler. Yani ben bazen hayret
ediyorum. Eski Türkiye’yi hiç mi bilmiyorlar, kendileri yaşadılar eski
Türkiye’yi. Eski Türkiye dediğinizde: İşkenceler var, faili meçhuller var,
toplu ölümler var, tabular var, yasaklar var. Arkadaşlar, geldiğimiz yeri neden
inkâr ediyoruz? Lütfen, lütfen…
ALİ ÖZGÜNDÜZ (İstanbul) – Yeterli değil
Sayın Bakan.
BAŞBAKAN YARDIMCISI BEŞİR ATALAY
(Kırıkkale) – Daha fazlasına ihtiyacımız var, daima var.
ALİ ÖZGÜNDÜZ (İstanbul) – Daha fazla,
biz de daha fazla olsun diyoruz.
BAŞBAKAN YARDIMCISI BEŞİR ATALAY
(Kırıkkale) – Ama Türkiye çok değişti, eski Türkiye değil.
ALİ ÖZGÜNDÜZ (İstanbul) – İyi de dünya
değişti.
BAŞBAKAN YARDIMCISI BEŞİR ATALAY
(Kırıkkale) – Bu on bir yılda bakın, yasaklar, tabular gitti, her şeyi
konuşuyoruz en azından.
ALİ ÖZGÜNDÜZ (İstanbul) – Sayın Bakan,
dünya değişti, dünya.
BAŞBAKAN YARDIMCISI BEŞİR ATALAY
(Kırıkkale) – Ve bu konuşmalarla biz çok iyi yerlere gideceğiz, bundan emin
olun, iyi yerlere gideceğiz. 
ALİ ÖZGÜNDÜZ (İstanbul) – Siz
samimiyseniz olur.
BAŞBAKAN YARDIMCISI BEŞİR ATALAY
(Kırıkkale) – Yeter ki şiddetin olmadığı, siyaset ortamında her şeyin
konuşulduğu zemini yakalayalım.
ALİ ÖZGÜNDÜZ (İstanbul) – Ama toplantı,
gösteri yürüyüşünü kısıtlıyorsunuz, özgürlükleri kısıtlıyorsunuz.
BAŞBAKAN YARDIMCISI BEŞİR ATALAY
(Kırıkkale) – Bakın o zaman çok farklı bir yere geleceğiz.
Ben çok teşekkür ediyorum Sayın Başkan,
değerli milletvekilleri.
BAŞKAN – Teşekkür ederim Sayın Bakan.
YUSUF HALAÇOĞLU (Kayseri) – Bitmedi
daha Sayın Bakan, benim soruma cevap verin Sayın Bakan.
BAŞKAN – Tasarının tümü üzerindeki
görüşmeler tamamlanmıştır.
MEHMET AKİF HAMZAÇEBİ (İstanbul) –
Karar yeter sayısı…
BAŞKAN – Karar yeter sayısı arayacağım.
Maddelere geçilmesini oylarınıza
sunuyorum: Kabul edenler... Kabul etmeyenler... 
Karar yeter sayısı yoktur. 
On dakika ara veriyorum.
Kapanma Saati:
21.49
BEŞİNCİ OTURUM
Açılma Saati: 21.59
BAŞKAN: Başkan Vekili Sadık YAKUT 
KÂTİP ÜYELER: Muharrem IŞIK (Erzincan), Mine LÖK
BEYAZ (Diyarbakır) 
----- 0 -----
BAŞKAN – Sayın milletvekilleri, Türkiye Büyük Millet Meclisinin 71’inci
Birleşiminin Beşinci Oturumunu açıyorum.
559 sıra sayılı Kanun Tasarısı’nın
maddelerine geçilmesinin oylanmasında karar yeter sayısı bulunamamıştı. 
Şimdi, tasarının maddelerine
geçilmesini tekrar oylarınıza sunacağım ve karar yeter sayısı arayacağım.
Kabul edenler… Kabul etmeyenler… Karar
yeter sayısı vardır, maddelerine geçilmesi kabul edilmiştir.
Tasarının görüşmelerine devam edeceğiz.
Komisyon ve Hükûmet yerinde.
Şimdi, birinci bölümün görüşmelerine başlıyoruz.
Birinci bölüm, 1 ila 10’uncu maddeleri kapsamaktadır. 
Birinci bölüm üzerinde Milliyetçi Hareket Partisi Grubu
adına söz isteyen Süleyman Nevzat Korkmaz, Isparta Milletvekili. (MHP
sıralarından alkışlar) 
MHP GRUBU ADINA S. NEVZAT KORKMAZ (Isparta) – Sayın Başkan,
değerli milletvekilleri; yüce Meclisi saygıyla selamlıyorum.
Sözlerimin başında, Ukrayna’daki karışıklıklardan sonra
başlayan olayların, Kırım özerk bölgesine sıçradığı, başkanlık binasının işgal
edildiği, binaya Rus Bayrağı’nın çekildiği iddia edilmektedir. Kırım, yakın
tarihimizde acı ve gözyaşlarıyla anılmıştır hep. Geçtiğimiz yüzyılda yaşanan
sürgünlerin ve soykırımların tekrar yaşanmaması adına Hükûmetin bu konuda çok
hassas davranması gerektiğini hatırlatmak istiyorum. 
Değerli arkadaşlar, bilinen ismiyle “demokratikleşme paketi”
denen kanun tasarısının birinci bölümü üzerinde Milliyetçi Hareket Partisinin
görüşlerini açıklamak üzere söz aldım. 
Değerli arkadaşlar, dikkat ediyor musunuz, kanun yapma
süreci, kanun yapma tekniği, özellikle 24’üncü Dönemde AKP tarafından felç
edilmiştir. Yıllar var ki Genel Kurul, Anayasa’da ve İç Tüzük’te belirtilen
normal bir yasa yapma sürecini unutmuştur. Gelen kanunlar artık ya temel kanun
yahut da torba kanun şeklinde görüşülmektedir. Bu, muhalefet haklarının yahut
milletin iktidarı denetleme hukukunun açık bir ihlalidir. Muhalefet, mümkünse
hiç konuşmasın ama eğer konuşacaksa da az konuşsun iradesinin bir tezahürüdür. 
Son derece önemli bir kanun.
Anayasa’da çizilen devletin ve egemenliğin sınırlarını zorlayan bir kanun.
Acelesi var mı? Olmaması lazım. Bu kanun yerel seçimlerden önce mi görüşülsün,
sonra mı görüşülsün diye yaşanan tartışma da açıkça bunu gösteriyor. Aciliyet
olsa, bu tartışma yaşanmazdı. Ancak dediğim gibi, bir acelesi var Hükûmetin. 30
Mart seçimlerinden önce, anlaşılıyor ki, Oslo görüşmelerinde PKK’ya vermiş
olduğu siyasal sözlerin, kanun hükümleri, kanun maddeleri olarak hayata
geçirilmesiyle karşı karşıyayız. Dolayısıyla, bu kanun, Türkiye'nin
demokratikleşmesine, özgürlüklerin genişlemesine değil de PKK’nın
siyasallaşmasına hizmet eden bir tasarıdır.
Değerli
milletvekilleri, Hükûmetin acelesi var dedik. Çünkü kanunda yer alan hükümler,
Siyasi Partiler Kanunu, Toplantı ve Gösteri Yürüyüşleri Kanunu, Yabancı Dil ve
Öğretimi Hakkında Kanun, Türk Ceza Kanunu, İl İdaresi Kanunu, Sosyal
Yardımlaşma ve Dayanışma Vakfı Kanunlarında değişiklik öngörüyor. Ama bu kanun
görüşmelerinde ihtisas komisyonları olarak İçişleri, Adalet, Millî Eğitim,
Aile, Sağlık ve Sosyal İşler ve Çalışma Komisyonu ile mali hükümler içerdiği
için Plan Bütçe Komisyonunun tali komisyon olarak dinlenilmesi, çalıştırılması
gerekiyordu. AKP döneminde komisyonlar usulen çalıştırıldığı için, tali
komisyonlara ya hiç sorulmamakta ya da onlardan alınan “İşimiz çok,
görüşemeyiz.” yazılarıyla savuşturulmaktadır. 
Tasarının açıkça
Anayasa’ya aykırı olduğu ifade edildi hem komisyonlarda hem de Genel Kurulda.
Doğrudur, burada Anayasa’nın, Anayasa Mahkemesine götürülebilmesi şartlarına
baktığımızda, 1/5 nisabın da, doğrusu, yeniden değerlendirilmesi gerektiğini
ifade etmek istiyorum. 
Sayın milletvekilleri, bu kanun, temel
kanun olarak görüşülüyor ama aynı zamanda beş altı kanunu da içerdiği için bir
nevi torba kanun. İçinizde hukukçu arkadaşlar var, gerçekten, bu işin artık
şirazeden çıktığını, Meclisin son derece itibarsız bir yöne doğru
götürüldüğünü, hakikaten, görmüyorlar mı diye merak ediyorum ve soruyorum: Bu
düzenleme kimi demokratik iyileştirmeleri içeriyor mu? Belde teşkilatları kurma
zorunluluğunun ortadan kaldırılması gibi, toplantı ve gösteri yürüyüşleri
meydan ve güzergâhlarının belirlenmesinde ortak aklın alınması gibi, evet, kimi
iyileştirmeler var. Ancak değerli arkadaşlar, bu taslakta Anayasa’ya, millî ve
üniter devlet yapısına aykırı hususlar içeren düzenlemeler de var. Ayırın
bunları birbirinden, üzerinde mutabakat sağlayacağımız hükümlerin arkasına
Genel Kurulun tamamının iradesini koyun, diğerlerini de ayrı bir düzenlemeyle
getirin. Dolayısıyla, her partinin duruşu, sözleri, söyledikleri net olsun.
Burada biraz önce Bartın Milletvekilimiz Yılmaz Bey muhalefete dönerek “İşte,
destek vermiyorsunuz, bunları biz yalnız yapıyoruz.” derken… E nasıl destek
verelim arkadaşlar? Siz, âdeta, zehir ile balı birbirine karıştırmış bizim yememizi
istiyorsunuz. Bakın, bunları ayırdığınız zaman göreceksiniz birçok tasarının,
teklifin belki de mutabakatla geçirildiğini göreceksiniz. 
Tasarının 1’inci maddesine baktığımız
zaman, Türkçenin yanı sıra farklı dil ve lehçelerle de siyasi propaganda
yapılabileceğine onay vermektedir. Bu durum, ülkenin egemenliğinin millet
temelinden alınıp etnik temellere doğru götürülmek istendiğinin ve belli
bölgelerde sadece yerel dili bilenlerin temsilci seçilebileceği, diğerlerinin
ise bir şansının çok fazla olmayacağı gibi bir sonucu doğuracaktır ki, bu
durum, seçilen milletvekilinin, seçildikten sonra Türkiye’yi temsil etme
vasfını zedeleyeceği ve artık Türkiye milletvekillerinin yerine bölgesel
temsilciler hâline dönüşeceği açıktır.
2’nci maddedeki partilerde eş başkanlık
hususu, siyasi partilerin kendi takdirleriyle yapacakları tüzükleriyle hayat
bulacaktır ki aslında cari mevzuatta da bunun önünde bir engel bulunmamaktadır.
3’üncü maddede belirtilen belde
teşkilatlanmaları zorunluluğunun kaldırılması, siyasi hayata ve siyasi parti
teşkilatlanmalarına bazı kolaylıklar getirebilecektir. 
Siyasi partilere yapılan hazine
yardımlarının asgari yüzde 3 oy almış partilere kadar genişletilmesi, bilindiği
üzere, bir partinin talebidir. Bu hususun, Hükûmetin terör örgütüyle
müzakerelerinin devam ettirildiği bir süreçte ve yerel seçimlerin gölgesinde
gündeme getirilmesi, bunların daha önceden müzakere edilmemesi de gerçekten
manidar bulduğum bir husustur. 
Tüm ülkelerin, Birleşmiş Milletler
sözleşmelerinde de ülkelere tanınan bir hak olarak ifade edilen, ülkelerin
milletiyle birlikte bölünmez bütünlüğü ve anayasal sistemlerini koruma
reflekslerinin mevcudiyeti bilinmektedir. Hem hazine yardımı alınıp hem de
anayasal sistemi ve ülkeyi, milleti, bölünmez bütünlüğünü ortadan kaldırmak
iddiası gibi bir garabete hiçbir devlet müsaade edemez. 
Terörü, silahı siyasetin aracı olarak
gören ve bununla ilgili birçok kez görüş ifade eden bir partinin demokrasiden
nemalanması da trajikomik bir çelişkidir. Biz, madem böyle bir genişletme
öngörüyoruz, hiç olmazsa, Anayasa’da belirtilen temel ilkeler ve çerçeveye
uygunluk şartının getirilerek bunun her yıl Anayasa Mahkemesince denetlenmesi
gibi bir mekanizma oluşturulmalıdır.
5’inci, 6’ncı maddede, toplantı ve
gösteri yürüyüşlerinin meydan ve güzergâhlarının ortak akıl ile belirlenmesi,
efendim, kapalı yer toplantılarına verilen izin süresinin 23.00’ten 24.00’e
çıkarılması öngörülmektedir. Ortaklaşa belirleme -biraz önce Cumhuriyet Halk
Partisindeki arkadaşlar da söyledi- aslında eksik bir tanımadır. Onların
görüşlerini alıp kararı mülki idareye bıraktığınız zaman, sadece mülki iradenin
kararının arkasına bir dayanak koymuş olursunuz yani bunun demokratikleşmeyle,
bunun özgürleşmeyle bir alakası olduğunu düşünmüyorum. Palyatif bir adımdır 23.00’ten
24.00’e çıkarmak da çünkü zaten uygulamaya baktığınız zaman, oradaki yerel
birimler bu esnekliği gösteriyorlar. Bunun dışında, Avrupa Birliği
uygulamalarını göz önüne almak, şiddet olmayan toplantı, gösteri ve
yürüyüşlerin önünü tamamen açmak gibi bir düzenleme de getirmediğinize göre,
söylediğim gibi bunlar palyatif adımlardır.
Kolluk güçlerince çekilen resim ve
fotoğrafların üzerinde kurumun amblemi ve logosunun olması iyi bir
düzenlemedir. Çünkü, bunun üzerinden hak ihlallerinin yapılmasının önüne
geçileceğini düşünüyorum. AKP’nin ülke ve millet hayrına olmayan birtakım
hususları, incir çekirdeğini doldurmayan bazı hak ve özgürlükleri,
iyileştirmelerin içine serpiştirerek halkın, Meclisin önüne getirmesi ilk kez
rastladığımız bir durum değildir.
(Mikrofon otomatik cihaz tarafından
kapatıldı)
S. NEVZAT KORKMAZ (Devamla) – Klasik
AKP siyasi manevraları. Dolayısıyla, millî birlik için tuzak hükümler içeren bu
tasarıya bizim olumlu yaklaşmadığımızı, olumlu oy vermeyeceğimizi ifade ediyor,
yüce Meclisi saygıyla selamlıyorum. (MHP sıralarından alkışlar)
BAŞKAN – Teşekkür ediyorum.
Bölüm üzerinde Cumhuriyet Halk Partisi
Grubu adına söz isteyen Akif Hamzaçebi, İstanbul Milletvekili. (CHP
sıralarından alkışlar)
CHP GRUBU ADINA MEHMET AKİF HAMZAÇEBİ
(İstanbul) – Sayın Başkan, değerli milletvekilleri; tasarının adı çok güzel:
Temel Hak ve Hürriyetlerin Geliştirilmesi Amacıyla Çeşitli Kanunlarda
Değişiklik Yapılması Hakkında Kanun Tasarısı. Sayın Bakan da Hükûmet adına
yaptığı konuşmada, bu tasarının amacının bireyin özgürlük alanını genişletmek
olduğunu ifade etti ama tasarıya baktığımızda, birkaç ufak tefek düzenleme
dışında, bireyin özgürlük alanını genişleten değil, tam tersine devletin,
hükûmetin birey karşısında gücünü artıran düzenlemeler olduğunu görüyoruz.
Anayasaların tarihî gelişimine
baktığımızda iki unsurun öne çıktığını görürüz. Başlangıçta, anayasalar,
devletin kuruluşunu, devletin yürütme, yargı, yasama gibi organları arasındaki
ilişkileri, bunların işleyişini düzenleyen metinler hâlindeyken, sonraki
tarihlerde, özellikle 20’nci yüzyılın ikinci yarısından itibaren anayasaların,
devlet karşısında bireyin hak ve özgürlüklerini koruyan metinlere dönüştüğünü
görüyoruz, bu, çok önemlidir. Artık, anayasaların temel özelliği, bireyin
devlet karşısındaki özgürlük alanını genişletmek, onun özgürlüklerine devletin
müdahalesini önlemektir çünkü devlet, bir yandan özgürlükleri korumakla görevli
olan kurum iken, öte yandan bireyin özgürlük alanına müdahale edebilecek en
büyük güçtür. Şimdi bu çerçevede bu tasarıya baktığımızda, bunların
düzenlemelerini görmüyoruz burada. 
Şimdi örnek vereceğim: Toplantı ve
Gösteri Yürüyüşleri Kanunu’yla ilgili olarak yapılan düzenlemeler, hem
Anayasa'mıza aykırıdır hem de Avrupa İnsan Hakları Mahkemesinin kararlarına
aykırıdır. Bu, kamuoyuna, güya Toplantı ve Gösteri Yürüyüşleri Kanunu’nda
toplantı ve gösteri yürüyüşünün önü açılıyor diye sunulmuştu. Sayın Başbakan 30
Eylül 2013 tarihinde “Demokratikleşme paketi nasıl olacak?” şeklinde bir basın
toplantısı yapmıştı. O basın toplantısı, toplam 65 dakika sürmüştü; bunun 40
dakikası genel cümlelerden, genel değerlendirmelerden ibaretti, paketin
içeriğiyle ilgili de 25 dakikalık bir sunum vardı yani işin cila kısmı,
anlatım kısmı içerikten daha öne çıkmıştı tıpkı bu tasarı gibi. İçinde özgürlük
adına olan düzenlemeler çok az. 
Toplantı ve Gösteri Yürüyüşleri
Kanunu’yla ilgili düzenlemeyi söylüyorum şimdi. Buraya, mevcut Toplantı ve
Gösteri Yürüyüşleri Kanunu’nda olmayan üç tane kısıt getiriliyor: Birincisi,
yapılacak toplantı veya gösteri yürüyüşü kamu düzenini bozmayacak; ikincisi,
genel asayişi bozmayacak; üçüncüsü, vatandaşların günlük yaşamını
zorlaştırmayacak. Bu üç unsuru koyduğunuz zaman, toplantı ve gösteri
yürüyüşünün yapılmasını engelliyorsunuz demektir. 
Hani Başbakan açıklamıştı, Sayın Bakan
da açıklıyor; valinin başkanlığında komisyon kurulacak, burada sivil toplumun
temsilcileri olacak, siyasi partilerin temsilcileri olacak, bu komisyon
toplantı ve gösterinin nerede yapılacağına karar verecek güya ama son kararı
yine vali verecek, vali onlardan sadece görüş alacak.
Şimdi ben size, Avrupa İnsan Hakları
Mahkemesinin Türkiye’yle ilgili verdiği bir karardan söz etmek istiyorum. DİSK
ve KESK, Avrupa İnsan Hakları Mahkemesinde dava açtı 1 Mayısla ilgili olarak, 1
Mayısta Taksim’de gösteri yapma isteklerinin kabul edilmemesine,
sınırlandırılmasına ilişkin olarak. Avrupa İnsan Hakları Mahkemesi, 27 Kasım
2012’de Türkiye hakkında karar verdi ve Türkiye’yi mahkûm etti, “Uygulamanız
yanlış.” dedi. Şunu söylüyor Avrupa İnsan Hakları Mahkemesi: “Toplantı ve
gösteri yürüyüşü yapmak, ifade özgürlüğünün bir parçasıdır. Dolayısıyla, buna
sınır getirirseniz, ifade özgürlüğünü, düşünce özgürlüğünü sınırlandırmış
olursunuz.” Bu, çok temel bir kural, bu tasarı bunu ihmal etmiş durumda. 
Yine, toplantı ve gösteri yürüyüşünün
bir parçası, tartışmasız bir şekilde, mekân seçimidir. Yani, toplantı nerede
yapılacak? Bunun seçimi, o toplantıyı yapacak olan insanlara aittir.
Diyeceksiniz ki: “Bu, sınırsız bir hak mıdır?” Mahkeme şunu da söylüyor, Avrupa
İnsan Hakları Mahkemesi: “Her toplantı ve gösterinin mutlaka kamu hayatını,
genel hayatı etkileyen bir tarafı vardır, bu, çok normaldir.” diyor. Ama, öte
taraftan, o toplantı ve gösteri yürüyüşünü yapmak isteyenlerin bellek hakkı
dediğimiz bir hakkı vardır. Yani, Taksim Meydanı’nda 1 Mayısı ele alırsak, 1
Mayıs 1977 tarihinde o meydanda meydana gelen 37 kişinin ölümü olayı nedeniyle
bu meydan, bir trajik olayın sembolüdür. Avrupa İnsan Hakları Mahkemesi, bu
sembol kavramına saygı duyuyor ve orada o insanların gösteri yapma hakkının
olduğunu teyit ediyor, bunu kabul ediyor, “Bu, çok doğaldır.” diyor, bellek
hakkı bunu gerektirir ve “Bu hakkın kullanılması nedeniyle Taksim Meydanı’nda
kamu hizmeti aksayabilir, genel hayat aksayabilir, bunu da tespit ediyorum.” diyor,
bu kadar.
Şimdi, bu tasarı neyi getiriyor bu
maddesiyle, Toplantı ve Gösteri Yürüyüşleri Kanunu’na ilişkin düzenlemeleriyle?
Taksim Meydanı’nın bir daha toplantı ve gösteri yürüyüşüne kapatılmasını,
onlara izin verilmemesini düzenliyor. Yani, bu, bu düzenlemeleriyle Gezi’den
intikam paketidir, başka bir şey değil, özgürlük getirmiyor. Meydanlardan
Hükûmet korkuyor. Ancak otoriter yönetimler, statükocu yönetimler meydanlardan
korkarlar çünkü meydanlar daha önce hiç bir araya gelmemiş insanları bir araya
getirirler tıpkı Gezi’de olduğu gibi; sağcı-solcu, muhafazakâr-modern,
türbanlı-başı açık, bütün bu kavramlar altında isimlendirdiğimiz kişiler,
kesimler Taksim Meydan’ında, 1 Mayıs Meydanı’nda bir başka talebin altında
birleştiler: Özgürlük. Bütün kitleler özgürlük için orada birleştiler. Sayın
Başbakan özgürlük talep eden kitlelerin önünü açmak, gerçekten onlara özgürlük
getirecek paketler sunmak yerine, tam tersine, 1 Mayıs için Taksim Meydanı’nı
ve Türkiye’nin bütün meydanlarını göstericilere kapatmanın hazırlığında ve bu
hazırlık, buraya, bu tasarıyla geldi. Bunu kabul etmek mümkün değildir. Bu
düzenlemeler, demokrasiye, insan haklarına, ifade özgürlüğüne, düşünce
özgürlüğüne aykırıdır. Meydanlardan korkanlar, demokratikleşme paketi
hazırlayamazlar. 
Taksim
Meydanı’ndaki insanlara güvenlik güçleri şiddet kullandığı zaman “Benim polisim
kahramanlık destanı yazdı.” diyenler, öte taraftan, o olaylarda hayatını
kaybeden vatandaşlarımıza Allah’tan bir rahmet dilemeyi bile esirgiyor ise, bu
anlayış, Türkiye’ye demokrasi getiremez, özgürlük getiremez. 
Ve toplantı ve
gösteri yürüyüşü yapanların kamu hayatını aksatacak olmaları nedeniyle, bir
belediye otobüsü seferi bile aksamış olsa, onlara verilecek olan ceza burada
artırılıyor, yasaklama.
Bir de şunu da
söyleyeyim: “Taksim Meydanı yeşillendiriliyor.” diye bir haber vardı
gazetelerde, İstanbul Büyükşehir Belediyesi böyle bir faaliyetin içerisinde.
Hiç ilgisi yok, “yeşillendirme” adı altında yapılmak istenen, o meydanı
göstericilere kapatmaktır. Şimdi, Taksim Meydanı’yla hesaplaşma anlayışı içinde
olanın, bir demokrasi paketi getirmesi mümkün müdür? Değildir. 
Seçimle ilgili düzenlemeler, bakın,
seçim barajı yüzde 10’da duruyor. Sayın Başbakan 30 Eylül 2013 tarihindeki
demokratikleşme paketine ilişkin sunumunda 3…
HAKAN ÇAVUŞOĞLU (Bursa) – Önerinizi
söyleyin de bilelim.
MEHMET AKİF HAMZAÇEBİ (Devamla) – Bizim
önerimiz açık, yüzde 3; baraj yüzde 3. Siz ama korkuyorsunuz yüzde 3’lere
gelmekten; yüzde 3’lere gelmekten korkuyorsunuz.
Başbakan dedi ki: “Ya yüzde 10’luk
barajı muhafaza edelim ya 550 seçim bölgesine Türkiye’yi ayıralım…”
HAKAN ÇAVUŞOĞLU (Bursa) – Tamam. Hadi
var mısınız?
MEHMET AKİF HAMZAÇEBİ (Devamla) – “…ya
da daraltılmış, beşer kişiden oluşan seçim bölgesi.”
HAKAN ÇAVUŞOĞLU (Bursa) – Hadi ona var
mısınız? Yoksunuz.
MEHMET AKİF HAMZAÇEBİ (Devamla) – Yani
yüzde 10’luk seçim barajını indirirken “Kaybettiğimi, beşer kişilik daraltılmış
bölgeyle geri alayım.” kurnazlığı.
HAKAN ÇAVUŞOĞLU (Bursa) – Barajı
kaldırıyoruz, baraj sıfır, sıfır.
MEHMET AKİF HAMZAÇEBİ (Devamla) –
Gelin, er meydanı burası. Baraj teklifimiz yüzde 3 ama gelemiyorsunuz.
Şimdi, siyasi partilere yapılacak olan
hazine yardımını düzenliyorsunuz. Şu an seçimlerde yüzde 7 oy alan partiye bu
yardım yapılıyor, yüzde 3’e indiriyorsunuz ama baraj, yüzde 10’da duruyor. Yani
diyorsunuz ki, Hükûmet diyor ki: “Parayı al, sesini çıkarma, otur oturduğun
yerde.” Böyle bir şey kabul edilebilir mi?
Ayrıca şunu niye yapmıyorsunuz: Yani
seçimlerde insanlar, bağımsız olarak Parlamentoya girebilir, daha sonra bir
grup oluşturabilir. Niye bu? Yani bir siyasi parti grubu Mecliste iki yıldır,
üç yıldır, dört yıldır var ise bu, neden hazine yardımına layık olmasın?
Demokrasiyse, getirin bunları yapalım.
Kısaca, paketin demokratikleşmeyle,
insan hak ve özgürlüklerini genişletmeyle hiçbir ilgisi yoktur.
(Mikrofon otomatik cihaz tarafından
kapatıldı) 
MEHMET AKİF HAMZAÇEBİ (Devamla) – Evet,
sürem bitti.
Sizlere saygılar sunuyorum.(CHP
sıralarından alkışlar)
MİHRİMAH BELMA SATIR (İstanbul) – Sayın
Başkan, müsaade ederseniz, sadece şuradan, zabıtlara geçmesi açısından birkaç
şey söylemek istiyorum.
BAŞKAN – Buyurun.
MİHRİMAH BELMA SATIR (İstanbul) – Sayın
konuşmacı, “Meydanlardan korkuyorsunuz.” dedi Taksim’den bahsederek. Herhâlde,
son iki üç gündür miting alanlarını izlemediler. Biz her gün meydanlardayız;
seçim olsun olmasın, milletvekillerimiz veya teşkilat mensuplarımızla
meydanlardayız. Bugün özellikle Denizli meydanını da izlemelerini istiyorum.
Asla taşıma falan değil…
HAKAN ÇAVUŞOĞLU (Bursa) – Montaj da
değil.
MİHRİMAH BELMA SATIR (İstanbul) –
…sadece o bölgenin insanlarının katıldığı bir mitingdi. Kendilerini de bu
meydanları görmeye ve bizimle birlikte coşkuya davet ediyorum.
Teşekkür ederim. (AK PARTİ sıralarından
alkışlar)
BAŞKAN – Sayın Satır, teşekkür
ediyorum.
Biz de her gün Genel Kuruldayız.
Şimdi, Barış ve Demokrasi Partisi Grubu
adına söz isteyen Erol Dora, Mardin Milletvekili. (BDP sıralarından alkışlar)
BDP GRUBU ADINA EROL DORA (Mardin) –
Sayın Başkan, değerli milletvekilleri; 559 sıra sayılı Temel Hak ve Hürriyetlerin
Geliştirilmesi Hakkında Kanun Tasarısı’nın birinci bölümü üzerine Barış ve
Demokrasi Partisi adına söz almış bulunuyorum. Genel Kurulu saygıyla
selamlıyorum.
Tasarının 1’inci maddesinde “Siyasi
partiler ve adaylar tarafından yapılacak her türlü propaganda, Türkçenin yanı
sıra farklı dil ve lehçelerde de yapılabilir.” biçiminde bir değişiklik
öngörülmektedir. Özetle, bu maddede denilmektedir ki: “Ey halkımız, sen dört
yılda bir genel seçimlerde ve beş yılda bir yerel seçimlerde senden oy istemeye
gelen milletvekili ya da belediye başkan adaylarının miting konuşmalarını
Türkçe haricinde başka dillerde de dinleyebileceksin.” Bu maddeyle, ikinci
olarak, partilerin muhtemelen seçimlerde bastıracakları yazılı afiş, broşür ve
kitapçıklarda da Türkçe haricinde Kürtçe, Lazca, Arapça, Çerkezce gibi dillerde
yazılı beyanlarda bulunmalarının önü açılacaktır. Ancak şöyle bir trajik durum
var ki, seçmenlerin çok büyük bir kısmı bu dillerde basılacak yazılı metinleri
okuyamayacaklardır. Neden mi? Çünkü halkın çoğunluğu bu dillerde ancak
konuşabilmekte, konuşulanları anlayabilmekte fakat bu dillerde okuyup yazma,
eğitim alabilme imkânları devletçe yasaklanmış olduğundan, yurttaşların
çoğunluğu, kendi ana dillerinde okuma yazma bilmemektedirler. Dolayısıyla, düzenlemenin
fiilî bir karşılığı olmayacaktır. Bir dil, ancak o dilde eğitim, öğretim,
kısaca her türlü bilimsel ve edebî faaliyetler yapılmasının önü açılabildiğinde
özgürleşebilir. Bir dilde seçim propagandası izni vermeye lütufta bulunmanın o
dile doğrudan bir katkısından söz edilemez.
Değerli milletvekilleri, tasarının
2’nci maddesiyle, hâlihazırda partimizin zaten yıllardır uygulamakta olduğu eş
başkanlık sistemi yasal hâle getirilmektedir. Demokrasilerde temsiliyetin en
önemli göstergelerinden biri de, hiç şüphesiz, cinsiyetlere tanınan fırsat
eşitliğidir. Hepinizin takip ettiği gibi, partimiz, eş başkanlık uygulamasını
sadece parti genel başkanlığı düzeyinde değil, partinin diğer tüm yönetim
organlarında başarılı bir biçimde uygulamaktadır. Son olarak, gerek Barış ve
Demokrasi Partisi gerek Halkların Demokratik Partisi, önümüzdeki yerel
seçimlerde tüm belediye başkanlıklarında eş belediye başkanlığı uygulamasını
hayata geçirmektedir. Dolayısıyla, demokratikleşme paketi adıyla sunulan bu
kanun tasarısının, eş başkanlık uygulamasını sadece parti genel başkanlığına
hapsetmesini, bizim kadın hakları konusundaki ilkelerimiz ve evrensel demokrasi
ilkeleri açısından olumlu, ancak oldukça yetersiz bir düzenleme olarak
görmekteyiz. Siyaseti hâlâ bir erkek işi olarak algılayan bu ve benzer
yaklaşımlar, demokrasiden söz eden ama kadına yönetme hakkı tanımayan
anlayışların devam ettiğinin de göstergesidir. Oysa sadece partiler düzeyinde
değil, devletin bütün yönetim organlarında eş başkanlık sistemi uygulanmalıdır.

Değerli milletvekilleri, tasarının
4’üncü maddesi, siyasi partilerin hazineden alacakları yardımları düzenleyen
bir maddedir. “Milletvekili genel seçimlerinde toplam geçerli oyların yüzde
3’ünden fazlasını alan siyasi partilere de devlet yardımı yapılır.” şeklinde
bir düzenlemeye gidilmektedir. Öncelikle belirtmek gerekir ki, partilere
yapılacak hazine yardımı için genel seçimlerde yüzde 3 gibi bir oran, parti
olarak destekleyebileceğimiz bir standart değildir. Bu tasarıyla yüzde 3’ün
altında oy alan partiler âdeta cezalandırılmak istenmektedir. Dolayısıyla, bu
partilerin seçmenleri de cezalandırılmak istenmektedir. Doğru olan yöntem,
seçimlere giren partilere adaletli biçimde hazine yardımlarının yapılmasıdır. 
Tasarıda seçimlere bağımsız girip de
seçim sonrası bir siyasi parti çatısı altında birleşen ve Mecliste grubu
bulunan siyasi partiler açısından bir düzenleme de bulunmamaktadır. Seçimlere
bir parti çatısı altında girmeyi koşul olarak sunan bir düzenlemenin, demokrasi
açısından olumlu bir katkı sunmadığı açıktır.
Sayın Başkan, değerli milletvekilleri;
genel seçimlerde uygulanan seçim barajının bir örneği de hazine yardımlarında
uygulanmaktadır. Hazin, tüm toplumun ortak birikimiyse ve bu birikim, tüm
toplumların katkılarıyla oluşturuluyor ise, siyaseten temsil eden partilere
hazine yardımı için yüksek barajlar konulması adil bir yöntem değildir.
Değerli
milletvekilleri, tasarının 5, 6, 7, 8, 9 ve 10’uncu maddelerinde Toplantı ve
Gösteri Yürüyüşleri Kanunu’na dair kimi değişikler öngörülmektedir. Toplantı ve
gösteri yürüyüşü özgürlüğü hakkı, demokratik hukuk devletinin en temel
unsurlarından birisini teşkil etmektedir. Bu hak, aynı zamanda düşünceyi
açıklama özgürlüğü hakkının en önemli araçlarından biri olma özelliğini
taşımaktadır. Bütün demokratik ve hukuk ülkelerinde bir düşünceyi açıklamak,
yaymak, duyurmak veya tepki göstermek için gösteri ve yürüyüş hakkının
kullanılabilmesi güvence altına alınmıştır. Türkiye Cumhuriyeti Anayasası da bu
hakla ilgili bir düzenlemeye sahiptir.
Anayasa’ya göre,
herkes önceden izin almaksızın silahsız ve saldırısız toplantı ve gösteri
yürüyüşü düzenleme hakkına sahiptir. Gösteri ve yürüyüş hakkı en temel insan
haklarından biri olmasına rağmen, Türkiye’de bu hak, Anayasa ve evrensel hukuka
aykırılık teşkil eden kimi kanun, kararname ve yönetmelikler doğrultusunda çoğu
zaman siyasi irade tarafından yasaklanmakta ve kolluk güçleri aracılığıyla da
sık sık engellenmektedir.
Değerli
milletvekilleri, tasarıda, toplantı ve gösteri yürüyüşlerinde bir iki saatlik
uzatmalar yapılabileceğiyle ilgili düzenlemelerden söz edilmektedir. Toplantı
ve gösterilerin saatleri istenirse sınırsız da tutulabilir. Ancak, meselenin
bizce asıl önemli olan kısmı bu değildir. Önemli olan, bireyler ve kolektif
topluluklar bir konuyla ilgili tepkilerini görünür kılmak istediklerinde
devletin kolluk kuvvetlerinin bu gösteriler karşısında nasıl konumlandığıdır.
Örneğin, süresi çok kısa olan on beş dakikalık bir basın açıklamasında kolluk
güçleri nasıl davranmaktadır? Öncelikle bunu gözden geçirmek gereklidir. Dolayısıyla,
toplantı ve gösteri yürüyüşlerinin sorunlara yol açması, süresinin kısalığıyla
ilgili değil, polisin şiddet ve silah kullanma yetkisinin genişliğiyle
ilgilidir. Söz konusu yetkiyi düzenleyen başlıca kanunlar ise, 2559 sayılı
Polis Vazife ve Salahiyet Kanunu ve 3713 sayılı Terörle Mücadele Kanunu’dur.
Değerli
milletvekilleri, uluslararası hukuk, meşru gösteri hakkının kullanımı konusunda
devletlerin negatif yükümlülüğü bulunduğunu, üçüncü kişilere saldırı, zarar
verme, cebir ve şiddet unsuru içermedikçe, kamu düzenini açık bir biçimde ihlal
etmedikçe, şiddet içermeyen, barışçıl protesto eylemlerinin devletlerce hiçbir
şekilde engellenemeyeceğini, bu tür gösterilere kolluk güçleriyle doğrudan
müdahale edilemeyeceğini vurgular. Türkiye’de ise, kolluk güçlerinin barışçıl
gösterilerde basınçlı su, plastik mermi, kimyasal silah, gösteri kontrol
ajanları kullanarak şiddete başvurması önceki yıllara oranla büyük bir artış
göstermektedir. 
Değerli milletvekilleri, Türkiye’nin
toplanma ve gösteri hakkı ile güvenlik güçlerinin müdahalesiyle ilgili yasalar
ve bunların uygulanması konusunda Avrupa standartlarının gerisinde olduğu 2013
Avrupa Birliği Türkiye İlerleme Raporu’nda da açıkça belirtilmiştir. Polisin
silah kullanma yetkisinin genişliği, yaşam hakkı ihlali olasılığını son derece
artırmaktadır; bu nedenle sınırlandırılması gereken bir yetkidir. Kaldı ki bu
uygulama Birleşmiş Milletlerin 1990 yılında kabul ettiği Kolluk Kuvvetlerinin
Zor ve Silah Kullanımına Dair Temel Prensipleri’nin 9’uncu maddesine de aykırıdır.
Sayın Başkan, değerli milletvekilleri;
polise isnat edilen suçların ya hiç kovuşturmaya uğramaması ya da yeterli
kovuşturulmaması da insan hakları ihlallerinin tekrarlanmasında etkili olan
unsurlardan biridir. Kanun tasarısı, bu mevcut, can yakmaya devam eden
sorunları da görmezden gelerek hazırlanmıştır. Unutmamak gerekir ki, eğer
bireylerin ve halkların her türlü özerkliği ve özgürlüğü gerçekleşiyor ise,
gerçekten halk kendi kendini yönetebiliyor ve kendi kaderine sahip çıkabiliyor
ise, velhasıl, bireysel ve kolektif haklar özgürce kullanılabiliyor ise, ancak
o zaman bir rejimin gerçek anlamda demokratik olduğundan söz edilebilir. 
Gerçekten, bu yapılan son
düzenlemelerde kısmi düzenlemeler vardır ama Türkiye'nin gerçek anlamda
demokratikleşmesi ve özgürleşmesi noktasında atılması gereken daha çok adım
olduğunu belirtiyor, bu duygularla tekrar Genel Kurulu saygıyla selamlıyorum.
(BDP sıralarından alkışlar)
BAŞKAN – Teşekkür ediyorum.
Bölüm üzerine şahsı adına söz isteyen
Mehmet Şandır, Mersin Milletvekili. 
MEHMET ŞANDIR (Mersin) – Sayın Nevzat
Korkmaz…
BAŞKAN – Süleyman Nevzat Korkmaz,
Isparta Milletvekili. (MHP sıralarından alkışlar)
S. NEVZAT KORKMAZ (Isparta) – Sayın
Başkan, değerli milletvekili arkadaşlarım; tekrar saygıyla selamlıyorum.
Birinci bölüm üzerinde şahsım adına konuşma yapmak üzere huzurlarınızdayım. 
Biraz önceki konuşmamın sonunda da
belirtmiştim, Adalet ve Kalkınma Partisi zaman zaman bu tür siyasi manevraları
yapıyor ve maalesef, halkın belki faydasına olabilecek birtakım şeyler ile
halkın, milletin istiklalini, istikbalini karartacak bazı hususları bir araya
getirerek, âdeta acı olan bir hapı millete kolayca yutturabilmek için etrafının
tatlandırıcılarla çevrilmesi gibi bir oyunu sürekli milletimizin önüne
getiriyor. İşte, bu tasarı da böyle bir şey. Biraz önce söylediğim gibi, klasik
AKP siyasi manevrası, “Millî iradeyi acaba nasıl arkadan dolaşırım?”
taktiği.
Şimdi, tabii, buna niye karşı çıkıyoruz
değerli arkadaşlar? Bunun bir evveliyatı var. Milliyetçi Hareket Partisi Oslo
görüşmelerini, Oslo görüşmelerindeki o tutanakları okudu, Türkiye’nin başına
nasıl bir çuval geçirilmek istendiğini gördü. Bakın, oradaki olan biteni kısaca
hatırlatmak istiyorum: Başbakan Recep Tayyip Erdoğan’ın özel talimatıyla, o
zaman Başbakanlık Müsteşar Yardımcısı, şimdi MİT Müsteşarı Hakan Fidan ve
dönemin MİT Müsteşar Yardımcısı Afet Güneş, PKK terör örgütü adına Kandil
temsilcisi Mustafa Karasu, Avrupa temsilcisi Sabri Ok ve Zübeyir Aydar’la
birlikte Oslo’da bir görüşme yapıyor. Bu görüşmede MİT Müsteşarı Hakan Fidan’ın
şu sözleri milletin arşivinde, diyor ki: “Her sene 10 bin tane öğretmen alınır.
Adamı alıyorsun –Güneydoğu’da öğretmen açığı var- adam ertesi sene gitmek
istiyor; dört sene, beş sene duruyor, batıya gitmek istiyor. Niye?
‘Benim orada yaşam şartlarım iyi değil.’ İktidar beş sene önce dedi ki: ‘Biz
yerel yönetimler yasasını geçiriyoruz, belli şeylerin mahallî teşkilatlarını
kaldırıyoruz, Millî Eğitim, şunlar bunlar, bakanlıklarını kaldırıyoruz,
valiliklere ve belediyelere veriyoruz. İlk önce valiliklere, uzun vadede
belediyelere gidecek.’ Biz bunu yapamadık. Yani, Cumhurbaşkanı iki defa geri
çevirdi, aldı Anayasa Mahkemesine götürdü, o zaman kaldı gitti.” Yani, aslında,
Adalet ve Kalkınma Partisi, iktidara geldiği ilk andan itibaren bu tür
rüyaların, hülyaların peşinde. Onun böyle olduğu anlaşılıyor. 
Artık bu görüşmeleri Hükûmetin inkâr
etmediği ortada. Önceleri bir inkâr etme girişiminde bulundular, “Biz
görüşmedik, devlet görüştü, devletin kurumları görüştü.” dediler, şimdi bizzat Başbakan
da, bakanlar da, AKP’nin sözcüleri de söylüyor, “Görüşüyoruz.” diyor. Ama bazen
şöyle söylüyor: Eğer sıkıntılı bir konuysa “Devlet görüştü.” diyor ama bölgede
oya tahvil edebileceği, siyasi istismar konusu yapabileceği bir şey ise “İşte
şunları yaptık, bunları yaptık, biz başardık.” diyor. 
Değerli arkadaşlar, zaten PKK ile
siyasi müzakere yapıldığı için şu anda devletin güçleri ile PKK orada
çatışmıyor gözüküyor ama bu demek değildir ki bu mesele bitti. Bunun böyle
olmadığını herkes biliyor. Niye saldırsın ki? Otuz beş yıldır hayal ettiği ama
bir türlü gerçekleştiremediği birtakım hususlar şu anda iktidar partisi
tarafından Meclis kürsüsüne getiriliyor, uygulamaya bir bir geçiriliyor. 
PKK artık çıtayı yükseltmiştir. PKK
demokratik özerklik dillendirmektedir. Yani, bütün bu dillendirmeleri artık
sağır sultan duymuştur ama buna bir cevap vermesi gereken ne Sayın Başbakan ne
de huzur ve asayişi teminle görevli İçişleri Bakanı bir cevap vermemektedir. 
Tutturmuş bir paralel yapı, artık aldı
başını gidiyor. Paralel yapıyla oturuyoruz, paralel yapıyla kalkıyoruz. İki
tane paralel yapı var benim gördüğüm. Bir tanesi Adalet ve Kalkınma Partisinin
içerisinde. Buradaki 320 milletvekilinden 300 milletvekili aynen diğer
milletvekilleri gibi hizmet için gelmişler buraya ama 20-25 kadar -ben bu
sayıyı bilmiyorum- onlar da kendi gemilerini yürütmeye gelmişler. İşte bakın,
AKP içerisinde bir paralel yapı. Hep, sürekli söylüyoruz o 300 arkadaşa: Yani
onların veballerini çekmek zorunda mısınız?
Bakın, bir paralel yapı bu. İkinci
paralel yapı da PKK-KCK yapısı, bölgedeki. Orada bir devlet kurma çalışmaları,
devlet yapısı oluşturma çalışmaları var. Bakın, dikkat edin, Sayın Başbakan bu
iki yapıyı da gördüğü hâlde susuyor. Şu anda tek üzerine gitmek istediği,
hizmet erbabı sınıf. 
Değerli arkadaşlar, yüce Meclisi
saygıyla selamlıyorum. (MHP sıralarından alkışlar) 
BAŞKAN – Evet, teşekkür ediyorum. 
MİHRİMAH BELMA SATIR (İstanbul) – Sayın
Başkan, bu konuya yine cevap vermem gerekiyor. 
BAŞKAN – Sayın Bakan söz istedi zaten,
verecek galiba Sayın Satır.
MİHRİMAH BELMA SATIR (İstanbul) – Ama
benim buna milletvekili arkadaşlarım adına cevap vermem lazım. 
BAŞKAN – Sayın Bakan söz istedi Sayın
Satır.
MİHRİMAH BELMA SATIR (İstanbul) –
Müsaade ederseniz, benim milletvekili arkadaşlarım adına da düzeltmem lazım.
“20 milletvekili kendi gemisi için
burada bulunuyorlar.” dedi. Bu çok kötü bir cümle, kendisini kınıyorum. Biz
burada halkın temsilcileriyle, halkımızın taleplerini yerine getirmek için
bulunuyoruz. Bütün milletvekillerimiz aynı hedef için burada.
Kendisini kınadığımı tekrar
belirtiyorum. (AK PARTİ sıralarından alkışlar) 
BAŞKAN – Evet, teşekkür ederim.
Sayın Bakan, söz talebiniz var. 
Buyurun, yerinizden kısa bir açıklama. 
BAŞBAKAN YARDIMCISI BEŞİR ATALAY
(Kırıkkale) – Teşekkür ederim.
Sayın Başkan, değerli
milletvekillerimizin konuşmalarında işaret ettiği bir iki hususu doğrusu
düzeltmek istiyorum. 
Birincisi, Sayın Korkmaz’ın ifade
ettiği, son görüşmelerle ilgili husus. Yani, ben tekrar değerli arkadaşlarımıza
ifade edeyim nasıl görüşmeler oluyor. 
Çözüm sürecindeki görüşmelerde,
biliyorsunuz, Millî İstihbarat Teşkilatımız örgüt kesimiyle, İmralı’yla
görüşmeleri yürütüyor; biz kendimiz siyaset ve Hükûmet kesimi olarak siyaset
kesimiyle görüşüyoruz ve yani siyaset kesiminin bu konuda çok daha yapıcı rol
almasını istiyoruz. BDP’li arkadaşlarımız hem İmralı’ya gidiyorlar hem diğer
görüşmeleri yürütüyorlar, biz de onlarla görüşüyoruz. Yani, bu süreçte tabii ki
bunlar görüşmelerle yürüyecek. Yani bu sorunları çözeceksek… Her ülke bu
sorunları çözerken bu görüşmeleri yapmış. Tabii, burada partilerimiz,
gruplarımız sorunlara yaklaşırken biraz öyle bakmalı. 
İkincisi de yani bu toplantı, gösteri
yürüyüşüyle ilgili konulara değindi arkadaşlarımız.
Bakın, bizim burada konuştuğumuz, değerli
arkadaşlar, basın açıklaması falan değil. Bak, her gün, gidin, Sakarya
Caddesi’nde, Ankara’da basın açıklaması yapılır, hele cumartesi günleri.
SÜLEYMAN ÇELEBİ
(İstanbul) – Bu akşam gaz yediler.
BAŞBAKAN
YARDIMCISI BEŞİR ATALAY (Kırıkkale) – Sadece büyük toplantı ve mitingler için…
Yani biz burada sadece İstanbul’u falan konuşmuyoruz. Bakın, ben Ankara
örneğini verdim. Bir şehirde mülki idarenin STK’ları, parti başkanlarını,
belediye başkanını çağırarak “Oturun arkadaşlar, şehrimizin toplantıyla ilgili konularını
görüşelim.” demesi, bu makul değil mi? İçimizde mülki idareden gelen arkadaşlar
var.
UĞUR BAYRAKTUTAN
(Artvin) – En son kararı kim veriyor?
BAŞBAKAN
YARDIMCISI BEŞİR ATALAY (Kırıkkale) – Yani bunları, böyle, tabii, şeyin dışına
çıkarmak yanlış. Bakın, Ankara’da, örneğini verdim, herkes biliyor ki birkaç
tane meydan var. Ama yani ellerinde pankart Meclise kadar gelir, efendim,
Sakarya Caddesi, onlar ayrı. Yani onu ifade etmek istiyorum. 
Bir de burada,
Cumhuriyet Halk Partisi sözcüsü “Yani bu muydu paket?” falan diye… Ben ifade
ettim. Sizlere de sunabilirim. Başbakanımızın açıkladığı paket çok geniş bir
pakettir. Bunun bir kısmı idari tasarruflardır, kılık kıyafet özgürlüğü gibi,
Andımız gibi vesaire; bir kısmı bağımsız yasalardır -bunlar gelecek- yani
kişisel verilerin korunması gibi. Burada sadece bir kısmı vardır. Onu özellikle
arz etmek istedim.
Teşekkür
ediyorum Sayın Başkan.
BAŞKAN – Evet,
teşekkür ediyorum.
Bölüm üzerinde
şahsı adına söz isteyen Sakine Öz, Manisa Milletvekili. (CHP sıralarından
alkışlar)
SAKİNE ÖZ
(Manisa) – Sayın Başkan, değerli milletvekilleri; özgürlük ve adaleti ortadan
kaldıran, demokraside reform yapma iddiası taşıyan kanun tasarısı üzerine
şahsım adına söz aldım. Yüce Meclisi saygıyla selamlıyorum.
Ülkemizde,
muhalif gördüğü her kesime, şu an bile, Ankara’da Kızılay’da, İstanbul’da
“Hırsız var.” diyen eylemcilere karşı acımasızca saldıran, yolsuzluk,
hırsızlık, rüşvet belgeleriyle varlığını yitirmiş bir yürütmenin, Meclisi yasa
değil, yama yapma organına dönüştürdüğü bir gündemle yaşıyoruz. Gezi’de
özgürlük ve adalet arayışı içindeki gençlerimize şiddette sınır tanımayanların
sırtını sıvazlayan, hesap vermekten kaçan, her sözüyle toplumumuzun farklı
gruplarına, kimliklerine açıkça ayrımcılık uygulayan bir partinin paraları
sıfırlamakla meşgul genel başkanının utanç verici sözlerine meydanlarda devam
ettiği bir dönemde sözüm ona demokratikleşme paketini tartışıyoruz. Demokrasi
ve özgürlükten özenle uzak duran AKP’nin seçim yatırımına dönük paketini
görüşüyoruz. 
Sayın milletvekilleri,
demokratik ve adil bir ülkede hesap veren bir devletle yaşama ilkesinden her
geçen gün uzaklaşırken, tutuklu öğrenci, gazeteci, bilim insanı ve asker
sayısında dünyada başa güreşiyoruz. Uzun tutukluluk süresiyle adil yargılanma
hakkı açıkça çiğnenenler bir tarafa, eski bakan çocukları ve Reza Zarrab
toplumun beklediği adaleti çiğneyip geçmekte, Tayyip Erdoğan ise kendi
adaletinin yerini bulmasına sevinmektedir.
Çok açık bir
gerçek var ortada: Bu yasa tasarısı geçtiğimiz aylarda açıkladığımız 17 maddelik
demokrasi paketinden çok uzaktır. Seçim barajını düşürmeyen, yüzde 5’e
çekemeyen hiçbir paket demokrasiden ve ifade özgürlüğünden bahsedemez.
Kutularla anılan bir hükûmet, süslü paketlerle demokrasiye ve adalete
yanaşamaz. Biz yüzde 1 oy almış bir partiye hazine yardımı yapılsın dedik,
önerdik ama AKP sıraları hazine yardımını yüzde 3 oy alan partiyle sınırlı
tutmuş, marjinal diyerek yaftaladığı toplum güçlerine sırtını dönmeye devam
etmiş, millet iradesinden çoktan vazgeçmiştir.
Değerli
milletvekilleri, ülkemizde farklı din, mezhep ve görüşleri üzerinde açıkça
ayrımcılığa uğrayan yurttaşlarımız kamu hizmetlerinden adil ve eşit faydalanma,
devlette görev alma ve yükselme olanaklarını özellikle bu Hükûmet döneminde
daha fazla kaybetmiştir. Tayyip Erdoğan’ın meydanlarda nefret suçu içeren
sözleri, Gezi’de yaşamını yitiren gençlerimizin arkasından konuştukları, bu
Hükûmetin özgürlüğe ve demokrasiye karşı duruşunu açıkça ortaya koymuştur.
Alevilerin inanç ve taleplerini büyük ölçüde görmezden gelen, Diyanetten eşit
hizmet vermekten kaçınan Hükûmet, Alevi köylerinin en tabii hakları olan yol,
su ve köprü taleplerine bile sırtını dönmektedir. Bu tutum yaşadığımız hizmet
ve inanç adaletsizliğinin açık kanıtı, Alevilerle güya akıllarınca dalga
geçmenin somut örneğidir. Sırf Hükûmete yakın bir inanç ya da mezhepten
olmadığı için, farklı bir etnik kimliğe ait olduğu için yok sayılan, kamu
görevlerinden dışlanan, kamu hizmetlerinden uzak tutulan, isimleri etiketlenen,
evleri işaretlenen birçok inanç grubunu ve etnik kimliği düşündüğümüzde, bu
paketten, bu Hükûmetin demokrasi paketinden beklemek kuru bir hayalcilik olur. 
Sayın
milletvekilleri, yaşımıza, cinsiyetimize, etnik kimliğimize, mezheplerimize,
rengimize, dilimize, dinimize, çocuk sayımıza, ne giyip ne giymeyeceğimize,
yaşam tercihlerimize, boyumuza posumuza, hatta hatta medeni durumlarımıza dahi
dil uzatan Recep Tayyip Erdoğan’ın konuşmaları ortadayken bu Hükûmetten ne
demokrasi ne de adalet beklenir. Direnen gençlerine “ateist” ve “terörist”
diyerek dil uzatan Hükûmetin uygulamaları ortadayken, adalet ve özgürlük
tümüyle rafa kalkmışken demokratikleşme paketi adı altında çıkacak yasaların
hiçbir anlamı olmayacaktır. 
Yüce Meclisi
saygıyla selamlıyorum. (CHP sıralarından alkışlar) 
BAŞKAN –
Teşekkür ediyorum. 
On beş dakika
süreyle soru-cevap işlemi yapılacaktır. 
Sayın Köse… Yok.
Sayın Nazlıaka…
AYLİN NAZLIAKA
(Ankara) – Teşekkür ederim Sayın Başkan.
Sayın Bakan,
aslında sorduğumuz ama yanıt alamadığımız bir soruyu tekrar sormak istiyoruz:
Bilal Erdoğan’la ilgili olarak açılmış olan bir soruşturma var mıdır? Gerekçesi
nedir?
BAŞKAN –
Teşekkür ediyorum.
Sayın Çelebi…
SÜLEYMAN ÇELEBİ
(İstanbul) – Sayın Bakan, demin de sordum soruyu ama siz “O zamanın İçişleri
Bakanıydım, ben de o zaman serbest bıraktım 1 Mayıs Taksim alanını.”
demiştiniz. Sizinle o zamanlarda da muhatap olmuştuk ve en çok gaz bombasını da
sizin döneminizde DİSK binasına atılarak yemiştik; onu hatırlarsınız.
Şimdi, ben
sorumu soruyorum: İki ay sonra 1 Mayıs; Taksim, Avrupa İnsan Hakları Mahkemesine
göre açılacak mı? Birinci sorum bu.
İkinci sorum da:
Bugün bir operasyon yine başladı; hırsızlığa karşı, yoksulluğa karşı eylem
yapan, Ankara’da, İstanbul’daki vatandaşların üzerine gaz bombaları
yağdırılıyor. Bir yandan burada bu yasa görüşülüyor, bir yandan demokratikleşme
deniliyor. Sizin demokratikleşme anlayışınızda gaz bombaları, tazyikli su ve
benzeri baskılar ve zulümler mi devam edecektir? Bunu soruyorum.
BAŞKAN –
Teşekkür ediyorum. 
Sayın Halaman…
ALİ HALAMAN
(Adana) – Başkanım, teşekkür ederim. Sorumuz Sayın Bakanımıza. 
Sayın Bakanımız
özellikle “Demokratik açılım, halklara dayalı yeni Türkiye oluşturacağız
sosyal, siyasi, ekonomik…” diyor sürekli olarak. 
Şimdi, bunları
derken -geçmiş dönemde de diyenler oldu- Kırım’ın hâli ortada. Kuzey Kıbrıs
Türk Cumhuriyeti’nde son gelişmeler var. Bunlarla ilgili bir bilgi verirseniz
memnun oluruz. 
Teşekkür ederim.
BAŞKAN –
Teşekkür ediyorum.
Sayın Öztürk…
Yok.
Sayın Serindağ…
ALİ SERİNDAĞ
(Gaziantep) – Teşekkür ederim Sayın Başkan.
Sayın Bakan,
2911 sayılı Yasa’nın 6’ncı maddesinde toplantı ve gösteri yürüyüşü yer ve
güzergâhı belirtilmiş. Buna göre, toplantı yerlerinin tespitinde, gidiş gelişi,
güvenliği bozmayacak ve pazarların kurulmasına engel olmayacak biçimde,
toplantıların genel olarak yapıldığı -dikkatinizi çekiyorum- elektrik tesisatı
olan yerler tercih edilir; kısıtlama bu. Getirdiğiniz değişikliğe bakıyoruz,
diyorsunuz ki: “Kamu düzenini, genel asayişi bozmayacak ve vatandaşların günlük
yaşamını zorlaştırmayacak şekilde ve 22’nci maddenin birinci fıkrasında sayılan
sınırlamalara uyulması kaydıyla…” Yani, sizin getirdiğiniz değişiklik, eskiye
göre daha sert bir düzenlemeyi öngörmektedir. Hâl böyle iken buna “Temel Hak ve
Özgürlüklerin Geliştirilmesine Dair Kanun Tasarısı” demek acaba samimiyetinizin
bir ifadesi olarak görülebilir mi? 
BAŞKAN –
Teşekkür ediyorum.
Sayın Köktürk…
ALİ İHSAN
KÖKTÜRK (Zonguldak) – Sayın Bakan, ABD yönetimi 27 Şubat 2014 tarihinde 2013
yılı geleneksel insan hakları raporunu açıkladı. Türkiye bölümünün bu sene 48
sayfadan 51 sayfaya çıktığı görülen rapora, Gezi protestoları sırasında
Hükûmetin uyguladığı aşırı şiddet ve 17 Aralık rüşvet operasyonu sonrasında
yaşananların damga vurduğu görüldü ve ABD yönetimi, 17 Aralık operasyonu
sonrasında ortaya çıkanları “skandal” olarak nitelendirdi. ABD yönetiminin
yolsuzlukları “skandal” olarak değerlendirmesine yönelik yaklaşımınız ve
yorumunuz nedir? 
BAŞKAN –
Teşekkür ediyorum. 
Sayın Acar…
GÜRKUT ACAR
(Antalya) – Sayın Bakan, Türkçede bulunmayan “x, q, w” harflerinin kullanılmasını
serbest bıraktınız. Bu kanunla da Türk Ceza Kanunu’nun 222’nci maddesini
kaldırarak, Türk Harflerinin Kabul ve Tatbiki Hakkında Kanun’un koyduğu
yasaklara veya yükümlülüklere aykırı hareket edenlere verilen ceza
kaldırılmaktadır. Bu madde Anayasa’mızın 174’üncü maddesini korumaktadır. Bu
madde Türk toplumunu çağdaş uygarlık seviyesinin üstüne çıkarmak ve Türkiye
Cumhuriyetinin laiklik niteliğini korumak amacı güden devrim kanunlarını
korumaktadır. 
Size iki sorum
var. Bir: Türkçenin düşmanı mısınız, değilseniz ne yapmayı amaçlıyorsunuz? İki:
Laikliği kaldırmanın ön hazırlığını mı yapıyorsunuz? 
Teşekkür ederim.

BAŞKAN –
Teşekkür ediyorum. 
Sayın Ekşi...
OSMAN OKTAY EKŞİ
(İstanbul) – Teşekkürlerimi sunuyorum. 
Sayın Başkan, sekiz ay önce takdim
ettiğim fakat yanıtlanmamış bir soruyu huzurunuzda tekrar etmek ihtiyacını
duyuyorum Sayın Başbakan Yardımcımın yanıtlaması istirhamıyla. Taraf gazetesi
10 Haziran 2013 tarihli sayısında, Millî İstihbarat Teşkilatı ile Millî Eğitim
Bakanlığı ve Millî İstihbarat Teşkilatı ile Tapu Genel Müdürlüğü ve keza, Millî
İstihbarat Teşkilatı ile Türk Hava Yolları ve PTT idaresi arasında bu
kurumların normal işlemler sırasında elde ettikleri kişisel veri türü bilgileri
MİT’e aktarmalarını öngören bir protokol imzalanmış mıdır, imzalandıysa bundan
güdülen amaç nedir? Böyle bir protokol var ise bunun uygulanmasına ne zaman
başlanmış, bugüne kadar kaç kişiyle ilgili bilgiler MİT’e aktarılmış?
BAŞKAN- Teşekkür
ediyorum. 
Sayın Erdoğdu… 
AYKUT ERDOĞDU
(İstanbul) – Sayın Atalay, milletvekillerinin size soru sorması İç Tüzük’ten
gelen bir hak, sizin de cevap vermeniz İç Tüzük’ten gelen bir yükümlülüktür ama
ne yazık ki siz ve diğer bakanlar bizim bu sorularımıza cevap vermemektesiniz
ve biz bu sorularımızı kendi özel işlerimizle veya sizinle ilgili özel işlerle
ilgili sormayıp kamu işleriyle ilgili soruyoruz. Demin dört soru sordum, cevap
vermediniz, yazılı bildireceğinizi de söylemediniz. 
Bilal Erdoğan
hakkında yürütülmekte olan bir soruşturma var mıdır?
Reza Zarrab’la
ilgili bir MİT raporu düzenlenip aylar öncesinden Başbakana ve Hükûmete
verilmiş midir? 
Yurt dışında
Başbakanlığa tahsis edilen uçaklarla nakit taşınmış mıdır? 
Malezya’dan
sığınma hakkı isteyen Hükûmet üyeleri var mıdır? 
Teşekkür
ediyorum. 
BAŞKAN –
Teşekkür ediyorum. 
Sayın
Bayraktutan… 
UĞUR BAYRAKTUTAN
(Artvin) – Teşekkür ediyorum Sayın Başkan. 
Sayın Bakan,
bunu Komisyonda da görüşmüştük. 6’ncı maddede toplantı ve gösteri yürüyüşlerine
ilişkin düzenlemede “Mecliste grubu bulunan siyasi partilerin, il ve ilçe temsilcileri
ile güzergâhın geçeceği il ve ilçe belediye başkanlarının, sendika
temsilcilerinin görüşü alınır.” şeklinde bir ibare var. Bu ibarenin sonunda
asıl yetkilinin vali olduğu gözüküyor. Eğer bu konuda vali kesin karar mercisi
ise bu istişari görüşün bir önemi olmadığı kanısındayız. Bu konuda, bir oylama
sonucunda, bir oylama yapılarak gerçek iradenin ortaya çıkması konusundaki
düşünceniz nedir? Bu konudaki düşüncenizi merak ediyorum. 
Teşekkür
ediyorum. 
BAŞKAN –
Teşekkür ediyorum. 
Son soru, Sayın
Çelebi...
SÜLEYMAN ÇELEBİ
(İstanbul) – Çok teşekkürler Sayın Başkan. 
Şimdi, biraz önce de ifade ettim, bir
kez daha, bu konuda en çok canı yanan bir insan olarak da söylüyorum -bu
demokratikleşme paketini biraz önce Grup Başkan Vekilimiz de söyledi- çayırda
çukurda mı bundan sonra eylemleri yapacaklar? Bunu çok net öğrenmek istiyoruz
çünkü bu tasarıyla, aslında, toplumdan bu süreç gizlenerek, başka yere
taşınarak bir yere yükümlülük getirilmek isteniyor. Çok net şunu öğrenmek
istiyorum: Çayırda çukurda mı kutlanmak isteniyor? Ve demokratik haklarını
kullanmak isteyenlerin, -bu gece- arkadaşların bu haklarının kullanılması bu
yasayla daha da kısıtlanacak mı? Çok açık cevap istiyorum.
Çok teşekkürler.
BAŞKAN –
Teşekkür ediyorum.
Sayın Bakan,
buyurun.
BAŞBAKAN YARDIMCISI
BEŞİR ATALAY (Kırıkkale) – Teşekkür ederim Sayın Başkan.
Sorularla
ilgili, tabii, burada biraz önce de söyledim, Bilal Erdoğan konusu gibi konular
şu anda benim bilebileceğim ve cevaplayacağım hususlar değil.
1 Mayısla ilgili
konuyu biraz önce cevapladım.
Kuzey Kıbrıs
Türk Cumhuriyeti’yle ilgili konu da, tabii, geniş bir konu ama herhâlde son
müzakere sürecini kastediyor arkadaşlarımız. Yani Kuzey Kıbrıs Türk Cumhuriyeti
ile ilişkilerde tabii Türkiye Cumhuriyeti daima Kuzey Kıbrıs’ın yanında. Mali
protokolleri biliyorsunuz, buradan geçti anlaşması. Yani üç yılık bir ekonomik
kalkınma programı uyguluyoruz ve Türkiye’nin şu anda yıllık oraya desteği 1
milyar TL’nin üzerindedir, 1 milyar 100 gibi. Bunu hükûmetlerimiz döneminde her
yıl biraz daha yükselttik. 
Doğrusu, su
projesi tamamlanmak üzere yani Anamur’dan karşı tarafa, barajlar tamamlandı,
borular da döşeniyor, inşallah mart ayında barajları bitmiş olacak, eylül
ayında da su akmaya başlayacak. İçerideki dağıtım projesinde çalışıyoruz. 
Enerji projesi
var. Yani elektrik de Türkiye’den gidecek. Biz, doğrusu, Türkiye olarak…
Elektrik ve su bağlantısının Ada üzerinde çok önemli etkileri olacak. Tabii,
eğer ileride orada eşit, adaletli bir sistem -tek devletli, iki taraflı-
kurulursa, Türkiye, Türk tarafının, Türk kesiminin üstünlüğü olacak. Eğer
olmazsa da, doğrusu Türk tarafı çok büyük avantajlar kazanacak. Doğrusu, biz
Kıbrıs’la ilgili çalışmalarımızı bu çerçevede yürütüyoruz. 
Müzakere
sürecine gelince: Biliyorsunuz, şu anda Türkiye ve Yunanistan da bu konuda rol
aldı, Avrupa Birliği daha olumlu bir bakış içinde yani onlar da artık bunun
yürümeyeceğini görüyor. Biz 21 Ocakta Sayın Başbakanla Brüksel’e gittiğimizde
bu çok konuşuldu. Uluslararası alanda Birleşmiş Milletlerin de burada şu anda
bir baskısı var. Yani, bir yeni gelişme bu. Müzakereciler, işte, Türk
müzakereci dün Yunanistan’a gitti, Güney Kıbrıs’ın müzakerecisi bize geldi, bu
çalışmalar da sürüyor ama yani hemen, çok hızlı gideceğe de benzemiyor. Benim
kendimin, doğrusu, Kuzey Kıbrıs Türk Cumhuriyeti Cumhurbaşkanından aldığım
bilgiler de o yönde. Kıbrıs’la ilgili, tabii, çok şey söylenebilir ama diğer
sorulara kısa kısa değineyim.
Toplantı,
gösteri yürüyüşüyle ilgili sorular var burada, Sayın Serindağ’ın, diğer
arkadaşların. 
Değerli arkadaşlar,
daha önce de ifade ettim, yani toplantı, gösteri yürüyüşünde acaba çok mu şehir
dışı falan, öyle bir şey yok. Bugüne kadar vali, kaymakam kendisi belirliyordu,
tebliğ ediyordu; şimdi şehrin ileri gelenlerini çağırıyor ve birlikte istişare
ediyor. Bu önemli bir katkıdır, onu ifade edeyim, birlikte kararlaştırıyorlar.
Burada illa olumsuz bir şey görmeyi ben doğrusu pek anlayabilmiş değilim.
Ankara örneğini verdim. Yani, tabii ki toplumun huzuru çok bozulsun
istemiyoruz. Yani yürüyüş yaparak, ticarethanelerin camları falan kırılsın
istemiyoruz. Herkes hem özgürce toplantısını yapsın, sesini çıkarsın…
ALİ SERİNDAĞ
(Gaziantep) – Biz barışçıl toplantılardan bahsediyoruz.
BAŞBAKAN
YARDIMCISI BEŞİR ATALAY (Kırıkkale) – Biz de yapıyoruz, biz de miting yapıyoruz,
yani iktidar partisi de yapıyor sadece muhalefetin işi değil ki toplantı,
gösteri yürüyüşü. Dolayısıyla bunları…
ALİ SERİNDAĞ
(Gaziantep) – Sadece partiler açısından düşünmemek lazım.
BAŞBAKAN
YARDIMCISI BEŞİR ATALAY (Kırıkkale) – Yani, makul baktığımızda herkes burada
neyin getirildiğini görüyor aslında ama tabii illa bir eleştirel bakış
getirirsek farklı şeyler söylenebilir.
GÜRKUT ACAR
(Antalya) – 12 Eylül yasası bu, 12 Eylül yasası Sayın Bakan
ALİ SERİNDAĞ
(Gaziantep) – 12 Eylülden geri, geri. Ne yasası!
BAŞBAKAN
YARDIMCISI BEŞİR ATALAY (Kırıkkale) – Tabii, burada, inkılap kanunlarıyla
ilgili, bu harflerle ve şapkayla ilgili yasalar duruyor. Biz bunların, zaten
uygulama alanı kalmamış, cezasını kaldırıyoruz. Zaten günlük hayatta da bu
harfler kullanılıyor “Türkçe düşmanı” gibi falan şeyleri reddederiz. Yani bizim
ana dilimizdir Türkçe, resmî dilimizdir Türkçe. O tür nitelemeleri de bu
Parlamentoya yakıştıramam. O tür şeyleri bizim sizlere söylememiz daha kolaydır
ama söylemiyoruz. 
GÜRKUT ACAR
(Antalya) – Anayasa 174’ü nasıl koruyacaksınız? 
BAŞBAKAN
YARDIMCISI BEŞİR ATALAY (Kırıkkale) – Dolayısıyla, o tür soruları ben ayıp
olarak görüyorum. 
GÜRKUT ACAR
(Antalya) – Anayasa 174 ne olacak Sayın Bakan? 
BAŞBAKAN
YARDIMCISI BEŞİR ATALAY (Kırıkkale) – Sayın Ekşi, doğrusu, bilemiyorum. Sizin
sorunuzu cevaplayabilecek durumda değilim ben. 
Sayın Erdoğdu,
işte “Zerrab”tır, diğer konulardır, benim bilemediğim konular; buradaki
tasarımızla da ilgili değil bunlar.
HASAN ÖREN
(Manisa) - Türkiye gerçeği değil mi bunlar? 
BAŞBAKAN
YARDIMCISI BEŞİR ATALAY (Kırıkkale) – Yani bana çok genel diğer konuları
soruyorsunuz, o konularda benim şu an bir şey söylemem mümkün değil.
SÜLEYMAN ÇELEBİ
(İstanbul) – Tasarıyla ilgili sorduk Sayın Bakan. 
D. ALİ TORLAK
(İstanbul) – Ne istiyorsan onu soralım Sayın Bakan!
BAŞBAKAN
YARDIMCISI BEŞİR ATALAY (Kırıkkale) – Sayın Bayraktutan’a ise şunu söylüyorum:
Biraz önce söylediğim gibi yani bir valinin -Kırıkkale Valisinin, seçim bölgem-
ilinin siyasi parti il başkanlarını, STK’larını, ticaret odasını vesaire, ondan
sonra belediye başkanını çağırıp “Arkadaşlar, gelin oturalım, ilimizin
neresinde miting yapılabilir, birlikte görüşelim ve karar verelim.” demesi
güzel bir şey. 
UĞUR BAYRAKTUTAN
(Artvin) – Oylama yapsınlar Sayın Bakan. 
BAŞBAKAN
YARDIMCISI BEŞİR ATALAY (Kırıkkale) – Yani, niye valinin illa hepsinin
görüşünün zıddına bir karar içinde olmasını bekliyorsunuz?
UĞUR BAYRAKTUTAN
(Artvin) – Sayın Bakan, oylama yapsınlar, oylama. 
GÜRKUT ACAR
(Antalya) – 12 Eylül döneminde yaşadık bunu biz. 
BAŞBAKAN
YARDIMCISI BEŞİR ATALAY (Kırıkkale) – Yani bu görüşmeyi niye değerli
görmüyorsunuz, ben onu anlamıyorum. 
GÜRKUT ACAR
(Antalya) – İhtilalden sonra yaşadık bunu biz. 
BAŞBAKAN
YARDIMCISI BEŞİR ATALAY (Kırıkkale) – Bakın, bu sadece İstanbul değil, bir
Taksim takıntısı var. Biz, bütün illeri konuşuyoruz, bütün illeri. 
SÜLEYMAN ÇELEBİ
(İstanbul) – Takıntı değil, hukuksuzluğu konuşuyoruz, mahkeme kararını
konuşuyoruz .
BAŞBAKAN
YARDIMCISI BEŞİR ATALAY (Kırıkkale) – Ankara’nın -5 milyonu aşkın- neresinde
miting yapacaksınız? Nerede miting yapılacak? 
GÜRKUT ACAR
(Antalya) – Issız yollarda yapılacak, ıssız yollarda Sayın Bakan.
BAŞBAKAN
YARDIMCISI BEŞİR ATALAY (Kırıkkale) – Yollarda yapılamaz miting. 
GÜRKUT ACAR  (Antalya)
– Şehrin dışında, ıssız yollarda, fabrikaların arasında yapılacak. Aynı 12
Eylül kanunu bu. 
BAŞBAKAN
YARDIMCISI BEŞİR ATALAY (Kırıkkale) – Dünyanın hiçbir yerinde yollarda miting
yapılmaz. Mitingin yapılacağı yerler vardır. 
GÜRKUT ACAR
(Antalya) – Aynı 12 Eylül dönemini mi getiriyorsunuz? 12 Eylül kanunu bu. 
BAŞBAKAN
YARDIMCISI BEŞİR ATALAY (Kırıkkale) – Ayrıca, biz ne meydanlardan korkarız ne
milletten. Biz millete sığınırız.
(Mikrofon
otomatik cihaz tarafından kapatıldı) 
LÜTFÜ TÜRKKAN
(Kocaeli) – Taksim’den korkuyorsunuz ama Taksim’den korkuyorsunuz. 
GÜRKUT ACAR
(Antalya) – Korkmasaydınız HSYK’yı değiştirmezdiniz.
BAŞBAKAN
YARDIMCISI BEŞİR ATALAY (Kırıkkale) – O milletten korkanlar kendilerini
bilirler. 
LÜTFÜ TÜRKKAN
(Kocaeli) – Taksim’den korkuyorsunuz. 
BAŞBAKAN
YARDIMCISI BEŞİR ATALAY (Kırıkkale) – 30 Mart geliyor, milletten kim korkacak,
o zaman da göreceğiz. 
Teşekkür
ediyorum. (AK PARTİ sıralarından alkışlar) 
LÜTFÜ TÜRKKAN
(Kocaeli) – Taksim’den korkuyorsunuz. 
GÜRKUT ACAR
(Antalya) – Korku içindesiniz. 
UĞUR BAYRAKTUTAN
(Artvin) – Sayın Bakan, oylamayla çıkartın kararları oylamayla. 
BAŞKAN – Evet,
teşekkür ediyorum Sayın Bakan. 
Birinci bölüm
üzerindeki görüşmeler tamamlanmıştır. 
Şimdi birinci
bölümde yer alan maddeleri, varsa o madde üzerindeki önerge işlemlerini yaptıktan
sonra, ayrı ayrı oylarınıza sunacağım. 
1’inci madde
üzerinde biri Anayasa’ya aykırılık olmak üzere üç adet önerge vardır.
Önergeleri okutacağım ve İç Tüzük’ün 84’üncü maddesi gereğince Anayasa’ya
aykırılık önergesini öncelikle işleme alacağım.

 Türkiye
Büyük Millet Meclisi Başkanlığına
Görüşülmekte
olan 559 sıra sayılı kanun tasarısının 1 inci maddesinin 2 nci fıkrasının
aşağıdaki şekilde değiştirilmesini arz ve teklif ederiz.
"Radyo,
televizyon ve her türlü iletişim aracı ile yapılacak propaganda yayınlarıyla,
Siyasi partiler ve adaylar tarafından yapılacak her türlü propaganda diğer
seçim propagandalarında, Türkçe'nin yanı sıra farklı dil ve lehçeler de
kullanılabilir."
 Pervin Buldan  Leyla
Zana Hasip Kaplan
 Iğdır Diyarbakır
 Şırnak
 Sırrı Süreyya Önder Bengi
Yıldız 
 İstanbul  Batman
 
 Türkiye Büyük
Millet Meclisi Başkanlığına
559 Sıra Sayılı
Temel Hak ve Hürriyetlerin Geliştirilmesi Amacıyla Çeşitli Kanunlarda
Değişiklik Yapılmasına Dair Kanun Tasarısı'nın 1. maddesi aşağıdaki şekilde değiştirilmesini
arz ve teklif ederiz. 
MADDE 1-
26/4/1961 tarihli ve 298 sayılı Seçimlerin Temel Hükümleri ve Seçmen Kütükleri
Hakkında Kanunun 58 inci maddesinin başlığı "Propaganda yayınlarına
ilişkin yasaklar ve propagandada kullanılacak dil:" şeklinde ve ikinci
fıkrası aşağıdaki şekilde değiştirilmiştir.
"Siyasi
partiler ve adaylar tarafından yapılacak her türlü propaganda, Türkçe'nin yanı
sıra farklı dil ve lehçelerde de yapılabilir."
 Levent Gök Celal
Dinçer Ali Özgündüz
 Ankara İstanbul İstanbul
Türkiye
Büyük Millet Meclisi Başkanlığına
Görüşülmekte
olan 559 Sıra Sayılı Kanun Tasarısının 1. Maddesinin Anayasaya aykırı olması
sebebiyle Tasarı metninden çıkarılmasını arz ve teklif ederiz.
 Faruk Bal  Yusuf
Halaçoğlu Ali Öz
 Konya Kayseri Mersin
 Ruhsar Demirel S.
Nevzat Korkmaz Mehmet Günal
 Eskişehir  Isparta Antalya
 Hasan
Hüseyin Türkoğlu
 Osmaniye

BAŞKAN –
Komisyon Anayasa’ya aykırılık önergesine katılıyor mu? 
ANAYASA
KOMİSYONU BAŞKANI BURHAN KUZU (İstanbul) – Katılmıyoruz Sayın Başkan. 
BAŞKAN – Hükûmet
katılıyor mu? 
BAŞBAKAN
YARDIMCISI BEŞİR ATALAY (Kırıkkale) – Katılmıyoruz Sayın Başkan. 
BAŞKAN – Önerge
üzerinde söz isteyen Seyfettin Yılmaz, Adana Milletvekili. (MHP sıralarından
alkışlar) 
SEYFETTİN YILMAZ
(Adana) – Sayın Başkan, değerli milletvekilleri; 559 sıra sayılı Kanun
Tasarısı’nın 1’inci maddesi üzerine verdiğimiz önergeyle ilgili söz almış
bulunuyorum. Yüce heyetinizi saygıyla selamlıyorum. 
Sayın Bakan,
demokratikleşmeden bahsedenlerin öncelikle kendilerinin demokratik olması
gerekir. Demokrasi nedir? Hukuk devleti nedir? Hukuk devletinin demokrasiyle
İlişkisi nedir? Yargının tarafsızlığı ve bağımsızlığı nedir? Mahkemelerin
bağımsızlığı nedir? Kuvvetler ayrılığı neye denir? Basın ve ifade özgürlüğü ne
anlama gelmektedir? Bu soruların cevaplarını vermeden demokratikleşme
paketinden bahsetmek mümkün değildir. 
Türkiye, kendine
demokrat ve kendine çalışan bir iktidar tarafından yönetilmektedir. Şu sözleri
Başbakan Erdoğan gazetecilere söylemiştir: “Tasmalarını biz çıkardık, şimdi ise
boyunlarına uluslararası tasmaları taktılar.” Bu sözleri eden bir Başbakan,
demokratik ülkede bir gün dahi Başbakanlık yapamaz. Şu sözleri de yine Erdoğan
gazete patronlarına yönelik olarak söylemiştir: “Ne yapayım, köşe yazarına
hâkim olamıyorum.’ diyemezsiniz. ‘Kusura bakma kardeşim, bizim dükkânda sana
yer yok.’ demelisiniz.” Başbakan, böylece muhalif gazetecilerin gazete
patronları tarafından işten atılmalarını emrediyor. Böyle bir örneğe ancak
faşist ve totaliter sistemlerde rastlanabilir. 
Bir haberle
ilgili olarak Başbakan Erdoğan Milliyet gazetesine: “Batsın sizin
gazeteciliğiniz.” diyor. Bunun üzerine gazetenin patronu: “Sizi çok üzdük,
Milliyet’i hemen uygun görürseniz birine satmaya hazırım.” diyor. Baskının
şiddetini varın siz hesaplayın.
Başbakan Erdoğan
televizyon yetkilisini arayarak “Geçmeyin, o alt yazıyı.” diyerek müdahale
ediyor. Bu talimat ve sözleri ancak faşist bir rejime sahip ülkelerin
yöneticileri edebilir. Tayyip Erdoğan anket şirketinin araştırmalarına müdahale
ediyor. Dahası, Başbakan, MHP lideri Devlet Bahçeli’nin grup toplantısını canlı
olarak veren televizyon kanalını arıyor. “Devlet Bahçeli bir manifesto
açıklıyor. Siz de bunu canlı olarak veriyorsunuz.” diyor. Muhatabı da “İki üç
dakikaya kestiriyorum efendim.” diyor ve kestiriyor. Siz bu yetkiyi nereden ve
kimden alıyorsunuz ve hangi demokrasiden bahsediyorsunuz? 
Gazetede “Bu mu
sağlıkta çağ atladı iddiasında olan Türkiye?” başlıklı bir haber çıkıyor.
Başbakan Erdoğan hemen “Alo Fatih” hattıyla devreye giriyor. “El insaf edin,
yani böyle başlık nasıl atıyorsunuz ya?” diyor. Muhatabı, buna karşılık “Kaçak
olmuş, bu bir ayıptır efendim.” dedikten sonra derhâl durumu telafi eden
manşetler atılıyor. Haberi yapan 3 gazeteci de görevden alınıyor ve siz burada
demokratikleşmeden bahsediyorsunuz. Bu tavrıyla Tayyip Erdoğan, basın ve ifade
özgürlüğünün önündeki en büyük engeldir. Erdoğan, televizyon ve gazeteleri
maskaraya çevirtmiş, İnternet’i sansürlemiş, HSYK’yı hegemonyası altına
aldırmış, Adli Kolluk Yönetmeliği’ne müdahale ettirmiştir. 
AHMET YENİ
(Samsun) – Siz meydanları görmez misiniz, meydanları? Meydanlara bakın,
meydanlara.
SEYFETTİN YILMAZ
(Devamla) – Böylece, Tayyip Erdoğan medya dünyasında patronların patronu hâline
gelirken AKP de yalan, yağma ve yolsuzluk sarmalında bocalar hâle gelmiştir. Bu
paket demokratikleşme paketi değil Türkiye’yi bölünmeye ve çözülmeye uygun hâle
getirme paketidir. İktidar yolsuzluğu değil yolunanı cezalandırarak, İnternet’i
sansürleyerek, HSYK’yı denetim altına alarak, savcıyı ve polisi sürerek, bakanlar
hakkındaki fezlekeleri iade ederek, “Alo Fatih” hattı kurarak, Adli Kolluk
Yönetmeliği’ni değiştirerek Türkiye’yi zaten demokratikleşmiştir! Siz hangi
demokratik paketten bahsediyorsunuz? 
Sayın Bakan, ben
size açıkça söylüyorum; 28 Şubat postmodern darbesinin yapamadıklarını
yapıyorsunuz ve bize demokrasi nutku atıyorsunuz. 28 Şubatta askerin
andıççıları vardı, bugün Sayın Başbakanın ve sizin andıççılarınız var. 28
Şubatta asker gazetelerin genel yayın yönetmenlerini çağırıyordu, talimat
veriyordu, o talimatlar doğrultusunda manşet atılıyordu. Bugün, sizin
talimatlarınızla aynı anda 7-8 tane gazete aynı manşeti atıyor ve demokrasiden
bahsediyorsunuz. Sayın Başbakan adımbaşı konuşuyor, 40’a yakın televizyon
veriyor, nerede konuşursa ondan bahsediyor. Ondan sonra kalkıyorsunuz, siz
demokrasiden bahsediyorsunuz. Siz demokrasiden ne anlarsınız, demokrasi
paketinden ne anlarsınız da bu paketi getirerek demokratikleşmeden
bahsediyorsunuz?
AHMET YENİ
(Samsun) – Meydanlara bakın, meydanlara.
SEYFETTİN YILMAZ
(Devamla) – Yani bu milleti kandırmaya hakkınız yok. Ancak kendinize yönelik
demokrat olabilirsiniz, kendinize demokrat olursunuz.
(Mikrofon
otomatik cihaz tarafından kapatıldı) 
SEYFETTİN YILMAZ
(Devamla) – Onun için, sizin getirdiğiniz demokratikleşme paketi kabul edilir
bir paket değildir. 
Ahmet Yeni, sen
de ikide bir oradan laf etme, gel buradan laf et. Bildiğin, konuşacağın bir şey
varsa buradan konuş. (MHP sıralarından alkışlar) 
AHMET YENİ
(Samsun) – Ahmet Yeni olarak kaçmıyorum, gel!
BAŞKAN –
Teşekkür ediyorum.
Önergeyi
oylarınıza sunuyorum: Kabul edenler…
III.- Y O K L A M A
(CHP
sıralarından bir grup milletvekili ayağa kalktı)
MEHMET AKİF
HAMZAÇEBİ (İstanbul) – Yoklama istiyoruz Sayın Başkan.
BAŞKAN – Yoklama
talebi var, yerine getireceğim. 
Sayın Hamzaçebi,
Sayın Bayraktutan, Sayın Ören, Sayın Serindağ, Sayın Çelebi, Sayın Öztürk,
Sayın Acar, Sayın Gök, Sayın Öz, Sayın Danışoğlu, Sayın Öner, Sayın Oyan, Sayın
Haberal, Sayın Köktürk, Sayın Aydın, Sayın Aygün, Sayın Ekşi, Sayın Cihaner,
Sayın Erdoğdu ve Sayın Onur.
İki dakika süre
veriyorum. 
Yoklama işlemini
başlatıyorum. 
(Elektronik
cihazla yoklama yapıldı)
BAŞKAN
– Sayın milletvekilleri, toplantı yeter sayısı vardır.
IX.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
3.- Temel Hak ve
Hürriyetlerin Geliştirilmesi Amacıyla Çeşitli Kanunlarda Değişiklik Yapılmasına
Dair Kanun Tasarısı ile Ağrı Milletvekili Halil Aksoy’un; 2820 Sayılı Siyasi
Partiler Kanununda Değişiklik Yapılmasına Dair Yasa Teklifi, Antalya
Milletvekili Gürkut Acar’ın; Milletvekili Seçim Kanunu ile Siyasi Partiler
Kanununda Değişiklik Yapılmasına İlişkin Kanun Teklifi, Cumhuriyet Halk Partisi
Grup Başkanvekilleri Yalova Milletvekili Muharrem İnce ve İstanbul Milletvekili
Mehmet Akif Hamzaçebi’nin; Siyasi Partiler Kanununda Değişiklik Yapılmasına
Dair Kanun Teklifi, Diyarbakır Milletvekili Altan Tan’ın; 2820 Sayılı Siyasi
Partiler Kanununda Değişiklik Yapılmasına dair Kanun Teklifi, İstanbul
Milletvekili Abdullah Levent Tüzel’in; 2820 Sayılı Siyasi Partiler Kanununda
Değişiklik Yapılmasına Dair Kanun Teklifi, İstanbul Milletvekili Mustafa Sezgin
Tanrıkulu’nun; Siyasi Partiler Kanununda Değişiklik Yapılması Hakkında Kanun
Teklifi ile Anayasa Komisyonu Raporu (1/869, 2/445, 2/567, 2/624, 2/936,
2/1630, 2/1666) (S. Sayısı: 559) (Devam)
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer
önergeyi okutuyorum:
Türkiye Büyük Millet Meclisi Başkanlığına
559
Sıra Sayılı Temel Hak ve Hürriyetlerin Geliştirilmesi Amacıyla Çeşitli
Kanunlarda Değişiklik
Yapılmasına
Dair Kanun Tasarısı'nın 1. maddesinin aşağıdaki şekilde değiştirilmesini arz ve
teklif ederiz.
 Levent
Gök (Ankara) ve arkadaşları
MADDE 1-
26/4/1961 tarihli ve 298 sayılı Seçimlerin Temel Hükümleri ve Seçmen Kütükleri
Hakkında Kanunun 58 inci maddesinin başlığı "Propaganda yayınlarına
ilişkin yasaklar ve propagandada kullanılacak dil:" şeklinde ve ikinci
fıkrası aşağıdaki şekilde değiştirilmiştir.
"Siyasi
partiler ve adaylar tarafından yapılacak her türlü propaganda, Türkçe'nin yanı
sıra farklı dil ve lehçelerde de yapılabilir."
BAŞKAN
– Komisyon önergeye katılıyor mu?
ANAYASA
KOMİSYONU BAŞKANI BURHAN KUZU (İstanbul) – Katılmıyoruz Başkan.
BAŞKAN
– Hükûmet katılıyor mu?
BAŞBAKAN
YARDIMCISI BEŞİR ATALAY (Kırıkkale) – Katılmıyoruz Sayın Başkan.
BAŞKAN
– Önerge üzerinde söz isteyen Levent Gök, Ankara Milletvekili. (CHP
sıralarından alkışlar) 
LEVENT
GÖK (Ankara) – Sayın Başkan, değerli milletvekilleri; görüşmekte olduğumuz
kanun teklifinin 1’inci maddesi üzerine söz aldım, hepinizi sevgiyle saygıyla
selamlıyorum.
Kanun başlığı “Temel Hürriyetler ve
Temel Haklar” olunca, doğal olarak bunların da anayasa metinleri gibi bütün
siyasi partiler tarafından ortak bir mutabakatla görüşülmesi ve ortak bir
mutabakatla Meclise getirilmesi gerekirken, yine Adalet ve Kalkınma Partisinin,
diğer torba yasalarda olduğu gibi, böyle bir uzlaşmayı ve mutabakatı sağlamadan
getirdiği bu kanun teklifinde Cumhuriyet Halk Partisi olarak kimi maddelerde
uygun gördüğümüz teklifler var ama pek çoğunda da antidemokratik gördüğümüz
hükümler var. Keşke değerli milletvekilleri, böylesine temel hak ve hürriyetler
gibi önemli bir konuda hepimizin bütün maddelerde ortaklaşa görüş bildireceği
ve uyum sağlayabileceği maddeleri birlikte burada konuşabilsek çünkü bütün
bunların hepsi bütün yurttaşlarımızı ve hepimizi ilgilendiren maddeler. 
Biz, Cumhuriyet
Halk Partisi olarak, devletin görevini bütün etnik kimliklerin, din ve mezhep
farklılıklarının üzerine çıkarak insanı odak yapan yaklaşımları ortaya koymak,
ortak değerleri bulup çıkartmak olarak görüyoruz. Ancak, etnik kimliğine
bireysel olarak vurgulama yapmak isteyenleri de saygıyla karşılıyor ve etnik
kimliği insanların bir şerefi sayıyoruz. Devletin vatandaşlarının etnik
kökenini, dinini ve mezhebini görmeden bütün vatandaşlara eşit davranan bir
yapıya sahip olmasını savunuyoruz. Sorunların sadece yasalardaki eksiklikler
değil, uygulamadaki bazı yanlışlıklardan da kaynaklanabileceğini düşünerek bu
evrensel insan hak ve özgürlüklerinin, değerlerinin hayata geçirilmesinin
üzerinde önemle duruyoruz. Yurttaşlarımızın farklı etnik kökenden gelmeleri,
farklı kültürel, mezhepsel, dinsel özellik taşımaları, birlikte olmalarına ve
ortak bir ulus oluşturmalarına engel değildir; tam tersine bu farklılıklar ulus
olarak zenginliğimizdir, güç kaynağımızdır.
Sayın Başkan,
değerli milletvekilleri; görüştüğümüz madde “Siyasi partiler ve adaylar
tarafından yapılacak her türlü propaganda Türkçenin yanı sıra farklı dil ve
lehçelerde yapılabilir.” teklifini getirmekte. Biz de buna benzer bir önergeyi
koyduk, her ne kadar Sayın Bakanımız “Katılmıyoruz.” dese de niçin
katılmadığını anlamış değilim. Çünkü, Cumhuriyet Halk Partisi olarak daha önce
Meclise vermiş olduğumuz kanun teklifinde, 2820 sayılı Siyasi Partiler
Yasası’nda değişiklik teklif ettiğimiz metnin, 2010 yılında kabul edilen ve 298
sayılı Yasa’daki dil yasaklarını ortadan kaldıran bir kanun olduktan sonra,
artık bu kanun teklifinde dile getirilen maddenin zaten gerekli olduğunu biz daha
önce de ifade ettik. Kaldı ki bunun, sadece 298 sayılı yani şu anda
görüştüğümüz kanunda değil, Siyasi Partiler Yasası’ndaki muadil maddelerde de
değişikliğinin yapılmasının, kanun ve maddeler arasında bir uyum sağlamasının
da zorunlu olduğunu düşünüyoruz.
Değerli
milletvekilleri, dolayısıyla, bizim daha önce vermiş olduğumuz kanun teklifine
uygun -Siyasi Partiler Yasası’ndaki kanun teklifine uygun- ve burada getirilen
teklifteki 2’nci maddeyle paralel bir şekilde uyum gösteren bu teklif de
Cumhuriyet Halk Partisi olarak bizim görüşlerimizi de yansıtan bir metindir.
Biz, sadece, verdiğimiz önergeyle bir “de” maddesi getirerek daha da
zenginleştirmek istedik, bence uygun olanı buydu ama Sayın Bakanın niçin karşı
çıktığını anlamış değilim. 
Dolayısıyla, bir
ortak cumhuriyet duygusu içerisinde ve ortak bir ulus duygusu içerisinde,
üniter devlet yapısı içerisinde ve büyük bir devlet olma iddiası içerisinde,
kimseden korkmadan, herkesin konuşabildiği ve anlayabildiği bir dili kendi
yurttaşlarıyla seçimlerde bir propagandada kullanması, Anayasa’da, insan
hakları sözleşmelerinde ve uluslararası sözleşmelerde tanınan bir temel haktır.

Biz, bu maddeye
bu anlayışla bakıyor ve destekleyeceğimizi ifade ederek hepinizi sevgiyle
saygıyla selamlıyoruz. (CHP sıralarından alkışlar)
BAŞKAN – Sayın
Başkan, bir söz talebiniz var galiba önergeyle ilgili.
Buyurun.
ANAYASA
KOMİSYONU BAŞKANI BURHAN KUZU (İstanbul) – Sayın Başkanım, eldeki basılı
metinde “lehçelerle de” deniyor, Levent Bey’in yaptığı açıklama ise “lehçelerde
de” şeklinde. İkisi de benziyor ama belki Türkçe olarak bu daha vurgulayıcı
olur. Olumlu görüşle takdire sunabiliriz.
BAŞKAN –
Teşekkür ediyorum.
Önergeyi
oylarınıza sunuyorum: Kabul edenler… Kabul etmeyenler… Önerge kabul edilmiştir.
Diğer önergeyi
okutuyorum:
Türkiye Büyük
Millet Meclisi Başkanlığına
Görüşülmekte
olan 559 sıra sayılı kanun tasarısının 1 inci maddesinin 2 nci fıkrasının
aşağıdaki şekilde değiştirilmesini arz ve teklif ederiz.
"Radyo,
televizyon ve her türlü iletişim aracı ile yapılacak propaganda yayınlarıyla,
Siyasi partiler ve adaylar tarafından yapılacak her türlü propaganda diğer
seçim propagandalarında, Türkçe'nin yanı sıra farklı dil ve lehçeler de
kullanılabilir."
 Hasip
Kaplan (Şırnak) ve arkadaşları

BAŞKAN –
Komisyon önergeye katılıyor mu?
ANAYASA
KOMİSYONU BAŞKANI BURHAN KUZU (İstanbul) – Katılmıyor Başkan.
BAŞKAN – Hükûmet
katılıyor mu?
BAŞBAKAN
YARDIMCISI BEŞİR ATALAY (Kırıkkale) – Katılmıyoruz.
BAŞKAN – Önerge
üzerinde söz isteyen Hasip Kaplan, Şırnak Milletvekili.
HASİP KAPLAN
(Şırnak) – Sayın milletvekilleri, aslında bizim önergemiz, seçim döneminde
farklı dil ve lehçeler de kullanılabilir olayının radyo, televizyon ve her
türlü iletişim aracıyla yapılması konusunda. 
Bakıyoruz,
sınırlama konusunda herkes mutabık. Yani, Şırnak milletvekili adayı olarak
2007’de Şırnak’a gittiğim zaman “Günaydın”, “…” (x) demiştim ve ”…”(x) dedikten sonra valilik hemen bir
ceza kararı gönderdi, seçim yasaklarına aykırı davranmışım, sonra da fezlekeler
geldi. 
Açık söyleyeyim,
buradan, hiç şey yapmadan söyleyeceğim: Bu cumhuriyetin çatısı, bu Meclis
kurulduğu zaman İstiklal Savaşı’nda kimseye, dönüp yanındaki şehide “Sen
Kürt’sün, Kürtçe türkü söylüyorsun.” denmiyordu, “Sen Arap’sın, sen
Çerkez’sin.” denmiyordu. Biz bu Meclisi kurduğumuz zaman, Osmanlı Devleti’nden
yeni bir cumhuriyet kurulduğu zaman bu Meclisin çatısı altında bütün renkler
vardı. Şimdi onları soldurup teke indirmeye çalışan bir anlayışa karşı biz
direniyoruz ve bu yasaklara karşı başkaldırdık, sivil itaatsizlik olarak
geliştirdik ve istediğiniz kadar sınırlama da koysanız, seçim dönemi de dâhil,
seçim dönemi dışında da gittiğimiz yerlerde halk kendi ana diliyle konuşuyor.
Onlarla onların anladığı dilden konuşacağız. Yani, benim, tamamı Kürtçe konuşan
bir köye gittiğim zaman onlarla İngilizce konuşmam doğru mu? İngilizce mi
siyaset anlatacağım veya Türkçe resmî dil diye Türkçe mecburiyetim mi var?
21’inci yüzyılda buna takılmak utanç verici bir şeydir, biliyor musunuz
arkadaşlar. 
Bizim seçim
müziğimiz öyle “Dombra” gibi değil; her dilde var, Kürtçesi de var, Türkçesi de
var, farklı dillerde de var, Karadeniz’e gider, Lazcası da var. Kardeş
Türküler’in dillerindeki bütün müzikleri biz seçim döneminde kullanıyoruz. Bunu
da kullanmak gerekir, niye bundan korkuluyor? 21’inci yüzyılda korkuluyor,
niye? Bakın, size çok zor gelebilir, bilmiyorum ama…
(Hatip
tarafından cep telefonundan bir ses kaydı dinletildi)
HASİP KAPLAN
(Devamla) – Bu resmî, BDP’nin resmî seçim müziğinin bir tanesi. Kadınlar
kendileri için ayrı bir müzik yapmışlar, batıda Türkçe farklı müzikler
yapılmış. Yani, siz “Dombra”yı sevebilirsiniz. Bizde halk kendi dilinde farklı
havaları seviyor, farklı türküleri seviyor, farklı şeyleri söyleyebilir. Zaten
sosyolojik olarak farklı farklı tabanlara oturmuyor mu partiler? Yani, illa da
bir tarafa, bir söze... Bir çiçek bahçesinde tek çiçek istemek gibi bir şey bu.

Burada
görüyoruz, bir seçim dönemine ilişkin propaganda, sınırlı bir hak bile geliyor,
bir tartışma konusu açılıyor. Bu Meclis, demokratikleşmek için, her
demokratikleşilecek basit bir adım atılmasında niye bu kadar direnç gösteriyor,
anlamış değiliz. Yani, gerçekten, bu ülke farklılıkları yaşamayacak mı? Yani,
bu farklılıkların kendisi, hepsi inkâr edilip, asimile edilip resmî ideoloji
çerçevesinde, tablolar çerçevesinde yok sayıldığı zaman mı bu ülkede birlik ve
dirlik sağlanacak? 
Arkadaşlar,
uydudan -zapladığımız zaman- şu an 35 tane kanal bulduk sadece Kürtçe yayın
yapan. Yasaklar devri bitti arkadaşlar. Bu yasaklar da, bu siyasi partilere
isteyen… Avrupa’nın bütün gelişmiş ülkelerinde var, kim ne anlıyorsa o dilde
yapacak, başka yolu yok. Bu sınırlı yasağa demokratikleşme adımı deniyor, ben
bu sınırlı şeye demokratikleşme demiyorum. Dilim doğuştan hakkım benim yani
kimse buna sınırlama getiremez. Bunu biz sınırlama olarak kabul ediyoruz ve
itiraz ediyoruz. (BDP sıralarından alkışlar) 
BAŞKAN –
Teşekkür ediyorum. 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Kabul edilen
önerge doğrultusunda 1’inci maddeyi oylarınıza sunuyorum: Kabul edenler… Kabul
etmeyenler… Madde kabul edilmiştir. 
2’nci madde
üzerinde üç adet önerge vardır, birisi Anayasa’ya aykırılık önergesidir. 
Buyurun. 
Türkiye Büyük Millet Meclisi Başkanlığına
Görüşülmekte
olan 559 sıra sayılı kanun tasarısının 2 inci maddesinin 2 inci cümlesinden
sonra gelmek üzere, 
“Eş Başkanlardan
birinin kadın olması zorunludur.” ibaresinin eklenmesini arz ve teklif ederiz. 
 Pervin Buldan Leyla
Zana  Hasip Kaplan
 Iğdır Diyarbakır Şırnak
 Sırrı Süreyya Önder Bengi
Yıldız
 İstanbul Batman
Türkiye Büyük Millet Meclisi Başkanlığına
559 Sıra Sayılı
Temel Hak ve Hürriyetlerin Geliştirilmesi Amacıyla Çeşitli Kanunlarda
Değişiklik Yapılmasına Dair Kanun Tasarısı’nın 2. maddesinin aşağıdaki gibi
değiştirilmesini arz ve teklif ederiz. 
MADDE 2-
22/4/1983 tarihli ve 2820 sayılı Siyasi Partiler Kanununun 15 inci maddesine
aşağıdaki fıkra eklenmiştir. 
“Siyasi
partiler, tüzüklerinde yer almak ve iki kişiden fazla olmamak kaydıyla eş genel
başkanlık sistemini uygulayabilirler. Eş genel başkanlar, bu Kanunda genel
başkan için öngörülen hak ve yetkilere tabidir.”
 Celal Dinçer Ali
Özgündüz  Bedii Süheyl Batum
 İstanbul İstanbul Eskişehir
Türkiye Büyük Millet Meclisi Başkanlığına
Görüşülmekte
olan 559 Sıra Sayılı Kanun Tasarısının 2. Maddesinin Anayasaya aykırı olması
sebebiyle Tasarı metninden çıkarılmasını arz ve teklif ederiz.
 Faruk Bal  Yusuf
Halaçoğlu Ruhsar Demirel
 Konya Kayseri Eskişehir
 Ali Öz Hasan
Hüseyin Türkoğlu S. Nevzat Korkmaz
 Mersin Osmaniye Isparta
 Mehmet
Günal 
 Antalya
BAŞKAN
– Komisyon Anayasa’ya aykırılık önergesine katılıyor mu?
ANAYASA
KOMİSYONU BAŞKANI BURHAN KUZU (İstanbul) – Katılmıyor Başkan. 
BAŞKAN
– Hükûmet katılıyor mu? 
BAŞBAKAN
YARDIMCISI BEŞİR ATALAY (Kırıkkale) – Katılmıyoruz Sayın Başkan. 
BAŞKAN
– Önerge üzerinde söz isteyen?
YUSUF
HALAÇOĞLU (Kayseri)- Lütfü Türkkan.
BAŞKAN
– Lütfü Türkkan, Kocaeli Milletvekili. 
LÜTFÜ
TÜRKKAN (Kocaeli) – Sayın Başkan, değerli milletvekilleri; bu kanunun adı
“Temel Hak ve Hürriyetlerin Geliştirilmesi” diye geçiyor ama bu paket, Sayın
Başbakanın daha önce açıkladığı demokratikleşme paketi olarak önümüze sunuldu. 
Her
ne kadar adında “Hak ve Hürriyetlerin Geliştirilmesi” geçse de, bu kanunun,
diğer adıyla demokratikleşme paketinin, içeriği itibarıyla demokratikleşmeyle
pek ilgisi yok. Bu paket için söylenebilecek net bir şey vardır: Bu, bir seçim
yatırımı olarak hazırlanmıştır.
Paket,
sınırlı düzenlemeler getirmekte, insan hakları açısından sorunlara çözüm amaçlı
yaklaşmaktan uzak kalmaktadır. AKP iktidarı, on bir yıl boyunca tüm uygulama ve
politikalarında demokrasiyi geri götürmüş, bu tanımı kendine göre yorumlayarak
etnik kimliklere indirgemek amacıyla kullanmıştır. 
Bakanların
rüşvet ve yolsuzlukla itham edilerek haklarında fezleke hazırlandığı ancak bu
fezlekelerin iade edildiği bir ortamda, siz nasıl demokrasiden bahsediyorsunuz?

Partimizin
sesini kısmak için “Alo Fatih” hatları kuruyorsunuz, Başbakanın talimatlarıyla
basına müdahale ediyorsunuz, sonra kalkıp burada demokrasiden bahsediyorsunuz.
Kimseyi kandırmaya çalışmayın. Kendinizi çok akıllı, aziz Türk milletini de saf
zannetmeyin. 
Bu
paket, doğrudan doğruya, PKK terör örgütüyle yapılan görüşmelerin, teröristbaşı
Öcalan’ın taleplerinin meşrulaştırılması, yasal zemine oturtulması amacıyla
Meclise getirilmiştir. Bu pakette asıl amaç, adında Türk yazan her şeyin
silinmesine yöneliktir. Türkçeyi dışlamak, Türk adını dışlamak için
demokratikleşme paketi adıyla her şey kılıfına uydurulmuştur. 
Hükûmet, Andımız’ın kaldırılmasıyla
başladığı Türk milleti kimliğinin silinmesine yönelik çalışmaları daha da
genişleterek sürdürme gayreti içindedir. Hükûmetin esas amacı, Türkiye’de bir
Kürdistan kurmaktır. 
Şimdi Hükûmete
soruyorum: Bu kadar mı rahatsızsınız “Türk” kelimesinden? Yaşadığınız
coğrafyadan, Türk vatanından bu kadar mı rahatsızsınız? Eli kanlı terör
örgütünün çoluk çocuk, genç yaşlı demeden katlettiği canlara, aziz
şehitlerimize, yaşadığınız vatana, Türk topraklarına ihanet ettiğinizin
farkında mısınız? Bence farkındasınız ama öyle pazarlıklar yaptınız ki artık
geri dönüşünün olmadığını siz de biliyorsunuz.
İktidar partisi
tarihî bir hata yapmaktadır. Türkiye’yi siyasal bir çözülmeye götürüyorsunuz.
Hedefiniz belli; Türkiye’yi tek millet, tek egemenlik, tek vatan, tek dil, tek
bayrak ve üniter devlet hukukundan uzaklaştırmak. 
Az evvel,
Kosova’dan arayan Demokratik Türk Partisi yöneticisi bir arkadaşımla sohbet
ettim, görüştüğümüz kanunu anlattım. Bana çok güzel bir benzetme söyledi:
“Desenize, sizin geçirmek istediğiniz bu paketin ismi belli olmuş.” dedi.
Nedir, dedim. “Yugoslavyalaşma paketi bu.” dedi. Gerçekten öyle. (AK PARTİ
sıralarından gürültüler)
Türkiye’yi
Yugoslavyalaşmaya götüren -yabancıların deyimiyle- Balkanlaştırma projesine
hizmet eden bir kanun bu.
HASİP KAPLAN
(Şırnak) – Kosova’da 20 bin Türk var, resmî dil orada.
LÜTFÜ TÜRKKAN
(Devamla) - Bu tasarının maddeleri incelendiğinde görülecektir ki tasarı
sorunları çözmekten uzak, tamamen, yapılan pazarlıkların neticesinde
hazırlanmıştır. Örneğin, siyasi partilere yapılan yardımların yüzde 3’e
çekilmesi de özellikle bir partinin talebidir. Bunun, Hükûmetin terör örgütüyle
müzakereleri devam ettirdiği sürecin ardından, yerel seçimlere çok az bir zaman
kala gündeme getirilmesi de -sizin deyiminizle- manidardır. 
Tasarıdaki
maddelerden biri, coğrafi yerleşim birimlerinin isimlerinin Türkçe olması ve
iltibasa meydan vermemesi şartının kaldırılmasıdır. Bölücü çevrelerin sözde
“Kürdistan coğrafyası” gibi tanımlarda bulunduğu bir ortamda isimlerin tamamen
eski hâle döndürülmesi, bu çevrelerin cesaretlendirilmesinin ve yeni siyasi
bölücü taleplerin önünü açacaktır. İstediğiniz kadar uğraşın, “Türk”
kelimesini, gerçeğini silmeye çalışın, bu yaptıklarınız konusunda tarih sizi
affetmeyecek.
Sözlerime burada
son verirken, bir kere daha bu kürsüde “Ne mutlu Türk’üm diyene!” diyor ve hepinizi
saygıyla selamlıyorum. (MHP sıralarından alkışlar)
BAŞKAN –
Teşekkür ediyorum.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer önergeyi
okutuyorum:
Türkiye Büyük Millet Meclisi Başkanlığına
559 Sıra Sayılı
Temel Hak ve Hürriyetlerin Geliştirilmesi Amacıyla Çeşitli Kanunlarda
Değişiklik Yapılmasına Dair Kanun Tasarısı’nın 2. maddesinin aşağıdaki gibi
değiştirilmesini arz ve teklif ederiz. 
MADDE 2-
22/4/1983 tarihli ve 2820 sayılı Siyasi Partiler Kanununun 15 inci maddesine
aşağıdaki fıkra eklenmiştir. 
“Siyasi
partiler, tüzüklerinde yer almak ve iki kişiden fazla olmamak kaydıyla eş genel
başkanlık sistemini uygulayabilirler. Eş genel başkanlar, bu Kanunda genel
başkan için öngörülen hak ve yetkilere tabidir.”
 Bedii
Süheyl Batum (Eskişehir) ve arkadaşları
BAŞKAN
– Komisyon önergeye katılıyor mu?
ANAYASA
KOMİSYONU BAŞKANI BURHAN KUZU (İstanbul) – Katılmıyoruz.
BAŞKAN
– Hükûmet katılıyor mu?
BAŞBAKAN
YARDIMCISI BEŞİR ATALAY (Kırıkkale) – Katılmıyoruz.
BAŞKAN
– Önerge üzerinde söz isteyen Süheyl Batum, Eskişehir Milletvekili. (CHP
sıralarından alkışlar)
Buyurun.

BEDİİ
SÜHEYL BATUM (Eskişehir) – Sayın Başkan, değerli milletvekilleri; konuşmama
başlarken özellikle bir noktayı vurgulamak istiyorum: Bizler, milletin
vekilleri olduğumuzu iddia ediyoruz, öyleyiz fakat milletin hiçbir ferdi ya da
meslek grubunun imkânı olmayan, hakkı olmayan, elinde olmayan bir ayrıcalıktan
yararlanıyoruz. O da şu… Ve bunu ben şaşkınlıkla da izliyorum, özellikle AKP
iktidarı döneminde. Başka hiçbir meslek grubunun şöyle bir hakkı yok: Ben
marangozum, bir masayı yapıyorum ama 4 ayağını bir türlü oturtamıyorum; olsun
ama işte, niyetin iyi. Ben denetçiyim ama bugüne kadar denetlediğim 4 dosyadan
3’ünde hiçbir şey bulamadım, denetleyemedim ama arada sırada 1 tane
denetliyorum; böyle bir hakkı yok. Bir tek siyasette böyle bir hakkın olduğunu
gördüm: “Bir yargı paketi yaptım, tutmadı; iki yaptım, tutmadı; üç yaptım,
tutmadı; dört yaptım, tutmadı ama beşte demokratikleşeceğiz.”
BÜLENT TURAN
(İstanbul) – Bunların devamı var. 
BEDİİ SÜHEYL
BATUM (Devamla) – Herkes çok memnun, “Harika, demokratikleştik!” diyor, herkes
anlatıyor. Şimdi, içi boş ama herkes memnun. Tabii, biz değil, iktidar memnun. 
Şimdi, toplantı
ve gösteri yürüyüşlerinden demin bahsettik. Bir örnek vereyim. Toplantı ve
gösteri yürüyüşlerinde değiştirdiğimiz en önemli nokta şu: Eskiden 23.00’e
kadar toplanılıyordu, şimdi 24.00’e getirdik; çok mutluyuz, demokratikleştik!
Peki, o arada diğer unsurların hiçbirine dokunmadık. “Olsun canım; iki, üç,
dört, beşte onu da yaparız. Bizde beceri bu kadar.”
Şimdi,
arkadaşlar, 2’nci maddede baktığımız zaman, Türkiye’de, Siyasi Partiler
Kanunu’nda değişiklik yapılması dediğimizde, Türkiye Cumhuriyeti’ndeki 75
milyon adama tek tek sorun; öyle milletvekili filan olmasına da gerek yok,
ilkokulu bitirmesine bile gerek yok; makul, anlayışı, idraki olan bir insana
sorun. Biz bula bula 3 tane madde bulduk arkadaşlar, 3 tane madde bulduk: Eş
genel başkan seçiyoruz, bir de tüzüklerinde belde teşkilatı kurmaları zorunlu
değil. Ya, arkadaşlar, Siyasi Partiler Kanunu’nda, araya, araya, araya, araya
“demokratikleştik” diye eş başkanı söyleyebilen dünyada tek iktidar olma
imkânına sahipsiniz, dünyada daha başka örneği yok. (CHP sıralarından alkışlar)
Partilerin iç işleyişleri, demokratik esaslar, seçimler… Hayır, hayır, onlar
yok; eş başkan… 
Tekrar
söylüyorum: Bu eş başkanın da niçin getirildiğini hepimiz biliyoruz. Kimileri
diyor ki: “Efendim, BDP filan.” Hayır, hayır; onların zaten eş başkanı var,
zaten eş başkanlık sistemini uyguluyorlar. Kim “Eş başkanlık sistemini
uygulama.” dedi tüzüğünde? Hayır, bizim amacımız o değil. Yazıyoruz oraya: “Eş
başkanlar, genel başkan için öngörülen hükümlere tabidir.” Tekrar söylüyorum,
bugün de söylüyorum, her zaman da söyleyeceğim: Hiç öyle demokratikleşme falan
değil. Recep Tayyip Erdoğan, Cumhurbaşkanı olmadığı ya da olduğu zaman bir tek
şey amaçlıyor, “Eyvah, bu listeyi nasıl tutarım ben?” diyor, “Listeyi yapma
yetkisini elimde tutamazsam ben bu çoğunluğu tutamam. En iyisi ne yapayım? Ben,
listeyi yapma yetkisini alayım.” Anayasa’da da yazıyor “Partinden
ayrılacaksın.” diye. “Olsun şimdilik eş başkanlığı getirelim, sonra buluruz.”
diyor. Tabii, bunda bir samimiyet olsaydı, BDP güzel bir teklif getirmiş, “1
tanesi kadın olsun.” demiş; hiç olmazsa bari onu uygulayın, “1 tanesi kadın
olsun.” deyin kadın-erkek eşitliği açısından. Yok, yok; ilk önce, siz, en iyisi
Sayın Başbakana sorun, ondan sonra karar verirsiniz.
Özellikle
sonda da şunu vurgulamak istiyorum: Böyle bir demokratikleşme… Sevgili
arkadaşlar, ben, tahmin ediyorum ki herhâlde bir şeyler söylemezler ve “Yahu
görmedik, olmadı, idare et işte.” derler. Çünkü, dünyada partiler sisteminde
“Demokratikleşme getiriyoruz.” diye 3 maddeyi bulabilen, toplantı ve gösteri
yürüyüşünü de 24.00’e kadar çıkartıp “Yeter yahu, işte bu kadar
demokratikleştik, daha ne istiyorsunuz?” deyip Sayın Bakanın da söylediği gibi
“Yahu, bu vali iyi adamdır. Boşverin yani ne var, hiç olmazsa görüş sor.” dedik
diyen dünyada tek iktidarsınız, kusura bakmayın ama böyle de kalacaksınız.
Hepinize
saygılar. (CHP sıralarından alkışlar)
BAŞKAN
– Teşekkür ediyorum.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer
önergeyi okutuyorum: 
Türkiye Büyük Millet Meclisi Başkanlığına
Görüşülmekte
olan 559 sıra sayılı kanun tasarısının 2 inci maddesinin 2 inci cümlesinden
sonra gelmek üzere, 
“Eş
Başkanlardan birinin kadın olması zorunludur.” ibaresinin eklenmesini arz ve
teklif ederiz.
Pervin Buldan (Iğdır) ve arkadaşları
BAŞKAN
– Komisyon önergeye katılıyor mu?
ANAYASA
KOMİSYONU BAŞKANI BURHAN KUZU (İstanbul) – Sayın Başkanım, uygulamada bir engel
çıkarmaz, bu gerekçeyle katılmıyoruz.
BAŞKAN
– Hükûmet katılıyor mu?
BAŞBAKAN
YARDIMCISI BEŞİR ATALAY (Kırıkkale) – Katılmıyoruz Sayın Başkan.
BAŞKAN
– Önerge üzerinde söz isteyen Iğdır Milletvekili Pervin Buldan.
Buyurun.
(BDP sıralarından alkışlar)
PERVİN
BULDAN (Iğdır) – Teşekkür ederim.
Sayın
Başkan, değerli milletvekilleri; eş başkanlık sistemi aslında bizim parti
olarak yıllardır fiiliyatta uyguladığımız bir sistem. Sayın Gültan Kışanak, iki
dönemdir partimizin Eş Genel Başkanlığını yapan bir arkadaşımız. Tabii ki biz,
daha önce, kadınların karar mekanizmalarında temsiliyetinin, eşit
temsiliyetinin önemli olduğunu ifade ederek bir kadın kotası uygulamasına
gitmiştik, yüzde 40 kadın kotamız vardı ama bu dönem, artık kadın kotasının bir
anlamının kalmadığını gördük ve tüm alanlarda eş başkanlık sisteminin hayata
geçmesi konusunda bir karar aldık ve bu yaklaşan yerel seçimlerde, aday
gösterdiğimiz bütün il, ilçe ve beldelerimizde eş başkanlık sistemini
uygulamaya başladık. Kadın başkan adaylarımızın yanında bir erkek eş başkan
adaylar, erkek başkan adaylarımızın yanında da bir kadın eş başkan adaylarımız
var. Yani, illerde, ilçelerde ve beldelerde kazanacak olan erkek belediye
başkanlarımıza, aynı zamanda, kadın eş başkan arkadaşlarımız, hem temsiliyette
hem karar mekanizmalarında hem de yönetim biçimlerinde temsiliyet sağlayarak
yardımcı olacaklar. 
Dolayısıyla, eş
başkanlık sisteminin, biz, bugün, sadece BDP tarafından değil, aynı zamanda,
Türkiye’deki bütün siyasi partilerin bu sistemi uygulaması gerektiğini ve
hayata geçirmesi gerektiğini ifade etmek istiyoruz. Çünkü, kadınlar, eşit
temsiliyet düzeyinde Türkiye’de karar mekanizmalarına yerleştikleri düzeyde
kadın sorunlarını daha çok aşma yönünde adım atacaklardır. Çünkü, bugün,
Türkiye’de, gerçekten, kadınlara yönelik çok büyük sorunların yaşandığı bir
ülkedeyiz, bir coğrafyadayız; kadın katliamlarının, kadın cinayetlerinin,
kadınlara baskı ve şiddetin, kadınlara cinsel taciz ve tecavüzlerin çok yoğun
yaşandığı bir coğrafyadayız. Hem bunlara bir cevap olabilme hem de aynı zamanda
kadınların eşit temsiliyeti açısından eş başkanlık sistemini uygulamaya bütün
partileri davet ediyoruz. 
Eş başkanlık sisteminin, siyasetin tüm
alanlarında, karar mekanizmalarında, aynı zamanda örgütlü katılımın olması
açısından da önemli olduğunu düşünüyoruz. Bu anlamda, tüm kadınların, kadın
adayların siyaset sahnesine kitlesel katılım iddiası, ezilen, emekçi kadınların
gücünün iradeleşmesi de bu anlamda sağlanacaktır. 
Ben, bütün kadın milletvekili
arkadaşlarımdan bu konuda destek istiyorum, oylarını istiyorum, önergemize
destek istediğimizi ifade ediyor, teşekkür ediyorum. (BDP sıralarından alkışlar)
BAŞKAN –
Teşekkür ediyorum.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir.
3’üncü madde
üzerinde üç adet önerge vardır, birisi Anayasa’ya aykırılık önergesidir,
okutuyorum:
Türkiye Büyük Millet Meclisi Başkanlığına
Görüşülmekte
olan 559 sıra sayılı kanun tasarısının 3 üncü maddesinde yer alan "Siyasi
partilerin ilçe teşkilatı" ibaresinden sonra gelmek üzere “,” (virgül)
işaretinin “;” (noktalı virgül) işareti olarak değiştirilmesini arz ve teklif
ederiz.
 Pervin Buldan Leyla
Zana Hasip Kaplan
 Iğdır Diyarbakır Şırnak
 Bengi Yıldız Sırrı
Süreyya Önder
 Batman İstanbul
Türkiye Büyük Millet Meclisi Başkanlığına
559 Sıra Sayılı
Temel Hak ve Hürriyetlerin Geliştirilmesi Amacıyla Çeşitli Kanunlarda
Değişiklik Yapılmasına Dair Kanun Tasarısı'nın 3. maddesi aşağıdaki şekilde
değiştirilmesini arz ve teklif ederiz.
Madde 3- 2820
sayılı Kanunun 20 nci maddesinin birinci fıkrası aşağıdaki şekilde
değiştirilmiştir.
"Siyasi
partilerin ilçe teşkilatı, ilçe kongresi, ilçe başkanı, ilçe yönetim kurulu ve
kurulmuş ise belde teşkilatından meydana gelir. Parti tüzüğünde belde teşkilatı
ve ilçe disiplin kurulu teşkili de öngörülebilir. Beldelerde teşkilat kurulması
zorunlu değildir."
 Ali Rıza Öztürk Celal
Dinçer Ali Özgündüz
 Mersin İstanbul İstanbul
Türkiye Büyük Millet Meclisi Başkanlığına
Görüşülmekte
olan 559 Sıra Sayılı Kanun Tasarısının 3. Maddesi ile değiştirilen 2820 sayılı
Kanunun 20 nci maddesinin birinci fıkrasının son cümlesinin Anayasaya aykırı
olması sebebiyle Tasarı metninden çıkartmasını arz ve teklif ederiz.
 Faruk Bal Mehmet
Günal Ali Öz
 Konya Antalya Mersin
 Yusuf Halaçoğlu Ruhsar
Demirel Hasan Hüseyin Türkoğlu
 Kayseri Eskişehir Osmaniye
 Mehmet Şandır S.
Nevzat Korkmaz Lütfü Türkkan
 Mersin Isparta Kocaeli
BAŞKAN –
Komisyon Anayasa’ya aykırılık önergesine katılıyor mu?
ANAYASA
KOMİSYONU BAŞKANI BURHAN KUZU (İstanbul) - Katılmıyoruz Başkanım.
BAŞKAN – Hükûmet
katılıyor mu?
GENÇLİK VE SPOR
BAKANI AKİF ÇAĞATAY KILIÇ (Samsun) - Katılmıyoruz Başkanım.
BAŞKAN – Önerge
üzerinde söz isteyen Lütfü Türkkan, Kocaeli Milletvekili. 
Buyurun.(MHP
sıralarından alkışlar)
LÜTFÜ TÜRKKAN
(Kocaeli) – Sayın Başkan, değerli milletvekilleri; Başbakan Erdoğan “demokrasi
paketi” dedi ama bize göre demokrasinin “d”sini bile taşımayan bu paket beş ay
önce açıklandı kendisi tarafından. Başbakan ve çevresindekiler paketi öyle
büyüttüler ki toplumda büyük bir beklenti oluştu demokrasi adına. Duyanlar,
demokrasi liginde liderliğe yükseleceğini düşünmeye başladı Türkiye’nin.
Bırakın liderliğe yükselmeyi, Türkiye’yi amatör kümeye düşürdüler demokraside.
Çünkü, paket de fiyasko çıktı. Ona baktık, bu paket demokratikleşme paketinden
başka her şeye benziyor.
Bu pakette de
uyanıklık yapmaya çalışmışsınız. Maddelerin arasına çok güzel düzenlemeler
serpiştirmişsiniz. Örneğin, Siyasi Partiler Yasası’nın 11’inci maddesinin (b)
fıkrasının 6 maddesini kaldırıyorsunuz. Başbakan bunu açıkladığında sadece
memurların siyaset yasağını kaldırıyormuş gibi anlattı. İşin aslı öyle değil
tabii. Siz bu maddeyle hırsızların, arsızların, dağdaki teröristin,
tecavüzcülerin de siyaset yasağını kaldırıyorsunuz. Adam devleti soyup soğana
çevirecek, sonra da aleni bir şekilde siyaset yapacak.
Bu teklifi
yasalaştırdıktan sonra kabinenin yaşam koçluğunu yapan Rıza Sarraf’ı bence
partinize artık üye yapın. Hazır hapisten de çıktı, bugüne kadar az soymuş,
biraz daha soysun ülkeyi. 
Sayın Başbakana
bir önerim var: Sarraf’ı dışarıdan bakan olarak atasın. Bu Maliye Bakanı bu
kabineye -burada mı- çok yakışmıyor -Rıza Sarraf bile beğenmemişti, bir türlü
irtibat kuramamıştı- onun yerine Maliye Bakanı yapsın Sarraf’ı mesela. Ekonomi
Bakanlığını da iyi yapar. Paranın döndüğü tüm bakanlıkları rahatça emanet edebilirsiniz.
Paylaşmayı da güzel yapıyor çünkü; birisine saat, birisine kutu, birisine
elbise ama içinde hep dolarlar var. 
Öncelikle şunu
kabul edin: Bu paket, bebek katili ve onun eli kanlı terör örgütünün istediği
bir pakettir. Çünkü, Öcalan’ın ve Murat Karayılan’ın siyaset yapmalarının önü
açılmaktadır. Oslo görüşmelerinde mutabakata varılan tüm maddeler adım adım
uygulanmaktadır. Yavaş yavaş sıra bebek katilinin serbest kalmasına
gelmektedir. Öcalan’a önce ev hapsi, ardından özgürlük, daha sonra siyaset ve
en sonunda da Türkiye Büyük Millet Meclisi yolu açılacaktır, daha doğrusu
açılması planlanmıştır ama bu emelinize ulaşamayacaksınız. Tarihte Türklerin
aleyhine olan anlaşmalar nasıl bozulmuş ise PKK’yla sürdürülen bu müzakere ve
pazarlık süreci de bozulacaktır. Vatanseverler, milliyetçiler bu vatanın
bölünmesine, parçalanmasına asla izin vermeyeceklerdir. Türkiye Cumhuriyeti,
Ulu Önder Mustafa Kemal Atatürk’ün dediği gibi, ilelebet payidar kalacaktır. 
Bu
paket asla milletin taleplerini içermemektedir. Eş başkanlık, üç tane harfin
alfabemize girmesi, ana dilde eğitim, farklı dillerde propaganda, gösteri
yürüyüş saatlerinin değişmesi, hazine yardımının yüzde 3’e düşürülmesi tam
anlamıyla birer seçim yatırımıdır. Bu yasayı alelacele, Meclis kapanmadan önce
hafta sonunda Genel Kurul gündemine getirmeniz de bunun ispatıdır. Bunlar bayat
numaralar beyler. Bu tarz seçim taktikleri artık çok eskilerde kaldı, takvim
yaprakları 2014’ü gösteriyor. O baktığınız takvim yaprakları 2054’ü de gösterse
yaptığınız yolsuzluklar, hırsızlıklar unutulmayacak.
Başbakan
2014 yılı için “Milat olacak.” diyordu. Yanlış söylemiş Sayın Başbakanın ve
Hükûmetin miladı 2013 Aralığının 17’sidir. Artık hiçbir şey eskisi gibi
olmayacak. Saltanat bitti, kara göründü. O yüzden istediğiniz yasayı çıkartın,
taklalar atın, amuda kalkın, sahte gülücükler atın, timsah gözyaşlarınızı
akıtın, durum çok farklı olacak. Hatta, ayakkabı kutularında sakladığınız,
kasalarda sakladığınız, kamyonlara yüklediğiniz avroları, paraları sokakta
halka dağıtsanız bile sonucu değiştiremeyeceksiniz. Siyasi ömrünüzün sonuna
geldiniz. A’dan Z’ye gittiğimiz her yerde sizin yolsuzluklarınız,
hırsızlıklarınız konuşuluyor. Millet size "…ve leddâllîn. Âmin."
demek için gün sayıyor. 
Özetle,
bu millet artık sizi de demokrasinizi de istemiyor. Sizin demokrasiniz ile
bizim demokrasimiz, milletin demokrasisi çok farklı. O yüzden artık bize
demokrasiden bahsetmeyin. Alın demokrasi paketinizi başınıza çalın. 
Saygılar
sunuyorum. (MHP sıralarından alkışlar) 
BAŞKAN
– Teşekkür ediyorum. 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Diğer
önergeyi okutuyorum: 
Türkiye Büyük Millet Meclisi Başkanlığına
559 Sıra Sayılı
Temel Hak ve Hürriyetlerin Geliştirilmesi Amacıyla Çeşitli Kanunlarda
Değişiklik Yapılmasına Dair Kanun Tasarısı'nın 3. maddesi aşağıdaki şekilde
değiştirilmesini arz ve teklif ederiz.
MADDE 3- 2820
sayılı Kanunun 20 nci maddesinin birinci fıkrası aşağıdaki şekilde
değiştirilmiştir.
"Siyasi
partilerin ilçe teşkilatı, ilçe kongresi, ilçe başkanı, ilçe yönetim kurulu ve
kurulmuş ise belde teşkilatından meydana gelir. Parti tüzüğünde belde teşkilatı
ve ilçe disiplin kurulu teşkili de öngörülebilir. Beldelerde teşkilat kurulması
zorunlu değildir."
Ali Rıza Öztürk (Mersin) ve arkadaşları
BAŞKAN
– Komisyon önergeye katılıyor mu?
ANAYASA
KOMİSYONU BAŞKANI BURHAN KUZU (İstanbul) – Katılmıyor Başkan.
BAŞKAN
– Hükûmet katılıyor mu? 
GENÇLİK
VE SPOR BAKANI AKİF ÇAĞATAY KILIÇ (Samsun) – Katılmıyoruz Başkan.
BAŞKAN
– Önerge üzerinde söz isteyen Ali Rıza Öztürk, Mersin Milletvekili, buyurun.
(CHP sıralarından alkışlar)
ALİ
RIZA ÖZTÜRK (Mersin) – Sayın Başkan, değerli milletvekilleri; yasa koyucunun
demokratikleşmesi, demokrasinin de serüvenidir. Ancak, bugünkü görüştüğümüz bu
kanun ve bundan önce çıkardığımız HSYK ve özel yetkili mahkemelerle ilgili
kanun ve bundan önceki paketler, maalesef, yasa koyucunun demokratikleşmesinin
göstergelerini değil; tam aksine, bir adamın, tek adamın, her şeye kadir tek
adamın uygulamalarını, politikalarını ve onun otoriter yönünü bize
göstermektedir. 
Adalet
ve Kalkınma Partisi hem 23’üncü Dönem hem bu dönem çıkardığı tüm kanunları,
demokratikleşme adı altında ya da reform adı altında topluma sunmuştur.
Aslında, çıkarılan kanunların demokratikleşme adı altında topluma sunulmuş
olması dahi, Türkiye'nin demokratikleşemediğinin, Türkiye’de demokrasinin
olmadığının somut göstergesidir. Siz İngiltere’de, Fransa’da ya da Avrupa’nın
diğer bir ülkesinde, İsviçre’de parlamentonun çıkardığı kanunları,
demokratikleşme kanunlarıdır diye topluma sunduklarını gördünüz mü? 
2002
yılından bu yana geçen sürede, Adalet ve Kalkınma Partisi iktidarı Türkiye’yi
demokratikleştirememiştir, devleti demokratikleştirememiştir. Çünkü her
çıkardığı kanun Türkiye Cumhuriyeti devletinin demokratikleşmesi yerine
otoriter bir gidişe işaret etmiştir, kuvvetler ayrılığını sağlamlaştıracağı
yerde kuvvetler birliğini gerçekleştirmiştir. Demokratikleşebilmek için önce
demokrasiyi savunmak gerekiyor. Demokrasinin özü hukuk devletidir. Hukuk devleti
de kuvvetler ayrılığı ilkesi üzerine oturmuştur. Siz bir ülkede kuvvetler
ayrılığını yok edecek kanunlar çıkartırsanız, siz ülkede Parlamentodaki
çoğunluğunuz eliyle, yasama organının eliyle gerçekten yargıyı yürütmeye teslim
ederseniz, o ülkede kuvvetler ayrılığını ortadan kaldırırsanız hukuk devletini
ortadan kaldırmışsınız demektir. Hukuk devletini de ortadan kaldırırsanız
demokrasiyi ortadan kaldırıyorsunuz demektir. Hukuk devletinin olmadığı bir
ülkede demokratikleşmeden bahsedilemez çünkü demokrasi yok demektir.
Değerli
milletvekilleri, bugün özel yetkili mahkemelerin kaldırılmasını,
“demokratikleşme” adı altında, tabii ki önemsiyoruz. Buraya gelen AKP sözcüsü
arkadaşımız özel yetkili mahkemelerin kaldırılmasını bir iftihar vesilesi
olarak sundu. İsterdim ki muhalefete bu konuda teşekkür etsin. 23’üncü Dönemden
beri o özel yetkili mahkemelerin kaldırılması için mücadele veren bir
arkadaşınızım ben. Kanun teklifleri verdik, komisyonda reddettiniz, Türkiye
Büyük Millet Meclisinde reddettiniz. Daha üçüncü yargı paketi çıkarken siz
74’üncü maddede önerge vererek özel yetkili mahkemelere tanınan özel soruşturma
ve kovuşturma yetkilerini Terörle Mücadele Kanunu’nun 10’uncu maddesine
taşıdınız. Daha o kanunun görüşülmesi sırasında 104’üncü maddede Cumhuriyet Halk
Partisi Grubu olarak verdiğimiz önergede Terörle Mücadele Kanunu’nun 10’uncu
maddesinin kaldırılmasını talep ettik ve bundan önceki özel yetkili
mahkemelerin görüşülmesi sırasında hukuk devletinde olmaması gereken bu
mahkemeler mademki kaldırıldı, o zaman bu mahkemelerin verdiği kararlar da
hukuk devletinde olması gereken kararlar değildir. Başbakan da yeniden
yargılamaya sıcak baktığını açıkladığına göre ve bu mahkemelerin hukuk
devletinde olmaması gerektiği nedenle kaldırıldığına göre, bu mahkemelerce verilen
kararların yeniden gözden geçirilmesi, yapılan yargılamaların yeniden yapılması
gerektiğini söyledik. Yani, bugün, bu yeniden yargılama müessesesi
işletilmediği takdirde, Terörle Mücadele Kanunu bu ülkede kaldırılmadığı
müddetçe, Siyasi Partiler Yasası’ndaki baraj aşağı indirilmediği müddetçe,
siyasi partilere tanınan yardımdaki eşitsizlik devam ettiği müddetçe, Ceza
Kanunu’nun 220’nci maddesinin (5)’inci fıkrasından ibaret hükümler
kaldırılmadıkça, Toplantı ve Gösteri Yürüyüşleri Yasası demokratikleştirileceği
yerde daha da faşist bir yasa hâline getirildiği müddetçe siz adına…
(Mikrofon
otomatik cihaz tarafından kapatıldı) 
ALİ RIZA ÖZTÜRK
(Devamla) - …ister Ali deyin ister Veli deyin, demokratikleşme yapamazsınız. 
Teşekkür
ediyorum. (CHP sıralarından alkışlar) 
BAŞKAN –
Teşekkür ediyorum. 
Önergeyi
oylarınıza sunacağım…
MEHMET AKİF
HAMZAÇEBİ (İstanbul) – Karar yeter sayısı…
BAŞKAN – Karar
yeter sayısı arayacağım. 
Kabul edenler…
Kabul etmeyenler… Karar yeter sayısı yoktur. 
Sayın
milletvekilleri, birleşime beş dakika ara veriyorum. 
Kapanma Saati: 23.56

ALTINCI OTURUM
Açılma Saati: 00.05
BAŞKAN: Başkan Vekili Sadık YAKUT 
KÂTİP ÜYELER: Muharrem IŞIK (Erzincan), Bayram ÖZÇELİK (Burdur) 
----- 0 -----
BAŞKAN – Sayın
milletvekilleri, Türkiye Büyük Millet Meclisinin 71’inci Birleşiminin Altıncı
Oturumunu açıyorum.
559 sıra sayılı
Kanun Tasarısı’nın 3’üncü maddesi üzerinde Mersin Milletvekili Ali Rıza Öztürk
ve arkadaşlarının verdiği önergenin oylanmasında karar yeter sayısı
bulunamamıştı. 
Şimdi, önergeyi
tekrar oylarınıza sunacağım ve karar yeter sayısı arayacağım.
Kabul edenler…
Kabul etmeyenler… Karar yeter sayısı vardır, önerge kabul edilmemiştir. 
Tasarının
görüşmelerine devam edeceğiz.
Komisyon ve
Hükûmet yerinde.
Diğer önergeyi
okutuyorum:
Türkiye Büyük Millet Meclisi Başkanlığına
Görüşülmekte
olan 559 sıra sayılı kanun tasarısının 3 üncü maddesinde yer alan "Siyasi
partilerin ilçe teşkilatı" ibaresinden sonra gelmek üzere “,” (virgül)
işaretinin “;” (noktalı virgül) işareti olarak değiştirilmesini arz ve teklif
ederiz.
 
Hasip Kaplan (Şırnak) ve arkadaşları
BAŞKAN –
Komisyon önergeye katılıyor mu?
ANAYASA
KOMİSYONU BAŞKANI BURHAN KUZU (İstanbul) – Sayın Başkanım, bir düzeltmedir,
doğrudur, takdire bırakıyorum.
BAŞKAN –
Hükûmet katılıyor mu?
MALİYE BAKANI
MEHMET ŞİMŞEK (Batman) – Katılıyoruz Sayın Başkan.
BAŞKAN – Önerge
üzerinde söz isteyen Hasip Kaplan, Şırnak Milletvekili. 
Buyurun.
HASİP KAPLAN
(Şırnak) – Değerli milletvekilleri, çok çalışıyorsunuz, yirmi dört saat,
noktalara, virgüllere de dikkat etmiyorsunuz; bari dedik, o konuda biraz katkı
sunalım. 
Burada,
“demokratikleşme” derken neyin anlaşıldığı konusunda sanıyorum bir sıkıntı var.
12 Eylül darbesinin getirdiği bir Siyasi Partiler Yasası var, bir seçim sistemi
var ve bu Siyasi Partiler Yasası 12 Eylülde siyaset kurumunu tasfiye ederek o
konjonktürde refleks olarak yapılmış bir Siyasi Partiler Yasası. Bunun içinde
değiştirilen bu maddelerin dışında o kadar bilim dışı, o kadar gerçeğe aykırı
maddeler var ki; örneğin, sosyolojik azınlık yaratmak. Sanki sosyolojik
azınlıklar tarihsel olarak gelişmiyor, binlerce yılın birikiminden gelmiyormuş
gibi. 
Burada,
bakıyorum, gerçekten Şapka Kanunu’na takılan durumlarla karşılaşıyorum. Devrim
kanunlarına çok sadık olanlar sekiz köşeli kasketlerini yanlarından
ayırmasınlar ama bir tek milletvekilinde de kasket görmedim. Yani toplantı
gösteri yürüyüşleri sadece siyasi partilere özgü bir olay değil arkadaşlar.
Sivil toplum örgütleri de, farklı kesimden gruplar da bunu yapıyor. Yani bu
açıdan da bakıldığı zaman, belki propaganda dönemi için, belli bir dönem siyasi
partiler belli bir düzen kurabilirler yerleri belirleme konusunda. Ancak, genel
olarak bakmak lazım, toplantı gösteri yürüyüşlerinin bir anayasal hak olduğu
konusunda çok dikkat etmek gerekiyor. 
Tabii, burada
iktidar olmanın olanakları kullanılmıyor değil. VIP mitingler düzenleniyor,
biliyoruz, Sayın Başbakan üçte gelir, sabah namazında on binler gider
havaalanına, miting yapılır. Havaalanı miting yeri mi mesela arkadaşlar? Şimdi
bir düzen, bir değişiklik getirdiğiniz zaman, bütün siyasi partilerin buna
uygun davranması gerekiyor. Eğer “Ben iktidarım.” deyip istediğiniz saatte,
istediğiniz yerde, istediğiniz meydanda gösteri yapmaya kalkarsanız, e,
diğerlerine de TOMA’ları, panzerleri dikip bol bol gaz sıkarsanız vallahi
yanlış olur. Yani bu, demokratikleşmeyle ilgili sadece mevzuat olayı değil, bu,
zihniyet olayı. 
İlginç bir
fotoğraf vardı basında bugün. Kırklareli’de Sayın Başbakanı karşılama töreni
vardı, sanıyorum Trakya’daki bütün Romanlar oradaydı çünkü sağ cenahta 100
davul vardı, 100 de zurna vardı. Yani bilmem izlediniz mi, gördünüz mü
karşılama fotoğrafını? 
HÜSEYİN BÜRGE
(İstanbul) – Siz gidin, sizi de karşılasınlar. 
İSMAİL KAŞDEMİR
(Çanakkale) – Seviyorlar, seviyorlar. 
HASİP KAPLAN (Devamla) - Yani vallahi
bu sevgi, bu davul, bu zurna, siyaset, bu seçim hoş şeyler, bir şey demiyorum.
Ama, onun yanında bir fotoğraf daha vardı, o fotoğrafın yanında devlet
araçlarının kullanılması, mitinge insan taşınması… Bu olmadı işte arkadaşlar!
HÜSEYİN BÜRGE
(İstanbul) – Ne alakası var? 
HASİP KAPLAN
(Devamla) – Bakın… 
HÜSEYİN BÜRGE
(İstanbul) – Ne alakası var? 
HASİP KAPLAN
(Devamla) – Olmadı…
Bakın, valilik,
araçların mitinge taşınması için, eğer seçim çalışması mitingine insan
taşıyorsa… 
HÜSEYİN BÜRGE
(İstanbul) – Kiralanmıştır araçlar. 
HASİP KAPLAN
(Devamla) – Bakın, arkadaşlar, biz her gün görüyoruz, her gün yaşıyoruz.
Valiler, kaymakamlar, eğitim, sağlık, bütün memurlar, katılmayanı, Başbakanın
geldiği mitinge, seçim çalışmasına gelmeyeni anında mimliyorlar, takip
çizelgesi yapıyorlar. O zaman bundan da kaçınacaksınız. Demokratikleşme bir
bütün olarak değerlendirilmelidir. Eğer buna da siz uyarsanız biraz katkı
sunmuş olursunuz. Yani hiç size gaz sıkıldığını görmedik arkadaşlar. Bir gün
size de polisin gaz sıktığını zevkle görmek istiyorum izinsiz gösteriden.
Vallahi yani hasret kaldık, size gaz sıkıldığını görmedik yani. Bir gün de size
sıksınlar ya. 
HASAN ÖREN
(Manisa) – Dayanamazlar onlar, dayanamazlar…
PERVİN BULDAN
(Iğdır) – Yakında muhalefet olacaklar Hasip Bey, işte o zaman…
HASİP KAPLAN
(Devamla) – Neyse... Bakın…
Neyse, bir şey
demeyeyim, daha sonraki maddelerde söyleyeyim. (BDP sıralarından alkışlar) 
BAŞKAN – Evet,
teşekkür ediyorum. 
Önergeyi
oylarınıza sunuyorum: Kabul edenler… Kabul etmeyenler… Önerge kabul edilmiştir.

Kabul edilen
önerge doğrultusunda maddeyi oylarınıza sunuyorum: Kabul edenler… Kabul
etmeyenler… Madde kabul edilmiştir. 
4’üncü madde
üzerinde üç adet önerge vardır. Biri Anayasa’ya aykırılık önergesidir,
okutuyorum: 
Türkiye Büyük Millet Meclisi Başkanlığı'na
Görüşülmekte
olan 559 sıra sayılı kanun tasarısının çerçeve 4 üncü maddesinin 5 inci
fıkrasının aşağıdaki şekilde değiştirilmesini ve maddeye bir fıkra eklenmesini
arz ve teklif ederiz.
"Milletvekili
genel seçimlerinde toplam geçerli oyların %1'inden fazlasını alan siyasi
partilere de devlet yardımı yapılır. Bu yardım en az devlet yardımı alan siyasi
partinin milletvekili genel seçimlerinde almış olduğu yardım miktarı esas
alınarak en az devlet yardımı alan partinin aldığı toplam geçerli oylarla
orantılı olarak yapılır. Ancak bu yardım 1 milyon Türk Lirasından az olamaz,
bunun için her yıl Maliye ve Gümrük Bakanlığı bütçesine yeterli ödenek konulur.
Türkiye Büyük Millet Meclisi’nde 5 veya
daha fazla milletvekili bulunup da devlet yardımı alamayan ve seçimlere girme
hakkını elde edecek şekilde teşkilatlanmasını tamamlamış siyasi partilere bu
kanunun yürürlüğe girdiği tarihten sonra Siyasi Partiler Kanunun Ek Madde 1 'de
öngörülen esaslar dairesinde en az devlet yardımı alan siyasi partiye yapılan
yardımın bu partinin milletvekili sayısına bölünerek elde edildiği rakam esas
alınarak yardım alacak en az beş milletvekili şartını taşıyan partinin
milletvekili sayısı ile çarpılması sonucu çıkan miktar kadar yardım
yapılır."
 Pervin Buldan Sırrı
Süreyya Önder Leyla Zana
 Iğdır İstanbul Diyarbakır

 Bengi Yıldız Hasip
Kaplan Mülkiye Birtane
 Batman Şırnak Kars
Türkiye Büyük Millet Meclisi Başkanlığına
559 Sıra Sayılı
Temel Hak ve Hürriyetlerin Geliştirilmesi Amacıyla Çeşitli Kanunlarda
Değişiklik Yapılmasına Dair Kanun Tasarısı'nın 4. maddesinin aşağıdaki gibi
değiştirilmesini arz ve teklif ederiz.
MADDE 4- 2820
sayılı Kanunun ek 1 inci maddesinin dördüncü ve beşinci fıkraları aşağıdaki
şekilde değiştirilmiştir:
"Bu madde
uyarınca yapılacak yardımlar sadece parti ihtiyaçları veya parti çalışmalarında
kullanılır.
Milletvekili
genel seçimlerinde toplam geçerli oyların % 1’inden fazlasını alan siyasi
partilere de Devlet yardımı yapılır. Bu yardım en az Devlet yardımı alan siyasi
partinin ikinci fıkra gereğince almış olduğu yardım ve genel seçimlerde aldığı
toplam geçerli oy esas alınarak kazandıkları oyla orantılı olarak yapılır. Bu
fıkra uyarınca yapılacak yardım bir milyon Türk Lirasından az olamaz. Bunun
için her yıl Maliye Bakanlığı bütçesine yeterli ödenek konulur."
 Hüseyin Aygün Celal
Dinçer Ali Özgündüz
 Tunceli İstanbul İstanbul
 Uğur Bayraktutan
 Artvin
Türkiye Büyük Millet Meclisi Başkanlığına
Görüşülmekte
olan 559 Sıra Sayılı Kanun Tasarısının 4. Maddesinin Anayasaya aykırı olması
sebebiyle Tasarı metninden çıkarılmasını arz ve teklif ederiz.
 Faruk Bal Mehmet
Günal Seyfettin Yılmaz
 Konya  Antalya Adana
 Ali Öz Yusuf
Halaçoğlu Ruhsar Demirel
 Mersin Kayseri Eskişehir
 Hasan Hüseyin Türkoğlu Mehmet
Şandır S. Nevzat Korkmaz
 Osmaniye Mersin Isparta
BAŞKAN –
Komisyon Anayasa’ya aykırılık önergesine katılıyor mu?
ANAYASA
KOMİSYONU BAŞKANI BURHAN KUZU (İstanbul) - Katılmıyoruz Başkanım.
BAŞKAN – Hükûmet
katılıyor mu?
MALİYE BAKANI
MEHMET ŞİMŞEK (Batman) – Katılamıyoruz Sayın Başkan.
BAŞKAN – Önerge
üzerinde söz isteyen Seyfettin Yılmaz, Adana Milletvekili. (MHP sıralarından
alkışlar)
SEYFETTİN YILMAZ
(Adana) – Sayın Başkan, değerli milletvekilleri; görüşülmekte olan 559 sıra
sayılı Kanun Tasarısı’nın 4’üncü maddesiyle ilgili verdiğimiz önerge hakkında
söz almış bulunuyorum. Hepinizi saygıyla selamlıyorum.
Bu maddeyle
siyasi partilere yapılacak hazine yardımıyla ilgili özel hükümler
getirilmektedir. Ülkemizde 200 civarında yasal olarak kurulmuş parti
bulunmaktadır. Bunlardan yaklaşık 20 tanesi seçimlere girme hakkı elde
etmektedir. Bu getirilen maddeyle de adalet nasıl sağlanacak o da ayrı bir
konu.
Değerli
milletvekilleri, Mithat Paşa hazırladıkları anayasaya da imparatorluktaki her
milletin kendi dillerini resmen kullanabileceklerini koydurtmak istemiştir.
Mithat Paşa’nın hazırladığı Kanun-i Esasi’nin dil konusundaki hükmü şöyleydi:
“Osmanlı ülkesinde yaşayan unsurların her biri kendilerine ait dil ile eğitim
ve öğretimde muhtardır fakat devlet hizmetinde bulunmak için devletin resmî
dili olan Türkçeyi bilmek şarttır.” Bu metne sadece Eğinli Sait Paşa itiraz
eder ve Sultan Abdülhamit’e bir rapor verir. Durumdan haberdar olan Sultan
Abdülhamit Mithat Paşa’yı çağırtıp şu uyarıda bulunur: “Bilmeliydiler Paşa,
nasıl Kur'an-ı Kerim’i Arapça okumaktan vazgeçmezsem devletimin toprakları
üzerinde de Türkçe konuşulmasından ve Türk lisanından başkasını kabul edemem.
Böyle bir maddenin yer almayacağı Kanun-i Esasi’yi bana getirmeyin.” der.
Böylece Teşkilat-ı Esasi’ye Türkçenin tek resmî dil olduğu hususu konulur. 
Başbakan Erdoğan
ana dilde eğitim konusunda ne dedi ve ne yaptı, şimdi bunlara bir bakmak lazım.

Millî birlik ve
beraberliğimizi yavaş yavaş, sindire sindire bölüp parçalama politikası öyle
vahim noktalara ulaştı ki iktidar partisinin hukukçu bir milletvekili şunları
söylüyor, yetkili bir makamda: “Bana sorarsan ana dilde eğitim doğru olmaz. Ana
dilde eğitim ülkeyi de, huzuru da bozar. Bu ülkede 18 etnik grubun olduğu
varsayılır. Bir tek Kürt’ün anası yok ki, 18 tane etnik grup anasını alıp
gelirse ne olacak? ‘Ben de anamı getirdim, ben de dilimi istiyorum.’ derse ne
yapacağız? Bunları iyi düşünmek gerek. Sonra diyorlar ki: ‘Biz bölünmek
istemiyoruz, böyle bir niyet yok.’ Ya, yok da sonu oraya gider.” Bunu siz
diyorsunuz. Tayyip Erdoğan ne diyor? Özel okulların yasalarla ya da Anayasa’yla
bağlı olmadığını düşünüyor olacak ki Anayasa’ya aykırı, bölücü ve ayrıştırıcı
işlemleri önce oradan başlatıyor. Tayyip Erdoğan ana dilde eğitimin ülkeyi
bölecek dinamikleri tetikleyeceğini söyleyen muhalefete karşı şunları söylüyor:
“‘Türkiye bölünüyor, parçalanıyor, dağılıyor.’ iddiasını dile getiriyorlar.
Göreceksiniz, bunlar bugün de aynı şeyleri söyleyeceklerdir.” Hâlbuki, Tayyip
Erdoğan, Türkmenistan dönüşü, uçakta, “Ana dilde eğitim pakette yer alıyor mu?”
şeklindeki soruya “Hayır, yok, özel okullarda da yok. O konu bizim için şu anda
ele alınacak durum değil. Biz, ülkemizi bölecek konular üzerinde AK PARTİ
olarak adım atamayız. Biz, zaten, okullarda ana dili öğrenme imkânı sağladık.
Ama ana dille eğitimin önünü açarsanız resmî dili zedelersiniz.” diye yanıt
vermişti. Demek ki Tayyip Erdoğan’ın kendisi de, özel ya da kamu okulunda ana
dilde eğitimi ülkemizi bölecek bir süreç olarak görüyor ve “Bu konuda adım atmayız.”
diyordu. Şimdi ne oldu? Bunu bir düşünmek lazım. 
Etnik değil
millet temelinde, bölgesel değil ulus temelinde, farklılıkları kutsayarak değil
farklılıklar içinde birlik temeline bakış;
Türk
milliyetçiliği için demokrasi ve özgürlükler bir yönetim biçiminden daha
fazlasını anlatır. Demokrasi, millet iradesi, temel hak ve özgürlükler, Türk
milleti için aynı zamanda bir millî güvenlik sorunudur. Milletiyle bütünleşmiş
siyaset ve düşünceler, milletin de, devletin de geleceğinin teminatıdır.
Milletine, onun rızasına, gerçekleri ve değerleri üzerine bina edilmeyen bir
düşünce ya da siyaset her şeyden önce demokrasiye ihanettir. Bizim anlayışımız,
etnisiteler, mezhepler, bölgeler, cinsiyetler arasını açmayı değil
bütünleştirmeyi, uzaklaştırmayı değil yakınlaştırmayı, çatıştırmayı değil
uzlaştırmayı esas alır. Toplumun tamamını ve bu tamamiyet içindeki bütün
farklılıkları müktesebatı olarak kabul eder. Bizim anlayışımız milletini
bütünüyle, etnik, mezhep, bölge ya da cinsiyet ayrımı yapmadan kapsar; Alevi’yi
Sünni’siz, Doğu’yu Batı’sız, kadını erkeksiz, milliyeti maneviyatsız ya da
Türk’ü Kürt’süz düşünmeyi yanlış görür, farklılıkları ne kutsar ne de yok
sayarız. 
Hayırlı
akşamlar. (MHP sıralarından alkışlar) 
BAŞKAN –
Teşekkür ediyorum. 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Diğer önergeyi
okutuyorum:
 Türkiye
Büyük Millet Meclisi Başkanlığına
559 Sıra Sayılı
Temel Hak ve Hürriyetlerin Geliştirilmesi Amacıyla Çeşitli Kanunlarda
Değişiklik Yapılmasına Dair Kanun Tasarısı'nın 4. maddesinin aşağıdaki gibi
değiştirilmesini arz ve teklif ederiz. 
MADDE 4- 2820
sayılı Kanunun ek 1 inci maddesinin dördüncü ve beşinci fıkraları aşağıdaki
şekilde değiştirilmiştir:
"Bu madde
uyarınca yapılacak yardımlar sadece parti ihtiyaçları veya parti çalışmalarında
kullanılır.
Milletvekili
genel seçimlerinde toplam geçerli oyların % 1’inden fazlasını alan siyasi
partilere de Devlet yardımı yapılır. Bu yardım en az Devlet yardımı alan siyasi
partinin ikinci fıkra gereğince almış olduğu yardım ve genel seçimlerde aldığı
toplam geçerli oy esas alınarak kazandıkları oyla orantılı olarak yapılır. Bu
fıkra uyarınca yapılacak yardım bir milyon Türk Lirasından az olamaz. Bunun
için her yıl Maliye Bakanlığı bütçesine yeterli ödenek konulur."
 Uğur
Bayraktutan (Artvin) ve arkadaşları
BAŞKAN –
Komisyon önergeye katılıyor mu? 
ANAYASA
KOMİSYONU BAŞKANI BURHAN KUZU (İstanbul) - Katılmıyoruz Başkanım. 
BAŞKAN – Hükûmet
katılıyor mu? 
MALİYE BAKANI
MEHMET ŞİMŞEK (Batman) – Katılamıyoruz Sayın Başkan. 
BAŞKAN – Önerge
üzerinde konuşacak olan Uğur Bayraktutan, Artvin Milletvekili. 
UĞUR BAYRAKTUTAN
(Artvin) – Teşekkür ediyorum Sayın Başkan. 
Sayın Başkan,
çok değerli değerli milletvekilleri; 559 sıra sayılı Temel Hak ve Hürriyetlerin
Geliştirilmesi Amacıyla Çeşitli Kanunlarda Değişiklik Yapılmasına Dair Kanun
Tasarısı’nın 4’üncü maddesinde verilen önerge üzerinde söz aldım. Yüce
heyetinizi saygıyla selamlıyorum. 
Şimdi, bu 4’üncü
maddedeki getirilen önergede yüzde 7 olan barajın, yüzde 7 olan miktarın yüzde
3 olarak indirilmesi öngörülüyor. Burada, aslında, Anayasa Uzlaşma
Komisyonundaki miktarlar ve bizim de ileri sürmüş olduğumuz, önergeyle vermiş
olduğumuz miktarların yüzde 1’e indirilmesine ilişkin bir önerge var. Ama,
şimdi, siyasi partilere yapılan mali yardımlara ilişkin bu önergeye baktığımız
zaman -biraz önce Sayın Bakana sormuş olduğum seçim barajının yüzde 10’dan
aşağıya indirilmesine ilişkin siyasi partilerin- bu konuda bir çelişkinin
olduğunu görüyoruz. Yani, biz burada yüzde 3’e indiriyoruz, mali yardım
yapıyoruz, onu kabul ediyoruz ama partilerin seçim barajına ilişkin o yüzde
10’a dokunmuyoruz. Öncelikle bu aradaki çelişkiyi gidermemiz gerektiğini
düşünüyorum. Neden? Çünkü, yüzde 10 seçim barajı, değerli milletvekilleri,
bilindiği üzere 12 Eylülün bize bırakmış olduğu bir miras. 12 Eylülde
getirilen bu düzenlemeye, ne yazık ki aradan geçen otuz, otuz beş yıla rağmen
yüzde 10 konusuna, iktidara gelen siyasal partiler bu konuyu sanki bir tabu
olarak görüyorlar, hiç o tarafa doğru bakmıyorlar. 
Şimdi, yüzde 10
neye yarıyor? Avrupa ülkelerindeki sistemleri buraya gelmeden evvel inceledim.
Bütün Avrupa ülkeleri sistemlerinde barajın en yüksek olduğu miktar yüzde
5’lerde, yüzde 4’lerde, yüzde 3’lerde. Bu, temsilde adalet ile siyasi istikrar
arasındaki ince çizgiyi de bir anlamda anlatıyor. Kanun koyucu 80’den sonra
siyasal istikrarı sağlarız diye, siyasal istikrarla ülkeyi yönetiriz diye,
koalisyonlara gitmeyiz diye bu tip bir baraj sistemini getiriyor. Aradan geçen
yıllar içerisinde, hükûmetler, iktidar oldukları zaman bir anlamda hiç o tarafa
girmiyorlar. Neden? Bu baraj olduğu için seçimlerde oy kullanan vatandaşlar da
kendi oy kullandıkları, oy kullanmayı düşündükleri partilere, oylarının çöpe
gideceğinden bahisle oy kullanmıyorlar. Bu ne demektir? Siyasal sistemlerde
iktidarların temsilde adaleti sağlaması açısından bir eksikliğin olduğunu da
gösteriyor.
Bakın, değerli
arkadaşlarım, 2002, 2007 ve 2011 seçimlerini karşılaştırdığımız zaman,
özellikle 2002 milletvekili seçiminde, o dönemdeki Parlamentoda siz yüzde 34’le
Parlamentonun yüzde 65 çoğunluğunu ele geçirdiniz. Bu anlamda temsilde adalet
var mıdır, diyebilir misiniz? Bakın, o tarihteki yapılan seçimlerde AKP 11
milyon oy aldı, CHP 6 milyon oy aldı ama Parlamento dışında kalan oy sayısı 15
milyon; oy kullanan 32 milyon kişi var. Yine 2007 seçimlerinde 8 milyon oy çöpe
atıldı değerli arkadaşlarım. Yani 2002 seçimlerinde 15 milyon oy, 2007
seçimlerinde 8 milyon oy. Bu ne demektir? Demek ki yüzde 10 barajından
kaynaklanan bu ülkede gerçekten temsilde adaleti sağlayabilecek çok ciddi bir
sorun vardır. Bu sorunu gidermeden, bu sorunu yok sayarak, hiç böyle bir sorun
yokmuş gibi, bir sorunu bir anlamda görmezden gelerek mali yardımlarla -siyasi
partilere olan yardımı- aşarız diye düşünmek bir anlamda yanlıştır. 
Demokrasiler,
siyasi partiler olmadan yaşayamaz, siyasal partiler demokrasilerin vazgeçilmez
unsurlarıdır ama unutmayacağımız bir şey daha vardır; siyasal partiler
demokrasileri yaşatırlar ama demokrasiler siyasal partiler yüzünden de sona erebilir.
Bu ince çizgiyi de iyi görmek zorundayız. O nedenle sadece mali yardım
açısından yüzde 7’yi yüzde 3’e indirerek –bizim önergemize göre yüzde 1’e de
inmelidir- sadece o gözlükle bakarak bu sorunu halletmemiz mümkün değildir.
Bize göre, biraz önce de ifade ettiğim gibi, bir garabet olarak duran, bugün
demokrasinin önündeki en büyük engellerden bir tanesi olan bu yüzde 10 denen
heyulayı da bir anlamda ortadan kaldırmalıyız. Niye? Çünkü biraz önce de ifade
etmiş olduğum gibi hem 2002 seçimlerinde hem 2007 seçimlerinde hem de 2011
seçimlerinde… 2011’i de göz ardı etmemeliyiz. Neden? Yüzde 50 civarında oy alan
bir siyasal partinin aslında temsildeki adalete göre Parlamentonun yüzde 50
çoğunluğunu sağlaması gerekirken, 275 milletvekiliyle temsil edilmesi gerekirken
yaklaşık 51 milletvekili civarında fazla milletvekili kendi hanesine artı
olarak yazılmıştır. Bunun, demokrasiye baktığımız zaman, demokrasinin işlerliği
açısından bir eksiklik olduğunu da göz önüne almak durumundayız. 
O nedenle, bu
önergemizin kabulü hâlinde tek başına yeterli olmadığını da ifade etmek
istiyorum çünkü bunu, sadece mali hakları siyasal partilere sağlayarak belki
geçici olarak bir düzenleme yapmış olabiliriz ama esas sorunun kaynağının
siyasal partilerden kaynaklandığını, Anayasa’nın eşitlik ilkesinden
kaynaklandığını, demokrasinin vazgeçilmez unsurları olan siyasal partilerin bu
açıdan da çok önemli bir dönemeçten geçtiğini ifade etmeliyiz. 
Biz, daha önce,
Cumhuriyet Halk Partisi olarak bu konuda, seçim barajının indirilmesine ilişkin
kanun teklifleri yaptık, milletvekili arkadaşlarımız Parlamentoda konuştular
ama ne yazık ki bu konuda herhangi bir duyarlılık görmedik. Bu konudaki
önergemize destek vereceğinizi umuyor, yüce heyetinizi saygıyla selamlıyorum.
(CHP sıralarından alkışlar)
MURAT BOZLAK
(Adana) – Sizin önergenizin AKP tasarısından farkı yok ki. 
BAŞKAN –
Teşekkür ediyorum. 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Diğer önergeyi
okutuyorum: 
Türkiye Büyük Millet Meclisi Başkanlığı'na
Görüşülmekte
olan 559 sıra sayılı kanun tasarısının çerçeve 4 üncü maddesinin 5 inci
fıkrasının aşağıdaki şekilde değiştirilmesini ve maddeye bir fıkra eklenmesini
arz ve teklif ederiz.
"Milletvekili
genel seçimlerinde toplam geçerli oyların %1'inden fazlasını alan siyasi
partilere de devlet yardımı yapılır. Bu yardım en az devlet yardımı alan siyasi
partinin milletvekili genel seçimlerinde almış olduğu yardım miktarı esas
alınarak en az devlet yardımı alan partinin aldığı toplam geçerli oylarla
orantılı olarak yapılır. Ancak bu yardım 1 milyon Türk Lirasından az olamaz,
bunun için her yıl Maliye ve Gümrük Bakanlığı bütçesine yeterli ödenek konulur.
Türkiye Büyük
Millet Meclisi’nde 5 veya daha fazla milletvekili bulunup da devlet yardımı
alamayan ve seçimlere girme hakkını elde edecek şekilde teşkilatlanmasını
tamamlamış siyasi partilere bu kanunun yürürlüğe girdiği tarihten sonra Siyasi
Partiler Kanunun Ek Madde 1'de öngörülen esaslar dairesinde en az devlet
yardımı alan siyasi partiye yapılan yardımın bu partinin milletvekili sayısına
bölünerek elde edildiği rakam esas alınarak yardım alacak en az beş
milletvekili şartını taşıyan partinin milletvekili sayısı ile çarpılması sonucu
çıkan miktar kadar yardım yapılır."
 Hasip
Kaplan (Şırnak) ve arkadaşları
BAŞKAN –
Komisyon önergeye katılıyor mu?
ANAYASA
KOMİSYONU BAŞKANI BURHAN KUZU (İstanbul) – Katılmıyoruz Başkanım.
BAŞKAN – Hükûmet
katılıyor mu?
MALİYE BAKANI
MEHMET ŞİMŞEK (Batman) – Katılamıyoruz Sayın Başkan.
BAŞKAN – Önerge
üzerinde söz isteyen Bengi Yıldız, Batman Milletvekili, buyurun.
BENGİ YILDIZ
(Batman) – Sayın Başkan, değerli milletvekilleri; bu madde hazine yardımını
düzenleyen bir madde. Yüzde 7 oy alandan yüzde 3’e indirilen bir düzenleme
tabii ama gerçek sorunu görmekten gerçekten uzak ve sorunu çözen bir yaklaşım
değil. Sayın HEP Genel Başkanımız, HEP, HADEP gibi siyasal gelenekten gelen
Genel Başkanımız Sayın Murat Bozlak biraz önce bana hatırlattı. 1990’dan beri
bu siyasi hareketin önünün kapatılması için âdeta bir engelli atlama gibi yasal
düzenlemeler getiriliyor. Eskiden hazine yardımından yararlanmak için bu kadar
güçlükler yoktu. Sonra yüzde 7 civarlarına getirildi. O yüzde 7’ye yaklaştığı
için oy oranları yüzde 7 hazine... O zamana kadar gruplara yardım yapılıyordu.
Biz Parlamentoda grup kurduktan sonra bu sefer de gruplara da yardımı kesen bir
düzenleme yapıldı değerli arkadaşlar. 
Çokça burada tekrarlanıyor “Siyasi
partiler siyasal hayatın vazgeçilmez unsurlarıdır, millî iradenin üstünde başka
bir irade tanımıyoruz.” diye ama bu Parlamentonun pratiğine baktığımızda, bu
Parlamentoda bulunan siyasi partiler kendi durumlarından çok memnun gözüküyorlar.
Başka bir parti buraya gelmesin, gelenler de bin bir türlü engelle buraya
gelebilsin. 
Değerli
arkadaşlar, bu, tam da bir samimiyet sınavıdır. Yani demin bazı arkadaşlar
çıktı konuştu, bu düzenleme sanki olağanüstü bir şey getiriyormuş gibi, işte,
bazı partilerin isteği üzerine yüzde 3 barajı getirildi şeklinde yaklaşımlar.
Yedi sekiz yıldır bu Parlamentodayız. Hâlen bizim burada olmamızı hazmetmeyen
bir siyasal anlayışla karşı karşıyayız. Bununla da demokrasiyi hazmetmediğini,
farklılıkların Parlamentoda temsiline henüz hazır olmayan bir Parlamentoyla
karşı karşıya olduğumuz ortaya çıkıyor. 
Değerli
arkadaşlar, bu bir reform mudur? Bu bir demokratikleşme adımı mıdır? Siyasal
çoğulculuğun Parlamentoya yansımasını sağlayan bir düzenleme midir? Lider
sultasına son veren bir düzenleme midir? Bunların hepsine “Hayır.” diyoruz. 
İlginçtir,
ülkemizin yıllardır tartışılan meselesi seçim barajıyken, AKP Hükûmeti bu
adaletsizliği gidermek yerine hazine yardımını ön plana çıkarıyor. Hâlbuki
halkımız verdiği her oyun karşılığını Parlamentoda bir temsiliyet şeklinde
görmek istiyor. Dünyanın hiçbir ülkesinde ülkemizdeki gibi bir seçim barajı yoktur.
Beğenmediğimiz Rusya bile yüzde 7 barajı önerdiği için bütün Avrupa ülkeleri
tarafından eleştirilmektedir.
Biz
parti olarak, hem seçimlerde hem de hazine yardımında baraj olmasın diyoruz.
Ama illaki olacaksa yüzde 1’lik bir barajın yeterli ve adil olacağını
düşünüyoruz.
Seçim
barajı yerinde dururken hazine yardımını önermek tam bir AKP klasiğidir. Yani
“Emek yoksa pasta yeyin.” meselesi gibi bir durum. Üstüne üstlük, bu hazine
yardımını alırken de “İllaki genel seçimlere katılacaksınız ve oradan yüzde 3
oy alacaksınız.” deniliyor. “Bağımsız seçime girelim çünkü seçim barajı
yüksek.” diyenlere, “O zaman hazine yardımı yok.” deniliyor. Yani ya parayı
tercih edeceksin ya da Parlamentoya bağımsız girmeyi. “Bağımsız girelim, sonra
Parlamentoda bir grup kuralım.” dediğimizde buna da hazine yardımı olmadığını
görüyoruz.
Sayın
milletvekilleri, bu düzenleme, gerçekten halkımızın Parlamentoda, özellikle de
bu demokratikleşme paketindeki en önemli düzenlemelerden biri olabilirdi.
Özellikle bugün CHP’nin de olumlu önermeleriyle birlikte, eğer iktidar partisi
samimi olsaydı, çok kısa bir zamanda, beş dakikalık bir düzenlemeyle sadece
BDP’nin değil bütün Türkiye’deki siyasi partilerin çoğulculuğunu sağlayacak bir
düzenlemeyle bu Parlamentoyu daha renklendirebilirdik ama…
(Mikrofon
otomatik cihaz tarafından kapatıldı)
BENGİ YILDIZ
(Devamla) …ne yazık ki AKP’nin henüz buna hazır olmadığını, “istikrar” adı
altında hâlen bu halkın iradesinin Parlamentoya yansımasını engellediğini
görüyoruz. Dolayısıyla daha buna hazır olmayan bir iktidarın demokratikleşme ve
özgürlükleri getireceğini söylemesi, aslında yani tabiri caizse -o sözü
kullanmak istemiyorum, bağışlasınlar arkadaşlarımız beni ama- bir safsatadan
ileri gitmez diye düşünüyorum. 
Hepinizi
saygıyla selamlıyorum. (BDP sıralarından alkışlar)
BAŞKAN –
Teşekkür ediyorum.
HASİP KAPLAN
(Şırnak) – Karar yeter sayısı Başkanım. 
Bundan sonra
Elitaş görecek. Sana demokratikleşmeyi göstereceğim Elitaş.
MUSTAFA ELİTAŞ
(Kayseri) – Demokrasinin bir gereği bu, ne yapalım.
MURAT BOZLAK (Adana)
– Kardeş kardeş üç parti paylaşacak devlet yardımını.
BAŞKAN –
Önergeyi oylarınıza sunuyorum, karar yeter sayısı arayacağım: Kabul edenler… 
MUSTAFA ELİTAŞ
(Kayseri) – “Kabul edenler…” diyor bak.
BAŞKAN - Kabul
etmeyenler… 
HASİP KAPLAN
(Şırnak) – Kardeş kardeş paylaşacaksınız değil mi? Vay sizin demokrasinize! Ne
kadar akıllısınız!
PERVİN BULDAN
(Iğdır) – Ayıp valla ha! Çok ayıp!
MUSTAFA ELİTAŞ
(Kayseri) – Kabul eden yok.
BAŞKAN - Karar
yeter sayısı yoktur.
HASİP KAPLAN
(Şırnak) – Valla ha utanma yok sizde, utanma!
BAŞKAN -
Birleşime beş dakika ara veriyorum.
 
Kapanma Saati: 00.34
YEDİNCİ OTURUM
Açılma Saati: 00.40
BAŞKAN: Başkan Vekili Sadık YAKUT 
KÂTİP ÜYELER: Fehmi KÜPÇÜ (Bolu), Bayram ÖZÇELİK (Burdur) 
----- 0 -----
BAŞKAN – Sayın
milletvekilleri, Türkiye Büyük Millet Meclisinin 71’inci Birleşiminin Yedinci
Oturumunu açıyorum.
559 sıra sayılı
Kanun Tasarısı’nın 4’üncü maddesi üzerinde Batman Milletvekili Bengi Yıldız ve
arkadaşlarının verdiği önergenin oylanmasında karar yeter sayısı
bulunamamıştı. 
Şimdi, önergeyi
tekrar oylarınıza sunacağım ve karar yeter sayısı arayacağım.
Kabul edenler…
Kabul etmeyenler… Karar yeter sayısı vardır, önerge kabul edilmemiştir. 
Tasarının
görüşmelerine devam edeceğiz.
Komisyon ve
Hükûmet yerinde.
4’üncü maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir.
5’inci madde
üzerinde üç adet önerge vardır, okutuyorum:
Türkiye Büyük Millet Meclisi Başkanlığına
Görüşülmekte
olan 559 Sıra Sayılı Kanun Tasarısının 5. Maddesi ile değiştirilen; 2911 sayılı
Toplantı ve Gösteri Yürüyüşleri Kanununun 6 ncı maddesinin;
1)  2.
Fıkrasında bulunan görüşleri alınarak ibaresinden sonra gelmek üzere,
"ortaya çıkan eğilime uygun şehrin merkezi yerlerinde" ibaresinin
eklenmesini,
2)  2.
Fıkrasında bulunan dikkate alınarak ibaresinden sonra gelmek üzere,
"şehrin merkezi yerlerinde" ibaresinin eklenmesini,
3)  3.
Fıkrasında bulunan halka duyurulur ibaresinden sonra gelmek üzere,
"teşkilatı bulunan siyasi partilere tebliğ edilir." ibaresinin
eklenmesini,
Arz ve teklif
ederiz.
 Faruk Bal Yusuf
Halaçoğlu Ruhsar Demirel
 Konya Kayseri Eskişehir
 Mehmet Şandır Mehmet
Günal Ali Öz
 Mersin Antalya Mersin
 Hasan
Hüseyin Türkoğlu S. Nevzat Korkmaz
 Osmaniye Isparta

Türkiye Büyük Millet Meclisi Başkanlığına
Görüşülmekte
olan 559 sıra sayılı kanun tasarısının çerçeve 5 inci maddesiyle değiştirilen
2911 s. Kanunun 6 ncı maddesinin aşağıdaki şekilde değiştirilmesini arz ve
teklif ederiz. 
"Toplantı
ve gösteri yürüyüşleri; tüm il veya ilçe sınırları içerisinde her yerde
yapılabilir. Mülki idare; hakkın demokratik işlevine zarar vermeyecek biçimde
gerekli tedbirleri alır."
 Pervin Buldan Leyla
Zana Hasip Kaplan
 Iğdır Diyarbakır Şırnak
 Sırrı
Süreyya Önder Bengi Yıldız
 İstanbul Batman

Türkiye Büyük Millet Meclisi Başkanlığına
559 Sıra Sayılı
Temel Hak ve Hürriyetlerin Geliştirilmesi Amacıyla Çeşitli Kanunlarda
Değişiklik Yapılmasına Dair Kanun Tasarısı'nın 5. Maddesi aşağıdaki gibi
değiştirilmesini arz ve teklif ederiz. 
MADDE 5 -
6/10/1983 tarihli ve 2911 sayılı Toplantı ve Gösteri Yürüyüşleri Kanununun 6
ncı maddesi aşağıdaki şekilde değiştirilmiştir.
"MADDE 6-
Toplantı ve gösteri yürüyüşleri, tüm il ve ilçe sınırları içerisinde aşağıdaki
hükümlere uyulmak şartıyla her yerde yapılabilir.
İl ve ilçelerde
toplantı ve gösteri yürüyüşü yer ve güzergâhı, 22 nci maddenin birinci
fıkrasında sayılan sınırlamalara uyulması kaydıyla en son yapılan Milletvekili
genel seçiminde geçerli oyların yüzde 1 ini alan siyasi partilerin il ve ilçe
temsilcileri ile güzergâhın geçeceği ilçe ve il belediye başkanlarının, en çok
üyeye sahip üç sendikanın ve kamu kurumu niteliğindeki meslek kuruluşlarının il
ve ilçe temsilcilerinin oylarına başvurulur. Oylamada salt çoğunlukla karar verilir
ve bu karar uygulanmak üzere mahallin en büyük mülki amirine iletilir. İl ve
ilçenin büyüklüğü, gelişmişliği ve yerleşim özellikleri dikkate alınarak birden
fazla toplantı ve gösteri yürüyüşü yer ve güzergâhı belirlenebilir.
Belirlenen
toplantı ve gösteri yürüyüşü yer ve güzergâhı yerel gazeteler ile valilik ve
kaymakamlık internet sitelerinden ilan edilerek halka duyurulur.
Toplantı ve
gösteri yürüyüşleri yer ve güzergâhı hakkında sonradan yapılacak değişiklikler
de aynı yöntemle yapılır. Bu değişiklikler duyurudan onbeş gün sonra geçerli
olur.
Birden fazla
toplantı ve gösteri yürüyüşü yer ve güzergâhının belirlendiği il ve ilçelerde
düzenleme kurulu kamu düzenini ve genel asayişi bozmayacak şekilde belirlenen
yer ve güzergâhlardan birisini tercih edebilir.

Ali Haydar Öner Celal
Dinçer Ali Özgündüz
 Isparta İstanbul 
İstanbul
BAŞKAN –
Komisyon önergeye katılıyor mu?
ANAYASA
KOMİSYONU BAŞKANI BURHAN KUZU (İstanbul) – Katılmıyoruz Başkanım.
BAŞKAN – Hükûmet
katılıyor mu?
BAŞBAKAN
YARDIMCISI BEŞİR ATALAY (Kırıkkale) – Katılmıyoruz.
BAŞKAN – Önerge
üzerinde söz isteyen Ali Haydar Öner, Isparta Milletvekili. (CHP sıralarından
alkışlar)
Buyurun Sayın
Öner.
ALİ HAYDAR ÖNER
(Isparta) – Sayın Başkan, değerli milletvekilleri; Temel Hak ve Hürriyetlerin
Geliştirilmesi Amacıyla Çeşitli Kanunlarda Değişiklik Yapılmasına Dair 559 sıra
sayılı Kanun Tasarısı’nın 5’inci maddesini görüşüyoruz. 
Önergemizle,
toplantı yer ve güzergâhının, milletvekili genel seçimlerinde en az yüzde 1 oy
alan siyasi parti temsilcileriyle sivil toplum kuruluşları temsilcilerinin ve
belediye yetkililerinin salt çoğunluğuyla belirlenme yetkisinin verilmesi, vali
ve kaymakamların tek belirleyici olmaktan çıkarılmasının uygun olacağını
değerlendiriyoruz. 
Değerli
milletvekilleri, bu yasayla birkaç olumlu adım atılıyor. Bunlardan birisi,
yüzde 3 oy alan partilere yardım yapılması. Grubumuzun yaklaşımı, yüzde 1’e
kadar düşürülse daha iyi olur şeklinde. Nefret suçlarıyla ilgili birtakım
düzenlemeler var, keşke uyulsa. Kapalı yer toplantılarının 23.00’ten 24.00’e
kadar uzatılması da olumlu. Ancak, kanunun adına aldanmamak lazım, çok
sakıncalı maddeler var. Cilalı Taş Devri misali, kanun tasarısının adını
cilalayınca millet temel hak ve hürriyetlerinin geliştirildiğini zannedecek. Bu
tasarıyla demokratik haklar gelişiyor mu yoksa geriliyor mu?
Gençleri
yıldırma, özellikle üniversite öğrencilerinin hayatlarını karartma maddeleri
var. 12’nci maddede, 5237 sayılı Yasa’nın 112’nci maddesindeki cezayı bir
yıldan üç yıla yerine iki yıldan beş yıla çıkarıyoruz; 13’üncü maddede de, bir
yıldan üç yıla olan ceza hükümlerini iki yıldan beş yıla çıkaracağız. Gençler
toplantı yapamayacak, gösteri yapamayacak; silahsız, saldırısız olarak her
yerde toplantı ve gösteri yapma hakkını kullanamayacaklar. Böylece, iki yılı
aşan cezalar nedeniyle bir tutuklanma nedeni yaratılacak; at içeriye, unut
içeride. Avrupa İnsan Hakları Mahkemesinde yeni davalar açılacak, Türkiye yine
birinciliğini koruyacak. 
Sayın
milletvekilleri, Ergenekon’da, Balyoz’da sahte deliller, oynanmış CD’ler,
yalancı gizli tanıklarla mağdur edilmek istenen sanıkları tahliye eden hâkimler
bulundukları kürsülerden tahliye edilmişlerdi. Şimdilerde, yolsuzluğa, rüşvete
bulaşanları tahliye edecek hâkimler, savcılar, HSYK Başkanı Sayın Bakanın
buyruğuyla bulunur, baş tacı edilir oldu. 
Bir eğitim
bakanının ifadesiyle “Şu okullar olmasa ne güzel olurdu.” dendiği misal, son
dönem hükûmetler de “Demokrasinin kırıntıları olmasa ne iyi olur.” diye
düşünüyor. Meclis kürsüsü dokunulmaz olmaktan çıktı, gerçekler dile
getirildiğinde gocunanlar çoğaldı. 
Değerli
arkadaşlar, demokrasi varsa şeffaflık vardır. Kısıklı’daki paralar nasıl
sıfırlandı? Dolarlar nerelere götürüldü? Eritilemeyen avrolar Şehrizar
Konakları’ndan villalar alınmasında kullanıldı mı? Hesap verebilirlik… Hangi
icraatın hesabı verilebildi? Verimlilik… Ankara kafesi kaça mal oldu? 
Bir de Sayın
Hükûmet Başkanından bir çirkinliğin sonucunu sormak lazım. Kabataş meydanında
bir kadın bebeğiyle saldırıya uğramıştı. Güpegündüz, bellerinin üstü çıplak,
elleri eldivenli magandalar bir kadını taciz etmişlerdi ancak hâlâ failleri
bulunamadı. 
Aynı şekilde,
Ali İsmail Korkmaz gösteri hakkını kullanırken, canını kurtarma peşindeyken
öldürüldü, MOBESE’ler karartıldı. Vali iftira çalmaya kalkıştı, sonra da “Ben
güvenliği sağlayamıyorum.” diye mahkemenin yeri değiştirildi. Emaneti ehline ne
zaman vereceksiniz? Emaneti ehline vermeyenlerden bu millet emaneti alır. 
Saygılar
sunarım. (CHP sıralarından alkışlar) 
BAŞKAN –
Teşekkür ediyorum. 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer önergeyi
okutuyorum:
Türkiye Büyük Millet Meclisi Başkanlığına
Görüşülmekte
olan 559 sıra sayılı kanun tasarısının çerçeve 5 inci maddesiyle değiştirilen
2911 s. Kanunun 6 ncı maddesinin aşağıdaki şekilde değiştirilmesini arz ve
teklif ederiz. 
"Toplantı
ve gösteri yürüyüşleri; tüm il veya ilçe sınırları içerisinde her yerde
yapılabilir. Mülki idare; hakkın demokratik işlevine zarar vermeyecek biçimde
gerekli tedbirleri alır."
Pervin Buldan
(Iğdır) ve arkadaşları
BAŞKAN –
Komisyon önergeye katılıyor mu? 
ANAYASA
KOMİSYONU BAŞKANI BURHAN KUZU (İstanbul) – Katılmıyor Başkanım.
BAŞKAN – Hükûmet
katılıyor mu?
BAŞBAKAN
YARDIMCISI BEŞİR ATALAY (Kırıkkale) – Katılmıyoruz.
BAŞKAN – Önerge
üzerinde söz isteyen Hasip Kaplan, Şırnak Milletvekili. 
Buyurun. 
HASİP
KAPLAN (Şırnak) – Sayın Başkan, sayın milletvekilleri; aslında, demokratikleşme
paketi adı altında buraya getirip, hazine yardımı konusunda, samimiyetsizliğin
ve gerçekten ayrımcılığın ruhunuza, iliklerinize kadar işlediğinin demin
resmini, fotoğrafını verdiniz. Sizin, özgürlüklerle, siyasi temsille, siyasi
partiler arasında eşitlikle zerre kadar, zerre kadar ama bağlantınız yok. Eğer
olsaydı… 
Aslında
korkuyorsunuz siz çünkü sizin partinizden istifalar başladı, ola ki yarın bir
grup kurarlar. Daha önce de sizin partiden ayrılan bir grup, burada, Mecliste
grup kurmuştu. O grup, hazine yardımı almıştı, Erkan Mumcu’nun yanılmıyorsam.
Şimdi…
İSMAİL
AYDIN (Bursa) – Hazine yardımı alamadı…
HASİP
KAPLAN (Devamla) – O zaman Kenan Evren’in çıkardığı yasada, seçimlerde yüzde 7
almak, bir de artı, grubu olan partiler hazine yardımı alıyordu. Siz,
oturdunuz, CHP’yle o dönemde iki partiydiniz, bunu, grubu çıkardınız ki
başkaları sizden ayrılmasın, istifa etmesin, grup kurmasın. 
Bugün, CHP bir önergeyle sizden fersah
fersah ileride, diyor ki: “Yüzde 1’lerde oy alan partiler de temsil edilsin
hazine yardımından.“ Hazine yardımı sanki Elitaş’ın cebinden çıkıyor,
cüzdanından çıkıyor. Sanki AK PARTİ’nin milletvekillerinin cebinden çıkıyor,
sanki sizin seçmenleriniz yalnız hazineye bu yardımın vergisini yatırıyorlar.
Ve siz, ayrımcılığı iliklerinize kadar o kadar işlemişsiniz ki, o kadar
işlemişsiniz ki, bunu getirdiğiniz zaman “genel seçimler” diyorsunuz. Yerel seçimler
seçim değil midir beyler, bayanlar? Bunu söyler misiniz, seçim değil midir
yerel seçimler? Türkiye genelinde olmuyor mu? Niye onun yüzde 3’ünden
korkuyorsunuz, kaçıyorsunuz? Niye? Çünkü sırf BDP kazanmasın diye. Hani meşhur
hikâyedir; Kürt’le, bilmem kim gitmiş ipe, Kürt’e sormuşlar: “Son diyeceğin
nedir?” “Anamı görmek istiyorum.” demiş. Diğer taraftan da sizin gibi
düşünenler de demiş ki: “Son sözümüz, Haso anasını görmesin.” Bakalım, Haso
anasını mı görecek, başkaları mı anasını görecek, bu demokratikleşmenin
ölçütlerinde daha çok konuşacağız.
Yalnız şunu çok
iyi bilin: Bu toplantı, gösteri yürüyüşleriyle başlayan 5’inci maddeden
itibaren, Taksim Meydanı’ndaki korku ruhunuza işlemiş, onun maddeleri geliyor
arkadan. Gezi Parkı direnişinin korkusu sarmış yüreklerinizi. Öyle ki valilerle
oturup -atanmışlarınıza, emrinizdeki valilere- tutup seçim, miting meydanları
belirleyeceksiniz. Koskoca İstanbul metropolünde 3-4 yer. 
Ondan sonra 5
kişiyi bir arada gördü mü başlayacaksınız gazı sıkmaya, TOMA’larla sıkmaya,
saldırmaya. Birisi iktidara karşı en ufak bir muhalefet gösterdi mi
başlayacaksınız saldırmaya. Saldırgan demokrasi denir buna, saldırgan
demokrasi! Bu, AK PARTİ’nin yeni demokrasi modelidir. Sizin, toplantı ve
gösterilerden, vatandaşın kendini ifade etmesinden korkunuzun başlaması,
aslında ne kadar önlem alsanız da boştur. Niye valilere bırakıyorsunuz bütün
karar mekanizmasını, mercisini? Anayasal bir hak değil mi? Anayasa’da toplantı,
gösteri hürriyeti yok mu? Orada “İzin alınmadan yapılır.” demiyor mu? Yani siz,
bu Anayasa’ya aykırı bu düzenlemeyi yaparken nasıl Anayasa’ya rağmen valilerin
inisiyatifine verirsiniz? İşinize gelirse değil mi, işinize gelirse...
Bakın, sizin
demokrasi anlayışınız kendi tarzınızdır. Evrensel demokrasiyle hiçbir bağınız
yok arkadaşlar. Kendi kendinizi kandırıyorsunuz. Karşınızda da birilerini
kandıracağınızı zannediyorsunuz. Kandıramazsınız arkadaşlar. Yanlış yoldasınız,
yanlış yoldasınız; samimi değilsiniz, samimi değilsiniz. Samimi olmayanların
barışa da demokrasiye de hayrı dokunmaz. Size bunu açık söylüyorum, uyarıyorum.

Karar yeter
sayısıyla beraber oylama yapın Sayın Başkan.
BAŞKAN –
Teşekkür ediyorum.
Önergeyi
oylarınıza sunacağım, karar yeter sayısı arayacağım: Kabul edenler… Kabul
etmeyenler… Karar yeter sayısı yoktur.
Birleşime beş
dakika ara veriyorum. 
 Kapanma
Saati: 00.55
SEKİZİNCİ OTURUM
Açılma Saati: 01.08
BAŞKAN: Başkan Vekili Sadık YAKUT 
KÂTİP ÜYELER: Fehmi KÜPÇÜ (Bolu), Muharrem IŞIK (Erzincan) 
----- 0 -----
BAŞKAN – Sayın
milletvekilleri, Türkiye Büyük Millet Meclisinin 71’inci Birleşiminin Sekizinci
Oturumunu açıyorum.
559 sıra sayılı
Kanun Tasarısı’nın 5’inci maddesi üzerinde Şırnak Milletvekili Hasip Kaplan ve
arkadaşlarının verdiği önergenin oylanmasında karar yeter sayısı
bulunamamıştı. 
Şimdi önergeyi
tekrar oylarınıza sunacağım ve karar yeter sayısı arayacağım.
Kabul edenler…
Kabul etmeyenler… Karar yeter sayısı var, önerge kabul edilmemiştir. 
Tasarının
görüşmelerine devam edeceğiz.
Komisyon ve
Hükûmet yerinde.
Diğer önergeyi
okutuyorum: 
Türkiye Büyük Millet Meclisi Başkanlığına
Görüşülmekte
olan 559 Sıra Sayılı Kanun Tasarısının 5. Maddesi ile değiştirilen; 2911 sayılı
Toplantı ve Gösteri Yürüyüşleri Kanununun 6 ncı maddesinin;
1)  2.
Fıkrasında bulunan görüşleri alınarak ibaresinden sonra gelmek üzere,
"ortaya çıkan eğilime uygun şehrin merkezi yerlerinde" ibaresinin
eklenmesini,
2)  2.
Fıkrasında bulunan dikkate alınarak ibaresinden sonra gelmek üzere,
"şehrin merkezi yerlerinde" ibaresinin eklenmesini,
3)  3.
Fıkrasında bulunan halka duyurulur ibaresinden sonra gelmek üzere,
"teşkilatı bulunan siyasi partilere tebliğ edilir." ibaresinin
eklenmesini,
Arz ve teklif
ederiz.
 
Faruk Bal (Konya) ve arkadaşları 
BAŞKAN –
Komisyon önergeye katılıyor mu?
ANAYASA
KOMİSYONU BAŞKANI BURHAN KUZU (İstanbul) – Katılmıyor Başkanım. 
BAŞKAN – Hükûmet
katılıyor mu?
BAŞBAKAN
YARDIMCISI BEŞİR ATALAY (Kırıkkale) – Katılmıyoruz. 
BAŞKAN – Önerge
üzerinde söz isteyen Faruk Bal, Konya Milletvekili. 
Buyurun Sayın
Bal. 
FARUK
BAL (Konya) – Sayın Başkan, değerli milletvekilleri; Sayın Bakanın ve Sayın
Komisyon Başkanının katılmadığını ifade ettiği Milliyetçi Hareket Partisinin
vermiş olduğu önerge üzerinde söz almış bulunuyorum. Hepinizi saygıyla
selamlıyorum.
Bu
kanun tasarısının iki tane önemli özelliği vardır: Biri, demokratikleşme adı
altında “-muş gibi” yaparak bir şeyler yapmak; ikincisi ise, millî birlik ve
kardeşlik hukukunu bozmak. Sayın Hükûmet ve Sayın Komisyon Başkanı eğer bizim
önergemizi dinlemiş olsalardı, eğer gerekçesini ve önergeyi okumuş olsalardı ve
amaçları da demokratikleşme olsaydı “Katılıyoruz.” demesi lazımdı. Niçin?
Çünkü, 5’inci maddeyle, toplantı ve gösteri yürüyüşleriyle, vatandaşın en tabii
hakkı olan toplantı ve gösteri yürüyüşüyle ilgili belirlenecek alanları siyasi
iradenin tek başına belirlemesinden ziyade, yani siyasi iradenin temsilcisi
durumundaki mülki amirlerin belirlemesinden ziyade, bu toplantıyı yapmayı arzu
eden kuruluşların da fikrinin alınmasıyla ilgiliydi.
Bizim
önerimiz şuydu: Mademki valinin, kaymakamın ayağına siyasi partileri
çağırıyorsun; mademki valinin, kaymakamın ayağına sendikaları, sivil toplum
örgütlerini çağırıyorsun, görüşünü alıyorsun, arkasından niye sadece valiye
bırakıyorsun? O toplantıda belirlenmiş olan eğilime uygun olarak toplantı
gösteri ve yürüyüşünün yapılacağı yeri belirle diyorum. Bunu reddediyorsun
çünkü demokratikleşme değil adı; amaç, demokratikleşme değil; amaç,
demokratikleşme adı altında yine siyasi iktidarın sesi durumunda olan mülki
amirlerin kararını uygulamak.
Yine,
ikinci fıkramızda ifade ediyoruz ki “dikkate alınarak” ifadesinden sonra gelmek
üzere belirli bir kriter koyuyoruz, şehrin merkezî yerinde bu gösteri ve
yürüyüşün yeri belirlensin. Öyle uygulamalar var ki, şehir burada duruyor, dışarıda
hayvan pazarı var, kaymakam uygun görmüyor; beğenmediği grupların,
sendikaların, derneklerin veya gösteri yürüyüşü yapacak olan kitlelerin hayvan
pazarında gösteri yapmasına veya toplantı yapmasına karar veriyor. 
Bir de “Halka
duyurulur.” diye bir ifade var. Bu halka duyurma işini -buralarda en önemli
olan husus siyasi partilerdir- mademki belirleniyor böyle bir yer, bunu siyasi
partilere tebliğ et ki, siyasi partiler nerede ne toplantı yapılacağını, nasıl
bir gösteri yapılacağını bilsin, onlar da toplumu buna göre şekillendirebilsin.
Tabii, amaç bu değil. Amaç, demokratikleşiyormuş gibi göstererek ipin ucunu
elden bırakmamak yani valileri, mülki amirleri tek yetkili olarak kabul etmek. 
İşte,
bırakacağınız valilerden birkaç tane örnek vermek istiyorum: 
Bu valilerden
bir tanesi Isparta Valisi. 27 Şubat 2014 tarihinde Sayın Başbakan Burdur’a AKP
mitingi yapmak için gidiyor. AKP mitingine AKP’lileri taşımak üzere, Isparta
Valisi, şehirde bulunan bütün resmî araçları tahsis ediyor, bunun için de resmî
yazı yazıyor. Bu demokratikleşme mi Sayın Bakan? Eğer, hakikaten demokrat
ruhunuz varsa derhâl bu Sayın Vali hakkında bir soruşturma açmanız lazım. Kamu
araçlarının bir siyasi partinin mitingine…
MİHRİMAH BELMA
SATIR (İstanbul) – Başbakana eşlik eder.
FARUK BAL
(Devamla) – Efendim, Başbakan olarak değil AKP Genel Başkanı olarak gidiyor;
mitingine gittiği zaman da AKP propagandası yapıyor. Bunun hakkında bir
tahkikat yapmanız lazım. 
Bu sayın
valilerden bir tanesi daha var. Vatandaşa, affedersiniz “kavat” diye hitap eden
bir Adana Valisi var, bunun emrine veriyorsunuz. Bu yetkiyi -biraz önce ifade
ettiğim- bu toplantı, gösteri yürüyüşü yapma yetkisini bu Valinin iradesine
bırakıyorsunuz. 
Bir başkası, Van
Valisi var. Kamuoyuna düştü, basına düştü; vali muavinlerini çekiyor “Benim
dediğim dedik, çaldığım düdüktür, bunun dışına çıkmayacaksınız…” 4 tane vali
muavini istifa ediyor. Bu mu demokratikleşme? 
Bir başkası “Ne
mutlu Türk’üm diyene!” tabelası eskidiği için indiriyor; yenisini, aylar geçti,
yıl geçiyor, bu tabelayı yerine asmıyor. Devletin valisi, Türkiye Cumhuriyeti
devletinin valisi olmaktan çıkmış sizin Türklükle hesaplaşma şeklindeki…
(Mikrofon
otomatik cihaz tarafından kapatıldı)
FARUK BAL
(Devamla) - ...politikalarınızı uygulayan bir vali hâline gelmiştir.
Dolayısıyla, bu örnekler, sadece aklımıza gelen bu örnekler, seksen küsur
ildeki ve 600 küsur ilçedeki kaymakamlar marifetiyle, iradesine terk edilemez.
Eğer demokratikleşmeyse, önergemizi kabul etmeniz gerekir diyor, Meclisi
saygıyla selamlıyorum. (MHP sıralarından alkışlar)
BAŞKAN –
Teşekkür ediyorum.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir.
6’ncı madde
üzerinde üç adet önerge vardır, okutuyorum:
Türkiye Büyük Millet Meclisi Başkanlığına
Görüşülmekte
olan 559 Sıra Sayılı Kanun Tasarısının 6. Maddesi ile değiştirilen; 2911 sayılı
Toplantı ve Gösteri Yürüyüşleri Kanununun 7 nci maddesinde bulunan
"yapılabilir." kelimesinden sonra gelmek üzere;
“, kaymakamlar
güneşin saatini ilçelerinde internet sitesinde ve mutat ilan vasıtaları ile
ilan eder, seçim dönemlerinde siyasi partilere tebliğ eder.” ibaresinin
eklenmesini arz ve teklif ederiz.
 Faruk Bal Mehmet
Günal Ali Öz
 Konya Antalya Mersin
 Yusuf Halaçoğlu Ruhsar
Demirel Hasan Hüseyin Türkoğlu
 Kayseri Eskişehir Osmaniye
 Mehmet Şandır S.
Nevzat Korkmaz 
 Mersin Isparta 
Türkiye Büyük Millet Meclisi Başkanlığına
Görüşülmekte
olan 559 sıra sayılı kanun tasarısının çerçeve 6 ıncı maddesiyle değiştirilen
2911 S. Kanunun 7 nci maddesinin aşağıdaki şekilde değiştirilmesini arz ve
teklif ederiz.
“Açık yerlerdeki
toplantılar gece 24.00’a kadar yapılabilir, kapalı yerlerdeki toplantılar
açısından zaman sınırlaması bulunmamaktadır.”
 Pervin Buldan Leyla
Zana Hasip Kaplan
 Iğdır Diyarbakır Şırnak
 Bengi Yıldız Sırrı
Süreyya Önder
 Batman İstanbul
Türkiye Büyük Millet Meclisi Başkanlığına
559 Sıra Sayılı
Temel Hak ve Hürriyetlerin Geliştirilmesi Amacıyla Çeşitli Kanunlarda Değişiklik
Yapılmasına Dair Kanun Tasarısı'nın 6. maddesi aşağıdaki gibi değiştirilmesini
arz ve teklif ederiz.
MADDE
6- 2911 sayılı Kanunun 7'nci maddesinin ikinci fıkrası aşağıdaki şekilde
değiştirilmiştir:
"Açık
yerlerdeki toplantılar ile yürüyüşler güneş batmadan önce dağılacak şekilde,
kapalı yerlerdeki toplantılar ise saat 24.00'e kadar yapılabilir. Araç
trafiğine kapalı caddeler, parklar, meydanlar ve stadyumlar da kapalı yerlerden
sayılır."
 Celal Dinçer Ali
Özgündüz
 İstanbul İstanbul
BAŞKAN –
Komisyon önergeye katılıyor mu?
ANAYASA
KOMİSYONU BAŞKANI BURHAN KUZU (İstanbul) - Katılmıyoruz Başkanım.
BAŞKAN – Hükûmet
katılıyor mu?
BAŞBAKAN
YARDIMCISI BEŞİR ATALAY (Kırıkkale) – Katılmıyor.
BAŞKAN – Önerge
üzerinde söz isteyen Celal Dinçer, İstanbul Milletvekili.(CHP sıralarından
alkışlar)
CELAL DİNÇER
(İstanbul) – Teşekkür ederim Sayın Başkan.
Değerli
milletvekilleri, 559 sıra sayılı Kanun Tasarısı’nın 6’ncı maddesi üzerinde
vermiş olduğumuz önerge hakkında söz almış bulunuyorum, yüce heyetinizi
saygıyla selamlıyorum.
Anayasa’nın
34’üncü maddesine göre “Herkes, önceden izin almadan, silahsız ve saldırısız
toplantı ve gösteri yürüyüşü düzenleme hakkına sahiptir.” Medeni dünyada
toplantı ve gösteri yürüyüşü hakkı temel hak ve hürriyetlerin en başında
gelmektedir. Bu hakkın şiddete başvurmaksızın barışçıl bir şekilde serbestçe
kullanılmasının önündeki tüm engellerin kaldırılması da temel ilkedir. 
Toplantı ve
gösteri yürüyüşleri bir hak arayışıdır ve idarenin eylem ve işlemine karşı
yapılmaktadır. Dolayısıyla, demokratik bir ülkede bu hak ve özgürlüğün
kullanımı doğaldır ve yürütme organına düşen, bu tür toplantı ve gösterileri
yasaklamak değil bu hakları kullananların özgürce ve güvenli bir şekilde
kullanmalarına imkân sağlamaktır. 
Görüştüğümüz
tasarının 6’ncı maddesiyle 2911 sayılı Kanun’da değişiklik yapılmakta, bu
değişikliğe göre açık alanlarda toplantılar ile yürüyüşler güneş batmadan önce
dağılacak şekilde, kapalı alanlardaki toplantılar ise saat 24.00’e kadar
yapılabilir şeklinde düzenlenmektedir. 
Kapalı yer
toplantılarının 23.00’ten 24.00’e çıkarılması uygulamada önemli bir yenilik
değildir. Barışçıl bir gösteri sırf formalitelere uyulmadı, zaman aşıldı diye
kanunsuz sayılmamalıdır. Açık ve kapalı alanlar ayırımı da net değildir.
Tasarıda öngörülen bu değişiklikler iktidar tarafından reform olarak
sunulmaktadır ki bu, doğru bir iddia değildir.
Değerli
arkadaşlar, tasarıdaki düzenlemeler toplantı ve gösteri yürüyüşü hakkıyla
ilgili temel sorunlara çözüm getirmemektedir. Kamu düzenini bozmayacak şekilde
şiddet içermeyen toplantı ve gösterilerin yapılmasında özgürlük alanının
genişletilmesi daha doğru ve demokratik bir yaklaşım olacaktır. 
Türkiye, Avrupa
İnsan Hakları Mahkemesi nezdinde en çok ihlali Toplantı ve Gösteri Yürüyüşleri
Kanunu nedeniyle almaktadır. Avrupa İnsan Hakları Mahkemesi, barışçıl
nitelikteki toplantı ve gösterilerde kamu otoritelerinin orantısız güç
kullandığını, orantısız güç kullanan güvenlik görevlileri hakkında etkin
soruşturma yapılmasını öngörmektedir. Avrupa Konseyi Bakanlar Komitesi de
Türkiye’de toplantı ve gösteri yürüyüşü hakkına yönelik ihlallerin çok
arttığına dikkat çekerek barışçıl gösterilere müdahale edilmemesini, biber gazı
kullanımının kurallara bağlanmasını, güvenlik güçlerinin kuvvet kullanırken
gereklilik, ölçülülük ve makuliyetin göz önünde bulundurulmasını önermiştir. Bu
iktidar ise tam tersini yapmıştır; Taksim’i, Ulus Meydanı’nı, Tandoğan’ı, hatta
Anıtkabir’e giden yolları bile yasak alan ilan etmiştir. Taksim yasağı hukuki
bir mesele değildir; Taksim yasağı, AKP’nin, Taksim Meydanı üzerinden güç
gösterisinin bir ifadesidir. Hiç kimse yukarıdaki ilkeleri görmezlikten gelip
toplantı hakkını olanaksız hâle getiremez, buna hakkı yoktur. 
Değerli
arkadaşlar, vatandaşların günlük yaşamlarını etkilemeyecek yerlerde toplantının
yapılması hükmü ne demektir? Sadece bu hüküm bile tek başına toplantı ve
gösteri yürüyüşü hakkını anlamsız kılmaktadır. Hukuki bir araç olarak kullanıp
ülkeye nizam vermeye çalışanlara, ifade özgürlüğünün toplu kullanımı bağlamında
sınıfta kalanın kendileri olduğunu belirtmek istiyorum. 
Gezi Parkı
dolayısıyla iktidarın tutumunu Türkiye ve dünya kamuoyu net olarak görmüştür.
Bilindiği gibi, orada 7 kişi hayatını kaybetmiş, binlerce kişi gözaltına
alınmış, 60’ı ağır olmak üzere 8.041 kişi yaralanmıştır, 11 kişi de gözünü
kaybetmiştir. Tazyikli suya kimyasal katılarak insanların üzerine sıkılması,
dünyada eşi benzeri görülmedik bir şekilde 150 binin üzerinde biber gazı
fişeğinin göstericilere karşı kullanılması büyük insan hakkı ihlalidir ve AKP
iktidarının insan hakları karnesinin de bir yansımasıdır. Bu karneye
baktığımızda toplantı ve gösteri yürüyüşleri hakkının kullandırılmasında AKP
iktidarının notunun çok zayıf olduğunu görmekteyiz. Bu tasarıyla da iktidar
notunu iyice sıfırlamaktadır. Zamanı geldiğinde bu halkımız da iktidarınızı
sıfırlayacaktır. 
Tekrar yüce
heyetinizi saygıyla selamlıyorum. (CHP sıralarından alkışlar) 
BAŞKAN –
Teşekkür ediyorum. 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Diğer önergeyi
okutuyorum: 
Türkiye Büyük Millet Meclisi Başkanlığına
Görüşülmekte
olan 559 sıra sayılı kanun tasarısının çerçeve 6 ıncı maddesiyle değiştirilen
2911 S. Kanunun 7 nci maddesinin aşağıdaki şekilde değiştirilmesini arz ve
teklif ederiz.
“Açık yerlerdeki
toplantılar gece 24.00’a kadar yapılabilir, kapalı yerlerdeki toplantılar
açısından zaman sınırlaması bulunmamaktadır.”
 
Pervin Buldan (Iğdır) ve arkadaşları 
BAŞKAN –
Komisyon önergeye katılıyor mu?
ANAYASA KOMİSYONU
BAŞKANI BURHAN KUZU (İstanbul) – Katılmıyoruz Başkanım. 
BAŞKAN – Hükûmet
katılıyor mu?
BAŞBAKAN
YARDIMCISI BEŞİR ATALAY (Kırıkkale) – Katılmıyoruz. 
BAŞKAN – Önerge
üzerinde söz isteyen Hasip Kaplan, Şırnak Milletvekili. (BDP sıralarından
alkışlar) 
HASİP KAPLAN
(Şırnak) – Değerli arkadaşlar, size bugün demokrasinizden bir resim göstermek
istiyorum şöyle. Toplantı, gösteriye gerek yok, artık TOMA’lardan apartmanlara,
dershanelere gördüğünüz gibi… Bayağı terakki eylemişsiniz. Toplantı ve gösteri
yürüyüşüne de gerek yok, binaların içine artık su sıkmaya başladınız. 
Şimdi, bu
anlayışla siz demokrasi getireceğinizi düşünüyorsunuz bu ülkeye değil mi? Bunun
adına da “demokratikleşme paketi” diyorsunuz. Siz çok büyük adımlar attığınızı
düşünebilirsiniz, belki de öyle düşünüyorsunuz, belki Başbakan da… Ama sizin
çok çok büyük adım olarak gördüğünüz şeyleri biz bir civciv adımı kadar
görmüyoruz demokrasi açısından, biliyor musunuz, civciv adımı kadar.
Gerçekten,
samimiyetle söylüyorum: Bu çözüm sürecinde barış ve kardeşliği temin etmek için
gerçekten yolun demokrasiden geçtiğini bile bile bu yola taş koyuyorsunuz. Onun
için, bundan sonra her maddede size demokrasi dersi vermeye karar verdim. (AK
PARTİ sıralarından gürültüler)
Ders bir;
isterseniz dışarıdan, isterseniz içeriden dinleyin ama demokrasi bir, birinci
ders…
ALİ
ŞAHİN (Gaziantep) – Bu mu demokrasi!
HASİP
KAPLAN (Devamla) – Evet, dinleyeceksiniz. Bu kürsüden demokrasiyi size
anlatacağım, öğreneceksiniz. Biraz faydalanırsınız.
ALİ
ŞAHİN (Gaziantep) – Demokrasiyi siz AK PARTİ’den öğreneceksiniz.
HASİP
KAPLAN (Devamla) – Çünkü sizin zorbalık dediğiniz, dikta dediğiniz, baskı
dediğiniz şeylerin demokrasi olmadığını göreceksiniz. 
Demokrasinin
üç süjesi vardır…
ALİ
ŞAHİN (Gaziantep) – AK PARTİ öğretti demokrasiyi size. Burada konuşuyorsanız,
AK PARTİ…
HASİP
KAPLAN (Devamla) – Lak lak etme, lak lak etme, sus.
BAŞKAN
– Sayın Kaplan, lütfen…
HASİP
KAPLAN (Devamla) – Sen lak lak etme.
Sayın
Başkan, siz susturun.
BAŞKAN
– Sayın milletvekilleri, lütfen söz atmayın.
HASİP
KAPLAN (Devamla) – Öyle işte Sayın Başkan, görevinizi yapın. (AK PARTİ
sıralarından gürültüler)
Demokrasi
dersi, bir: Siyasal demokrasi olmadan demokrasi olmaz. Üç tane süjesi var.
İkinci süjesi ekonomik demokrasidir. Üçüncü süjesi kültürel, çoğulcu
demokrasidir. Bu önergede size siyasal demokrasiyi anlatacağım arkadaşlar.
Siyasal
demokrasi milletin iradesine değer biçmektir, saygılı olmaktır. Hani diyor ya
“Egemenlik kayıtsız şartsız milletindir.”, bu millete kazık atmamaktır, doğru
durmaktır, iradesine saygı göstermek için onun önüne seçim barajları
koymamaktır, hazine barajları koymamaktır.
O
Siyasi Partiler Yasası ki Kenan Evren diktatöründen kalmış ve lider sultası
yaratmış. O siyasal demokraside lider sultasının yeri yoktur arkadaşlar. O lider
sultasının olduğu partilerde, yine, darbe döneminde çıkarılan bir yasayla,
Siyasi Partiler Yasası’nda parti içi demokrasi kaldırılmıştır. Parti içi
demokrasi kaldırıldığı için biat kültürü aşılanmıştır. Biat edenler lider
partilerinde istenen yerlere gelebilirler. Biat etmeyenlerin önünde bütün
kapılar kapanır, bir dahaki döneme aday bile olamazlar. Ve o zaman liderler
kendilerine uygun prototipte insanları aday yapmaya başlarlar ve bu adaylarla
meclislere gelmeye başlarlar. Ondan sonra susturmaya başlarlar
karşılarındakini. Nasıl? Demin resim A’da görüldüğü şekilde, TOMA’yla
apartmanlara su sıkmaya başlarlar, gazla kırmızı elbiseli kadına sıkmaya
başlarlar, insanların kafasına gaz fişeklerini sıkıp Ali İhsan Korkmaz’ı
öldürdükleri gibi öldürür, sonra da failleri korumaya başlarlar. İşte, onların,
o rejimin adı demokrasi değildir arkadaşlar, o tür rejimlerin adı diktatöryal
rejimlerdir. Hukukun işlemediği, faillerin, canilerin korunduğu, kollandığı,
yargıdan kaçırıldığı, davaların sürgüne gönderildiği, göz göre göre kayıtların,
delillerin silindiği ve siyasi iktidarların da katilleri koruduğu dönemlerdir.
Bu siyasal demokrasilerde bunun yeri yok arkadaşlar. 
Size siyasal
demokrasiden bu kadar. İnşallah diğer önergede ekonomik demokrasi ve kültürel
çoğulculukla ilgili devam edeceğiz. (BDP sıralarından alkışlar) 
BAŞKAN –
Teşekkür ediyorum. 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Diğer önergeyi
okutuyorum: 
Türkiye Büyük Millet Meclisi Başkanlığına
Görüşülmekte
olan 559 Sıra Sayılı Kanun Tasarısının 6. Maddesi ile değiştirilen; 2911 sayılı
Toplantı ve Gösteri Yürüyüşleri Kanununun 7 nci maddesinde bulunan
"yapılabilir." kelimesinden sonra gelmek üzere;
"Kaymakamlar
güneşin batma saatini ilçelerinde internet sitesinde ve mutat ilan vasıtaları
ile ilan eder, seçim dönemlerinde siyasi partilere tebliğ eder."
ibaresinin eklenmesini arz ve teklif ederiz. 
 Faruk
Bal (Konya) ve arkadaşları 
BAŞKAN –
Komisyon önergeye katılıyor mu?
ANAYASA
KOMİSYONU BAŞKANI BURHAN KUZU (İstanbul) – Katılmıyor Başkanım.
BAŞKAN – Hükûmet
katılıyor mu?
BAŞBAKAN
YARDIMCISI BEŞİR ATALAY (Kırıkkale) – Katılmıyoruz Sayın Başkan.
BAŞKAN – Önerge
üzerinde söz isteyen Faruk Bal, Konya Milletvekili. (MHP sıralarından alkışlar)

FARUK BAL
(Konya) – Sayın Başkan, değerli milletvekilleri; Sayın Başbakan “İstanbul’un
silüetini bozan gökdelenlerin sahiplerine küstüm.” demişti ya, ben de Sayın
Kuzu’ya küstüm. Yani şu önergeye dikkat etse anayasa profesörü olarak “Evet,
doğrudur bu, yapalım.” demesi lazım ama maalesef olmuyor. 
Önerge ne? Değerli arkadaşlarım, önerge
şu: “Güneşin batma saati” diye bir saat belirleniyor. Güneşin batma saati
meridyenlere göre her meridyende iki dakika, üç dakika fark eden bir durum.
Dolayısıyla her ilçede değişecektir güneşin batma saati ama bu güneşin batma
saatine hüküm bağlıyoruz, “Siyasi partilerin propagandalarının bittiği
zamandır.” diyoruz, “Toplantı, gösteri ve yürüyüşünün bittiği zamandır.”
diyoruz. O zaman, değişken olan bu hükme bir açıklık getiriyoruz, diyoruz ki:
“Kaymakamlar, ilçesindeki güneşin batma saatini tespit etsin, mutat vasıtalarla
ilan etsin, İnternet sitesine koysun. Seçim zamanlarında da siyasi partiler
kargaşaya gitmesin. Bir uzman çavuşun veya jandarmanın, polisin baskısı
altında, güneş ne zaman battı, ne zaman batacak kaygısına kapılmasın.” 
MUSTAFA ELİTAŞ
(Kayseri) – Diyanet takviminde bunların hepsi var.
FARUK BAL
(Devamla) – Kış günlerinde hava bulutlu olduğu zaman, kapalı olduğu zaman
güneşin batıp batmadığı belli olmaz. 
MUSTAFA ELİTAŞ
(Kayseri) – Diyanette var, telefonda var. 
FARUK BAL
(Devamla) – Dolayısıyla, buna bir açıklık getirilsin. Bunun demokrasideki tam
adı: Hukuk kuralları, güvenilir bir şekilde kanun hâline getirilir. “Sayın
Kuzu’ya küstüm.” derken, “profesör” unvanı ile Anayasa Komisyonu Başkanlığı
görevini yürütürken, bu kadar “hukukun üstünlüğü” kavramına riayet etmesi
gerekirken, hukukun güvenilir bir şekilde kanunlaştırılması ilkesine “hayır”
dediği için küsüyorum. Dolayısıyla, demokratikleşme gibi bir amacı olmadığını biliyorum.
Dönüyorum başka bir sayfaya.
Değerli
arkadaşlarım, bu kanun, “millet bütünlüğü” kavramını ortadan kaldırmayı
amaçlamış bir kanundur. Tarihin aydınlatıcı projektörünü sizin vicdanlarınızın
üzerine tutarak, buradan bir sonuç çıkarmanızı temenni ederek sözlerime o
açıdan devam edeceğim.
Osmanlı
İmparatorluğu, 400 çadırlık kayı boyundan 3 kıtada altı yüz yıl hüküm süren bir
cihan imparatorluğudur. Bu cihan imparatorluğu hâline gelmesinin en önemli iki
tane temel unsuru vardır: Biri, İslamiyet; diğeri, Türklük. Bu iki kavrama
sarıldığı, bilimi, teknolojiyi ön planda tuttuğu müddetçe Osmanlı yükselmiş, bu
kavramlardan uzaklaştığı müddetçe de Osmanlı İmparatorluğu önce duraklamış,
sonra gerilemiş, sonra çökmüştür. Çöküşü, 19’uncu yüzyılda dramatik bir noktaya
ulaşmıştır. 
İşte, o 19’uncu
yüzyıla geldiğimizde Osmanlı aydınlarında şu kavram karşımıza çıkıyor:
“Etrâkıbîidrâk”, eski bir tabirdir, açıklamak istiyorum. “Etrâkıbîidrâk” şu
demektir: “Etrâk”, Arapçada “Türk”ün çoğulu yani “Türkler”, “bîidrâk” ise “idrak”
kelimesini olumsuz kılan “bî” ekiyle olmakta ve tam Türkçe anlamı da “idraksiz
Türk.” İşte, bu “idraksiz Türk” kavramı, Osmanlıyı var eden, yücelten,
yükselten, altı yüz yıl boyunca 3 kıtada hüküm sürmesini sağlayan o muhteşem
cihangir imparatorluktan yavaş yavaş çökmeye ve arkasından da dağılmaya
gelindiği noktada ortaya çıkmış ve Osmanlı İmparatorluğu’nun -altmış yıl
civarında- 1850 yılından itibaren bütün topraklarını kaybederek Anadolu’ya
çekilme ve orada da bir Kuvayımilliye ruhu ile, imparatorluğun dağılmasından
sonra, külleri üzerinde bir devlet yaratmaya çalışmasının ifadesidir. Şimdi,
bu, Osmanlı İmparatorluğu’nun millet bütünlüğünün, “idraksiz Türk” anlayışının
imparatorluğa hâkim olmasıyla gerçekleşmiş, tarihî bir gerçektir. Bugüne yansıması
ise -devam edeceğiz ama- Türk millet bütünlüğünün etnisitelere bölünerek bu
topraklarda da, “Türklük” kavramının, nasıl Osmanlı çökertildiyse, bu
Anadolu’da Kuvayımilliye ruhuyla kurulmuş olan Türkiye Cumhuriyetinin nasıl
çökertileceğinin işaretidir ve hepimizin üzerinde ciddi bir sorumluluktur. Bu,
bir partinin sorunu değil, Türk milletinin sorunudur. Bu konuya devam edeceğiz.

HASİP KAPLAN
(Şırnak) – Karar yeter sayısı Sayın Başkan…
BAŞKAN –
Teşekkür ediyorum. 
Önergeyi
oylarınıza sunacağım, karar yeter sayısı arayacağım: Kabul edenler… Kabul
etmeyenler… Karar yeter sayısı yoktur. 
Birleşime beş
dakika ara veriyorum. 
Kapanma Saati: 01.35

DOKUZUNCU OTURUM
Açılma Saati: 01.41
BAŞKAN: Başkan Vekili Sadık YAKUT 
KÂTİP ÜYELER: Fehmi KÜPÇÜ (Bolu), Muharrem IŞIK (Erzincan) 
----- 0 -----
BAŞKAN – Sayın
milletvekilleri, Türkiye Büyük Millet Meclisinin 71’inci Birleşiminin Dokuzuncu
Oturumunu açıyorum.
559 sıra sayılı
Kanun Tasarısı’nın 6’ncı maddesi üzerinde Konya Milletvekili Faruk Bal ve
arkadaşlarının verdiği önergenin oylanmasında karar yeter sayısı
bulunamamıştı. 
Şimdi, önergeyi
tekrar oylarınıza sunacağım ve karar yeter sayısı arayacağım: Kabul edenler…
Kabul etmeyenler… Karar yeter sayısı vardır, önerge kabul edilmemiştir. 
Tasarının
görüşmelerine devam edeceğiz.
Komisyon ve
Hükûmet yerinde.
6’ncı maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir. 
7’nci madde
üzerinde üç adet önerge vardır, okutuyorum: 
Türkiye Büyük Millet Meclisi Başkanlığına
Görüşülmekte
olan 559 Sıra Sayılı Kanun Tasarısının 7. maddesinin 3. Fıkrasında bulunan
"kullanılamaz." kelimesinden sonra gelmek üzere “ve bir kopyası
düzenleme kuruluna tutanakla teslim edilir.” ibaresinin eklenmesini arz ve
teklif ederiz. 
 Faruk Bal Mehmet
Günal Ali Öz
 Konya Antalya Mersin
 Yusuf Halaçoğlu Ruhsar
Demirel Hasan Hüseyin Türkoğlu
 Kayseri Eskişehir Osmaniye
 Mehmet Şandır S.
Nevzat Korkmaz  
 Mersin Isparta 

Türkiye Büyük Millet Meclisi Başkanlığına
559 Sıra Sayılı
Temel Hak ve Hürriyetlerin Geliştirilmesi Amacıyla Çeşitli Kanunlarda
Değişiklik Yapılmasına Dair Kanun Tasarısı'nın 7. maddesinin aşağıdaki gibi
değiştirilmesini arz ve teklif ederiz. 
MADDE 7- 2911
sayılı Kanunun 11 inci maddesinin birinci fıkrasının üçüncü cümlesi aşağıdaki
şekilde değiştirilmiştir. 
"Bu
yükümlülüğün yerine getirildiğine dair tutulan tutanak düzenleme kurulu
tarafından hazırlanarak yetkili kolluk amirine teslim edilir."
 Mahmut Tanal  Celal
Dinçer  Ali Özgündüz
 İstanbul  İstanbul İstanbul

Türkiye Büyük Millet Meclisi Başkanlığı'na
Görüşülmekte
olan 559 sıra sayılı kanun tasarısının çerçeve 7 inci maddesi ile eklenen
fıkranın tasarı metninden çıkarılmasını arz ve teklif ederiz.
 Pervin Buldan Leyla
Zana Hasip Kaplan
 Iğdır Diyarbakır Şırnak
 Sırrı Süreyya Önder Bengi
Yıldız
 İstanbul Batman
BAŞKAN –
Komisyon önergeye katılıyor mu?
ANAYASA
KOMİSYONU BAŞKANI BURHAN KUZU (İstanbul) - Katılmıyoruz Başkanım.
BAŞKAN –
Hükûmet katılıyor mu?
BAŞBAKAN
YARDIMCISI BEŞİR ATALAY (Kırıkkale) - Katılmıyoruz.
BAŞKAN – Önerge
üzerinde söz isteyen Hasip Kaplan, Şırnak Milletvekili.
HASİP KAPLAN
(Şırnak) – Değerli milletvekilleri, sizin demokrasiniz fişleme, izleme,
görüntüleme, kayıt altına alma üzerine kuruludur. Bu madde de aynen böyledir.
Yani toplantı ve gösteri yürüyüşünün ses ve görüntülerini alacaksınız, kolluk
tarafından yapıldığı belli olacak şekilde kaydedilecek, elde edilen kayıt ve
görüntüler üzerinden de işinize ne gelirse yapacaksınız. Demokrasi anlayışınız
budur, hep takip, izlemek. 
Sizin
toplantılarınızı peki polis nasıl kaydedecek, görüntüleyecek? Siz iktidarsınız.
Alimallah, birisi bir kamera doğrultsun… 6 bin polisi aldınız, bütün
müdürleri, şube başkanlarını. Güç, kudret sizde. Güç, kudret taşıyor sizden.
Şimdi, böyle bir yanlış yapacak birisi size… Bir milletvekiliniz yapmıştı zaten,
çocuğuna bir yanlış yapılmıştı, bütün polisleri dizmişlerdi. Aynen böyle,
istavritleri dizerler ya çiroz yapmak için ipe, aynen böyle dizmiştiniz. Bravo
size, iktidar sizin, sizden başka iktidarlık yapan olmadı. 
Sizin demokrasi
anlayışınız var ya demokrasi anlayışınız siyasal boyutuyla eksik. Siz barajlara
sığınırsınız, siz barajlara ve Kenan Evren’in yasalarına sığınırsınız. Biz de
inadına inadına başkaldırırız, o duvarlarınızı, o barajlarını yıkar, geliriz,
burada grup kurarız, konuşuruz. Bu sesimizi kısmak istiyorsunuz ama gücünüz
yetmez. 
Bakın, demiştim
size, demokrasinin bir diğer sacayağı da ekonomik demokrasidir. Demokrasinin
olabilmesi için o ülkede adil bir bölüşüm olması lazım. Birilerinin çok yiyip
birilerinin az yemesi, birilerinin çok çırpıp birilerinin geçinemeyip kirasını
ödeyemez duruma düşmesi, bir toplumda kabul edilir bir durum değildir, sosyal
patlamalara yol açar. Onun için, gelir elde ederken hazineye, vergileri adil
alacaksınız. İşçiden, emekçiden yüzde 27 artı yüzde 80 de dolaylı vergi alıp
kurumlardan, holdinglerden yüzde 20 vergi alırsanız bir tarafta çok azınlık bir
zengin yaratıp diğer tarafta milyonlarca fakir bırakırsanız, o ülkede demokrasi
gelişmez arkadaşlar. Demokrasinin vazgeçilmez unsurlarından birisi ekonomidir.
Eğer ekonomide herkes kendi verdiği vergisinin nereye gittiğini takip
edemiyorsa, denetleyemiyorsa, bütçeyi Sayıştayıyla takip edemiyorsa,
Sayıştayıyla takip edemediği o paracıklar birilerinin cebine gidiyorsa,
demokrasi işlemiyor demektir. 
Bakın, bu
ayağını hiç düşünmüyorsunuz, oysaki demokrasinin en önemli ayağı ekonomik
demokrasidir. Ekonomik demokrasi olmadığı zaman süje olarak bir demokraside,
birilerinin yaptığı yanına kâr kalır. Eğer siz bunun hukukunu yaratmazsanız,
“nereden buldun” yasalarını getirmezseniz, herkes “nereden bulurum” yasalarının
peşine düşerse, o ülkede demokrasi olmaz arkadaşlar. Her şey özel değildir,
kamusal alanlarda yapılması gerekenler vardır, bütün bunların hayata
geçirilmesi gerekiyor. 
Şimdi, bunu
dikkate aldığımız zaman, şöyle düşünün, bir ulusun yarısı özgür, yarısı tutsak
olabilir mi? Yani özgür olmadığı hâlde bazen yurttaşlar, insanlar kendini özgür
hissedebilir mi? Oluyor, bunun farkındayız. Özellikle, gelişememiş
demokrasilerde bu var. Yine, insanlar özgür olmadan mutlu olabilir mi
arkadaşlarım, var mı bunun bir ölçüsü? Yoktur. Onun için her taraf TOMA, her
taraf gaz, her taraf kokuyor arkadaşlar. Gaz kokan bir demokrasiden hayır
gelmez memlekete, biz size açık konuşalım. Gaz kokan demokrasinin yerine bahar
geliyor, bırakın Kızılay bulvarında parfüm koksun, yeni açmış bahar çiçekleri
koksun. Ne bu tutmuşsunuz tık tık tık oraya, pencerelere, kapılara, eve, 3 tane
insan bir arada görseniz durmadan sıkıyorsunuz. Böyle bir demokrasi koruması
var mı? Yok. O zaman yanlış bir iş yapılıyor. Bu yanlışı yaparken “Bu paketin
içindekilerle demokrasi getiriyoruz, Türkiye’yi uçuruyoruz, uzaya götüreceğiz…”
Bu hikâyeleri de bize yutturmayın diyoruz. 
İnşallah, bir
dahaki önergede kültürel çoğulcu demokrasiyle devam ederiz. 
SEBAHATTİN KARAKELLE
(Erzincan) – Çok istifade ettik!
HASİP KAPLAN
(Şırnak) – Vallahi, edersiniz etmezsiniz, belki kulağınızda kalır bir iki
kelime. 
BAŞKAN –
Teşekkür ediyorum. 
MEHMET AKİF
HAMZAÇEBİ (İstanbul) – Karar yeter sayısı… 
BAŞKAN –
Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
MEHMET AKİF
HAMZAÇEBİ (İstanbul) – Karar yeter sayısı istemiştik. 
BAŞKAN – Diğer
önergeyi okutuyorum: 
Türkiye Büyük Millet Meclisi Başkanlığına
559 Sıra Sayılı
Temel Hak ve Hürriyetlerin Geliştirilmesi Amacıyla Çeşitli Kanunlarda
Değişiklik Yapılmasına Dair Kanun Tasarısı'nın 7. maddesinin aşağıdaki gibi
değiştirilmesini arz ve teklif ederiz. 
MADDE 7- 2911
sayılı Kanunun 11 inci maddesinin birinci fıkrasının üçüncü cümlesi aşağıdaki
şekilde değiştirilmiştir. 
"Bu
yükümlülüğün yerine getirildiğine dair tutulan tutanak düzenleme kurulu
tarafından hazırlanarak yetkili kolluk amirine teslim edilir."
 Mahmut
Tanal (İstanbul) ve arkadaşları
BAŞKAN –
Komisyon önergeye katılıyor mu? 
ANAYASA KOMİSYONU
BAŞKANI BURHAN KUZU (İstanbul) – Katılmıyoruz Başkan. 
BAŞKAN – Hükûmet
katılıyor mu? 
BAŞBAKAN
YARDIMCISI BEŞİR ATALAY (Kırıkkale) – Katılmıyoruz. 
BAŞKAN – Önerge
üzerinde söz isteyen Mahmut Tanal, İstanbul Milletvekili. (CHP sıralarından
alkışlar) 
MAHMUT TANAL
(İstanbul) – Teşekkür ederim Sayın Başkan.
Değerli
milletvekilleri, hepinizi saygıyla selamlıyorum. 
Toplantı ve
Gösteri Yürüyüşleri Yasası… Tabii, dünyada iki sistem vardır: Bir, izne tabi
olan; iki, izne tabi olmayan. Ancak, bizim Anayasa’mızın 34’üncü maddesinde,
izne tabi olmayan bir sistem kabul edilmiş durumda. Ancak, mevcut olan yeni
düzenleme nedir? Esas olan, kural olan, özgürlüklerin serbest bırakılması,
özgürlüklerin kısıtlanması ise istisnai bir durumdur. Ancak, mevcut olan bu
düzenlemede, tamamen, bir toplantı ve gösteri yürüyüşüne katılan her vatandaş
fişlenecek, izlenecek, takip edilecek. Hakikaten, bu, otoriter olan rejimlerde
göze çarpan bir husustur, korkan iktidarlarda göze çarpan bir husustur.
Halkından korkmayan, halkından çekinmeyen sistemlerde gayet rahat yapılan
toplantı ve gösteri yürüyüşlerinin bu kadar kayıt ve zabıt altına alınması
sisteme aykırı. 
Şimdi, tabii,
burada, dikkat ettiğimizde, hukuk fakültelerinde toplantı ve gösteri
yürüyüşüyle ilgili, Türk hukukunda bir ders en azından idare hukukunda
okutulur, ceza hukukunda okutulur ve bunlar da kaynak kitap olarak gösterilir.
Sayın Burhan Kuzu Hocam’ın eğer üniversiteyle hâlen bağlantıları devam
ediyorsa… Aynen burada örnek olarak geçirilir, denilir ki: Eğer bir toplantı ve
gösteri yürüyüşü yapılacaksa mümkün olduğunca… Örneğin, Taksim’de toplantı ve
gösteri yürüyüşü yapılacak, oradan geçen sürücüler veya vatandaşın şunu
düşünmesi lazım: “Bugün bu trafik niye kilitlendi? Bugün acaba burada
olağanüstü bir durum mu var?” Yani, bu toplantı ve gösteri yürüyüşünün amacının
halk tarafından hissedilebilir olması lazım, duyulabilir olması lazım, oradan
geçen insanların “Burada bugün ne oldu, acaba niçin insanlar toplandı?” bu
gerekçeyi bilmesi lazım. Mevcut olan bu düzenlemeyle bu temel hak ve özgürlüğün
özünü ortadan kaldırmış oluyoruz. Nedir bu da? Bunun yasaklanması, sınırlanması
Anayasa’mızın 13’üncü maddesine hem burada ölçülülük ilkesi uyarınca aykırı hem
de demokratik hakkın özünü ortadan kaldırıcı bir düzenleme olduğu için buna da
aykırı. Peki, aynı şekilde yine nerede bu düzenleme var? 15’inci madde de yine
bu sınırlamayı getiriyor yani burada 15’inci madde de böyle bir düzenlemenin
getirilmesini yasaklıyor. Nedir 15’inci madde de? Temel hak ve özgürlükleri
ortadan kaldırıcı mahiyette bir durdurma yapamazsınız. Yani, buradaki mevcut
olan düzenlemelerin tamamı temel hak ve özgürlükleri ortadan kaldırıcı,
demokratik toplum düzeninin gereklerine aykırı olan bir düzenlemedir. 
Tasarıya
baktığımız zaman, tabii ki Burhan Hoca’nın bu Komisyonun Başkanı olmasına biz
bazen “güvence” diyoruz ama hakikaten artık “güvence” diyemiyoruz, tam
güvencesiz durumda. Örnek vereceğim ben sizlere madde 12’den, 13’ten, 14’ten,
15’ten. Hukuk fakültesinde -Allah rızası için- anayasa hukuku dersinde bizlere
ne öğrettiniz? “Çocuklar, kanun düzenlemesi yapılırken aynı cümleyi tekrar
etmekten kaçının.” denilmesi lazım. Aynen okuyorum ben, burada “cebir ve
şiddeti”, “cebir veya tehdit kullanılarak ya da hukuka aykırı başka
davranışlarla…” Aynı düzenleme içerisinde, aynı kanunda 12’de, 13’te, 14’te ve
15’te aynı tekrarı yapmışsınız. Bu, doğru bir düzenleme değil Değerli Hocam.
Sizden istirham ediyorum, yani o ders kitaplarınızda bunu yazacaksınız ve bu
Komisyonun Başkanı olacaksınız, bu düzenlemeyi yapacaksınız.
Şimdi, söz
sırası geldi Meclis Başkan Vekilimizden… Benim sizden istirhamım şu: Önergeyi
oylamaya sunarken hem değerli arkadaşlarımızın da zamanını alıyoruz, dışarıda
bulunan arkadaşlarımız da toplantılara katılamıyorlar. İç Tüzük’ün 149’uncu
maddesi diyor ki: “Her oylamadan önce milletvekilleri zil çalınmak suretiyle
çağırılır.” Sizden rica ediyorum, ben şimdi, burada, karar yeter sayısı
isteyeceğim, siz Başkan Vekili olarak, İç Tüzük’ün 149’uncu maddesinin bu son
fıkrasını, istirham ediyorum, yani burada zaman ekonomisi açısından hem de
doğru uygulanmayan bir olayın tatbiki açısından bunu uygulamanızı arz eder,
hepinize teşekkür ederim, iyi çalışmalar diliyorum hepinize. 
Karar yeter
sayısı istiyorum. (CHP sıralarından alkışlar)
BAŞKAN –
Teşekkür ediyorum.
SÜLEYMAN ÇELEBİ
(İstanbul) – Zil de çalacak mısınız Sayın Başkan?
BAŞKAN – Çalındı
efendim, çalındı.
Önergeyi
oylarınıza sunacağım karar yeter sayısı arayacağım: 
Kabul edenler...
Kabul etmeyenler... Karar yeter sayısı var, önerge kabul edilmemiştir.
Diğer önergeyi
okutuyorum:
Türkiye Büyük Millet Meclisi Başkanlığına
Görüşülmekte
olan 559 Sıra Sayılı Kanun Tasarısının 7. maddesinin 3. Fıkrasında bulunan
"kullanılamaz." kelimesinden sonra gelmek üzere 
"ve bir
kopyası düzenleme kuruluna tutanakla teslim edilir." İbaresinin
eklenmesini arz ve teklif ederiz.
Faruk
Bal (Konya) ve arkadaşları
BAŞKAN –
Komisyon önergeye katılıyor mu?
ANAYASA
KOMİSYONU BAŞKANI BURHAN KUZU (İstanbul) – Katılmıyoruz.
BAŞKAN – Hükûmet
katılıyor mu?
BAŞBAKAN
YARDIMCISI BEŞİR ATALAY (Kırıkkale) – Katılmıyoruz.
BAŞKAN – Önerge
üzerinde söz isteyen Faruk Bal Konya Milletvekili.
Buyurun. (MHP
sıralarından alkışlar)
FARUK BAL
(Konya) – Sayın Başkan, değerli milletvekilleri; bu kanunun başlığı, temel hak
ve hürriyetlerin genişletilmesine ilişkin bir demokratikleşme paketi. Şimdi,
temel hak ve hürriyetler dediğimiz zaman toplantı ve gösteri
yürüyüşleri hakkı çekirdek haklardandır, anayasa hukukçuları bunu bilir. Bu
çekirdek hak kullanılırken devlet olarak diyorsunuz ki: “Ben hepinizi kayda
alıyorum, çekiyorum, filme alıyorum.” Bunu niye yapıyorsunuz? Devlet olarak,
ortaya çıkabilecek birtakım suçların faillerini filan tespit etmek için ama
demokratikleşen bir ülkede, demokratikleşme iddiasında olan bir kanunla
karşımıza gelirseniz, devlet tarafından inin, bir de sivil toplum örgütü
tarafına bakın. Eğer hakikaten demokratikleşiyor iseniz, bu takdirde, yapmış
olduğunuz işlemlerin karşı tarafa da bir nüshasını vermek ve onların da
kendilerine göre çekidüzen verme, içlerinde varsa provokatörler, varsa kanun
dışı faaliyetler, bunları ayıklayıp, çıkarıp ortaya koymaları ve kendilerini
buna göre kanuna uygun hâle getirmelerine... Önerge bu amaçla verildi. 
Şimdi, bu amaçla
verilmiş olan bir önergeyi reddetmek ile demokratikleşme arasında bir bağ kurabiliyor
musunuz? Kuramıyorsunuz, demek ki bu, demokratikleşme değil, bu,
demokratikleşmiş gibi görünerek insanları aldatmak, uyutmaktır. O zaman, biz
biraz önceki maddeden kalan tarih dersimize geçeceğiz.
Değerli
arkadaşlarım, “Etrâkıbiidrak” dediğimiz kavram… Osmanlı İmparatorluğu’nu
çökertirken bir viraj dönüldü; o viraj, 1856 Paris Anlaşması’dır. Paris
Anlaşması’yla Osmanlı millet bütünlüğünün bozulması için içerisine gerekli
birtakım malzemeler konuldu ve Osmanlı İmparatorluğu’na “Bir anayasa yap.” denildi.
İşte, o Anayasa’nın mimarlarından… Sayın Seyfettin Yılmaz’ın ifade ettiği konu,
bizim bugün gündemimizde olan konudur. O da Osmanlı milletini meydana getiren
milliyetlerin kendi dilleriyle konuşabilmelerine ilişkin bir öneri. Ulu Hakan
Sultan Abdülhamit Han bunu fark etti ve reddetti ama Meclisin ilk toplantısında
yine ana dille konuşma mevzusu gündeme geldi. O zamanın Meclis Başkanı “Osmanlı
tebaasından olan herkes lisan-ı Türkçeyi bilmek mecburiyetindedir.” dedi,
reddetti fakat bu, çok geç fark edilen bir çareydi çünkü o
“Etrâkıbiidrak” dediğimiz kavram, imparatorluğun bütün hücrelerine yansımıştı
ve devlet “Türklük” ve “İslamiyet” dediğimiz kavramlardan uzaklaşarak farklı
bir noktaya sürüklenmişti. 
O sürüklenişin
tabii sonucu şu olmuştur: Değerli arkadaşlarım, 1876 Osmanlı Anayasası’nın
yapıldığı tarihte Osmanlı İmparatorluğu’nun hudutlarında Kuzey Afrika’daki
devletler vardı, Arap Yarımadası vardı, Basra Körfezi Osmanlı körfeziydi, Kırım
ve Kafkaslarda Osmanlının geniş bir toprağı vardı ve Balkanlar, bugün,
Kosova’ya kadar Osmanlınındı. 1879’dan tarihi 1920 yılına taşıyın ve Osmanlının
düştüğü hâle bakın. Osmanlının payitahtı İstanbul işgal edilmişti. Kimler işgal
etmişti? İngiliz, Fransız ve İtalyanlar. Kimdi bunlar? Osmanlıya “Sen böyle bir
anayasa yap.” diyen ve “Etrâkıbiidrak” dediğimiz o hastalığı Osmanlının
hücrelerine kadar yansıtabilen üç tane Avrupa devleti. Osmanlının Kuzey
Afrika’daki toprakları işgal edilmişti. Kim bunu yapan? Aynen, Paris
Anlaşması’nda imzası bulunan İngilizler ve İtalyanlar. Arap Yarımadası işgal
edilmişti. Kimdi bunlar? Paris Anlaşması’nda Osmanlıya dayatmada bulunan
İngilizler, Fransızlar. Bunun yanı sıra Balkanlarda milliyetler çatışması
ortaya çıktı ve bunları komitalar hâline dönüştüren, Osmanlıya karşı ayaklandıran
devletlerin arkasında bir tarafta Avrupa devleti dediğimiz İngiliz, Fransız,
İtalyanlar, diğer tarafta ise Slav ve Ortodoks nüfuzunu kendilerine siyaset
alanı olarak kullanan Çarlık Rusyası. Dolayısıyla burada fakir kalan, burada
öksüz kalan bir “Türklük” kavramı vardı; evli evine, köylü köyüne gitti, Türk
kitlesi de Anadolu’ya sıkıştı, “Kuvayımilliye” denilen bir güçle, bağımsızlık
mücadelesi yapabilmek için. Şimdi, Osmanlının millet bütünlüğünü bozanlar…
(Mikrofon
otomatik cihaz tarafından kapatıldı)
FARUK BAL
(Devamla) – …bugün Türk millet bütünlüğünü bozmak istiyorlar. Derse devam
edeceğiz. (MHP sıralarından alkışlar) 
BAŞKAN
– Teşekkür ediyorum.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
YUSUF
HALAÇOĞLU (Kayseri) – Karar yeter sayısı…
BAŞKAN
– Maddeyi oylarınıza sunuyorum, karar yeter sayısı arayacağım:
Kabul
edenler… Kabul etmeyenler… Karar yeter sayısı vardır, madde kabul edilmiştir.
8’inci
madde üzerinde üç adet önerge vardır, okutuyorum:
Türkiye Büyük Millet Meclisi Başkanlığına
Görüşülmekte
olan 559 Sıra Sayılı Kanun Tasarısının 8. Maddesi ile değiştirilen; 2911 sayılı
Toplantı ve Gösteri Yürüyüşleri Kanununun 12 nci maddesinin birinci fıkrasının
üçüncü cümlesinde bulunan "kararı alır" ibaresinden sonra gelmek
üzere ", bu kararı ilan eder" ibaresinin eklenmesini arz ve teklif
ederiz. 
 Faruk
Bal  Yusuf Halaçoğlu  Ruhsar
Demirel
 Konya
 Kayseri  Eskişehir
 Mehmet
Şandır  Mehmet Günal  Ali
Öz
 Mersin
 Antalya  Mersin

 Hasan
Hüseyin Türkoğlu  S. Nevzat Korkmaz
 Osmaniye
 Isparta

Türkiye Büyük Millet Meclisi Başkanlığına
Görüşülmekte
olan 559 sıra sayılı kanun tasarısının çerçeve 8 inci maddesi ile değiştirilen
2911 Sayılı Toplantı ve Gösteri Yürüyüşleri Kanunun 12 inci maddesinin 1 inci
fıkrasının 3 üncü cümlesinde yer alan "alır" ibaresinin
"alabilir", "bildirir" ibaresinin "bildirebilir"
şeklinde değiştirilmesini arz ve teklif ederiz.
 Pervin
Buldan  Leyla Zana  Hasip
Kaplan
 Iğdır
 Diyarbakır  Şırnak
 Sırrı
Süreyya Önder  Bengi Yıldız
 İstanbul
 Batman
Türkiye Büyük Millet Meclisi Başkanlığına
559 Sıra Sayılı
Temel Hak ve Hürriyetlerin Geliştirilmesi Amacıyla Çeşitli Kanunlarda
Değişiklik Yapılmasına Dair Kanun Tasarısı'nın 8. maddesi aşağıdaki şekilde
değiştirilmesini arz ve teklif ederiz.
 Ali
Serindağ  Celal Dinçer  Ali
Özgündüz 
 Gaziantep
 İstanbul  İstanbul

MADDE 8- 2911
sayılı Kanunun 12 nci maddesinin birinci fıkrasının üçüncü cümlesi aşağıdaki
şekilde değiştirilmiştir.
"Toplantının
amacı dışına çıktığı veya düzen içinde gerçekleşmesini imkânsız gördüğü
takdirde Kurul veya toplanamadığı taktirde Kurul Başkanı dağılma kararı alır ve
durum Kurul Başkanı tarafından derhal yetkili kolluk amirine bildirilir."
BAŞKAN –
Komisyon önergeye katılıyor mu?
ANAYASA
KOMİSYONU BAŞKANI BURHAN KUZU (İstanbul) – Katılmıyoruz Başkan.
BAŞKAN – Hükûmet
katılıyor mu?
BAŞBAKAN
YARDIMCISI BEŞİR ATALAY (Kırıkkale) – Katılmıyoruz.
BAŞKAN – Önerge
üzerinde söz isteyen Ali Serindağ, Gaziantep Milletvekili. (CHP sıralarından
alkışlar) 
ALİ SERİNDAĞ
(Gaziantep) – Teşekkür ederim Sayın Başkan.
Sayın Başkan,
sayın milletvekilleri; hepinizi saygıyla selamlıyorum.
Bu değişiklik
hükûmet komiserinin görevini düzenleme kurulu başkanına veriyor. Bu kadar,
başka bir değişiklik yok yani bunun demokratikleşmeyle falan alakası yok. 2911
sayılı Yasa’da yapılan değişikliğin temel nedeni, Gezi protestolarının bir daha
tekrarlanmaması, böyle bir durumun zapturapt altına alınmasıdır. Getirilen
değişiklik ve bugüne kadar getirilen değişiklikler diktatöryal ölçüde otoriter
ve Hükûmete muhalif tüm nefes borularının tıkanmasına ilişkindir. O nedenle,
bunun demokratikleşmeyle falan ilgisi yoktur. 
Şimdi, toplantı
ve gösteri yürüyüşü düzenleme hakkı Anayasa’nın 34’üncü maddesinde belirtilmiş
ve Anayasa diyor ki: “Herkes, önceden izin almadan, silahsız ve saldırısız
toplantı ve gösteri yürüyüşü düzenleme hakkına sahiptir.” Toplantı ve gösteri
yürüyüşleriyle ilgili Anayasa maddesi, biliyorsunuz, 2001 yılında, sizin çok
eleştirdiğiniz üçlü koalisyon döneminde değişti ama siz yasayı değiştirmediniz.
Bu yasa Anayasa’nın şimdiki hâline aykırı. Bakın, o değişiklikle mülki idare
amirinin toplantı ve gösteri yürüyüşünü erteleme ve yasaklama yetkisi
kaldırıldı ama bu yasada hâlâ o yetki duruyor. Şayet sizin demokratikleşmeyle
ilgili bir probleminiz olsaydı, öncelikle bunu düzeltmeniz lazımdı, o
düzeltilmedi. Toplantı ve gösteri yürüyüşüne getirilen kısıtlama aynı zamanda,
sayın milletvekilleri, düşünce ve ifade özgürlüğüne getirilen bir kısıtlamadır.
Bu açıdan da Anayasa’mız ihlal ediliyor. Siz, Anayasa’nın bu hükümlerine aykırı
herhangi bir değişiklik yapmadan “Biz demokratikleşiyoruz.” diye bu değişikliği
getirirseniz kimse size inanmaz, kimse size güvenmez.
Bakın, tüm
demokratik ülkelerde gösterilerin çoğu parlamento binalarının hemen yakınında
yapılır. Niye yakınında yapılır? Çünkü parlamentoda bulunan parlamenterlere o
toplantı ve gösteri yürüyüşünü düzenleyenler seslerini duyurmak isterler ama
bizim mevcut kanunda Türkiye Büyük Millet Meclisine 1 kilometreden daha yakın
mesafede siz toplantı yapamazsınız. Bununla ilgili bir düzenleme yok.
Demokratikleşme gibi bir kaygınız olsaydı, siz bunu öncelikle düzenlerdiniz.
Bakın, İngiltere ve Amerika Birleşik Devletleri gibi ülkelerde, düşünceler
özgürce ifade edilsin diye parklar tahsis ediliyor, en geniş parklar toplantılar
için tahsis ediliyor, oysa siz, Türkiye’de, ağaç kesilen parka dahi
protestocuların girmesine izin vermiyorsunuz. Demokratikleşme diye bir kaygınız
olsaydı, siz bunu öncelikle değiştirirdiniz. O nedenle, bu yasanın
demokratikleşmeyle, şununla bununla ilgisi yok. Bu yasanın getiriliş amacı,
daha doğrusu 2911 sayılı Yasa’nın değiştiriliş amacı -demin de ifade ettiğim
gibi- Gezi protestolarıdır. Gezi protestoları maalesef Hükûmetin kimyasını
bozmuştur ve Gezi protestolarının bir daha tekrar etmemesi için, benzeri
gösterilerin bir daha olmaması için Hükûmet kendine göre bazı tedbirler alıyor
ama bunun demokratikleşmeyle ilgisinin olmadığını öncelikle herkesin kabul
etmesi lazım.
Bir de yasada
eksikler var. Efendim, toplantının bitiş saati belli de başlangıç zamanı ne
zaman? Eski yasada diyor ki: “Güneş doğmadan başlanamaz.” Şimdi, siz ne zaman
başlatacaksınız? Saat üçte bir grup toplantı düzenlemek istese, siz neye
dayanarak “Yok.” diyeceksiniz? Çünkü toplantının ne zaman başlayacağıyla ilgili
bir hususu burada düzenlememişsiniz, eski yasada var ama yeni yasada bunu
düzenlemiyorsunuz. Niye? Çünkü bu yasayı düzenleyenlerin belki bu yasayla
herhangi bir tanışıklıkları olmamış, bu yasayı düzenleyenlerin
demokratikleşmeyle herhangi bir tanışıklıkları olmamış. Ne olmuş? Tek sebep
var, o da Gezi benzeri protestoların önlenmesi, vatandaşların bir araya
gelmesinin önlenmesi ve Hükûmet icraatlarının protestolarla önlenmemesi, bu
kadar. Başka bir amacı yok bu yasanın.
Saygılar
sunuyorum. (CHP sıralarından alkışlar)
BAŞKAN –
Teşekkür ediyorum.
MEHMET AKİF
HAMZAÇEBİ (İstanbul) – Karar yeter sayısı…
BAŞKAN - Önergeyi oylarınıza sunacağım,
karar yeter sayısı arayacağım. 
Kabul edenler…
Kabul etmeyenler… Karar yeter sayısı yok.
Birleşime beş
dakika ara veriyorum.
 Kapanma
Saati:02.08
ONUNCU OTURUM
Açılma Saati: 02.11
BAŞKAN: Başkan Vekili Sadık YAKUT
KÂTİP ÜYELER: Fehmi KÜPÇÜ (Bolu), Muharrem IŞIK (Erzincan)
-----0-----
BAŞKAN – Sayın
milletvekilleri, Türkiye Büyük Millet Meclisinin 71’inci Birleşiminin Onuncu
Oturumunu açıyorum.
559 sıra sayılı
Kanun Tasarısı’nın 8’inci maddesi üzerinde Gaziantep Milletvekili Ali Serindağ
ve arkadaşlarının verdiği önergenin oylanmasında karar yeter sayısı
bulanamamıştı. Şimdi önergeyi tekrar oylarınıza sunacağım ve karar yeter sayısı
arayacağım.
Kabul edenler…
Kabul etmeyenler… Karar yeter sayısı vardır, önerge kabul edilmemiştir. 
Tasarının
görüşmelerine devam edeceğiz. 
Komisyon ve
Hükûmet yerinde. 
Diğer önergeyi
okutuyorum:
Türkiye Büyük Millet Meclisi Başkanlığına
Görüşülmekte
olan 559 sıra sayılı kanun tasarısının çerçeve 8 inci maddesi ile değiştirilen
2911 Sayılı Toplantı ve Gösteri Yürüyüşleri Kanunun 12 inci maddesinin 1 inci
fıkrasının 3 üncü cümlesinde yer alan "alır" ibaresinin
"alabilir", "bildirir" ibaresinin "bildirebilir"
şeklinde değiştirilmesini arz ve teklif ederiz.
Pervin Buldan
(Iğdır) ve arkadaşları
BAŞKAN –
Komisyon önergeye katılıyor mu? 
ANAYASA
KOMİSYONU BAŞKANI BURHAN KUZU (İstanbul) – Katılmıyoruz Başkanım.
BAŞKAN – Hükûmet
katılıyor mu?
BAŞBAKAN
YARDIMCISI BEŞİR ATALAY (Kırıkkale) – Katılmıyoruz.
BAŞKAN – Önerge
üzerinde söz isteyen Hasip Kaplan, Şırnak Milletvekili. 
Buyurun. 
HASİP KAPLAN
(Şırnak) – Sayın Başkan, 1829 yılında İngiltere’de başbakan düelloya davet
edilir. Bunun da nedeni, bir Katolik milletvekilinin parlamentoya alınmasıdır.
Oranın lortları der ki: “Nasıl olur Protestan anayasasını ihlal eder bir
Katolik milletvekilini alırsınız?” Ve düelloya davet eder. Derler ki: O düello,
tarihsel olarak, düellonun sonudur. 
Türklerin
geleneğinde düello yok, bir Anglosakson, hatta Amerika’da biraz var. Bizde pusu
kurma vardır biliyor musunuz; pusu kurma, arkadan vurma, “Nasıl tuzağa
düşürdüm?” diye böbürlenme… Bunun ne anlama geldiğini aslında çok iyi
biliyorsunuz, çok çok iyi biliyorsunuz. 
Bakın, Sayın
Başbakan Almanya’ya gittiği zaman iki dillilikten bahsediyordu, “Burada 1
milyonun üstünde Türkiye’den gelen yurttaş var.” diyordu. Tabii ki Türkiye gibi
imparatorluk bakiyesi olan ülkelerde -işte, resmî olarak açıklanıyor,
önümüzdeki maddelerde de gelecek- 36 farklı dilin konuşulduğu, farklı
etnisiteden insanların olduğu bilinen bir gerçek. Eğer siz demokrasinizde
kültürel çoğulculuk süjesini yaşamın içine oturtmadığınız zaman, o demokrasi
tekli demokrasi olur, teklemeye başlar arkadaşlar, tekleyen demokrasi olur. Hani
“tek, tek, tek, tek” diye başlanır ya, o tekleme çoğulculuğa karşıdır, farklı
dillerin olmasına karşıdır, farklı türkülerin olmasına karşıdır, farklı
halayların çekilmesine bile karşıdır. Onun için, demokrasilerde, o çoğulculuğu,
o kültürel yapıyı, o kimliği kabul edeceksiniz, demokrasi olmanın şartı bu. Bu
şartı yerine getirmediğiniz zaman, o toplumda huzur olmaz, o toplum güvenliğine
erişmez, o toplumda barış olmaz, o toplumda adalet olmaz. Hayatın gerçeği bu.
Kültürel
çoğulculukla ilgili olarak, vazgeçilmez bir unsur olarak demokrasilerde
bahsedilir. Fakat, bunu hep anlatmaya çalıştığımız zaman, arkadaşlarımız,
tabii, sabırsız, anlamak istemiyorlar veya geçen zamanın farkında değiller.
Yani, yeni çareler bulamayanların yeni olumsuzluklara da hazır olması lazım,
böyledir gerçekten. O kadar kolay değil. Yani, oyalayarak, öteleyerek,
kandırarak, sallayarak, insanlarla dalga geçerek, insanların, yurttaşların
hakkına, hukukuna riayetsizlik kabul edilir bir olay değil arkadaşlar. 
Çağımızda, 21’inci yüzyılda vatandaşlık
artık evrensel bir insan hakkıdır. Onun bir kısmı çok makbul, bir kısmı çok
daha az makbul yok; eşitlik herkes içindir. Bu eşitliği oturtmak zorundayız.
Bunu oturtamadığımız zaman, eşitliği, vatandaşlığı bir sadaka sertifikası gibi
algılayan rejimlerin adı inanın demokrasi değil, onların adı zorbalık
yönetimidir. Farkında olmadan zorba bir yönetim icra ettiklerinin bilincinde
değillerdir, onlara göre her şey normaldir. Onlara göre, daha önce bir darbe
olmuştur, ondan önceki on yıl olmuştur, ondan önceki on yıl olmuştur, o
tortularla gelmiştir, “E, ben bir iki tane rötuş yapıyorum, demokrasi
maşallah...” Maşallahla, inşallahla bu demokrasi yürümez arkadaşlar. Bununla da
kimseyi kandıramayız. Kimse kimseyi kandırmasın. Böyle bir demokrasi anlayışıyla
çözüm, barış olmaz. Sadaka verir gibi gıdım gıdım, bir adım adım, ondan sonra
da lanse edeceksiniz “Korkunç demokrasi paketi.” Ne demokrasi paketi?
Ayrımcılık dolu, ırkçılık kokuyor. Yani bu paketin içinde her yetkiyi kendine
bağlayan bir anlayışı kurduğunuz zaman bir şeyi çözmüyor. 
Bunu diğer
maddelerde de anlatmaya devam edeceğiz. 
BAŞKAN –
Teşekkür ediyorum.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer önergeyi
okutuyorum:
 Türkiye
Büyük Millet Meclisi Başkanlığına
Görüşülmekte
olan 559 Sıra Sayılı Kanun Tasarısının 8. Maddesi ile değiştirilen; 2911 sayılı
Toplantı ve Gösteri Yürüyüşleri Kanununun 12 nci maddesinin birinci fıkrasının
üçüncü cümlesinde bulunan "kararı alır" ibaresinden sonra gelmek üzere
", bu kararı ilan eder" ibaresinin eklenmesini arz ve teklif ederiz. 
 Faruk
Bal (Konya) ve arkadaşları
BAŞKAN –
Komisyon önergeye katılıyor mu?
ANAYASA
KOMİSYONU BAŞKANI BURHAN KUZU (İstanbul) – Katılmıyoruz Başkanım.
BAŞKAN – Hükûmet
katılıyor mu?
BAŞBAKAN
YARDIMCISI BEŞİR ATALAY (Kırıkkale) – Katılmıyoruz.
BAŞKAN – Önerge
üzerinde söz isteyen Faruk Bal, Konya Milletvekili. (MHP sıralarından alkışlar)
FARUK BAL
(Konya) – Sayın Başkan, değerli milletvekilleri; bu 8’inci madde, gösteri ve
toplantı yürüyüşünü düzenleyen kurulun, toplantının amacı dışına çıkması
hâlinde ne yapacağını ifade ediyor. Biz de bu öneride… “Dağılma kararı aldığı
takdirde kurul -kanunda ifade ettiği şekle göre- güvenlik güçlerine haber
verir.” diyor. Kurul dağılma kararı aldı, güvenlik güçleriyle birlikte
göstericiler karşı karşıya geldi; bu çatışma demek, bu yeni asayişsizlik demek,
bu devlet gücünün, kendisini ifade etmek isteyen topluluğa karşı kullanılması
demektir.
Bunun önlenmesi
lazım. Nasıl? Gayet basit: “Dağılma kararı alan düzenleme kurulu -iki kelime
ilave ediyor- bu kararı ilan eder.” İlan ettiği zaman, oradaki iyi niyetle
gitmiş olan insanlar anlar ki toplandıkları gösteri ve yürüyüş kendilerini
oraya çağıran, organize eden güç tarafından kapatılmıştır, dağıtılmaktadır ve
çeker evine gider. Bu kadar basit, bu kadar açık bir şekilde kanunu yapmayı
öneren önergemizin reddedilmesini ben hayretle karşılıyorum. 
Dolayısıyla,
bizim hayretimiz bunun iyi bir şekilde sonuçlanmasına çare olmadığına göre
dönelim tarihin projektörünü sizin vicdanlarınızın üzerine yansıtmaya. Evet,
Etrâkı biidrak. Etrâkı biidrak, Osmanlı İmparatorluğu’nu dağıtan bir hastalıktı
ve dağıldıktan sonra, evli evine, köylü köyüne gitmişti. Osmanlı
İmparatorluğu’nun toprakları üzerinde ve buna ilaveten Osmanlı
İmparatorluğu’nun nüfuzu, himayesi altında bulunan alanlarda tam 62 tane devlet
kuruldu. Devleti olmayan bir tek Türk milleti kaldı. Onlar da dünyanın dört bir
tarafından, üç kıtadan geldiler, Anadolu’ya toplandılar. Başlarına bir kış daha
geldi, bir değil iki kış birden geldi. Balkan Savaşı’yla birlikte 5,5 milyon
insan sadece Balkanlardan yola çıktı Anadolu’ya gelmeye. Yarısından fazlası
yollarda heder oldu; kimi karda, kışta kıyamette, kimi salgın hastalıkta, kimi
de Ermeni, Rum, efendim, Bulgar komitacılarının yaptığı saldırılarla heder
oldular. Geldiler ki Anadolu’da buldukları insan, netice itibarıyla,
Galiçya’sında, Yemen’de, Fizan’ında şehit olmuş, geriye kalanların büyük bir
bölümü kadın, erkeklerinin büyük bir kısmı askerlik çağının dışında, askerlik
çağının içinde olanlar da ya gazi ya kolunu bacağını kaybetmiş olan kitle. İşte
bunların arasında sadece o ruhu canlandırabilecek bir küçük grup var ki adı
“Halaskâran Zabitan”dır. Bunlar “Mesele vatan ise gerisi teferruat.” deyip
candan geçen, maldan geçen, yârdan geçen, serden geçen kitledir. İşte o kitle,
Ziya Gökalp’in ortaya koymuş olduğu, harsta, kültürde ve medeniyette mensubiyet
anlamındaki Türk milliyetçiliği fikrinden hareketle Kuvayımilliye’yi oluşturmuş
ve bu Kuvayımilliye bakın neler yapmış. 
Değerli
arkadaşlarım, tekrar 1876’ya dönüyoruz. O Anayasa’yla Osmanlı İmparatorluğu’na
vadederek “Sizi Avrupa devleti yapacağız. Avrupa devletleri olarak, güçlü
devlet olarak, İngiltere, İtalya ve Fransa olarak biz senin toprak bütünlüğünü
koruyacağız.” diyen bu ülkeler ile Halaskâran Zabitanın ortaya koymuş olduğu
Kuvayımilliye ruhu, Kahramanmaraş’ta Fransızlara karşı mücadele ediyor, onun
için biz Kahramanmaraş’a “kahraman” unvanını veriyoruz. Bu Halaskâran Zabitanın
organize etmiş olduğu Kuvayımilliye ruhu Urfa’da mücadele ediyor, biz onun için
Urfa’da İngilizlere karşı mücadele eden Urfa’ya Şanlıurfa diyoruz. Şehit Kamil
ve önderliğindeki Antepliler Fransızlara karşı Antep’te mücadele ediyor, biz
onun içindir ki Antep’e “gazi” diyoruz. İşte, o Halaskâran ruhunu siz, bugüne
taşıdığımız zaman, hâk ile yeksan ettiniz. Artık bugün Halaskâran ruh değil,
Silivri’de, köşebaşında teröre karşı mücadele etmiş olan, her taşın altında
terörist arayan Engin Alan gibi paşalarda ve onu takip edecek Türk subaylarında
Halaskâran ruh mu bıraktınız?
(Mikrofon
otomatik cihaz tarafından kapatıldı) 
FARUK BAL
(Devamla) – Yargıyı paramparça ederek “Uzun adam, uzun yaşa” ilanı ile
yolsuzlukları, rüşveti, kara parası ortaya çıkmış olan kişileri tahliye ettiren
yargıdan mı Halaskâran ruh bekleyeceğiz?
Devam edeceğiz
tarihe. (MHP sıralarından alkışlar)
BAŞKAN –
Teşekkür ediyorum. 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir. 
9’uncu madde
üzerinde üç adet önerge vardır, okutuyorum: 
Türkiye Büyük
Millet Meclisi Başkanlığına
Görüşülmekte
olan "Temel Hak ve Hürriyetlerin Geliştirilmesi Amacıyla Çeşitli
Kanunlarda Değişiklik Yapılmasına Dair Kanun Tasarısı"nın çerçeve 9 uncu
maddesiyle değiştirilmesi öngörülen 2911 sayılı Kanunun 23 üncü maddesinin
birinci fıkrasının (j) bendinde yer alan "kurul tarafından"
ibaresinin madde metninden çıkarılmasını arz ve teklif ederiz.
 Mahir Ünal Mehmet
Doğan Kubat Osman Aşkın Bak
 Kahramanmaraş İstanbul İstanbul
 Hacı
Bayram Türkoğlu Ali Şahin
 Hatay Gaziantep
Türkiye Büyük Millet Meclisi Başkanlığına
Görüşülmekte
olan 559 sıra sayılı kanun tasarısının çerçeve 9 uncu maddesinde yer alan
"kurul" ibaresinin "düzenleme kurulu" olarak
değiştirilmesini arz ve teklif ederiz.
 Pervin Buldan Leyla
Zana Hasip Kaplan
 Iğdır Diyarbakır Şırnak
 Sırrı
Süreyya Önder Bengi Yıldız
 İstanbul Batman

Türkiye Büyük Millet Meclisi Başkanlığına
559 Sıra Sayılı
Temel Hak ve Hürriyetlerin Geliştirilmesi Amacıyla Çeşitli Kanunlarda
Değişiklik Yapılmasına Dair Kanun Tasarısı'nın 9. maddesi aşağıdaki şekilde
değiştirilmesini arz ve teklif ederiz.
MADDE 9- 2911
sayılı Kanunun 23 üncü maddesinin birinci fıkrasının (j) bendi aşağıdaki
şekilde değiştirilmiştir.
“j) 12 nci madde
gereğince kurul tarafından toplantının dağılmasına karar verilmesi durumunda,”
 Aylin Nazlıaka Celal
Dinçer Ali Özgündüz
 Ankara İstanbul İstanbul
 Ali
Serindağ
 Gaziantep
BAŞKAN –
Komisyon önergeye katılıyor mu?
ANAYASA KOMİSYONU
BAŞKANI BURHAN KUZU (İstanbul) - Katılmıyoruz Başkan.
BAŞKAN – Hükûmet
katılıyor mu?
BAŞBAKAN
YARDIMCISI BEŞİR ATALAY (Kırıkkale) – Katılmıyoruz.
BAŞKAN – Önerge
üzerinde söz isteyen?
MEHMET AKİF
HAMZAÇEBİ (İstanbul) – Sayın Aylin Nazlıaka.
BAŞKAN – Aylin
Nazlıaka, Ankara Milletvekili. (CHP sıralarından alkışlar)
AYLİN NAZLIAKA
(Ankara) – Sayın Başkan, değerli milletvekilleri; 559 sıra sayılı Kanun
Tasarısı’nın 9’uncu maddesine yönelik olarak sabaha karşı iki buçukta söz almış
bulunuyorum. Yüce heyeti saygıyla selamlarım.
Bakın değerli
milletvekilleri, aslında kendi içinde çok çelişkili bir tabloyla karşı
karşıyayız. Bizler bu akşam burada 2911 sayılı Toplantı ve Gösteri Yürüyüşleri
Kanunu’na yönelik olarak konuşmalar yaparken Ankara Güvenpark’ta ve Kızılay’ın
çeşitli sokaklarında vatandaşlarımız gazlandı, coplandı ve polis şiddetine
maruz kaldı, bazı basın mensupları yaralandı. Bakın, iş o kadar ilerledi ki
artık, 5’inci kattan eylemcilere destek verenlere dahi tazyikli sular sıkıldı.
Yani, utanç verici bir tabloyla karşı karşıya kaldık bir kez daha.
Biz “toplantı ve
gösteri yürüyüşü” dediğimizde aklımıza gelen kelimeler; özgürlük, adalet,
eşitlik, ifade özgürlüğü olurken sizin aklınıza gelen kelimeler, Akrep, TOMA,
biber gazı ve tazyikli su oluyor. Soru önergelerimize çok ender yanıt
veriyorsunuz ama nasıl olduysa bir önergemize verdiğiniz yanıttan biliyorum,
Türkiye Cumhuriyeti, son on iki yıl içerisinde toplam 21 milyon dolarlık biber
gazı aldı değerli milletvekilleri yani 628 tonluk biber gazından bahsediyoruz. 
Tabii, biz
bundan bahsettiğimizde, toplantı ve gösteri yürüyüşlerinden korkuyorsunuz,
halkın meydanlara çıkmasından korkuyorsunuz dediğimizde “Yok canım, biz de
mitingler yapıyoruz.” diyorsunuz ama o mitinglerin nasıl yapıldığını herkes biliyor
değerli milletvekilleri. O mitingler, devlet imkânlarıyla, devletin ulaşım
araçlarıyla ve devletin personeline psikolojik baskı uygulanarak ve taşıma
insanlar götürülerek yapılıyor. Biz o mitinglerde sizin dağıttığınız konuşma
metinlerini biliyoruz. O konuşma metinlerinin hangi bölümünde hangi sloganların
atıldığını yazdığınızı biliyoruz. Bütün bunlar bizim elimize geçti değerli
milletvekilleri.
MUSTAFA ELİTAŞ
(Kayseri) – Vay anasına, dinleme yapıyorsunuz!
AYLİN NAZLIAKA
(Devamla) – Ama, şu konuda hakkınızı yememek lazım: Gerçekten de bazı
konularda, Türkiye’yi, dünyada bazı şeyleri ilk kez deneyimleyen ülke hâline
getirdiniz. Mesela, bugün, dünyada ilk kez, bir ülkede vatandaşlar sokağa çıkıp
“Hırsız var.” diye bağırırken onları gözaltına aldınız ama hırsızları serbest
bıraktınız. Tabii, Avrupa İnsan Hakları Mahkemesinde toplantı ve gösteri
yürüyüşü hakkı ihlalleri nedeniyle en fazla ceza alan ülke olduğumuzdan hiç
bahsetmek dahi istemiyorum. En fazla, dünyada en fazla tutuklu gazetecilere
sahip olan ülke olduğumuzdan bahsetmek dahi istemiyorum. Avrupa’nın, iş
kazaları konusunda ilk sırada yer alan ülkesi olduğundan gene bahsetmek dahi
istemiyorum çünkü bunlar beni utandırıyor, sizin adınıza utandırıyor. 
RAMAZAN CAN
(Kırıkkale) – Bizim adımıza konuşmayın lütfen!
AYLİN NAZLIAKA
(Devamla) – Bakın, biz sizin demokrasiyi ne kadar içselleştirdiğinizi 1 Mayısta
gördük, Gezi olaylarında gördük, ODTÜ yolunda gördük. Öyle bir belediye
başkanınız var ki “Ben ne zaman halka sordum ki şimdi sorayım?” diyor. Yani kendisi
öyle bir zihniyete, öyle bir demokrasi anlayışına sahip ki… 
İSMAİL AYDIN
(Bursa) – Mansur Yavaş’a söyle, o yapar.
OSMAN AŞKIN BAK
(İstanbul) – Danışmanlık yap ona.
AYLİN NAZLIAKA
(Devamla) - …halka sormayı bir zafiyet olarak görüyor ama tabii, bunların her
birinin hesabı 30 Martta kesilecek.
Gelelim Gezi
olaylarına.
İHSAN ŞENER
(Ordu) – Gezi’ye takılma, Gezi’ye.
AYLİN NAZLIAKA
(Devamla) - Gezi olaylarını birkaç kelimeyle anlatacak olsam aklıma gelen
kelimeler şunlar: Gezi sınıfsızdı; Gezi hiyerarşisizdi, Gezi hem dağınık hem de
bir başka yönüyle de topluydu ama toparlayıcıydı.
BÜLENT TURAN
(İstanbul) – Ders al o zaman, ders al!
AYLİN NAZLIAKA
(Devamla) – Ama, Gezi’de en önemlisi şuydu: Orantısız polis şiddetine karşı
orantısız bir zekâ vardı. Öyle bir ince mizah anlayışıyla o
gençler yürüdüler ki, öyle güzel sözcükler kullandılar ki, söyleyecek hiçbir
şey bulunamadı ve otoriteye karşı kahkahalar yarıştı.
BÜLENT TURAN
(İstanbul) – Birini söyler misin, birini?
AYLİN NAZLIAKA
(Devamla) - Bakın, o gençler ne dedi biliyor musunuz: Sizin şu “3 çocuk yetmez,
4 çocuk; 4 çocuk da yetmez, 5 çocuk.” söyleminiz var ya…
NUREDDİN NEBATİ
(İstanbul) – 5 de yetmez, 5 de yetmez, 7 tane!
AYLİN NAZLIAKA
(Devamla) - …sokaklarda “Bizim gibi çocuklar ister misiniz?” diye bağırdı o
gençler. Her o yürekli genci bir kez daha kutluyorum.
Bakın, değerli
arkadaşlar, Goethe der ki: “Her kuşakta yeniden kazanılmak zorunda kalınan bir
şeydir özgürlük.” İşte, şu anda, gene bizim kuşaklarımız bunların savaşını
veriyor ama şurası bir gerçek: Sizler adaleti sıfırladınız, vicdanları
sıfırladınız, paraları sıfırladınız…
(Mikrofon
otomatik cihaz tarafından kapatıldı)
AYLİN NAZLIAKA
(Devamla) - …30 Martta da halk sizi sıfırlayacak. (CHP sıralarından alkışlar)
BAŞKAN –
Teşekkür ediyorum.
HAKAN ÇAVUŞOĞLU
(Bursa) – Hadi bakalım!
İSMAİL AYDIN
(Bursa) – Hadi bakalım, hodri meydan!
ÜNAL KACIR
(İstanbul) – Sizler de oyları sıfırladınız. Ne olacak şimdi?
İSMAİL AYDIN
(Bursa) – 1 Nisanda da bekleriz.
MEHMET AKİF
HAMZAÇEBİ (Ankara) – Karar yeter sayısı…
BAŞKAN –
Önergeyi oylarınıza sunacağım, karar yeter sayısı arayacağım.
Kabul edenler…
Kabul etmeyenler… Karar yeter sayısı vardır, önerge kabul edilmemiştir.
Diğer önergeyi
okutuyorum:
Türkiye Büyük Millet Meclisi Başkanlığına
Görüşülmekte
olan 559 sıra sayılı kanun tasarısının çerçeve 9 uncu maddesinde yer alan
"kurul" ibaresinin "düzenleme kurulu" olarak
değiştirilmesini arz ve teklif ederiz.
 
Pervin Buldan (Iğdır) ve arkadaşları
BAŞKAN –
Komisyon önergeye katılıyor mu?
ANAYASA
KOMİSYONU BAŞKANI BURHAN KUZU (İstanbul) - Katılmıyoruz Başkanım.
BAŞKAN – Hükûmet
katılıyor mu?
BAŞBAKAN
YARDIMCISI BEŞİR ATALAY (Kırıkkale) – Katılmıyoruz.
BAŞKAN – Önerge
üzerinde söz isteyen Hasip Kaplan, Şırnak Milletvekili.
HASİP KAPLAN (Şırnak)
– Arkadaşlar, kaç TOMA var Türkiye’de biliyor musunuz?
CUMA İÇTEN
(Diyarbakır) – Ne kadar?
HASİP KAPLAN
(Devamla) – Kaç tane zırhlı araç var, kaç tane Akrep var…
ALİ ŞAHİN
(Gaziantep) – Kaç tane hain var?
HASİP KAPLAN
(Devamla) – Say, bir daha say.
BAŞKAN – Sayın
Milletvekili, lütfen…
HASİP KAPLAN
(Devamla) – Senin gibi hainler çok, çok, çok!
ALİ ŞAHİN
(Gaziantep) – Asıl hain sensin!
BENGİ YILDIZ
(Batman) – Terbiyesizlik yapıyorsun, biliyor musun! Terbiyesizlik yapıyorsun!
Konuşmaya bile tahammül edemiyorsun, geri zekâlı! 
HÜSEYİN BÜRGE
(İstanbul) – Asıl hainliği sen yapıyorsun.
HASİP KAPLAN
(Devamla) – Senin gibi hainler çok.
BAŞKAN – Sayın
Kaplan, karşılıklı konuşmayalım, Genel Kurula hitap edin siz.
HASİP KAPLAN
(Devamla) – Ülkesine de hain, yurttaşına da hain, ülkesinin parasına da hain,
hainlik akıyor sizden hainlik.
BAŞKAN – Lütfen…
Sayın milletvekilleri…
HASİP KAPLAN
(Devamla) – İşte, tahammül edemiyorsunuz. Sizin gibilerden öyle hainlik aktığı
için, siz tahammül edemiyorsunuz aykırı bir sese.
ALİ ŞAHİN
(Gaziantep) – Haini millet biliyor.
HASİP KAPLAN
(Devamla) – İlla sizin düdüğünüz ötecek değil mi, illa siz söyleyeceksiniz,
illa siz konuşacaksınız, illa böyle olacak değil mi? 
HÜSEYİN BÜRGE
(İstanbul) – Halkın düdüğü ötecek.
HASİP KAPLAN
(Devamla) – Biraz burada konuşunca batıyor değil mi? Demokrasi deyince rahatsız
oluyorsunuz, eşitlik, özgürlük deyince rahatsız oluyorsunuz değil mi? 
Paraları
götüreceksiniz, ihaleleri götüreceksiniz, sandıkları dolduracaksınız ve burada
sesi çıktığı zaman milletvekilinin rahatsız olacaksınız, “Hain.” diyeceksiniz!
Hain kimdir biliyor musun? Hırsızlardır hain, vatanı soyanlardır hain, askeri
ölüme gönderenlerdir hain, ırkçılık yapanlardır hain, kafatasçılık yapanlardır
hain…
ALİ ŞAHİN
(Gaziantep) – Askeri öldürenlerdir hain. 
HASİP KAPLAN
(Devamla) – …faşizmi besleyenlerdir hain. Biliyor musunuz hain kimdir? 
İBRAHİM KORKMAZ
(Düzce) – Sen!
HASİP KAPLAN
(Devamla) – Hain, bir insanın dilini inkâr edendir, kimliğini inkâr edendir,
söylemini inkâr edendir, halayını inkâr edendir, kendi zorbalığını dayatmaktır
hainlik. Hainlik de değil, insanlık bile değil onun adı. Siz, hainin ne
olduğunu biliyor musunuz? 
ALİ ŞAHİN
(Gaziantep) – Bilmez miyiz!
BENGİ YILDIZ
(Batman) – Kendinden biliyorsun sen, kendinden biliyorsun hainliği!
HASİP KAPLAN
(Devamla) – Nazım Hikmet çok güzel demişti… Eğer dolarlarınızsa… Biliyorsunuz,
daha yeni değil… Hainlik nedir biliyor musun? Bu ülkenin uçuruma
sürüklenmesidir, biliyor musunuz? 
ALİ ŞAHİN
(Gaziantep) – Bu ülkeye silah doğrultmaktır, bu ülkeye namlu doğrultmaktır.
HASİP KAPLAN
(Devamla) – Bu ülkeyi uçuruma sürüklemektir ve siz uçuruma sürüklüyorsunuz.
Buradan ayırımcı bir davranışınıza karşı tavır koyduğumuz zaman zıplıyorsunuz
hemen, “Hain.” diyorsunuz. Siz vatanseversiniz değil mi? Vatansever olduğunu
söyleyip köyleri yakanları gördük. 4 bin tane köy yakıp “Kahramanız.” dediler,
“Vatanseveriz.” dediler, “Terörle mücadele ettik.” dediler, 17.500 faili meçhul
cinayet işlediler, asit kuyularına attılar, kimsesiz mezarlıklarına attılar insanları.
Hain onlardır, bak!
ALİ ŞAHİN
(Gaziantep) – Onları kim soruşturuyor şimdi?
HASİP KAPLAN
(Devamla) - Onlarla beraber yürüyenler haindir, onlarla beraber ihale alanlar
haindir, onlarla beraber iş tutanlar haindir, onlarla beraber çalanlar haindir,
onlarla beraber iş kurup arkasından “Bu milletin anasını bilmem ne yapacağız.”
diyenler haindir! Siz hain tanımamışsınız!
ALİ ŞAHİN
(Gaziantep) – Biz biliyoruz, bu millet biliyor haini.
HASİP KAPLAN
(Devamla) – Konuş, konuş! Konuş da sana demokrasinin hainlerinin nerede
olduğunu göstereyim. 
Senin “hain”
dediklerin senin içindedir, ruhundadır. On iki sene paralel paralel yürümüşsün
de ruhun duymamış senin! Hain arıyorsan kendi içinde ara! Kalleş arıyorsan
kendi içinde ara! Kuyunu arayan istiyorsan kendi içinde ara! Ara da üstüne düş!
ALİ ŞAHİN
(Gaziantep) – 30 Martta görürsün haini!
HASİP KAPLAN
(Devamla) – Bizim gibi böyle direnişini gösteren, başkaldıran özgürlük
sevdalılarına, halkı için bedel ödeyenlere “hain” diyecek en son kişi sizsiniz,
önce kendi hainliklerinizin üstünü örtün. Yazık oluyor size. Böyle söylemlere
de prim verdiğiniz için size yazık oluyor. 
İçinizde epey
hain varmış hakikaten yani siz birkaç tane zannediyordunuz. Hakikaten dedikleri
doğru, “57 tane falan daha çıkacak.” demeleri boşuna değilmiş. İyi bir
kontrolünüz yok, paralel gücünüzü iyi sağlayamamışsınız. O paralel gücün nerede
ne yapacağı belli olmaz, içinizdeki hainlerin nerede ne yapacağı belli olmaz.
Üç tane seçim var önümüzde. Böyle, durup dururken saldıran hainlere dikkat
edeceksiniz. Hainlik edebiyatından hâlâ sermaye çıkacağını düşünenlere dikkat
edeceksiniz, onlar sizi üç kuruşa satar. 
Biz sözümüzde
duran, konuştuğunun arkasında duran, bu ülkenin demokrasisi için dik duran,
yeri geldiği zaman da bunun hesabını sorabilecek bir partiyiz. Bunu
anlayamıyorsunuz, anlayamadığınız nokta budur, yaptığınız yanlışların şeyi de
budur. Alışmışsınız memlekette istediğiniz gibi at koşturmaya.
Koşturamayacaksınız arkadaşlar, bitti. İstediğiniz kadar TOMA, gaz alın,
istediğiniz kadar silahlı güçlerinizi kullanın ama hainlikler sizin başınıza iş
açacaktır, ben size açık söylüyorum.
(Mikrofon
otomatik cihaz tarafından kapatıldı) 
HASİP KAPLAN
(Devamla) – İçinizdeki hainliklerle önce bir yüzleşin, sonra gelin başkasına
hain deyin. İyi olur; kaç tane hain var, bir istatistik yaparsınız, görüşürüz,
ondan sonra konuşuruz kimin haini daha çok. 
ALİ ŞAHİN
(Gaziantep) – Bu millet hainleri iyi bilir. 
BAŞKAN –
Teşekkür ediyorum. 
Önergeyi
oylarınıza sunuyorum: Kabul edenler… Kabul etmeyenler… Önerge kabul edilmemiştir.

Diğer önergeyi
okutuyorum: 
Türkiye Büyük
Millet Meclisi Başkanlığına
Görüşülmekte
olan "Temel Hak ve Hürriyetlerin Geliştirilmesi Amacıyla Çeşitli
Kanunlarda Değişiklik Yapılmasına Dair Kanun Tasarısı"nın çerçeve 9 uncu
maddesiyle değiştirilmesi öngörülen 2911 sayılı Kanunun 23 üncü maddesinin
birinci fıkrasının (j) bendinde yer alan "kurul tarafından"
ibaresinin madde metninden çıkarılmasını arz ve teklif ederiz.
 
Mahir Ünal (Kahramanmaraş) ve arkadaşları 
BAŞKAN –
Komisyon önergeye katılıyor mu?
ANAYASA
KOMİSYONU BAŞKANI BURHAN KUZU (İstanbul) – Takdire bırakıyoruz Başkan. 
BAŞKAN – Hükûmet
katılıyor mu?
BAŞBAKAN
YARDIMCISI BEŞİR ATALAY (Kırıkkale) – Katılıyoruz. 
BAŞKAN – Önerge
üzerinde söz isteyen Mustafa Elitaş, Kayseri Milletvekili. (AK PARTİ
sıralarından alkışlar) 
MUSTAFA ELİTAŞ
(Kayseri) – Sayın Başkan, değerli milletvekilleri; yüce heyetinizi saygıyla
selamlıyorum. 
Az önce
konuşmacı burada konuşurken “Kaç tane TOMA’nız var, kaç tane Akrep’iniz var,
kaç tane tankınız var, kaç tane topunuz var, kaç tane tüfeğiniz var?” diye
saydı. Oradan arkadaşımız da dedi ki: “Bu ülkede kaç tane hain var?” 
ÇİĞDEM MÜNEVVER
ÖKTEN (Mersin) – Hatip kendisi niye üstüne alındı?
MUSTAFA ELİTAŞ
(Devamla) – Yani, niye üstüne aldı? Niye öyle yaptı? Biz burada… 
BENGİ YILDIZ
(Batman) – “Kaç tane hırsız var?” dersek siz üzerinize almıyor musunuz? Kaç
tane hırsız var bu ülkede?
HASİP KAPLAN
(Şırnak) – “Kaç tane hırsız var?” deyince niye zıplıyorsun? Elitaş “hırsız”
deyince niye zıplıyorsun?
MUSTAFA ELİTAŞ
(Devamla) – …TOMA’yla ilgili hiçbir meseleyi ifade etmiyoruz. Niye hain
olduğunuzu üzerinize yapıştırdınız? Niye hainden alındınız?
BENGİ YILDIZ
(Batman) – Siz niye üzerinize alınıyorsunuz o zaman? Bugünlerde kimse sokakta
bile hırsız diyemiyor, alıyorsunuz içeriye. Niye üzerinize alınıyorsunuz? 
MUSTAFA ELİTAŞ
(Devamla) – Burada, bu TOMA’yla ilgili, milletvekili arkadaşlarımızın hiçbiri
bu TOMA’nın kime ait olduğunu ifade etmiyor. Bu TOMA devletin TOMA’sıdır. 
BENGİ YILDIZ
(Batman) – Ne dediğini bilecek! Ne dediğini bilecek! Ne dediğini bilecek Sayın
Elitaş!
HASİP KAPLAN
(Şırnak) – Ağzından çıkanı kulağı duyacak, sen de duyacaksın Elitaş! Sen de
duyacaksın! Sen sorumlu mevkidesin. 
YILMAZ TUNÇ
(Bartın) – Dinle!
MUSTAFA ELİTAŞ
(Devamla) – Ama “Kaç tane hain var?” deyince niye kendinizi hain
hissediyorsunuz?
BENGİ YILDIZ
(Batman) – Bizi sindiremezsiniz burada, tek kişi kalsak bile. Orada bir geri
zekâlı… Burada Nazım Hikmet’e vatan haini dediniz, Deniz Gezmiş’e burada vatan
haini dediniz! Yapamazsınız! Ama, siz vatan hainisiniz. 
MUSTAFA ELİTAŞ
(Devamla) – Sayın Kaplan, ben şunu soruyorum: Siz hain misiniz ki bu kadar
büyük tepki gösteriyorsunuz? Hain kim biliyor musunuz? (AK PARTİ sıralarından
alkışlar) Bu ülkenin evlatlarını hunharca öldüren haindir. Bu ülkenin
dershanelerindeki çocuklarını, okullarındaki çocuklarını…
HASİP KAPLAN
(Şırnak) – Hain sizsiniz, hırsızlar haindir, ülkeyi soyanlar haindir, yolsuzluk
yapanlar haindir.
MUSTAFA ELİTAŞ
(Devamla) – Sayın Başkan, iki kişi burada… 
HASİP KAPLAN
(Şırnak) – Aynen öyle… 
MUSTAFA ELİTAŞ
(Devamla) – Bakın, bir milletvekilinin laf atmasından dolayı…
BAŞKAN –
Buyurun. Ben uyaracağım
HASİP KAPLAN
(Şırnak) – Sen çıkıp... Grup Başkan Vekilisin, değil mi?
BENGİ YILDIZ
(Batman) – Öyle geri zekâlıları konuşturmayacaksınız bize karşı! 
MUSTAFA
ELİTAŞ (Devamla) – Müsaade edin… Müsaade edin…
OSMAN
AŞKIN BAK (İstanbul) – Üzerine alınma, üzerine alınma!
BAŞKAN
– Sayın Kaplan, Sayın Yıldız… Lütfen, dinleyelim.
BENGİ
YILDIZ (Batman) – Böyle geri zekâlıları konuşturmayacaksınız bir defa!
HASİP
KAPLAN (Şırnak) – Uyarın! Uyarın!
BAŞKAN
– Uyardım, uyarıyorum…
MUSTAFA
ELİTAŞ (Devamla) – Bakın, bu ülkede, annesinin karnındaki bebeği öldüren insan
haindir, terör estiren insan haindir, askerini şehit eden insan haindir,
“Kürtleri koruyorum.” diye Kürtleri katleden haindir. (AK PARTİ sıralarından
alkışlar, BDP sıralarından gürültüler)
HASİP
KAPLAN (Şırnak) – Hadi be oradan, hadi! Elitaş, sen kaç telde oynuyorsun, kaç
telde! Sen hırsızlıklarını kapatamazsın, onunla hainliklerini kapatamazsın.
Böyle çirkefçe saldırılarla da susturamazsınız kimseyi.
BAŞKAN
– Sayın Elitaş…
MUSTAFA
ELİTAŞ (Devamla) – Niye alınıyorsun diyorum, niye alınıyorsun? Hasip Kaplan,
niye alınıyorsun? “Kürtlerin hakkını koruyorum.” deyip Kürtleri katleden
haindir diyorum, niye alınıyorsun?
BAŞKAN
– Sayın Elitaş, lütfen Genel Kurula hitap edin. Sayın Elitaş...
Sayın
Kaplan, lütfen oturun.
MUSTAFA
ELİTAŞ (Devamla) – Bu ülkenin millî beraberliği için gayret gösteren bütün
insanları katleden, oradaki köyleri boşaltan, “Devletle beraber hareket
ediyorsun.” diye köyleri boşaltan…
HASİP
KAPLAN (Şırnak) – Sizsiniz, ortaksınız şu an, ortaksınız işte! Sizin içinizde
görevli çoğu. İçinizde kaç görevli var? Kaç tane o görevden görevli var, sayar
mısınız? Kaç tane görevli var içinizde? Haini arayacaksanız çok ararsınız!
MUSTAFA
ELİTAŞ (Devamla) – …o insanları vatanından, yurdundan eden insan haindir. Niye
alınıyorsun diyorum. Bunları sen mi yapıyorsun ki alınıyorsun? Bunları sen mi
yapıyorsun, alınıyorsun? Oradan “Bu ülkenin bekasına ve geleceğine kim bir şey
düşündüyse, kim yanlış yaptıysa, o hainleri biliyor musun?” diyor, zıplıyorsun.
Niye zıplıyorsun? Sen hain misin zıplıyorsun?
HASİP
KAPLAN (Şırnak) – Siz hainlik yapmayın. Bakın…
BAŞKAN
– Sayın Kaplan, lütfen…
Sayın
Elitaş, lütfen, Genel Kurula hitap edin.
MUSTAFA
ELİTAŞ (Devamla) – İşte, burada önemli soru oydu. İçinde öyle bir durum var ki
o içindeki durumla birlikte…
HASİP
KAPLAN (Şırnak) – Sayın Başkan, İç Tüzük’ün gereğini yapın Sayın Başkan. Bir
grup başkan vekili görmüş kalabalığı, burada horozlanıyor! (AK PARTİ
sıralarından “Otur yerine.” sesleri, gürültüler)
BAŞKAN
– Sayın Elitaş, Genel Kurula hitap edin lütfen. 
HASİP
KAPLAN (Şırnak) – Sizin gibi horozları çok gördük! Sizin gibi vakitsiz öten horozları
çok gördük. Konuşmayın! Yakışıyor mu!
MUSTAFA
ELİTAŞ (Devamla) – Sayın Başkan, şu İç Tüzük’ün gereğini yapar mısınız! Sayın
Başkan, İç Tüzük’ün gereğini yapar mısınız!
BAŞKAN
– Sayın Kaplan, lütfen... Sayın Kaplan, lütfen yerinize oturun.
Genel
Kurula hitap edin siz de Sayın Elitaş…
MUSTAFA
ELİTAŞ (Devamla) – Değerli milletvekilleri, bu yasayı inşallah çıkaracağız.
Arkadaşımız biraz önce yasanın 4’üncü maddesine gelene kadarki kısımda dedi ki…
YILMAZ
TUNÇ (Bartın) – Ne istiyor bunlar, onu söyle Başkan. 
MUSTAFA
ELİTAŞ (Devamla) – “Eğer 5 kişi de dâhil olmak üzere ayrı bir grup
kurabilirsek, 5 kişiyle bir araya geldiğimizde, bize imkânlardan verin.”
YILMAZ
TUNÇ (Bartın) – Hangi imkânlar?
MUSTAFA
ELİTAŞ (Devamla) – Yani “Devletin maddi -yardım yapma- imkânlarından verin.”
HASİP
KAPLAN (Şırnak) – Öyle bir şey demedik!
BENGİ
YILDIZ (Batman) – Babanızın malını veriyorsunuz!
MUSTAFA
ELİTAŞ (Devamla) – Ya, önergeniz oydu diyorum, önergeniz oydu. Sen önergenin
farkında değilsin. Önergenin farkında değilsin diyorum.
HASİP
KAPLAN (Şırnak) – Hem konuştuk hem önerge verdik, öyle bir şey demedik. Şimdi
onu da saptırma!
MUSTAFA
ELİTAŞ (Devamla) – Hayır, önergenin farkında değilsin.
HASİP
KAPLAN (Şırnak) – Her şeyi saptırmakta üstüne yok senin!
MUSTAFA
ELİTAŞ (Devamla) – Bakın, değerli milletvekilleri, BDP’li arkadaşlara da
söylüyorum, 2820 sayılı Kanun’un o maddesinde yapılacak değişikliğin önümüzdeki
seçimde uygulanma imkânı yok zaten. Çünkü, Anayasa’nın 67’nci maddesi buna
engel. Bir yıl içerisinde yapılacak seçimlerde uygulanma imkânı, kabiliyeti
yok, ancak genel seçimde, 2015 tarihindeki genel seçimde uygulanabilir. Ama
bunu getirip de “İlla ki böyle yapacaksınız. Onu yapmazsanız ben bunun engelini
göstereceğim. Bunu Elitaş yapıyor.” diye ifade etmek… 
NURDAN ŞANLI
(Ankara) – Bildiğin şantaj bu. 
MUSTAFA ELİTAŞ
(Devamla) – Anayasa’yı biliyor, bildiğine de inanıyorum.
İSMAİL AYDIN
(Bursa) – O kadar biliyor, o kadar. 
HASİP KAPLAN
(Şırnak) – Yani yutturduğunu zannediyorsun, değil mi?
MUSTAFA ELİTAŞ
(Devamla) – Ama işine gelmediği için, popülizm yaptığı için, sadece oradaki
insanlara, bölgesindeki insanlara siyaset yapabilmek için bunu yapıyor. 
Tekrar şunu
söylüyorum: Burada her türlü hakareti yapacaksın, hiçbir arkadaşımız bir şey
söylemiyor. “Hırsız.” diyorsun, alınmıyoruz. 
OSMAN AŞKIN BAK
(İstanbul) – Üzerimize alınmıyoruz. 
MUSTAFA ELİTAŞ
(Devamla) – Ama geçen, Grup Başkan Vekilimiz Ahmet Bey çok güzel bir laf
söylemiş: Yani içinde hırsızlık duygusu olan, sürekli hırsızlık yapmayı
aklından çıkaramayan, herkesi hırsız zannedermiş.
HAKAN ÇAVUŞOĞLU
(Bursa) – Doğru, öyle dedi Başkanım, evet. 
MUSTAFA ELİTAŞ
(Devamla) – Bakın, burada ifade ediyor: “TOMA var. Kaç tane TOMA var, biliyor
musun?” diye soruyor. 
HASİP KAPLAN
(Şırnak) – Demek ki içinizde de hainlik duygusu var sizin. Aristo mantığına
göre de içinizde hainlik duygusu bitmiyor o zaman. 
MUSTAFA ELİTAŞ
(Devamla) – Arkadaşımız da safça diyor ki: “Bu ülkenin geçtiği durum öyle bir
zor durum ki bu ülkede kaç tane hain var, sen biliyor musun?” Çünkü sen burada
demokrasi dersi vermeye çalışıyorsun, ansiklopedi olduğunu iddia ediyorsun, o
da senin bilgine müracaat etmiş “Var mı böyle bir şey?” diyor. 
HASİP KAPLAN
(Şırnak) – Ne bu şimdi?
BAŞBAKAN
YARDIMCISI BEŞİR ATALAY (Kırıkkale) – Çok üzüldüm, yazık. Çok ayıp ediyorsunuz!
HASİP KAPLAN
(Şırnak) – Bu davranışlar ne? Yazıklar olsun size! Hepinize yazıklar olsun!
MUSTAFA ELİTAŞ
(Devamla) – Hepinizi saygıyla selamlıyorum. (AK PARTİ sıralarından alkışlar) 
HASİP KAPLAN
(Şırnak) – Yazıklar olsun size!
BAŞKAN –
Teşekkür ediyorum. 
Önergeyi
oylarınıza sunuyorum: Kabul edenler… Kabul etmeyenler… Önerge kabul edilmiştir.

Kabul edilen
önerge doğrultusunda maddeyi oylarınıza sunuyorum: Kabul edenler… Kabul
etmeyenler… Madde kabul edilmiştir. 
10’uncu madde
üzerinde dört adet önerge vardır, okutuyorum: 
Türkiye Büyük Millet Meclisi Başkanlığına
Görüşülmekte
olan "Temel Hak ve Hürriyetlerin Geliştirilmesi Amacıyla Çeşitli
Kanunlarda Değişiklik Yapılmasına Dair Kanun Tasarısı"nın çerçeve 10 uncu
maddesiyle değiştirilmesi öngörülen 2911 sayılı Kanunun 24 üncü maddesinin
birinci fıkrasının (a) bendinde yer alan "Düzenleme kurulu"
ibaresinden sonra gelmek üzere "veya kurul başkanı" ibaresinin ve (b)
bendinde yer alan "Düzenleme kurulunun" ibaresinden sonra gelmek
üzere "veya kurul başkanının" ibaresinin eklenmesini arz ve teklif
ederiz.
 Mahir Ünal Mehmet
Doğan Kubat Osman Aşkın Bak
 Kahramanmaraş İstanbul İstanbul
 Hacı Bayram Türkoğlu Ali
Şahin
 Hatay Gaziantep
Türkiye Büyük Millet Meclisi Başkanlığına
Görüşülmekte
olan 559 sıra sayılı kanun tasarısının çerçeve 10 uncu maddesi ile değiştirilen
2911 Sayılı Toplantı ve Gösteri Yürüyüşleri Kanunun 24 üncü maddesinin 1 inci
fıkrasının (b) bendinin 2 inci cümlesinin tasarı metninden karılmasını arz ve
teklif ederiz.
 Pervin Buldan Leyla
Zana Hasip Kaplan
 Iğdır Diyarbakır Şırnak
 Sırrı Süreyya Önder Bengi
Yıldız 
 İstanbul Batman
Türkiye Büyük Millet Meclisi Başkanlığına
Görüşülmekte
olan 559 Sıra Sayılı Kanun Tasarısının 10. Maddesi ile değiştirilen; 2911
sayılı Kanunun 24 üncü maddesinin birinci fıkrasının c bendinin,
"c)
Mahallin en büyük mülki amiri toplantıyı sona erdirme kararını, yazılı olarak
veya acele hallerde sonradan yazı ile teyit edilmek kaydıyla sözlü emirle,
mahallin güvenlik amirine ve düzenleme kuruluna bildirir.” şeklinde değiştirilmesini
arz ve teklifleriz.
 Faruk Bal Yusuf
Halaçoğlu Ruhsar Demirel
 Konya  Kayseri Eskişehir
 Mehmet Şandır Ali
Öz  Mehmet Günal
 Mersin  Mersin Antalya
 Hasan Hüseyin Türkoğlu S.
Nevzat Korkmaz
 Osmaniye Isparta

Türkiye Büyük Millet Meclisi Başkanlığına
Görüşülmekte
olan 559 Sıra Sayılı Temel Hak ve Hürriyetlerin Geliştirilmesi Amacıyla Çeşitli
Kanunlarda Değişiklik Yapılmasına Dair Kanun Tasarısı'nın 10. maddesinin 1.
fıkrasının (b) ve (c) bentlerinin aşağıdaki şekilde değiştirilmesini arz ve teklif
ederiz:
"b)
Düzenleme kurulunun bu görevi yerine getirmemesi hâlinde, durum düzenleme
Kurulu Başkanı tarafından mahallin en büyük mülki amirine bildirilir. Mahallin
en büyük mülki amiri tarafından toplantının sona erdirilip erdirilmeyeceğine
dair karar alınır.
c) Mahallin en
büyük mülki amiri yazılı emirle, mahallin güvenlik amirlerini veya bunlardan
birini görevlendirerek olay yerine gönderir."
 Celal Dinçer Ali
Özgündüz Ali Rıza Öztürk
 İstanbul İstanbul Mersin
BAŞKAN –
Komisyon önergeye katılıyor mu?
ANAYASA
KOMİSYONU BAŞKANI BURHAN KUZU (İstanbul) - Katılmıyoruz Başkanım.
BAŞKAN – Hükûmet
katılıyor mu?
BAŞBAKAN
YARDIMCISI BEŞİR ATALAY (Kırıkkale) – Katılmıyoruz.
BAŞKAN – Önerge
üzerinde söz isteyen Ali Rıza Öztürk, Mersin Milletvekili. (CHP sıralarından
alkışlar) )
ALİ RIZA ÖZTÜRK
(Mersin) – Sayın Başkan, değerli milletvekilleri; bundan tahminen on gün kadar
önce yaptığım bir konuşmada, Silifke Yeşilovacık beldesinde liman inşaatı
nedeniyle Akdeniz fokları denilen fokların yuvalarının dağıtıldığını ve üreme
alanlarının tahrip edildiğini söylemiştim ve şimdi, İnternet’te dolaşan bir
şeyde bir Akdeniz fok yavrusunun öldüğünü görüyorum Yeşilovacık sahillerinde. O
zaman söylemiştim, Sayın Başbakanı ve Çevre Bakanını göreve davet etmiştim.
Demokratikleşme,
aslında çevre hakkını da içeren bir kavramdır. Artık, günümüzde
demokratikleşme, temel hak ve özgürlüklerin alabildiğine genişletildiği bir
kavramdır.
Değerli
milletvekilleri, bugün görüşmekte olduğumuz bu kanun ile aslında Toplantı ve
Gösteri Yürüyüşleri Yasası daha çok hakları kısıtlayan, daha sıkı şartlara
bağlanan bir yasadır. Aslında, toplantı ve gösteri yürüyüşleri açısından bunun
demokratikleşme sağladığını söylemek mümkün değildir; aksine gittikçe
otoriterleşen bir yönetimin hak ve özgürlükleri “demokratikleşme” adı altında
nasıl kısıtladığının somut göstergesidir. 
23’üncü Dönemde,
kamuoyunda “taş atan çocuklar yasası” olarak bilinen bir yasayla, aslolan bu
Toplantı ve Gösteri Yürüyüşleri Yasası’nda birtakım değişiklikleri yapmaya
çalışmıştık hep beraber. Şimdi ondan da dönülüyor, daha ağır koşullar
getiriliyor. Ben soruyorum Sayın Bakana: Yani, anayasaca güvence altına alınmış
hak ve özgürlüklerin kullanılmasının kısıtlanması mıdır demokratikleşme?
Güvenlik kaygısıyla daha az özgürlük müdür demokratikleşme? Aslında bu, bir
içsel meseledir, insanlar “demokratikleştik” demekle demokratikleşmiyor. Bu,
içsel bir mesele, bunu sindirmek önemlidir. Adalet ve Kalkınma Partisinin
tarihsel misyonuna demokratikleşme uygun değildir çünkü izlediği politikalar
itibarıyla, devlet ile birey arasındaki ilişkinin itaate dayanması gerektiği
gibi bir kültürü savunmaktadır. Oysa artık, günümüzde devlet ile birey
arasındaki ilişki, devletin haklarını güvence altına alan değil, tam aksine
kutsal devletin karşısında birey hakkını daha çok öne çıkaran, kutsal devlet
yerine korkusuz ve özgür bireyi öne çıkaran bir kavramdır. 
Değerli
milletvekilleri, Balyoz davası, Ergenekon davası, Oda TV, Poyrazköy davası pek
çok savcının, hâkimin, polisin yıldızını parlatmıştı, bu parlayan yıldızlar
birer birer kayıp gittiler. En sonunda, biliyorsunuz, o davalarda bilirkişilik
yapan TÜBİTAK’ta bir zatımuhterem vardı, bu muhterem tüm CD’leri alıp
inceliyordu, hatta bunun ismi il adli bilirkişi komisyonunda, bilirkişi
listesinde olmamasına rağmen o davaların savcıları ismen bu kişiyi belirterek
bilirkişi tayin ediyorlardı. Daha savcının yazısı TÜBİTAK’a gelmeden beş gün
önce bu kişi mahkemelere gidiyordu, mahkemelerden o sözüm ona dijital verileri,
CD’leri alıyordu, inceliyordu. Dünyanın ve Türkiye’nin en önemli 28
üniversitesinin ve özel kurumların verdiği raporlar geçerli sayılmıyordu, bu
kişinin siber güvenlikle ilgili verdiği raporlar geçerli sayılıyordu. Bu
kişinin ismi Hayrettin Bahşi. Bu, daha sonra TÜBİTAK’ta siber güvenlik suçlarıyla
ilgili enstitünün başına getirildi müdür olarak, şube müdürü olarak ama şimdi
Bakırköy 4. Ağır Ceza Mahkemesi, bunun sahte bilirkişilik yaptığından dolayı
açılan davayla yeniden yargılanmasına yer olmadığına ilişkin kararı evvelki gün
kaldırdı. Şimdi hakkında dava açılacak ve bugün de, yanlış bir bilgi
almadıysam, Bilim, Sanayi ve Teknoloji Bakanlığı bu kişiyi o görevden almış,
hatta “Başbakana bunu yapan, başkalarına ne yapmaz?” demiş ve sözleşmesini de
feshettiğini bugün duydum. 
(Mikrofon
otomatik cihaz tarafından kapatıldı) 
ALİ RIZA ÖZTÜRK
(Devamla) - Değerli milletvekilleri, bu, işte o davalarda verilen kararları ne
kadar sahte delillere dayanak verdiğini gösteriyor. Bununla şunu söylemek
istiyorum: O davalarda verilen kararlar yeniden yargılama konusu yapılmadığı
müddetçe bu ülkede demokratikleşme sağlayamazsınız. 
Teşekkür ederim.

BAŞKAN –
Teşekkür ediyorum. 
YILMAZ TUNÇ
(Bartın) – Sahtelik davası açıldı. 
MEHMET AKİF
HAMZAÇEBİ (İstanbul) – Karar yeter sayısı…
BAŞKAN -
Önergeyi oylarınıza sunuyorum. 
Karar yeter
sayısı arayacağım. 
Kabul edenler…
Kabul etmeyenler… Karar yeter sayısı var, önerge kabul edilmemiştir. 
Diğer önergeyi
okutuyorum: 
Türkiye Büyük Millet Meclisi Başkanlığına
Görüşülmekte
olan 559 Sıra Sayılı Kanun Tasarısının 10. Maddesi ile değiştirilen; 2911
sayılı Kanunun 24 üncü maddesinin birinci fıkrasının c bendinin,
"c)
Mahallin en büyük mülki amiri toplantıyı sona erdirme kararını, yazılı olarak
veya acele hallerde sonradan yazı ile teyit edilmek kaydıyla sözlü emirle,
mahallin güvenlik amirine ve düzenleme kuruluna bildirir.” şeklinde
değiştirilmesini arz ve teklifleriz.
 
Faruk Bal (Konya) ve arkadaşları
BAŞKAN –
Komisyon önergeye katılıyor mu?
ANAYASA
KOMİSYONU BAŞKANI BURHAN KUZU (İstanbul) - Katılmıyoruz Başkanım.
BAŞKAN – Hükûmet
katılıyor mu?
BAŞBAKAN
YARDIMCISI BEŞİR ATALAY (Kırıkkale) - Katılmıyoruz.
BAŞKAN – Önerge
üzerinde söz isteyen Faruk Bal Konya Milletvekili. MHP sıralarından alkışlar)
FARUK BAL
(Konya) – Sayın Başkan, değerli milletvekilleri; eğer bu tasarının amacı
demokratikleşme olsaydı, çarpık bir mantıkla düzenlenen bu maddedeki bizim
önerimiz kabul edilirdi. Çarpıklık şurada: Bu maddenin (a) fıkrasında Düzenleme
Kurulunun toplantıyı dağıtması düzenleniyor; (b) fıkrasında Düzenleme Kurulu
toplantıyı dağıtmadığı takdirde mahallin en büyük mülki amirinin toplantıyı
dağıtma yetkisi düzenleniyor; (c ) fıkrasında ise güvenlik kuvvetlerinin
çağırılması hâli düzenleniyor. Ama (c) fıkrasındaki düzenleme öyle bir kafa
karışıklığıyla kaleme alınmış ki bunun doğru anlaşılması ve uygulamada da doğru
bir şekilde tatbik edilmesi mümkün görünmüyor. Biz de bu amaçla dedik ki:
Mahallin en büyük amiri (a) fıkrasında ve (b) fıkrasında ifade edilen
toplantıyı sona erdirme kararını yazılı olarak veya acele hâllerde sonradan
yazılı hâle getirilmek üzere sözlü emirle, bir, o bölgedeki en büyük güvenlik
amirine bildirir “Gereğini yap.” der; iki, bir çatışma olmasın, oradaki
Düzenleme Kurulu da dağıtma kararından haberdar olsun, Düzenleme Kurulu
yapabildiği kadar kendisi dağıtsın diye “Düzenleme Kuruluna bildirir.” dedik.
Buna, şimdi -önerge olarak- eğer demokratikleşmeyse eğer düzgün bir kanun
yapmak istiyorsanız “Evet” demeniz lazım. Ama anlaşılmaz bir tavırla, belki bu
önerge okunmadan, gerekçesi anlaşılmadan reddedilir. Reddetsinler, biz zaten
bunun demokratikleşmeyle alakasının olmadığını ifade ediyorduk, bu kanaatimiz
bir daha teyit edildi. Gelelim tarih dersine.
Değerli
arkadaşlarım, etrakıbiidrak hastalığının Osmanlı’nın millet bütünlüğünü
bozmasından sonra evli evine, köylü köyüne gitti, her millet isyanlarla,
cephelerde verdiği birtakım çatışmalarla kendi devletlerini kurdu. İşte, 62
civarında devlet kuruldu dedik, geriye Türklere devlet kurma işi kaldı. Bunu da
Halâskâran Zabitanın Anadolu topraklarında Kuvayımilliye ruhunu canlandırarak
bir bağımsızlık savaşına, bir istiklal savaşına nasıl dönüştürdüğünü anlatmaya
çalışıyorduk. İşte o bağımsızlık savaşının meşalesi Diyarbakır’da yakılmıştır. 
Değerli
arkadaşlarım…
Sayın Başkan,
sol tarafı uyarır mısınız lütfen! Sohbet ediyor arkadaşlar.
O bağımsızlık
mücadelesinin basındaki meşalesi Diyarbakır’da yakılmıştır. Diyarbakır’da Ziya
Gökalp ve Süleyman Nazif’in çıkarmış olduğu gazeteler, Türk milletinin Anadolu
toprakları içerisinde işgallere karşı, gerek Yunan işgaline gerek Rus işgaline
gerek İngiliz işgaline gerek Fransız işgaline ve bu işgallerin payitaht olan
İstanbul’a kadar gelmiş olması durumu karşısında, Türk milletini uyarma, Türk
milletini Kuvayımilliye ruhunda birleştirme ve bağımsızlık savaşı verme
konusunda meşaleyi Diyarbakır’da yakmıştır. Diyarbakır’da yakılan bu meşale,
uluslararası güçler tarafından, siz diyorsunuz ya “dış güçler”, o güçler
tarafından kesilmek istenmiştir. Bunlardan bir tanesi de Sevr Anlaşması’ndan
önce Amerika Cumhurbaşkanının -o tarihteki Cumhurbaşkanı Wilson’dır- 18
maddelik, dünyaya nizam veren…
Sayın Başkan, şu
arkadaşları uyarır mısınız lütfen, benim insicamımı bozuyorlar! 
BAŞKAN – Sayın
Bal, konuşmaları duyuyorlar zaten.
FARUK BAL
(Devamla) – Duyuluyor da ben onlarınkini duyuyorum, ben kendimi anlatamıyorum.
BAŞKAN – Sayın
milletvekilleri, lütfen…
Buyurun.
FARUK BAL
(Devamla) – Yeni küresel güç hâline gelen Amerika, dünyaya 18 maddelik bir,
manifesto ilan eder. Buna “Wilson Prensipleri” denilir. Bu 18 maddelik
manifesto içerisinde 2 tane madde vardır ki o tarihte resmen devlet Osmanlı
Devleti olmasına rağmen, birisi Türkiye, birisi de Türklerle ilgilidir.
Türkiye'yle ilgili olanı şudur: Türklerin Türkiye’de yani Anadolu’da yönetim
yetkisi vardır ancak diğer milletler kadar. Türklerle ilgili olanı ise
Türklerin Anadolu dışında yönetim yetkisi kalmamıştır. İşte, bu 2 madde Sevr
Anlaşması’nın alt yapısını oluşturmuştur ve Anadolu’da Türk milletini yüz yıl
boyunca tahrik edecek, meşgul edecek iki tane ciddi sorunla baş başa bırakmıştır.

(Mikrofon
otomatik cihaz tarafından kapatıldı)
FARUK BAL
(Devamla) – Bu sorunlardan bir tanesi, Ermeni açılımı sorunudur, ikincisi ise
Kürt açılımı sorunudur. Yani sizin baş başa kaldığınız sorun, ta 1910’lu
yıllardan kalma Wilson klasiklerini bugünün çağına taşıma sorunudur. (MHP
sıralarından alkışlar) 
BAŞKAN –
Teşekkür ediyorum. 
YUSUF HALAÇOĞLU
(Kayseri) – Karar yeter sayısı…
BAŞKAN -
Önergeyi oylarınıza sunuyorum, karar yeter sayısını arayacağım. 
Kabul edenler…
Kabul etmeyenler… Karar yeter sayısı vardır, önerge kabul edilmemiştir. 
Diğer önergeyi
okutuyorum: 
Türkiye Büyük Millet Meclisi Başkanlığına
Görüşülmekte
olan 559 sıra sayılı kanun tasarısının çerçeve 10 uncu maddesi ile değiştirilen
2911 Sayılı Toplantı ve Gösteri Yürüyüşleri Kanunun 24 üncü maddesinin 1 inci
fıkrasının (b) bendinin 2 inci cümlesinin tasarı metninden karılmasını arz ve
teklif ederiz.
 Hasip
Kaplan (Şırnak) ve arkadaşları 
BAŞKAN –
Komisyon önergeye katılıyor mu? 
ANAYASA
KOMİSYONU BAŞKANI BURHAN KUZU (İstanbul) – Katılmıyor Başkan. 
BAŞKAN – Hükûmet
katılıyor mu? 
BAŞBAKAN
YARDIMCISI BEŞİR ATALAY (Kırıkkale) – Katılmıyoruz. 
BAŞKAN – Önerge
üzerinde söz isteyen Hasip Kaplan, Şırnak Milletvekili. 
HASİP KAPLAN
(Şırnak) – Toplantı gösteri yürüyüşleri, demokratik toplumun konuşmasıdır.
Susan toplumlara karşı konuşan toplumlarda toplantı, gösteri yürüyüşleri sadece
miting değildir, seçim meydanlarında yapılan mitinglerden oluşmuyor; zaman
zaman basın açıklamaları oluyor, basın açıklamaları dışında bazı bildirilerin
dağıtılmasından tanıtımlara kadar, ev ziyaretlerine kadar farklı modları
vardır. Her olayı toplantı, gösteri iznine tabi tutan anlayış totaliter
rejimlerde sıkıntı yaratıyor. Bakın, 10 bine yakın siyasetçi Türkiye’de tutuklu
ve bu siyasetçilerin içinde bizim belediye başkanlarımız var,
milletvekillerimiz var ve parti yöneticilerimiz var. Bunların hepsinde 2911
sayılı Yasa’ya muhalefet var. Neden var? İzinsiz gösteri sayıyor, oradan bir
ihlal alıyor; izinsiz gösteride polis “Dağılın.” diyor, oradan 2 kişi taş atıyor,
ah, polise mukavemet oluyor, mukavemeti bir de ikinci suç ekliyor; gazı sıkıyor
polis, bu sefer birisi taş atınca devlet malına zarar vermekten alıyor. Yani,
bir anda ceza müeyyidesi yirmi, yirmi beş seneye kadar çıkıyor. O bir yana,
Türkiye’yi götürenler de yirmi, yirmi beş sene ne ki bir iki senelik TCK
220’den yargılanıyorlar. Zaten, son torba değişikliğiyle artık onun da araması,
tedbiri kaldırıldı. Bundan sonra siyaset yapmaya, başka şeylerle uğraşmaya
gerek yok, TCK 220 kapsamında kurarsınız bir teşkilat birkaç ortak,
götürürsünüz, yürütürsünüz, kimse size bir şey demez, yakalasa da cezası yok.
Ne olacak, iki seneye kadar ceza, zaten alt sınırdan vurunca erteleniyor. Demek
ki bu ülkede “Siyasi partiler demokrasinin vazgeçilmez unsurlarıdır.” sözü
hikâyedir, Anayasa’da da yer alsa hikâyedir. 
Eğer
bir yönetim böyle bakmıyorsa, Terörle Mücadele Kanunu’na göre bir siyasi
partinin parti meclisinde, merkez yürütme kurulunda aldığı kararları ve o
kararlar çerçevesindeki etkinliklerini izinsiz gösteri olarak değerlendiriyorsa
ve terör suçu sayıp Terörle Mücadele Kanunu’na göre yargılıyorsa o ülkede
demokrasinin zerresi yoktur. Çünkü, siyasi partilerin faaliyetleri Anayasa
Mahkemesinin denetimindedir. Anayasa Mahkemesinin denetiminden alıp Terörle
Mücadele Kanunu ve özel yetkili mahkemeler kapsamına almak, AK PARTİ
hükûmetlerinin çok kötü bir uygulaması olmuştur. 
Şimdi,
çözümden bahsediliyor, sorumluluktan bahsediliyor. Bu insanlar ne olacak peki,
beş seneyi aşkın süredir tutuklu? İçeridekini çıkarmayacaksan, dağdaki
inmeyecekse, demokratik kanalları açmayacaksanız fikirler nasıl yarışacak
söyler misiniz bize? Biraz dile getirdiğimiz zaman, biraz konuştuğumuz zaman
bakıyorum sigortalarınız atıyor hemen. Yani sizin sigortalarınızın da bekçisi
biz değiliz, her şeyi de bizden beklemeyiniz yani biraz da samimiyet sizde
olacak, biraz da siz süreçte sorumluluğunuzu yerine getireceksiniz. Ha
getirmezseniz sonuçta herkes kaybeder, aynı gemidesiniz değil mi? Öyle
düşüneceksiniz. Eğer bu sorumluluğu taşıyarak değerlendiremiyorsanız bunun
sonucu herkes için ağır olur. Bizim söylemek istediğimiz bu. Bunu söylediğimiz
zaman da sorun oluyor. Bize karşı olanlar, keşke MHP kadar açık, dürüst ve dik
karşı olsalar da anlasak. Bir bakıyoruz ki karşı olmadığını söyleyenler çok daha
beter konumlarda saldırıya geçiyor. Bu da kabul edebileceğimiz bir şey değil.
Biraz bazı şeyler güven temelinde gider, samimiyet temelinde gider. Burada
birileri şaşırırsa, şaşıranlar kaybeder, bunu açık söylüyoruz ve tabii ki sizin
eksikliklerinizi ifade edeceğiz. Size demokrasi paketi verdik 25 maddeden
oluşan; yetmedi, barış sürecini güvence altına alacak paketi verdik Meclise.
Her şeyi atıyorsunuz bir kenara, her şeyi siz biliyorsunuz! Siz bilmiyorsunuz,
her şey sizinle yürümeyecek. Her şeyin iki tarafı vardır arkadaşlar. Ya
soğukkanlı düşünüp bunu soğukkanlı bir şekilde çözeceğiz ya da sonuçları iyi
olmayacak, bu kadar açık.
BAŞKAN –
Teşekkür ediyorum.
Önergeyi
oylarınıza sunuyorum: Kabul edenler... Kabul etmeyenler... Önerge kabul
edilmemiştir.
Diğer önergeyi
okutuyorum:
Türkiye Büyük Millet Meclisi Başkanlığına
Görüşülmekte
olan "Temel Hak ve Hürriyetlerin Geliştirilmesi Amacıyla Çeşitli
Kanunlarda Değişiklik Yapılmasına Dair Kanun Tasarısı"nın çerçeve 10 uncu
maddesiyle değiştirilmesi öngörülen 2911 sayılı Kanunun 24 üncü maddesinin
birinci fıkrasının (a) bendinde yer alan "Düzenleme kurulu"
ibaresinden sonra gelmek üzere "veya kurul başkanı" ibaresinin ve (b)
bendinde yer alan "Düzenleme kurulunun" ibaresinden sonra gelmek
üzere "veya kurul başkanının" ibaresinin eklenmesini arz ve teklif
ederiz.
Mehmet
Doğan Kubat (İstanbul) ve arkadaşları
BAŞKAN –
Komisyon önergeye katılıyor mu?
ANAYASA
KOMİSYONU BAŞKANI BURHAN KUZU (İstanbul) – Takdire bırakıyoruz Başkanım.
BAŞKAN – Hükûmet
katılıyor mu?
BAŞBAKAN
YARDIMCISI BEŞİR ATALAY (Kırıkkale) – Katılıyoruz.
BAŞKAN –
Gerekçeyi okutuyorum: 
Gerekçe:
2911 sayılı
Kanunun 12 nci maddesinde yapılan değişiklik gereğince, bir toplantının amacı
dışına çıktığı veya düzen içinde gerçekleşmesinin imkânsız görüldüğü durumlarda
Kurul veya toplanamadığı takdirde Kurul Başkanı tarafından dağılma kararı
alınmakta ve durumu derhal yetkili kolluk amirine bildirilmektedir. Ancak 24
üncü maddede yapılması öngörülen değişiklikte toplantı ve gösteri yürüyüşünün
dağıtılması konusunda belli bazı görevlerin düzenleme kurulu tarafından yerine
getirileceği düzenlenmektedir. Bununla birlikte, 12 nci maddede yer verilen
kurul başkanına bu yetkiler tanınmamıştır. Bu nedenle, söz konusu ibarelerin
ilgili fıkralara eklenmesi suretiyle uygulamada yaşanması muhtemel problemlerin
önüne geçilmesi amaçlanmaktadır.
MEHMET AKİF
HAMZAÇEBİ (İstanbul) – Karar yeter sayısı…
BAŞKAN –
Önergeyi oylarınıza sunacağım, karar yeter sayısı arayacağım.
Kabul edenler…
Kabul etmeyenler… Önerge kabul edilmiştir, karar yeter sayısı vardır. 
Maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir. 
Böylece, birinci
bölümde yer alan maddelerin oylamaları tamamlanmıştır. 
Şimdi, ikinci
bölümün görüşmelerine başlıyoruz. İkinci bölüm 11 ila 18’inci maddeleri
kapsamaktadır. 
İkinci bölüm
üzerinde Komisyon adına söz isteyen Burhan Kuzu, İstanbul Milletvekili. 
Buyurun Sayın
Kuzu. (AK PARTİ sıralarından alkışlar)
ANAYASA
KOMİSYONU BAŞKANI BURHAN KUZU (İstanbul) – Sayın Başkanım, değerli milletvekili
arkadaşlarım; birkaç hususta açıklama yapmak üzere kürsüye çıkmış bulunuyorum.
Hepinizi saygıyla selamlıyorum.
Şimdi, bu paket
tabii, bir demokrasi paketi. Biz ismini böyle koyduk, doğru koyduğumuzu
düşünüyoruz. Demokrasi elbette ki bir göreceli kavramdır; iyi demokrasi, kötü
demokrasi şeklindeki ayrımlardan ziyade gelişmiş, az gelişmiş, çok gelişmiş
demokrasi modelleri vardır. 
VELİ AĞBABA
(Malatya) – Sayın Kuzu, kimse inanmıyor, hepsi çıktı bakın.
ANAYASA
KOMİSYONU BAŞKANI BURHAN KUZU (Devamla) – Bir anlamda bu yaşama biçimidir.
VELİ AĞBABA
(Malatya) – AKP Grubu inanmıyor, hepsi çıktı.
ANAYASA
KOMİSYONU BAŞKANI BURHAN KUZU (Devamla) – Ben zaten muhalefete anlatıyorum,
bunlar konuyu biliyorlar. (AK PARTİ sıralarından alkışlar) 
VELİ AĞBABA
(Malatya) – Onlara da anlatın, demokrasiyi onlar da öğrensin. Bazıları o derse
girmemiş, onlar da öğrensin.
ANAYASA
KOMİSYONU BAŞKANI BURHAN KUZU (Devamla) – Ben muhalefete anlatıyorum, onlar
biliyorlar zaten, onlar konunun ne olduğunu biliyorlar da zaten sizin için çıktım,
yoksa çıkmayacaktım da dayanamadım, ne yapayım. Belki öğrenirsiniz dinlerseniz.

Evet, şimdi bazı
noktalara aydınlatma yapmak istiyorum. Bir: Bir defa, bu, partilere yardım
meselesi çok tartışılıyor. Dünyada da bu konu çözülmüş değil. Partilere yardım
neden gerekli değerli arkadaşlar? Birtakım güç odaklarının güdümünde olmasın
diye. Partiler çok yardım alır, bunun güdümünde olmaz mı? O ayrı bir mesele ama
asıl konuş sebebi bu. Ölçü ne? Dünyada bu konuda birkaç ölçü var. Bir,
aldıkları oy oranına göre verilir. Bazı ülkelerde, aldıkları oy oranı herhangi
bir para birimine çarpılarak ödenir; diyelim şu kadar oy almıştır, 1 oy şu
kadardır, çarpılır, onun karşılığı verilir. Bazı ülkelerde, milletvekili
sayısına göredir, kimi ülkelerde grup kurmaya göredir. Dolayısıyla bunun bir
ölçüsü yok. Ama genel yaygın olan şu: Aldığı oya göredir, genel seçimdeki oya
göredir. Yüzde 10’larda, yüzde 7’lerdeydi aşağı yukarı bu rakam, biz yüzde 3’e
çekmiş olduk bunu. Bir hayli indirmiş olduk. Yüzde 1’e çektiğiniz zaman bu tahrik
eder partileri. Doğru olmadığını düşünüyoruz ve aynı şey içinde birkaç
alternatif yok. Sanırım Hasip Bey’in kızma nedeni de o. Yani neden? Çünkü,
burada bir grup durumu yok, burada bir seçime giren parti yok. Efendim, bir
anlamda bölge bölge tek kişi şeklinde giriyorlar, bir nevi bağımsız giriyorlar,
sonra partileşiyorlar. Ona biz ayak uyduramıyoruz tabii ki. Yani o başka bir
statü çünkü burada bir kural koyuyorsunuz, o da oraya uymuyor. Netice
itibarıyla şimdilik bu böyle ama ileride nasıl olur, onu bilemem. 
İkinci bir husus
bu partilerle alakalı konuda, seçim barajı meselesi. Değerli arkadaşlar, seçim
barajı yüzde 10’un yüksek olduğunu birçok defa ben söyledim ancak yüzde 10’luk
barajın yüksek olmasının neden olduğu Türkiye’de belli. 1980 öncesinde Türkiye
perişan, perişan, perişan, perişan. Yedi aylık hükûmet, altı aylık hükûmet;
dokuz aylık yok içinde bir tane doğru dürüst doğum yapan. Şimdi, böyle bir
hükûmet içerisinde ne yapacak o günkü darbe yapan? Mecbur kaldılar bunu yukarı
çıkardılar. Ha bunun faydası oldu mu?
HASAN ÖREN
(Manisa) – Daha ne yapsınlar? Aldığınız mirasın hepsi oradan. 
ANAYASA
KOMİSYONU BAŞKANI BURHAN KUZU (Devamla) – Müsaade buyurun… 
HASAN ÖREN
(Manisa) – Daha ne yapsınlar?
ANAYASA
KOMİSYONU BAŞKANI BURHAN KUZU (Devamla) – Müsaade buyurun. 
Buna rağmen,
bakın, Türkiye’de…
HASAN ÖREN
(Manisa) – Hep geriyi kötüleme, hep eskiyi kötüleme.
MUZAFFER
BAŞTOPÇU (Kocaeli) – Müdahale etme, dinle! 
Dinliyoruz
Hocam.
ANAYASA
KOMİSYONU BAŞKANI BURHAN KUZU (Devamla) – Buna rağmen, Türkiye’de, efendim, 10
tane partinin, 7-8 partinin girdiği zamanlar oldu. 
VELİ AĞBABA
(Malatya) – Yanlış anlatmayın, arkadaşlar tarihimizi yanlış öğreniyorlar.
ANAYASA
KOMİSYONU BAŞKANI BURHAN KUZU (Devamla) – Yüzde 10’luk baraja rağmen dörtlü
koalisyonlar kurdunuz… 
HASAN ÖREN
(Manisa) – O geçti, o.
ANAYASA KOMİSYONU BAŞKANI BURHAN KUZU
(Devamla) – …ve o koalisyonlarda da perişanlıklar yaşandı; kalkınmamız ortada,
gelişmişlik ortada, dış politika ortada. Bunu bir genelleme olarak söylüyorum, kimse kendi
üzerine alınmasın bunları, yaşananlar bunlar. “O zaman ne yapalım?” dediler,
“Böyle bir baraj koyalım.” 
Anayasa
Mahkemesine, İnsan Hakları Mahkemesine itibar eder misiniz? Edersiniz. Her
ikisi de diyor ki: “Yüzde 10’luk baraj yüksek değil.” Bence yüksek. O, ayrı bir
mesele o. Ama bunun çözümü aşağı çekmek filan meselesi değil. 
Neden
konmuştur bu baraj? Değerli arkadaşlar, bu barajın konuluşunun nedeni… Dünyada
iki tane seçim sisteminin hedefi var: Bunlardan bir tanesi istikrardır, bir
tanesi de bunun, temsildir. Şimdi, diyorlar ki: “İkisini beraber yapalım.”
İkisi beraber olmuyor. Dünyada bu iki ana seçim modelini… Yani çoğunluk modeli
derseniz istikrar getirir, nispi temsil derseniz adalet getirir ama tek başına
uygularsanız, karma yaptığınız zaman işte ne öyle ne böyle efendim, ne İsa ne
Musa ortada bir şey kalır. Türkiye'nin durumu bu, dünyanın da durumu bu. 
Şu
anda, bakın, dünyada 80 çeşit seçim modeli var. 80 çeşit diyorum, hiç
abartmıyorum. Ve bunu matematikçiler bulmuşlardır, hukukçular değil;
matematiğin bulduğu bir formüldür bu.
Peki,
ne yapıyor dünya? Şimdi Avrupa’da mesela yüzde 5’tir en çok baraj, Rusya’da
yüzde 7’dir, bizde yüzde 10’dur baraj. Ama orada başka bir şey daha var. Mesela
diyelim ki, efendim, Almanya’da yüzde 5’tir baraj ama dörtte 3’ünü ya da -yarısını
diyelim Rusya’yla beraber- yarısını nispi temsil, yarısını çoğunlukla seçiyor
yani hem istikrarı hem adaleti beraber yapmaya çalışıyor, başka bir şey bulmuş.
Geçelim İtalya’ya; dörtte 3’ünü çoğunlukla, dörtte 1’ini de nispi temsille
seçiyor.
Yani
şunu anlatmak istiyorum ki “Çok partimiz var, demokrasimiz iyidir.” diye bir
mantık yok. Çok eskilerde kaldı bunlar. Bugün dünyanın geldiği nokta şu: Aklı
başında bir hükûmet, adam gibi bir muhalefet ve sivil toplum kuruluşlarının
güçlü olması. Bu sağlanabiliyorsa bir ülkede, demokrasi budur aslında. 20 tane
partim var burada, kanun çıkmıyor, millet ekmek bulamıyor; “Partim çok canım.”
Bunun bir karşılığı yok bana sorarsanız değerli arkadaşlar.
BENGİ
YILDIZ (Batman) – Başkanlık sisteminden bahsediyorsunuz Hocam.
ANAYASA
KOMİSYONU BAŞKANI BURHAN KUZU (Devamla) – Hah, şimdi sonuç olarak çözüm bizde
var, AK PARTİ çözümü buldu. Köklü çözüm şu: Bu memlekette geçersiniz başkanlık
modeline istikrar tam sağlanır. Bakın “istikrar” diyorum dikkat edin, ayırarak.
Bütün barajları kaldırırsın adalet tam sağlanır. Burada yüzde 1 mi aldın, ona
göre temsil olur; yüzde 5 mi aldın, yüzde 5’le buraya gelirsin. Çözümü bunun
bu. 
Efendim, bizim Anayasa yazmış. Ne diyor
Anayasa’da? Bununla bitireyim, başka konular var ama vaktinizi almayayım. Bizim
Anayasa diyor ki: “Seçimde adalet, yönetimde istikrar.” İnan, bunu okuduğum
zaman -yazıp asıyorum, karşıda asılı bu- öyle hoşuma gidiyor ki ah ne güzel bir
şey. Yani temsilde adaleti sağlayacağız ve istikrar sağlayacağız. Yani ne olacak
bu? Aynı anda ikisi beraber olacak. Bunun anlamı “Ne olsun ne ölsün, sürünsün.”
demek. İkisini beraber yapamazsınız. İşte, ondan dolayı baraj iniyor, çıkıyor,
başka şey oluyor ve sonuç alamıyoruz değerli arkadaşlar. 
O bakımdan,
yüzde 10’luk barajı çekelim 5’e; açık artırma usulü. Sen ne dedin? Yüzde 2,
yüzde 1. Böyle bir yöntem olamaz dünyada, böyle bir şey de yok. 
Bunu açıklamak
durumunda kaldım. Çok teşekkür ederim. Başka şeyler var ama bir şey daha
söyleyeyim: Yani demokrasi paketine “yıkım paketi” demek doğru değil.
Birbirimizi böyle ağır suçlamalarla ta vatan şeyine kadar götüren… Bunları da
çok doğru bulmam. Bunu da burada bir şekilde söylemiş olayım. Yani Hükûmeti
eleştirirken de, birbirimizi tenkit ederken de sanırım vatanperverlik ölçüsünü
hepimiz… Öyle zannediyorum ki aynı şeye çalışıyoruz, bu memleket için
çalışıyoruz ama üslubumuz farklıdır, yöntemimiz farklıdır; öyle düşünüyorum
ben, öyle olması gerekir daha doğrusu. 
Bu duygu ve
düşüncelerle saygılarımı sunuyorum hepinize. Teşekkür ederim. (AK PARTİ
sıralarından alkışlar)
BAŞKAN – Sayın
Başkan, teşekkür ediyorum.
Şimdi, bölüm
üzerinde Cumhuriyet Halk Partisi Grubu adına söz isteyen Uğur Bayraktutan,
Artvin Milletvekili. (CHP sıralarından alkışlar)
CHP GRUBU ADINA
UĞUR BAYRAKTUTAN (Artvin) – Sayın Başkan, 559 sıra sayılı Kanun Tasarısı’nın
ikinci bölümü üzerinde Cumhuriyet Halk Partisi Grubu adına söz aldım. Yüce
heyetinizi saygıyla selamlıyorum.
Sözlerimin
başında, konuya girmeden önce, dün Sincan Cezaevinde MHP’nin İstanbul
Milletvekili Engin Alan Paşa’yı ziyaret ettim. Bana bir not iletti, bunu
Parlamentoda söylememi ifade etti. Bunu burada okumak istiyorum. Engin Alan
Paşa diyor ki: “Hukukun katledildiği bu ülkede Sayın Meclis Başkanının hukukçu
kimliği beni hiçbir şekilde ilgilendirmiyor. Ancak aynı durumdaki 2
milletvekiline yapılan iki farklı uygulamayı vicdanen içine nasıl sindirdiğini
anlamakta zorlanıyorum. Ama şunu da iyi biliyorum ki bu durum kendisinin değil,
başka bir iradenin tasarrufudur. Eğer bu düşüncem doğruysa -ki doğrudur- çok
yazık.” Kendisini dimdik ayakta gördüm, onu bir kere daha ifade etmek
istiyorum.
Şimdi, değerli
milletvekilleri, burada bir demokrasi paketini tartışıyoruz. Türkiye’nin,
demokrasi paketine ilişkin sınavdan geçip geçmediği, notunun ne olduğu
konusunda Avrupa İnsan Hakları Mahkemesindeki mevcut tabloyu anlatmak
istiyorum.
Avrupa İnsan
Hakları Mahkemesi, bilindiği üzere, 1959 yılından bu tarafa doğru, hak
ihlalleri konusunda yargılama yetkisine sahip bir makam. 1987 yılından itibaren
de Türkiye, Avrupa İnsan Hakları Mahkemesinde adil yargılama ve ifade
özgürlüğüne ilişkin başvuru hakkını kullanmaktadır. Yani aradan yıllar
geçtikten sonra Avrupa İnsan Hakları Mahkemesinin yargı yetkisini bir anlamda
tanımış bulunmaktayız. 
Avrupa İnsan
Hakları Mahkemesi, o tarihten bu ana kadar, özellikle 2012 yılında, yaklaşık
1.093 karar vermiş. Bu 1.093 kararın içerisindeki 903 tane karar, sadece Avrupa
İnsan Hakları Sözleşmesi’nin en az bir maddesinin ihlaline ilişkin kararlar. Bu
903 kararın içerisinde 122 tane Rusya’nın ihlali var, 117 tane de Türkiye’nin
ihlali var yani Türkiye bu açıdan 2’nci sırada. Ama, hemen arkasından, Avrupa
İnsan Hakları Mahkemesinde hak ihlalleri bakımından Türkiye’nin hangi
pozisyonda olduğu açısından da ilginç bir tablo var. Bakın, şimdi, sadece o
tarihten bu ana kadar yani 1987’den bu tarihe gelene kadar Türkiye’nin 2.870
tane hak ihlali var. Türkiye bu konuda şampiyon, 1’inci. Allah’tan -Allah
yüzümüze bakmış- 1959’da AİHM’in yargılama yetkisini tanımamışız, aradan yirmi
yıldan fazla zaman geçtikten sonra bu yetkiyi tanımışız ve 1’inci durumdayız.
59’dan bu tarafa doğru tanısaydık acaba insan hakları ihlalleri konusundaki
dosya sayımızın ne kadar olduğunu merak ederdik. 
Şimdi, gelinen
noktada, Avrupa İnsan Hakları Mahkemesinde hangi konularda, hangi durumdayız?
Yani gerçek anlamda bir demokratikleşme var mıdır, yok mudur diye bunu
tartışmak gerekiyor değerli arkadaşlarım. Bakın, bunlardan en önemlisi,
toplantı ve gösteri yürüyüşlerine ilişkin burada düzenlemeler var. Toplantı ve
gösteri yürüyüşlerinin ihlali konusunda Avrupa İnsan Hakları Mahkemesinde
Türkiye 57 dosyayla 1’inci, dikkat edin, 57 dosyayla 1’inci. Değerli Hocam
dikkatle dinliyor, teşekkür ediyorum. Adil yargılama hakkının ihlali konusunda
Türkiye 755 dosyayla Avrupa 1’incisi, mülkiyet hakkının ihlali konusunda
Türkiye 639 dosyayla Avrupa 1’incisi, düşünce ve ifade özgürlüğü konusunda
Türkiye 215 dosyayla Avrupa 1’incisi değerli arkadaşlar. Bakın, şimdi tablo bu.

Şimdi, ben
olayın bir başka boyutuna geçiyorum. Şimdi, bir de The Economist’in Türkiye’yle
ve bütün dünyayla alakalı bir demokrasi endeksi var. Muhtemelen gazetelerde
herkes okumuştur bunu. Bu demokrasi endeksine göre, Türkiye, 165 ülke arasında
88’inci sırada değerli arkadaşlarım, tablo vahim. Şimdi, bu getirmiş olduğunuz
tasarıyla bizi 88’inci sıralardan daha aşağılara çekeceğiniz iddiası varsa
Sayın Bakan, bunu takdirle karşılarız, bunu buradan alkışlayacağız. Bu 18
madde, sabaha karşı Parlamentodan geçtiği zaman bizi 88’li rakamlardan ne kadar
aşağı çekeceksiniz, bunu merak ediyorum. 
Şimdi, buradaki
demokrasi endeksi uygulanıyorken 5 temel kriter ele alınıyor, 5 temel kritere
göre bir siyasi endeks ortaya koyuluyor. Bunlar neler? Bunlardan bir tanesi,
diyorlar ki: “Seçim sistemi ve çoğulculuk.” En temel kriterlerden bir tanesi
bu. İkinci bir temel kriter koyuluyor, diyor ki: “İnsan hakları. İnsan
haklarıyla alakalı durumunuz nedir, buna ilişkin tablonuz nedir?” Bunu
koyuyorlar. Üçüncüsü: “Hükûmetin icraatı.” diyorlar, hükûmetin icraatıyla
alakalı bir fiilî durum ortaya koyuyorlar. Bir dördüncü durum daha ortaya
koyuyorlar: “Siyasal katılımcılık.” Beşinci madde de: “Siyasal kültür.”
Bu 5 tane bazı
alarak yeni bir tablo ortaya koymaya çalışıyorlar ve ülkelerin demokrasi
endekslerini buna göre yorumluyorlar, 4 temel bölüme ayırıyorlar. Bunlardan bir
tanesi: Tam demokrasiler. Hangi ülkelerde uygulanıyor? Amerika Birleşik
Devletleri, Almanya, Büyük Britanya gibi ülkeler yani dünyada 25 ülkede
uygulanıyor değerli arkadaşlar. Onların arkasından kusurlu demokrasiler
geliyor, kusurlu demokrasilerin içerisinde de Fransa, Yunanistan gibi Avrupa
ülkeleri var. Hemen onların arkasından melez rejimler geliyor. Melez rejimlerin
içerisinde de ne yazık ki Türkiye var. Hemen bizim arkamızdan da otokratik
rejimler geliyor.
Şimdi, melez
rejimlere ilişkin 6-7 tane ibare var. Ülkemiz açısından ne kadar pratik önemi
var, ülkemiz açısından ne kadar önemli, bunları şimdi anlatmak istiyorum
değerli arkadaşlarım. 
Bakın, melez
rejimlerin karakteristik özellikleri nelerdir? Aynen şöyle deniyor: 
“1) “Kuralları
sık sık ihlal eden, seçimlerin özgür ve adil yapılmasına engel olan rejimler.
2) İktidarın
muhalefet üzerindeki baskısının belirgin şekilde artmış olduğu rejimlerdir.
3) Politik
kültür, hükûmetin icraatı ve siyasal iktidar konusunda yaşanan aksaklıklar.
4)
Yolsuzlukların yaygınlaşma eğilimi, hukuk devletinden süratle uzaklaşma. 
5) Gazeteciler
üzerinde baskı ve taciz, medyanın bağımsızlığının zedelenmesi.
6) Yargı
bağımsızlığının yok olması.” 
Şimdi, biz,
melez rejimlerde Türkiye olarak hangi ülkelerle beraberiz biliyor musunuz
değerli arkadaşlarım? Üç tane örnek vereceğim: Tanzanya, Kenya ve Moritanya.
Melez rejimlerde, The Economist’in yapmış olduğu demokrasi tanımına göre biz bu
ülkelerle yan yanayız ama bana göre The Economist bir haksızlık yapmış değerli
arkadaşlarım. 
Otokratik
rejimlere ilişkin tanımlamaları da şimdi size okuyorum. Bana göre burada bir
problem var yani eğer bu tanımlamayı 17 Aralıktan sonra yapmış olsalardı,
muhtemelen bizi 4’üncü sıraya koyarlardı. Otokratik rejimlerle alakalı tanımlamaları
da aynen şunları içeriyor, diyorlar ki: “Siyasal çoğulculuk yoktur eğer
otokratik bir rejim varsa. Bazıları doğrudan diktatörlükle yönetilmektedirler.
Demokratik kurumları vardır ama çalışmaz. Seçimler eğer yapılırsa ki özgür ve
adil değildir. Temel hak ve özgürlükler göz ardı edilmektedir. Medya hiçbir
şekilde bağımsız değildir, yönetime yakın birimlerin kontrolü altındadır. Koyu
bir sansür ve eleştiriye tahammülsüzlük vardır. Yargı hiçbir şekilde bağımsız
değildir.” 
Şimdi buradan
Sayın Bakana soruyorum: Bu 18 maddelik tasarı hangi koşullarda getirilmiştir?
Ne olduğunu biz biliyoruz. Ben açıkça konuşayım; bu sarı öküzdür ama bu sarı
öküz yetmeyecektir değerli arkadaşlarım. Bunu, kimin hangi amaçla getirdiğini
biliyoruz, nereye kadar gideceğini de biliyoruz ama yetmeyecektir bu sarı öküz,
bunu bilin yani. 
Şimdi, gelinen
noktada, böyle bir demokrasi tanımlamasında -biraz önce de ifade etmiş olduğum
gibi- 165 ülkenin içerisinde 88’inci sıraya koyan hem bu The Economist’in
tanımlaması hem de Avrupa İnsan Hakları Mahkemesinin biraz önce ifade etmiş
olduğum sayısal rakamları eğer bizi yukarıya çekmiyorsa kamuoyunda “Biz
demokratikleşme paketi yapıyoruz.” diye manipülasyon yapmanın kime ne yararı
vardır değerli arkadaşlar? Bunu sormak bir muhalefet milletvekili olarak bizim
hakkımız değil midir? Bunlara siz inanabiliyor musunuz? Yapmış olduğunuz bu
düzenlemelerle, işte biraz önce ifade etmiş olduğumuz mali haklardaki
düzenlemelerle, dile ilişkin problemleri çözerek daha mı demokratik olacağınızı
zannediyorsunuz? Benim yöremde, benim bulunmuş olduğum seçim bölgesinde dile
ilişkin bir problem yok, hiçbir tanesi demiyor ki “Lazca, Gürcüce veya
Hemşince, bu şekilde düzenleme yapacağız.” diye. Bunun hangi ihtiyaçtan
olduğunu sizler de biliyorsunuz değerli arkadaşlarım. 
Bakın, biraz
önce Bakan burada ifade etti -Sayın Akif Hamzaçebi beni uyardı- beş yıl evvel
Bakan bu sözleri söyleseydi kıyamet kopardı, “Evet, terör örgütüyle gerekli
görüşmeler MİT tarafından yapılıyor, siyasal uzantılarıyla da bizler konuşuyoruz.”
dedi. Kayseri meydanında Başbakanın sözü havada duruyor değerli arkadaşlarım,
hatırlıyor musunuz? “Terör örgütüyle görüşen şerefsizdir.” demişti. Kim haklı
çıktı? Bizler haklı çıktık. 
Kaygımız şudur:
Üniter devlettir, Türkiye Cumhuriyeti’dir. Ama, unuttuğunuz bir şey var bu
topraklarda: Ne olursa olsun, koşullar ne olursa olsun, bu ülkede Mustafa Kemal
ölmez, Atatürk yenilmez. 
Hepinizi
saygıyla selamlıyorum. (CHP sıralarından alkışlar)
BAŞKAN –
Teşekkür ediyorum. 
Bölüm üzerinde
Barış ve Demokrasi Partisi Grubu adına söz isteyen Bengi Yıldız, Batman
Milletvekili. 
Buyurun. 
BDP GRUBU ADINA
BENGİ YILDIZ (Batman) – Teşekkürler Sayın Başkan. 
Adına
demokratikleşme paketi denilen bu pakette tüm düzenlemeler hem geç hem de eksik
yapıldığı için kamuoyunda ciddi bir karşılığı olmamıştır. Aylar öncesinden
büyük bir gürültüyle pazarlanan bu paket, bugün itibarıyla bir tartışma konusu
bile olamıyor. Bugün gazetelere, İnternet’e, köşe yazarlarına baktım,
demokratikleşme paketi Parlamentoda görüşülüyor, acaba yorumlar nedir? İnanın
ki buna ilişkin tek bir habere rastlamadım çünkü mahiyeti itibarıyla çok
gerilerde kalmış, aşınmış bir düzenleme ne yazık ki ve Sayın Başbakanın bu
paketi açıkladığı gün, özellikle bölgedeki şehirlerde, insanlar kahvede,
televizyonların başında sabırsızlıkla bekliyorlardı. 
Bu
pakette -Sayın Başbakan Yardımcımız belirtti, özellikle Alevilere ilişkin bir
çalışmamız var- Alevilerin büyük bir beklentisi, daha doğrusu kamuoyunun,
gayrimüslimlerin beklentileri vardı ama o beklentiler tabii ki bu pakette yer
almadı. 
Bu
pakete ilişkin muhalefet şerhimizde, paketin olumlu taraflarını da belirttik,
olumsuz olan taraflarını da belirtme gereğini duyduk. Türkiye’yi yönetenlerin
ne yazık ki Kürt sorunu, Kürtler ve Kürt tarihi konusunda tabiri caizse tam bir
bilgisizlik içerisinde olduklarını belirtmek gerekir. Üniversitelerimiz, resmî
tarihi yeniden üretmekte ve yönetenler de bu resmî tarih tezlerini tekrar
etmektedirler. 
Bu problem nedir? Birilerinin
belirttiği gibi, son yirmi otuz yıllık bir problem midir, yoksa tarihsel bir
problem midir, ona bakmak lazım. Bu coğrafyada, birilerinin belirttiği gibi,
Kürtler, yeni ortaya çıkmış, hak talep etmiş bir etnik yapı, bir halk değildir.
Kürtler 1800’lü yıllara kadar, gerek Selçuklu İmparatorluğu gerek Osmanlı
İmparatorluğu dönemlerinde, onlarca özerk beylik şeklinde yaşamlarını devam
ettirmişlerdir. Özellikle, o tarihi bilenler, Osmanlı tarihini bilenler, Yavuz
Sultan Selim ve Kanunî Sultan Süleyman zamanında, Kürt beylikleriyle bir
anlaşmanın yapıldığı o dönemde, özellikle de Safevîlerle yürütülen savaşta
Kürtlerin Osmanlı tarafında yer almasıyla daha önce mevcut olan özerk
yapılarını sürdürdükleri, bunun fermanla bu beyliklere sağlandığı, yakın
tarihimiz ve özellikle tarafsız, resmî tarih dışındaki bütün kitaplarda, bütün
eserlerde rastlayabileceğimiz bir durumdur. 
Ne oldu?
Özellikle Batı’daki milliyetçilik hareketiyle beraber Osmanlı İmparatorluğu’nda
da belirli kıpırdamalar oldu. Osmanlı İmparatorluğu, o zamana kadar beyliklere
sağladığı özerk yapılar yerine, tıpkı Avrupa devletleri gibi merkezî bir
sisteme doğru evrildi ve o zamana kadar özerk olan beyliklerin üzerine büyük
ordular gönderdi. Bu tarihte, özellikle 1800’lerin başında, bir Alman generalin
önderliğinde -Karl Moltke önderliğinde- Kürdistan’a seferler yapılıyor ve
isyanlar da bununla beraber başlıyor. Bu anlamdaki ilk ayaklanma, 1806 yılında
Süleymaniye’de Baban Kürtlerinin isyanıdır. 
Devletin,
Kürtlerin kendi kimlikleriyle kendilerini yönetme taleplerine yaklaşımı ise tam
bir sömürgeci devlet politikası olmuştur. “Biz sömürgeci gibi davranmadık.”
diyenlere somut örneklerle cevap verelim. Bir; Fevzi Çakmak, raporunda diyor
ki: “Dersimli okşanmakla kazanılmaz. Dersim’in yönetimi koloni –yani sömürge-
yönetimi gibi ele alınmalı ve burada bir koloni idaresi kurulmalıdır.” Daha
sonra da zaten bu yapılıyor, Dersim Kanunu’yla özellikle.
“Türk toplumu
içinde Kürtlük eritilmeli. Ondan sonra yavaş yavaş öz Türk hukuku
uygulanmalıdır. Zorunlu iskân uygulanmalıdır. Reisler, beyler, ağalar, seyitler
bir daha gelmemek üzere batıya gönderilmelidir.” Öyle de yapılıyor. “Kürt
kökenli yerli memurlar tümüyle bölgeden çıkarılmalıdır.”
Bir başka devlet
yetkilisi, İçişleri Bakanı ve Tekirdağ Milletvekili o dönemde, Cemil Uybadın, o
da hazırladığı raporda diyor ki: “Kürdistan, umumi valilikle ve müstemleke
-yani sömürge- usulüyle idare edilmelidir.” 
İsmet Paşa:
“Kürdistan’da genel müfettişlik doğu illeri için esas idare teşkil edecektir.
Bunların müdahale edemeyecekleri iş olmayacaktır. Bu bölgede özel bir adliye
rejimi kanunla tayin edilecektir. Kaza memurlarının hiçbiri yerli olmayacaktır.
Buradaki mahkemelerin adliye usulü basit, özel, kesin olacaktır. İdam kararını
uygulamada bu valilikler yetkili olacaktır.” Nitekim Seyit Rıza ve arkadaşları
bu şekilde asılıyorlar. 
Umumi Müfettiş
Avni Doğan: “Cumhuriyetin doğuya yerleşmesi, medeni milletlerin Afrika’ya
yerleşmesi gibidir.” Dikkatinizi çekiyorum: “Cumhuriyetin doğuya yerleşmesi,
medeni milletlerin Afrika’ya yerleşmesi gibidir.” Yani sömürgeci devletlerin
Afrika’yı işgal etmesi gibidir. Bu dilin hâlen egemen olduğunu söyleyebiliriz. 
Arkasından ne
geliyor yani bu sömürge anlayışından? Şark Islahat Planı, özetle, bölge
nüfusunun yapısına müdahale ediliyor. Kürt nüfusu batı bölgelerine iskân
ediliyor. Görkemli karakollar ve hükûmet konakları yapımı, yatılı bölge
okullarının yaygınlaştırılması, çocukların ailelerden alınarak Türkçe eğitimle
yetiştirilmeleri, Türk Ocakları vasıtasıyla Türklük propagandasına ağırlık
verilmesi, kadınlara Türkçe öğretilmesine önem verilmesi, Kürtçenin
yasaklanarak bu insanların Türkçe konuşturulması… 
Sonra mecburi
İskan Kanunu çıkıyor, on binlerce Kürt doğdukları yerleşim yerlerinden batı
illerine sürülüyor. Bu işlem sırasında akrabalar, aşiretler birbirinden uzak
yerlere serpiştiriliyorlar. 
İstiklal
mahkemeleri, Olağanüstü Hâl Yasası ve bölge valiliği sistemiyle daha yakın
zamana kadar Kürtler olağanüstü bir yönetim usulü ile olağanüstü yargılamalara
tabi tutuldular. Dil yasakları, binlerce köyün boşaltılması, milyonların
yerinden yurdundan edilmesi, binlerce köyün adının değiştirilmesi, insanların
çocuklarına kendi dillerinde isim verememesi koloni yönetimi değil de nedir?
Yukarıdaki tespitler, raporlardaki bütün tespitler tek tek cumhuriyet
hükûmetleri tarafından hayata geçirildi ve bu düzenlemeler devam ediyor. 
Bunu neden
söyledim değerli arkadaşlar? Şu anda burada hâlen belirli hatipler çıkıyorlar
yani sanki Kürtler uzaydan gelmiş, bu coğrafyanın asli bir unsuru değillermiş
gibi, tarihin hiçbir döneminde özerk yaşamamışlar, devlet kurmamışlar, bir
dilleri, bir kültürleri, bir eğitim dili yokmuş gibi, son seksen yılı, yüz yılı
baz alarak, üstüne üstük de bin yıllık kardeşlik hukukuna da atıfta bulunarak
bir değerlendirme yapıyorlar. Bin yıllık bir kardeşlik hukuku varsa, bu
kardeşlik hukuku herhâlde asıl ve üvey evlat ilişkisi değildir, eşitler
arasındaki bir ilişki olur. Kürtler bu coğrafyada eğer Malazgirt’ten 1514’e
kadar, Çanakkale’den Kurtuluş Savaşı’na kadar… Demin arkadaşlar atıfta bulundu
ya, Diyarbakır’da, işte, ilk özgürlük meşaleleri yakıldı, Antep’te, Maraş’ta
ilk direnişler başladı, biliyoruz, kongreler de Sivas’ta, Erzurum’da yapıldı.
Böyle bir tarihe atıfta bulunduğumuzda, orada, o direnişi gösteren… 
(Mikrofon
otomatik cihaz tarafından kapatıldı) 
BENGİ YILDIZ
(Devamla) –…bir kesim vardı, bir halk vardı, bir dil vardı, bir uygarlık vardı.
Onu bugün tekleştirmek ve bunun üzerinde bir siyaset yürütmek herhâlde o bin
yıllık tarihe yapılacak en büyük saygısızlıktır diye düşünüyorum. 
Hepinizi
de saygıyla selamlıyorum, zaten kimse de yok herhâlde! (BDP sıralarından
alkışlar)
SÜLEYMAN
ÇELEBİ (İstanbul) – Kimse de yok.
BAŞKAN
– Teşekkür ediyorum.
Bölüm
üzerinde Milliyetçi Hareket Partisi Grubu adına söz isteyen Mehmet Şandır,
Mersin Milletvekili. 
Sayın
Şandır, beş dakika da şahsınız adına söz talebiniz var, süreniz on beş dakika.
Buyurun.
(MHP sıralarından alkışlar)
MHP
GRUBU ADINA MEHMET ŞANDIR (Mersin) – Teşekkür ederim.
Sayın
Başkan, değerli milletvekilleri; öncelikle yüce heyetinizi saygıyla
selamlıyorum.
Gecenin
bu saatinde bir şekil şartını yerine getiriyoruz. Bu, bir müzakere, karşılıklı
bir fikir teatisi, bir çalışma değil; İç Tüzük’ün getirdiği bir zorunluluğu
yerine getiriyoruz. Aslında, görüştüğümüz yasa, atfedilen ismiyle
“demokratikleşme paketi”, temel hak ve özgürlüklerin geliştirilmesi amacıyla
yapılan bir düzenleme. Yani, ülkemiz açısından, gelecek açısından gerçekten çok
iddialı bir tanımlama ve çok önemli bir konu. 
Demokratikleşme,
demokrasi, bu ülkenin en değerli ortak paydası. Birlikte yaşama iradesi, bir
gelecek iddiası demokrasi ve demokratikleşme projesi. Bu kadar iddialı bir
konuda, 18 maddelik bir kanun tasarısıyla -ayrıca sayamadım ama zannediyorum
7-8 tane de kanun teklifi var, birleştirilerek getirilmiş- biraz önce
Cumhuriyet Halk Partisinin sayın sözcüsünün ifade ettiği demokrasi ayıbımızın,
demokrasi eksiğimizin tamamlanabileceğini iddia edebilmek, gerçekten, kendi
kendimizle alay etmek, kendi aklımızla alay etmek anlamı taşıyacaktır. 
Değerli
milletvekilleri, birlikte düşünmeye davet ediyorum. İktidar muhalefet
çekişmesi, bir muhalefet siyaseti söylemi olarak söylemiyorum ama bazı
gerçekleri ifade etmek gerekiyor. On bir yılını tamamlayan tek başına bir
iktidarın, on ikinci yılında demokratikleşme paketi olarak huzurumuza getirdiği
ve bir proje olarak getirdiği, bir müjde olarak getirdiği, uzun çalışmalardan
sonra, Sayın Başbakan tarafından bir müjde olarak ilan edilen demokratikleşme
paketi 18 madde. 
Gerekçesine
baktığınızda, iki gerekçesi var: Biri, Türkiye’yi, ilerleme raporlarında
Avrupa Birliğinin, Avrupa İnsan Hakları Mahkemesinin duruşmalarında Avrupa
İnsan Hakları Mahkemesinin çok ağır şekilde suçlaması ve Türkiye'nin ağır
tazminatlara mahkûm edilmesi. Buna cevaben, görebildiğim kadarıyla 6-7 maddesi
buna cevaben hazırlandı. Ama inanıyorum ki, yani “demokratikleşeceğiz” derken
getirdiğiniz hususlar, yine, yeni kısıtlamalar getiriyor; kanunun adı “Temel
Hak ve Hürriyetlerin Geliştirilmesi” yani bireyin önündeki temel haklarının ve
özgürlüklerinin önüne yeni kısıtlamalar getirerek demokratikleşmenin mümkün
olmadığını, yine, Avrupa İnsan Hakları Mahkemesinden, duvarından geri dönerek
göreceğiz; yine, bu tazminat davaları, yine, bu dosyalar bizim ayıbımız olarak
bizim hanemize yazılacak. 
Bu kanunun
ikinci gerekçesi, Hükûmetin böyle bir kurtuluş çaresi gibi gördükleri, çözüm
süreci diye ilan ettikleri, aslında sonuçları itibarıyla bize göre bir yıkım
projesi olan bu proje kapsamında yürütülen müzakerelerin mutabakatı olan
hususlar. Yani bu kanunun bir gerekçesi Avrupa İnsan Hakları Mahkemesinin
itirazları, Avrupa ilerleme raporlarında Türkiye’ye yönelttiği suçlamalara
cevap, bir diğeri de, yürütülen bu müzakerelerde varılan mutabakatın sonucu
buraya gelmiştir ki o sonucun Türkiye’mizin geleceği açısından çok da hayırlı
olmayacağı kanaatindeyim.
Değerli arkadaşlar,
gerekçeniz ne olursa olsun, arzu ederdik ki on bir yılın sonunda, kapsamlı,
gerçekten bireyin temel hak ve özgürlüklerinin önündeki tüm kısıtlamaları
kaldıran, korkuların kuşatmasında değil, istisnaları değil, geneli tanımlayan
bir demokratikleşme paketini, dört dörtlük, kapsamlı bir bütünlük içerisinde
buraya getirebilseydiniz muhalefetle de anlaşarak. Burada hiçbir muhalefet
partisi, hiçbir milletvekili kendi vatandaşının özgürlüğünü kısıtlayıcı bir
husus getirmez, onu destekler, onun özgürlüğünü destekler. Öyle bir şey
getirebilseydi ama bugüne kadar, maalesef, Adalet ve Kalkınma Partisinin,
anlaşılıyor ki gerek programında gerekse Acil Eylem Planı’nda vadettiği
hususlarda bir hazırlığı yok. Ancak şunu bir sonuç olarak ifade etmemiz
gerekiyor: Değerli arkadaşlar, özellikle son iki aydan bu yana yaşanan, bu “17
Aralık süreci” diye ifade edilerek yaşanan olaylar, dünyada Türkiye’yi öyle bir
noktaya taşıdı ki biz dünü arar hâle geldik. Ben buraya gelirken, bu 17 Aralık
sonrasında Türkiye’nin demokrasi, insan hakları, hukuk devleti normlarında
nasıl bir algı yarattığını, nasıl algılandığını, nasıl suçlandığını basının
üzerinden takip ederek, çok da böyle derin bir incelemeyle değil, basını takip
ederek bir hazırlık yapmaya çalıştım.
Değerli
arkadaşlar, demin arkadaşımızın da ifade ettiği gibi, uluslararası düzlemde
geçerliliği, yetkinliği kabul edilen kuruluşların ortaya koyduğu birtakım
kriterlere göre Türkiye, gerçekten, melez rejim ülkeleri arasında, 167 ülke
-165 dedi Uğur Bey ama- arasında 89’uncu sırada yer almasıyla -zannediyorum bu
2012 şeyi, belki Uğur Bey’in ki 2013 olabilir- zaten demokrasi ayıbı olan
Türkiye’ye ve Türk milletine yakışmaz bir noktada bir suçlama içindeydi ama 17
Aralıktan bu yana yaşananların sonrasında şöyle bir bakarsanız, Avrupa’da ve
Amerika’da Türkiye’nin durumu çok daha kötü noktaya geldi. Bakınız, kara para
aklanması ve terörizmin finansmanını önlemek adına G-7 ülkelerinin oluşturduğu
“Mali Eylem Görev Gücü” diye bir platform var, bu platformun skalasında Türkiye
gri listede yani yatırım yapılması riskli olan ülkelerin listesinde. 
Bir başka husus,
Amerika Birleşik Devletleri’nin henüz yayınlanmış olan 2013 Yılı İnsan Hakları
Raporu, Türkiye’de yaşananları insan hakları açısından skandal olarak
niteliyor. Zannediyorum, bu, Türkiye’ye ilk defa yüklenen bir vasıf. Ve bu
“skandal” kelimesi tekrar sorulduğunda, Dışişleri Bakanlığı sözcüsü bunu
bilinçli olarak söylediklerini ve zamanını da özel seçerek söylediklerini
söylüyorlar. 
Yine,
bakıyorsunuz, Amerika Birleşik Devletleri Başkanı Barack Obama Sayın Başbakanı
ararken hukuk devleti uyarısında buluyor. Yani, on bir yılını tamamlamış bir
hükûmetin, demokratikleşme iddiasında, demokratikleşme projesi iddiasındaki bir
hükûmetin Türkiye’yi getirdiği nokta itibarıyla söylüyorum. 
Bir başka husus:
Bakıyorsunuz bu 17 Aralık sonrasında yaşanan hadiselere, inanın ki neler
yaşandığını söylemeye insanın dili varmıyor. Şu 17 Aralıktan bu yana Türkiye
Cumhuriyeti devletini toplum seyrediyor, toplumu suçlamaya hakkımız yok ama
Türkiye’yi yönetenlerin cinnet geçirdiğini falan düşünmek gerekiyor. 17
Aralıktan bu yana yaşananları şöyle alt alta, üst üste... Hatta bu Parlamento
olarak yaşadıklarımıza şöyle bir bakacak olursak... Şimdi, zannediyorum,
gecenin saat üçünde konuşuyoruz.
İDRİS ŞAHİN (Çankırı)
– Dörde on var. 
MEHMET ŞANDIR
(Devamla) – Dörde on var yani şu hâl bile bir olağan hâl değil. 
Dolayısıyla,
çıkarttığınız kanunlar, yargıda, adli görevde, güvenlik güçlerinde yaşananlar,
dün çıkarttığımız Millî Eğitim Yasası’nda... Böyle -kanun
çıkartarak, özlük haklarını belirleyen kanun çıkartarak- kitlesel atamalar
yapan kanunlarla Türkiye gerçekten çok sıkıntılı bir noktada. İşte bu sıkıntılı
noktaya bakıyorsunuz; Avrupa Parlamentosu Başkanı, Avrupalı liberallerin
lideri, Avrupa Konseyi Başkanı -yani şöyle saymakla bitecek gibi değil- Avrupa
Birliği Komisyonu Başkanı, tamamı, Türkiye’ye yakışmaz birtakım gelişmeler
olarak değerlendiriyor ve bu yaşanan hadiselerin Türkiye’yi çok daha geriye
götürdüğünü söylüyorlar. Çok sevdiğiniz veya işte Cumhuriyet Halk Partisi Sayın
Genel Başkanıyla bir tartışma yaşayan Avrupa Parlamentosu Sosyalist Grubu
Başkanı Swoboda’nın bu son yaşanan hadiselerden sonra söylediği söz gerçekten
Türkiye’miz açısından üzüntü verici bir hadise. Bakıyorsun, bugüne kadar
Türkiye’yi samimiyetle kendi platformlarında desteklemiş, bu Hükûmeti
desteklemiş kişiler, kurumlar, bu son yaşanan hadiselerden sonra Türkiye’yi
İnsan hakları ihlali noktasında, hukuk devleti olmak noktasında, demokratik
olmak noktasında Türkiye’ye yakışmaz birtakım değerlendirmelerle, suçlamalarla
muhatap ediyorlar. Bu yalnız bu söylemlerde değil, basında da aynı şey. Yani,
Avrupa, Amerika basınına bakıyorsunuz, Türkiye’yi, böyle, melez rejimlerden
çıkartıp daha da kötü bir duruma düşürmeye çalışan makaleler yayınlanıyor.
Şimdi bu, Türkiye’mizi yönetenler açısından gerçekten üzerinde durup
düşünülmesi gereken bir husus. 
Değerli
arkadaşlar, bu yasa, sonuçları itibarıyla da ülkemizin geleceği açısından çok
ciddi tehdit ve tehlikeler taşıyacaktır. Bakınız, demokratikleşme dediğiniz
hadise eğer bireylerin, vatandaşlarımızın temel hak ve özgürlüklerini
geliştirmek, kendi özgür iradeleriyle kendi geleceklerine karar vermek
rejimiyse bunun önünde hiçbir kısıtlama yok, bunu sonuna kadar destekleyelim
ama demokratikleşme adı altında, böyle, farklılıkları kimlikleştirerek bir
siyasi varlık oluşturmaksa amaç -ki gördüğümüz de odur- yürütülen bu “çözüm
süreci” dediğiniz hadise bir sorunu çözmek için eğer seçtiğiniz özne bir
farklılıksa, bir farklılığı özne yaparak sorun tartışırsanız bulacağınız çözüm
o ülkeyi ayrıştırır. 
Şimdi,
arkadaşımızın ifade etmesi üzerine söylüyorum: “Kürt sorunu” diyerek eğer bir
çözüm oluşturmaya çalışırsanız bu toplumu ayrıştırırsınız. Türkiye’nin
demokrasi sorunu var, bunu çözebilmek için ne gerekiyorsa yapalım. Türkiye’nin
yönetim sorunu var, yargı sorunu var, güvenlik sorunu var ama eğer bu sorunları
bir farklılığı, etnik bir farklılığı, inanç farklılığını özne yaparak
tartışırsanız bulacağınız çözüm bu toplumu ayrıştırır. Kürt sorununu çözdünüz,
Gürcü sorununu ne yapacaksınız, Arap sorununu ne yapacaksınız? 36 tane alt
kimlik var, ne yapacaksınız? Dolayısıyla, biz demokrasiyi bu ülkenin birlikte
yaşama iradesinin zemini yapmak ve tüm insanlarımızı, tüm vatandaşlarımızı eşit
vatandaş statüsünde, bir kabul etmek, birlikte kucaklamak ve onların
sorunlarına çözüm üretmek mecburiyetindeyiz.
(Mikrofon
otomatik cihaz tarafından kapatıldı)
MEHMET ŞANDIR
(Devamla) – Demokrasi bu, demokratikleşme bu. Bunu gerçekleştireceğine
inanmıyorum bu kanunun. Dolayısıyla, Milliyetçi Hareket Partisi olarak biz bu
kanuna muhalefet ediyoruz ve “ret” oyu vereceğimizi ifade ediyoruz.
Gecenin bu
saatinde hepinize saygılar sunuyorum. (MHP sıralarından alkışlar)
BAŞKAN –
Teşekkür ediyorum.
Bölüm üzerinde
şahsı adına söz isteyen Ziver Özdemir, Batman Milletvekili. (AK PARTİ
sıralarından alkışlar)
ZİVER ÖZDEMİR
(Batman) – Sayın Başkan, değerli milletvekilleri; 559 sıra sayılı Temel Hak ve
Hürriyetlerin Geliştirilmesi Amacıyla Çeşitli Kanunlarda Değişiklik Yapılmasına
Dair Kanun Tasarısı üzerine şahsım adına söz almış bulunmaktayım. Yüce Meclisi
saygıyla selamlıyorum.
Tabii, bu kanun, baktığımızda, neler
getiriyor? Şu kürsüde de muhalefet sözcüleri değişik söylemlerde bulundular.
Baktığımızda, âdeta, memleket, vatan bölünecek gibi bir izlenim bu kürsüde hep
dile getirildi. Peki, Allah’ın insanlara verdiği temel haklar ve özgürlükler
var. Bunlara baktığımızda, bu yasada ne var? Bu yasada olan, Türkçenin yanı
sıra farklı dil ve lehçelerde propaganda ve seçimlerde propaganda yapmak. Buna
baktığımızda, biz bölgede… Ben bölgenin bir insanı olarak bunu dile
getiriyorum. Yaşım 50’ye dayandı ve elli senedir, şu anda kanunlaştıracağımız
bu madde fiilî olarak devrede. Bölgede her yerde Kürtçe veyahut da Arapların
yoğun olduğu yerlerde Arapça propaganda dili olarak kullanılıyor. Bizim sadece
burada yaptığımız şu anda, bir düzenlemedir. Bu düzenlemeyi âdeta vatanın,
ülkenin bölünmesi noktasına getirmek ve bu söylemlerde bulunmak bence doğru ve
isabetli şeyler değildir. 
Üçüncüsüne bir
baktığımızda, bu kanunda ne getiriyor? Gösteri ve yürüyüş; gösteri ve yürüyüş
haklarını veriyor ve Avrupa standardında bir şekle dönüştürüyoruz. 
Burada nefret ve
ayrımcılıkla ilgili kanun maddesi var. Burada, Türkçenin dışında, özel
okullarda öğretim görülmesiyle ilgili bir madde var. Bu madde de… Türkiye'nin,
baktığımızda, kalkınma ajanslarıyla ilgili kanun çıktığında, bu Parlamentoda,
bu kürsüde, ülkenin bölünmez bütünlüğüyle ilgili noktaya getirilip âdeta ülkeyi
bölüyoruz diye söylendi. Büyükşehir Yasası geldiğinde, Büyükşehir Yasası’nda da
aynı şekilde, defalarca, muhalefetin sözcüleri, hatipleri bu kürsüde ülkenin
bölünmesiyle ilgili Hükûmetin adımlar attığını… Biz baktığımızda, burada, bu
ülkenin çimentosu, bu ülkenin kardeşlik hukukunu gözeten AK PARTİ iktidarı on
iki yıla yakın bir süredir bu ülkenin birliği ve bütünlüğüyle ilgili bütün
çalışmaları yapmakta ve onun için de ülkenin her noktasında destek vermektedir.

Türkiye’de bir
sistem kurgulanmış, bu sistem tekçilik üzerine kurgulandı. Bu sistemin
tekçiliğiyle, bütün insanları birbirine benzeterek, âdeta bir tornadan çıkarmak
istenircesine bir insan tipi oluşturulmak istendi ama 21’inci asra artık
uymuyor bu. Gelişmiş ülkelerin demokrasilerine baktığımızda ve Türkiye’de bizim
hâlen tartıştığımız konulara baktığımızda, hakikaten, biz vatandaşımızın çok
çok gerisindeyiz çünkü vatandaş, sokakta… Bu Parlamentoda dile getirilen, bu
siyaseti itibarsızlaştırmaya yönelik amaçları ve hedefleri olanlara, burada
bazı muhalefet milletvekillerimiz bu kürsülere çıkıp onlara alet olmaktadır. 
Bu son süreçle
ilgili, 17 Aralıkla beraber bu kürsüde bize yapılmayan hakaret kalmadı. Hâlbuki
-siz topluma baktığınızda- bu Parlamentoda yer alan bütün insanlar kendi
toplumunda, kendi yerinde belli bir statü ve belli bir seviyenin üzerinde olan
insanlar ama burada bize yapılmadık, edilmedik hakaret kalmadı ve biz bunları
sineye çekmeye çalışıyoruz. Burada yapılan çok büyük bir haksızlıktır. Bu
kürsüye çıkan herkesin sorumluluğunu bilmesi gerekiyor ve herkesin izzeti ve şerefini,
kendisi kadar düşünmesi gerekiyor. Onun için burada bu kanunu bütün
desteğimizle destekliyoruz ve hepinizi saygıyla selamlıyorum. (AK PARTİ
sıralarından alkışlar)
BAŞKAN –
Teşekkür ediyorum.
Bölüm üzerinde
on beş dakika süreyle soru-cevap işlemi yapılacaktır. 
Sayın Acar? Yok.
Sayın Çelebi…
SÜLEYMAN ÇELEBİ
(İstanbul) – Sayın Başkan, çok teşekkür ederim.
Sayın Bakan, adı
şimdiden, hani belki basının da yarın “demokratikleşme” diyeceği, aslında
antidemokratik uygulamalarıyla da yaşama alanına geçecek bu yasa konusunda dün
akşam örnekler yaşandı zaten. Ankara’da, İstanbul’daki bütün uygulamalarınız
ilk başlangıcı yaptı. Gaz ve suyla iyice dövdünüz, sulandırdınız, gazladınız.
Bu yasa, böyle bir başlangıç yaptı. İlk başlangıcıyla, böylece, ne kadar demokratik
olduğu görüldü. 
Şimdi, bu akşam
biraz daha iş farklılaştı -onun için söylemek istiyorum- 10’uncu, 11’inci
katlara neredeyse su ve gaz sıkıldı.
(Mikrofon
otomatik cihaz tarafından kapatıldı) 
SÜLEYMAN ÇELEBİ
(İstanbul) – Yeni demokratikleşme paketinizin özü bundan sonra kaçınca katlara
doğru çıkacaktır; onu sormak istiyorum. 
BAŞKAN –
Teşekkür ediyorum. 
Sayın Köktürk…
ALİ İHSAN
KÖKTÜRK (Zonguldak) – Sayın Bakan, ABD’nin, geleneksel İnsan Hakları Raporu’nda
17 Aralık operasyonu sonrası ortalığa saçılanları skandal olarak
nitelendirdiğini ilk bölüm üzerindeki soru-cevap kısmında ifade etmiştim. 
Yine, aynı
raporda yolsuzluk ilk kez Türkiye’nin en belirgin insan hakları ihlallerinden
biri olarak sıralandı. Ayrıca, bu konuda yeterince gözaltı ve soruşturma
yapılmadığı, yolsuzlukların örtüldüğü belirtildi. 
Birinci sorum:
Bu raporda yolsuzluğun ilk kez Türkiye’deki en belirgin insan hakları ihlali
olarak nitelendirilmesi konusundaki değerlendirmeniz nedir? 
İkinci sorum:
Rapordaki “ağır yolsuzluk” nitelendirmesinde istifa etmek zorunda kalan
bakanlarınızın, tutuklanan bakan çocuklarının, “Paraları sıfırla.” talimatı
verenler ile paraları sıfırlayan mahdumlarının payı nedir? 
BAŞKAN –
Teşekkür ediyorum. 
Sayın Öztürk…
ALİ RIZA ÖZTÜRK
(Mersin) – Sayın Bakan, Sayın Başbakan özel yetkili mahkemelerde yapılan
yargılamalarda yeniden yargılamaya sıcak baktıklarını ve bu konuda çalışma
yapıldığını söylemişti havaalanında bir seyahati sırasında. Yeniden yargılama
konusunda herhangi bir çalışma var mıdır, varsa ne zaman sonuçlanır?
İkinci sorum da
Terörle Mücadele Kanunu’nu kaldırmayı düşünüyor musunuz? Terörle Mücadele
Kanunu’nun kaldırılması konusunda herhangi bir çalışma var mıdır? Çünkü,
demokratikleşmenin en temel unsurlarından biri, sıradan yurttaşların terör örgütü
üyesi muamelesi görmemesidir. Bu konuda çalışmaların olup olmadığını öğrenmek
istiyorum? 
BAŞKAN –
Teşekkür ediyorum. 
Sayın Tanal…
MAHMUT TANAL
(İstanbul) – Teşekkür ederim Sayın Başkan. 
Burada nefret ve
ayrımcılıkla ilgili yapılan düzenlemede cinsel eğilimleri yönünden ayrımcılık
ve nefretle ilgili işlenen suçla ilgili bir ibare yok. Tabii, burada “ve
benzeri” ibaresi de yok, kanunda tahdidi olarak sayılmış, tahdidi olarak
sayıldığı zaman da bu kapsamda yani sayma yöntemiyle yazılmış. Bu kapsamın dışında
olanlara karşı suç işlendiği zaman bundan yararlanamayacak. Yani hâlen biz şu
aşamada işin başındayız, bu eksikliği gidermeyi düşünmez misiniz? 
Teşekkür
ediyorum. 
BAŞKAN –
Teşekkür ediyorum. 
Sayın Ağbaba…
VELİ AĞBABA
(Malatya) – Teşekkür ederim. 
Sayın Bakan, son
günlerde, geçtiğimiz yıllarda görülen davalarda haksızlık olduğu, kumpas
kurulduğu hem Hükûmetinizin üyeleri tarafından hem de partiniz tarafından sıkça
dile getirilmekte. Acaba hem Ergenekon hem Balyoz davalarında, askerî casusluk
davalarında, Oda TV, Devrimci Karargâh davalarında geriye dönük bir işlem
yapılması düşünülüyor mu? 
Bir de bir şeyi
merak ediyorum: Sabahın dördünde kanser hastası Türkan Saylan’ın evine baskın
düzenlenirken, 80 yaşını aşmış İlhan Selçuk’un evine gece yarısı, sabaha karşı
baskın düzenlenirken şu anda onlara karşı bir mahcubiyet hissediyor musunuz? 
Ali Tatar,
biliyorsunuz, bu baskınlardan dolayı intihar etti. Ali Tatar’la ilgili bir
vicdan azabı çekiyor musunuz, onu sormak istiyorum.
Teşekkür ederim.

BAŞKAN - Teşekkür
ediyorum. 
Sayın Çelebi… 
SÜLEYMAN ÇELEBİ
(İstanbul) – Sayın Başkan, teşekkürler. 
Sayın Bakan, bu
akşam hep siz bizlere “Sandık, sandık, sandıkta işte görüşeceğiz.” diyorsunuz.
Biz de daha önce söyledik, oy çalınmaması koşuluyla ve elektrik söndürülmemesi
koşuluyla bir sorun yaşamayız. Bu akşam yakalanan oy pusulalarından haberiniz
var mı; damgalı, mühürlü oy pusulalarından haberiniz var mı? Bu konuda bir
önlem anlamayı düşünüyor musunuz? 
Size göre
demokrasi kaçıncı kata su sıkıldığında daha gelişmiş olacak, onu bir daha
sormak istiyorum. 
Teşekkür ederim.

BAŞKAN –
Teşekkür ediyorum. 
Sayın
Bayraktutan… 
UĞUR BAYRAKTUTAN
(Artvin) – Teşekkür ediyorum Sayın Başkan. 
Deminki
konuşmamda da ifade ettim, Parlamentonun daha tutuklu milletvekili sorunu vardı.
Şu anda bir milletvekili hükümlü. Ciddi anlamda bir sorun var. Bu konuda bundan
on beş yirmi gün evvel bir iyileşme bekleniyordu. Bir tıkanmaya neden oldu bu,
herhangi bir ilerleme olmadı. Hükûmet olarak, bu konuda, bu milletvekili
konusunda, Engin Alan Paşa konusunda –kendisine de söyledim- herhangi bir
çabanız veya uğraşınız var mı? Bunu önümüzdeki günlerde Parlamentoda yasama
görevini yapar hâle getirebilecek miyiz, onu soruyorum. 
Bir de
arkasından, son günlerde, bu son iki günde, 17 Aralık operasyonuna ilişkin, bu
operasyonu yapan savcıların tutuklanacağına ilişkin gazetelerde haberler çıktı.
Bu konuda bir duyumunuz var mı? 
Teşekkür ederim.

BAŞKAN –
Teşekkür ediyorum. 
Sayın Nazlıaka… 
AYLİN NAZLIAKA
(Ankara) – Teşekkür ederim Sayın Başkan. 
Recep Tayyip Erdoğan Sol gazetesi
yazarı Erbil Tuşalp’e dava açmıştır ve açtığı davayı ifade özgürlüğü kapsamında
kaybetmiştir. Bu dava neticesinde Avrupa İnsan Hakları Mahkemesine 5 bin
avroluk bir ödeme yapılması gerekmektedir. Bu ödeme acaba hazinenin bütçesinden
mi yoksa Recep Tayyip Erdoğan’ın kişisel bütçesinden mi yapılacaktır?
BAŞKAN –
Teşekkür ederim.
Son soru, Sayın
Ağbaba…
VELİ AĞBABA
(Malatya) – Teşekkür ederim. 
Bu
demokratikleşme paketi acaba bizi dünyada birçok alanda şampiyon yapan
konularda çözüm getirecek mi? Örneğin, dünyadaki en çok tutuklu siyasetçinin
bulunduğu ülkeyiz, dünyada en çok tutuklu sendikacının bulunduğu ülkeyiz;
dünyada en çok tutuklu avukatın, dünyada en çok tutuklu öğrencinin, dünyada en
çok tutuklu bilim adamının, dünyada en çok tutuklu askerin bulunduğu ülkeyiz.
Acaba bu mağduriyet konusunda bu demokratikleşme paketi bir şey getirecek mi,
onu sormak istiyorum.
BAŞKAN –
Teşekkür ediyorum.
Sayın Bakan,
buyurun.
BAŞBAKAN
YARDIMCISI BEŞİR ATALAY (Kırıkkale) - Teşekkür ederim Sayın Başkan.
Sayın Öztürk’ün
sorusu: Tabii, benim cevap veremeyeceğim diğer sorular var, onların zaten bir
kısmı soru değil de bazı mesaj vermek için. 
Sayın Öztürk
yeniden yargılamayla ilgili bir şey sordu. Tabii, benim bildiğim kadarıyla
Adalet Bakanlığımızın bu konuda bir çalışması var. Daha doğrusu Sayın Başbakan,
Adalet Bakanına bunun çalışılması yönünde bir talimat vermişti ve orada yani
Adalet Bakanlığının… Şöyle bir şey var orada yani bu yeniden yargılamayla
ilgili kapsam vesaire ne kadar, yani onun bir hacmini de bilmek gerekiyor, o
tür çalışmalar olacaktı. 
Terörle Mücadele
Kanunu’yla ilgili ise; işin doğrusu, ben şahsen Terörle Mücadele Kanunu’na şu
anda ihtiyaç olmadığı kanaatindeyim. Terörle Mücadele Kanunu’ndaki bütün
maddelerin hemen hemen karşılığı Ceza Kanunu’nda var. Yani 2005’te Ceza Kanunu
hazırlanırken öyle hazırlanmış. Şimdi, âdeta aynı maddeler gibi, yani Terörle
Mücadele Kanunu’nun kalkmasıyla hiçbir boşluk da oluşmuyor. Dolayısıyla, yani
ileriki bir zaman içinde onun yapılması gerekir diye düşünüyorum. 
Bu nefret ve
ayrımcılıkla ilgili… Orada sayıyor; ırk, cinsiyet falan hepsi var, tam ne
kastediliyor bilmiyorum. Irk, cinsiyet, diğer şeyler hepsi, inanç vesaire, ana
faktörler var yani temel nefret ve ayrımcılıkla ilgili olabilecek konuların
hepsi orada var. 
Yani, yine kendi
düşüncemi söyleyeyim: Bir çalışma var mı, yok mu onu bilemem, ben kendim
tutuklulukla ilgili, gözaltı ve tutukluluğun bir ceza değil, bir tedbir
olduğuna inanıyorum; mümkün olduğunca en kısa sürmeli, ona da inanıyorum. Yani,
son çalışmada payımız oldu, yani beş yıla indirilmesi en azından kendi
sistemimizde iyi bir şey ama tutuklamayı zorlaştıran epey çalışma yaptık; yani
bizim dördüncü pakette biliyorsunuz şey vardı, tutuklamayı zorlaştıran… Şimdi
de doğrusu, yeni çıkan, daha Cumhurbaşkanımızda o, Adalet Bakanlığının
gönderdiği paket. Çünkü orada da hem gözaltının hem tutukluluğun vesaire artık
daha da delillendirilmesini isteyen hükümler var; bütün bunların
zorlaştırılması lazım, ona inanıyorum.
Savcılarla
ilgili benim bir duyumum, bir bilgim yok.
Burada Sayın
Aka’nın sorusuyla ilgili bir bilgim yok.
AYLİN NAZLIAKA
(Ankara) – Nazlıaka, “Aka” değil, efendim.
BAŞBAKAN
YARDIMCISI BEŞİR ATALAY (Kırıkkale) – Burada tabii, bir iki şeyi ilave edeyim,
yani biraz önce konuşmalarda değinilen soruların bir devamıdır değerli
arkadaşlar. Bir milletvekilimiz Avrupa İnsan Hakları Mahkemesindeki Türkiye'nin
konumuyla ilgili, dava sayılarıyla ilgili bilgi vermişti, o, hepimizi çok
üzüyordu, doğrusu, özellikle eski zamanlarda yani yurt dışına falan da
gittiğimizde tabii, Türkiye çok işkenceci falan bir ülke olarak biliniyordu.
Doğrusu, şu anda sonuçlanan… Avrupa İnsan Hakları Mahkemesinde değerli
milletvekillerimiz, süreç çok yavaş yürüyor yani davaların sonuçlanması çok
uzun zaman alıyor. Yani, bunu bilerek söylüyorum, şu anda sonuçlananlara
bakarsanız ta 90’lı yıllardandır epeycesi falan ama yine memnuniyet verici bir
şey var son yıllarda başvuru azaldı, yani sadece bu son 2013’te Anayasa
Mahkemesine bireysel başvurudan dolayı azalmadı, o da önemli bir faktör.
2013’te iyice azaldı ama bundan sonra daha da azalacak fakat son yıllarda
Türkiye’den giden dava sayısı… Mesela işkence davası hiç yok. Bunlar
sevindirici şeyler. Mesela 2013 yılında biz başvuruda 5’inci sıradayız. 
Şimdi, sadece
Avrupa Konseyi üye ülkelere baktığımızda -47 ülkedir- yapılan başvuru nüfus
oranlamasına göre sıralandığında da nüfus itibarıyla 30’uncu sırada falanız.
Yani giderek bu son yıllardaki tedbirlerle bir azalma olduğunu doğrusu
görüyoruz, bu da memnuniyet verici. 
Burada, bir
konuya daha… Doğrusu, ben, burada polemiğe hiç girmek istemem, istemedim. Yani
bazı milletvekillerimizin konuşmaları -bu son konuşmamız olduğu için değineyim-
doğrusu bazen çok rencide edici, bazen… Yani ne kadar bizlere işte hakaretimsi
söz söylerse konuşmasını o kadar makbul sayan arkadaşlarımız var. 
Doğrusu, yani,
değerli arkadaşlar, sözün etkisi çok fazla. Marifet, nezaket kurallarını
koruyarak, herkese saygı duyarak yine de meramını en etkili ifade etmektir.
Yani Meclisin kalitesi bununla eminim daha da artacaktır. Yani hakarete…
Hakaret etmek kolaydır. Herkes karşısındakine en rahatsız edici sözleri söyler,
zaten karşısındaki de onu dinlemez bile, yani o zaman dinlemeye bile gerek
görmezsiniz. 
HASAN ÖREN
(Manisa) – İktidar için geçerli değil mi? 
BAŞBAKAN
YARDIMCISI BEŞİR ATALAY (Kırıkkale) – Ama etkili bir şey söylenirse, gerekçeli,
ikna edici, hepimiz faydalanırız. Ben bunu çok önemli görüyorum. Hele bir
arkadaşımızın -yani, doğrusu, o anda tansiyonu da yükseltmeyeyim diye cevap
verme gereğini duymadım- “ihanet” falan gibi sözleri… Bunları, tabii, herkes
çok kolayca söyleyebilir, herkes birbirini ihanetle, hainlikle suçlayabilir.
Bunları hiç kimseye yakıştırmayız. 
HASİP KAPLAN
(Şırnak) – Peki, neden vekilleriniz söylüyor Sayın Bakan? 
BAŞBAKAN
YARDIMCISI BEŞİR ATALAY (Kırıkkale) – Milletvekillerimizin hiçbirisi için, hiç
kimse için geçerli değildir bunlar, yanlıştır. 
HASİP KAPLAN
(Şırnak) – Sizin vekilleriniz yanlış yapmaz! Ama, çıkıp grup başkan
vekilleriniz…
BAŞBAKAN
YARDIMCISI BEŞİR ATALAY (Kırıkkale) – Yanlıştır, onu da ifade edeyim. 
Bir tane de bir
söz son dakikamda… Bir milletvekilimiz “Demokratikleşme AK PARTİ’nin tarihî
misyonuna uygun düşmez.” diye bir cümle söyledi. Yani, bu çok üzücüdür. 
BÜLENT
TURAN (İstanbul) – Şaka yapmıştır. 
BAŞBAKAN
YARDIMCISI BEŞİR ATALAY (Kırıkkale) – Ben, kendim, şahsen ilk AK PARTİ
Hükûmetinden beri görev yapan, çok yoğun, demokratikleşme konularıyla özellikle
ilgilenen birisiyim. Biraz da, sabah söylemiştim, yani öğleyin, bir envanterini
de çıkardık. Değerli arkadaşlar, bu yüce Meclis çıkardı bunları. İlk dönem daha
verimliydi yani AK PARTİ, CHP çok iş birliği yaptı ve bu dönem Türkiye’de biz
gerçekten demokratikleşme adına şu on yılda, on bir yılda çok başarılı adımlar
attık yani çok yasalar, çok reformlar, çok şey değişti. Türkiye bugün daha
sivil, Türkiye bugün daha normal. Sonra, “AK PARTİ’nin misyonuyla uygun
düşmez…” Ben, şimdi diyelim ki ana muhalefet partisinin tarihini de gündeme
getirerek “Uygun düşmez.” desem sevinir misiniz, uygun olur mu? 
HASAN
ÖREN (Manisa) – Diyorlar ki zaten, söylüyorlar ki. 
BAŞBAKAN
YARDIMCISI BEŞİR ATALAY (Kırıkkale) – Şimdi, ama ne AK PARTİ’nin ne başka… 
HASAN
ÖREN (Manisa) – “Ama”yla başlamayın, biraz da kendinize… 
BÜLENT
TURAN (İstanbul) – Şaka yapmıştır, Sayın Bakan. 
BAŞBAKAN
YARDIMCISI BEŞİR ATALAY (Kırıkkale) – Yani, böyle bir şeyi belirleyemeyiz,
bunlar iyi şeyler değil. 
Sayın
Başkan ben teşekkür ediyorum. 
BAŞKAN
– Teşekkür ediyorum Sayın Bakan. 
İkinci
bölüm üzerindeki görüşmeler tamamlanmıştır. 
Şimdi,
ikinci bölümde yer alan maddeleri, varsa o madde üzerindeki önerge işlemlerini
yaptıktan sonra ayrı ayrı oylarınıza sunacağım. 
Sayın
milletvekilleri, birleşime beş dakika ara veriyorum. 
 Kapanma
Saati : 04.11

ON BİRİNCİ OTURUM
Açılma Saati: 04.20
BAŞKAN: Başkan Vekili Sadık YAKUT
KÂTİP ÜYELER: Fehmi KÜPÇÜ (Bolu), Muharrem IŞIK (Erzincan)
-----0-----
BAŞKAN – Sayın
milletvekilleri, Türkiye Büyük Millet Meclisinin 71’inci Birleşiminin On
Birinci Oturumunu açıyorum.
559 sıra sayılı
Kanun Tasarısı’nın görüşmelerine devam edeceğiz.
Komisyon ve
Hükûmet yerinde.
11’inci madde
üzerinde üç adet önerge vardır. Bunlardan birisi Anayasa’ya aykırılık
önergesidir, okutup işleme alıyorum.
Türkiye Büyük Millet Meclisi Başkanlığına
Görüşülmekte
olan 559 sıra sayılı kanun tasarısının çerçeve 11 inci maddesi ile 2923 sayılı
Kanunun 2 nci maddesinin (a) bendine eklenen "Ayrıca, Özel Eğitim
Kurumları Kanunu hükümlerine tabi olmak üzere" ibaresinden sona gelen
ibarelerin aşağıdaki şekilde değiştirilmesini arz ve teklif ederiz.
"Anadili
resmi dilden farklı olan Türkiye Cumhuriyeti vatandaşlarına örgün ve yaygın
eğitimin tüm kademelerinde kendi anadillerinde eğitim ve öğretim yapmak
amacıyla eğitim kurumları açılabilir. Bu eğitim kurumlarında eğitim ve öğretim
görecek öğrencilerin talebi üzerine, eğitim bedelinin tamamı hazinece
karşılanır. Bu kurumların açılmasına, denetimine ve finansmanına ilişkin esas
ve usuller, Milli Eğitim Bakanlığı'nca çıkarılan yönetmelikle düzenlenir."
 Pervin Buldan Leyla
Zana Hasip Kaplan
 Iğdır Diyarbakır Şırnak
 Bengi Yıldız Sırrı
Süreyya Önder
 Batman İstanbul
Türkiye Büyük Millet Meclisi Başkanlığına
Görüşülmekte
olan 559 Sıra Sayılı Temel Hak ve Hürriyetlerin Geliştirilmesi Amacıyla Çeşitli
Kanunlarda Değişiklik Yapılmasına Dair Kanun Tasarısı'nın 11. Maddesinin
aşağıdaki şekilde değiştirilmesini arz ve teklif ederiz.
 Celal Dinçer Ali
Özgündüz
 İstanbul İstanbul
MADDE 11-
14/10/1983 tarihli ve 2923 sayılı Yabancı Dil Eğitimi ve Öğretimi ile Türk
Vatandaşlarının Farklı Dil ve Lehçelerinin Öğrenilmesi Hakkında Kanunun 2 nci
maddesinin birinci fıkrasının (a) bendinde yer alan "625 sayılı"
ibaresi yürürlükten kaldırılmış ve aynı bende aşağıdaki cümleler eklenmiştir.
"Ayrıca,
Özel Öğretim Kurumları Kanunu hükümlerine tabi olmak üzere, Türk vatandaşlarının
günlük yaşamlarında geleneksel olarak kullandıkları farklı dil ve lehçeleri
öğrenebilmelerini sağlamaya yönelik olarak, özel okullarda anadil öğretim
hizmeti sağlanır. Bu kurumların açılmasına ve denetimine ilişkin esas ve
usuller, Milli Eğitim Bakanlığınca çıkarılacak yönetmelikle düzenlenir."
Türkiye Büyük Millet Meclisi Başkanlığına
Görüşülmekte
olan 559 Sıra Sayılı Kanun Tasarısının 11. Maddesinin Anayasaya aykırı olması
sebebiyle Tasarı metninden çıkarılmasını arz ve teklif ederiz.
 Faruk Bal Yusuf
Halaçoğlu Ruhsar Demirel
 Konya Kayseri Eskişehir
 Mehmet Şandır S.
Nevzat Korkmaz Hasan Hüseyin Türkoğlu
 Mersin Isparta Osmaniye
 Ali Öz Mehmet
Günal Seyfettin Yılmaz
 Mersin Antalya Adana
BAŞKAN –
Komisyon, Anayasa’ya aykırılık önergesine katılıyor musunuz?
ANAYASA
KOMİSYONU BAŞKAN VEKİLİ İDRİS ŞAHİN (Çankırı) – Katılamıyoruz. 
BAŞKAN –
Hükûmet? 
BAŞBAKAN
YARDIMCISI BEŞİR ATALAY (Kırıkkale) – Katılmıyoruz.
BAŞKAN – Önerge
üzerinde söz isteyen Seyfettin Yılmaz, Adana Milletvekili. 
SEYFETTİN YILMAZ
(Adana) – Sayın Başkan, değerli milletvekilleri; görüşülmekte olan 559 sıra
sayılı Kanun Tasarısı’nın 11’inci maddesinin Anayasa’ya aykırı olması sebebiyle
tasarı metninden çıkarılmasını teklif ediyoruz. Bu konuda söz almış
bulunuyorum. Hepinizi saygıyla selamlıyorum.
Şimdi, bu
maddede ne getiriyor? Türkçenin yanı sıra “Özel Öğretim Kurumları Kanunu
hükümlerine tabi olmak üzere, Türk vatandaşlarının günlük yaşamlarında da
geleneksel olarak kullandıkları farklı dil ve lehçelerle eğitim ve öğretim
yapmak amacıyla, özel öğretim kurumları açılabilir. Bu kurumlarda eğitimi ve
öğretimi yapılacak dil ve lehçeler Bakanlar Kurulu kararıyla tespit edilir.”
hükmü kanun hâline getirilmek istenmektedir. Bu, Anayasa’nın 42’nci maddesinin
ikinci fıkrası uyarınca devletin gözetimi ve denetimi altındadır, özel eğitim
öğretim dâhil olmak üzere. Yine Anayasa’nın 42’nci maddesinin son fıkrası
uyarınca eğitim ve öğretim dili Türkçedir. Anayasa’nın 3’üncü maddesi uyarınca
Türkiye Cumhuriyeti devletinin dili Türkçedir.
Evet, değerli
arkadaşlar, şimdi, aşama aşama nereye gidiyoruz? Bu tespitleri yaparken, bunlar
gelirken nihai sonuç nereye gidiyor? Buraya gitmeden önce bazı tespitleri
sizlerle paylaşmak istiyorum. 
Şimdi,
İmralı’daki teröristbaşı PKK’nın 4’üncü kongresinde “Politik Rapor” adı altında
şunları söylüyor: “Bağımsız bir kimlik kazanılmamış ki, o kimliğe dayalı
politikalar, dolayısıyla kaderini tayin hakkı, insan hakları, kültürel haklar, siyasi haklar söz konusu edilsin.
Öncelikle halledilmesi gereken kimlik sorunudur. Kimlik savaşının kazanılması
birincil derecede önem kazanmaktadır. Bireysel düzeyden tutalım, ulusal düzeye
kadar geliştirmeye çalıştığımız, kazanmaya çalıştığımız ulusal kimlik ve onun
üzerinde gelişecek toplumsal özgürlük iradesidir.” demişti. Özgürlük sosyolojisinde
de sınırlara dokunmadan millet inşa etme projesinden bahsetmiştir. Terör
yaparak sınırları değiştiremeyenlerin, sınırlara dokunmadan millet inşa etmek,
ardından da inşa edilmiş olan milletin kendi kaderini tayin etme hakkı
bağlamında harekete geçeceklerini söylemek için kâhin olmaya gerek yoktur. 
AKP’nin
açıkladığı demokratikleşme paketi projesinin öncesinde Kürdistan meclisi gibi
çalışan DTK adına aynen şu değerlendirmeler yapılmıştır: “Kürdistan halkının
millet olmaktan kaynaklı hakları pazarlık konusu yapılamaz.” Devamında da talep
olarak “Ana dilde eğitim, Kürtlere ve diğer aidiyetlerin haklarına ilişkin
anayasal güvence, Kürdistan halkının kendi kendini idare etmesi ve Kürtçenin
resmî dil olarak kabul edilmesi, süreçten bağımsız olarak değerlendirilmesi
gerekir.” denilmiştir. 
Şimdi bu
değerlendirmelere baktığımızda, bu değerlendirmeler ne zaman yapılmış? Üç beş
yıl içerisindeki yapılan değerlendirmeler. Peki, aşama aşama nereye doğru
gidiyoruz? Özellikle açılım politikasıyla başlayan politikalar neticesinde
geldiğimiz nokta ortadadır. Bakın, bugün ne diyorlar? 30 Marttan sonra özerklik
ilan edilmesinden bahsediyor. Yine ne söyleniyor? 30 Mart seçimlerinin
Kürdistan’ın sınırlarının çizildiği bir seçim olmasından bahsediliyor. 
Şimdi, biz bu açılım politikasıyla
neler yapmıştık? İşte, silahlı teröristler sınır dışına çıkacaktı, bölgede
barış olacaktı, huzur olacaktı. Şimdi, bırakın bunu, sizin Başbakan açıklıyor:
“Silahlı teröristlerin yüzde 15’i bile sınır dışına çıkmadı.” diyor. Şimdi,
burada, baktığınız zaman bölgede bir paralel devlet oluşmuş vaziyette. Yani bunu
artık görmek lazım. Sizin “barış” dediğiniz, ülkenin bir bölümünü teröristlere
teslim etmek ve orada bir devlet kurdurmak mıdır? Yani burada gidilecek nihai
hedef ve nihai sonuç budur. İstenilen, o bölgede nasıl Irak’ta, Suriye’nin
belli bir bölümünde Kürt devleti kurulduysa, bunun son aşaması ve nihai hedefi
ülkenin bir bölümünde de Kürt devletini kurmaktır. Bu Kürt devletinin
kurulmasına müsaade etmediğiniz müddetçe, işte oradaki bugün silahlı
teröristlerin bölgeye hâkim olduğu yerdeki güçler, bu talebi yerine
getirmediğiniz müddetçe, yeniden orada çatışmaları başlatacaktır. Bunun sonu
nereye gidecektir? Tavizin sonu yoktur. Gelinen nokta oraya doğru gitmektedir.
Teşekkür
ediyorum. 
Hayırlı
akşamlar diliyorum. (MHP sıralarından alkışlar) 
BAŞKAN
– Teşekkür ediyorum.
Önergeyi
oylarınıza sunuyorum: Kabul edenler… Kabul etmeyenler… Kabul edilmemiştir.
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 559 Sıra Sayılı Temel Hak ve Hürriyetlerin Geliştirilmesi Amacıyla Çeşitli
Kanunlarda Değişiklik Yapılmasına Dair Kanun Tasarısı'nın 11. maddesinin
aşağıdaki şekilde değiştirilmesini arz ve teklif ederiz.
 Ali
Özgündüz (İstanbul) ve arkadaşları
MADDE 11- 14/10/1983
tarihli ve 2923 sayılı Yabancı Dil Eğitimi ve Öğretimi ile Türk Vatandaşlarının
Farklı Dil ve Lehçelerinin Öğrenilmesi Hakkında Kanunun 2 nci maddesinin
birinci fıkrasının (a) bendinde yer alan "625 sayılı" ibaresi
yürürlükten kaldırılmış ve aynı bende aşağıdaki cümleler eklenmiştir.
"Ayrıca,
Özel Öğretim Kurumları Kanunu hükümlerine tabi olmak üzere, Türk
vatandaşlarının günlük yaşamlarında geleneksel olarak kullandıkları farklı dil
ve lehçeleri öğrenebilmelerini sağlamaya yönelik olarak, özel okullarda anadil
öğretim hizmeti sağlanır. Bu kurumların açılmasına ve denetimine ilişkin esas
ve usuller, Milli Eğitim Bakanlığınca çıkarılacak yönetmelikle
düzenlenir."
BAŞKAN
– Komisyon önergeye katılıyor mu?
ANAYASA
KOMİSYONU BAŞKAN VEKİLİ İDRİS ŞAHİN (Çankırı) – Katılamıyoruz.
BAŞKAN
– Hükûmet katılıyor mu?
BAŞBAKAN
YARDIMCISI BEŞİR ATALAY (Kırıkkale) – Katılmıyoruz.
BAŞKAN
– Gerekçeyi okutuyorum:
Gerekçe:
Madde
hükmünün Anayasaya uyumunun sağlanması amaçlanmıştır.
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 559 sıra sayılı kanun tasarısının çerçeve 11 inci maddesi ile 2923 sayılı
Kanunun 2 nci maddesinin (a) bendine eklenen "Ayrıca, Özel Eğitim Kurumlan
Kanunu hükümlerine tabi olmak üzere" ibaresinden sona gelen ibarelerin
aşağıdaki şekilde değiştirilmesini arz ve teklif ederiz.
"Anadili
resmi dilden farklı olan Türkiye Cumhuriyeti vatandaşlarına örgün ve yaygın
eğitimin tüm kademelerinde kendi anadillerinde eğitim ve öğretim yapmak
amacıyla eğitim kurumları açılabilir. Bu eğitim kurumlarında eğitim ve öğretim
görecek öğrencilerin talebi üzerine, eğitim bedelinin tamamı hazinece
karşılanır. Bu kurumların açılmasına, denetimine ve finansmanına ilişkin esas
ve usuller, Milli Eğitim Bakanlığınca çıkarılan yönetmelikle düzenlenir."
 Pervin
Buldan (Iğdır) ve arkadaşları
BAŞKAN –
Komisyon önergeye katılıyor mu?
ANAYASA
KOMİSYONU BAŞKAN VEKİLİ İDRİS ŞAHİN (Çankırı) – Katılamıyoruz.
BAŞKAN – Hükûmet
katılıyor mu?
BAŞBAKAN
YARDIMCISI BEŞİR ATALAY (Kırıkkale) – Katılmıyoruz.
BAŞKAN – Önerge
üzerinde söz isteyen Bengi Yıldız, Batman Milletvekili.
BENGİ YILDIZ
(Batman) – Sayın Başkan, değerli milletvekilleri; bu madde ana dilde özel eğitimi,
özel öğrenimi düzenleyen bir madde. Kürt sorunu temelinde yatan en önemli
mesele Kürtçenin inkâr edilmesidir. İlkokula başlarken Türkçe bilmediği için,
Kürtçe konuştuğu için öğretmenden dayak yiyen çocukların hissettikleri
ezikliğin yıllar içinde nasıl isyana dönüştüğünü her Kürt bilir. Evlatlarına
Kürtçe isim koyamayan anne babaların kendi iç dünyalarında yaşadıkları
tepkileri de, kendi memleketlerinin köy ve kasabalarının Kürtçe isimlerinin
değiştirilmesine karşı hissettikleri Kürt sorununun tam da bir parçasıdır. 
Türkiye
Cumhuriyeti’nin kurulmasından hemen sonra 1925 yılında Kürtçenin kamuya açık
yerlerde konuşulmasını yasaklayan Şark Islahat Planı devreye konulmuştur.
1983’te yine Kürtçeyi yasak kapsamına alan 12 Eylül rejimi uygulamalarının da Kürtler
arasında büyük tepki ve hayal kırıklığına yol açtığı bilinmektedir.
Düğünlerinde, eğlencelerinde Kürtçe şarkı söyledikleri için hapse atılanların,
elinin altında Kürtçe alfabe bulunduğu için mahkemeye çıkarılanların,
yazılarında Kürtçe harfler kullandıkları için mahkûm olanların, siyaset
meydanlarında Kürtçe nutuk attıkları için hakkında dava açılanların, içeri
atılanların binlerce örneği vardır. 
Türkiye’de dağın
yolu böyle açıldı. Kürtçe yasaklandı, “Kürt yok.” denildi. “Kürt”, “Kürdistan”
hapislik sözcükler hâline getirildi. Kürtçe yasaklanırken, Kürt kimliği inkâr
edilirken Kürt çocukları okullarda her sabah vakti “Türk’üm, doğruyum.” diye
bağırtıldı. Kürt sorunu böylece derinleşti, PKK 29’uncu Kürt isyanı olarak
böyle sahneye çıktı. Türkiye maddi ve manevi bakımdan yıllar boyunca çok kan
kaybetti. 
Bunca sıkıntı,
bunca bedele karşın, son yıllarda bu sorun Kürtçe kurslarla, seçmeli derslerle
ve son olarak da özel okullarda paralı eğitim düzenlemesiyle geçiştirilmeye
çalışılıyor. Çağı anlayamadığımızın, Türkiye’deki farklı kesimlerin taleplerini
dinlemediğimizin somut örneğidir bunlar. AKP’nin sorunlara yaklaşımı, gıdım
gıdım hak verme, bu hakları sürekli oya tahvil etme politikasıdır. Son on iki
yıla bu anlayış damgasını vurdu. 
Kürtler de tıpkı
Türkler gibi kendi ana dillerinde eğitim görmek istiyor, kendi tarihlerini,
kendi edebiyatlarını ekstra para ödeyerek öğrenmek istemiyor. Bu, eşit
vatandaşlık hakkının bir gereğidir de aynı zamanda. Kendi ana dilinde eğitim
hakkı en temel insan haklarından biridir ve evrensel nitelik taşır. Bu konuyla
ilgili uluslararası sözleşmelere Türkiye’nin devlet olarak yan çizmiş olması,
çekince koyması bu gerçeği değiştirmez. Sömürge idaresinden geçmemiş bir ülkede
böylesine en temel bir hak için bunca bedellerin ödetildiği başka bir toplum
yoktur. “Paran varsa ana dilini okursun, parası olmayana da belki ileride
bakarız.” diye bir mantık kabul edilemez. Ana dil, pazarlığı olacak bir şey
değildir. Temel prensip olarak ana dilin kamusal eğitim kurumlarında herkese
parasız sunulması bir gerekliliktir. 
Hangi Kürt’ün ne
zaman, ne kadar ana dilinde eğitim göreceğini, buna erişebileceğini belirleme
yetkisini kimse kendisinde görmemelidir, bir halkın kimliğini ve geleceğiyle
ilgili kaderini belirleme hakkını kimse kendisinde görmemelidir. Bu hakkı
kendinde görmek, ancak sömürgeci devletlerin yönetim anlayışlarında rastlanır.
Bu, ulus devleti teklik ve üniterlik üzerine inşa etme hastalığının devam
ettiğinin de bir göstergesidir aynı zamanda. Ana dilde eğitim hakkı her vatandaşın
temel hakkıdır. Bir halk “Ben ana dilimi istiyorum.” dediğinde onun hizmetkârı
olması gereken yöneticilerin “Versek mi vermesek mi?” diye tartışma hakkı ve
yetkisi yoktur. Eğer, şurada yazıldığı gibi, şu arkamızda yazıldığı gibi
egemenlik kayıtsız şartsız milletinse, bu söz bir gerçeği yansıtıyorsa tabii ki
o zaman gidip bir halka sormamız lazım, bir etnik gruba, bir kimliğe sormamız
lazım. Bugün, bölgeye, Kürt insanına gittiğimde, Kürt değil Laz, Çerkez
hangisine sorarsan sor, sağcısı solcusuyla, inançlısı inançsızıyla herkes “Ana
dilimde eğitim görmek istiyorum.” der. Demokrasi, bu sese kulak vermektir.
(Mikrofon
otomatik cihaz tarafından kapatıldı)
BENGİ YILDIZ
(Devamla) – Ama ne yazık ki ülkemiz hâlen bu sıkıntıları yaşamaya devam ediyor.
Dolayısıyla, bizim teklifimiz, çağdaş ülkelerde olduğu gibi halkın sesine kulak
verilmesi ve halkın kendi ana dilinde eğitim görmesidir. 
Hepinizi
saygıyla selamlıyorum. (BDP sıralarından alkışlar)
BAŞKAN –
Teşekkür ediyorum.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir.
12’nci madde
üzerinde üç adet önerge vardır, okutuyorum:
Türkiye Büyük Millet Meclisi Başkanlığına
Görüşülmekte
olan 559 sıra sayılı kanun tasarısının çerçeve 12 inci maddesine (d) bendinin
eklenmesini arz ve teklif ederiz.
“d) Bu suçun
kamu görevlileri tarafından işlenmesi halinde verilecek ceza yarı oranında
artırılır.”
Pervin Buldan Leyla
Zana Hasip Kaplan
 Iğdır Diyarbakır 
Şırnak
Sırrı Süreyya
Önder Bengi Yıldız
 İstanbul Batman

Türkiye Büyük Millet Meclisi Başkanlığına
Görüşülmekte
olan 559 Sıra Sayılı Kanun Tasarısının 12. Maddesi ile değiştirilen; 5237
sayılı Türk Ceza Kanununun 112 nci maddesinin: 
1. Fıkrasında
bulunan “ya da hukuka aykırı başka bir davranışla” ibaresinin metninden
çıkarılmasını,” 
1. Fıkrasının c)
bendinde bulunan “iki yıldan” ibaresinin “bir yıldan” şeklinde değiştirilmesini
arz ve teklif ederiz.
Faruk Bal Yusuf
Halaçoğlu Ruhsar Demirel
 Konya Kayseri 
Eskişehir
Mehmet Şandır S.
Nevzat Korkmaz Mehmet Günal
 Mersin Isparta 
Antalya
Hasan Hüseyin
Türkoğlu Ali Öz

Osmaniye Mersin
Türkiye Büyük Millet Meclisi Başkanlığına
559 Sıra Sayılı
Temel Hak ve Hürriyetlerin Geliştirilmesi Amacıyla Çeşitli Kanunlarda
Değişiklik Yapılmasına Dair Kanun Tasarısı’nın 12. maddesi aşağıdaki şekilde
değiştirilmesini arz ve teklif ederiz.
MADDE 12-
26/9/2004 tarihli ve 5237 sayılı Türk Ceza Kanununun 112 nci maddesi başlığıyla
birlikte aşağıdaki şekilde değiştirilmiştir.
“Eğitim ve
öğretim hakkının engellenmesi
MADDE 112- (1)
Cebir, şiddet veya tehdit kullanılarak; 
a) Devletçe
kurulan veya kamu makamlarının verdiği izne dayalı olarak yürütülen her türlü
eğitim ve öğretim faaliyetlerine,
b) Kişinin
eğitim ve öğretim hakkının kullanılmasına,
c)
Öğrencilerin toplu olarak oturdukları binalara veya bunların eklentilerine
girilmesine veya orada kalınmasına,
engel olunması
hâlinde, fail hakkında iki yıldan beş yıla kadar hapis cezasına hükmolunur.”
Ali Rıza Öztürk Celal
Dinçer Ali Özgündüz
 Mersin İstanbul 
İstanbul
BAŞKAN –
Komisyon önergeye katılıyor mu?
ANAYASA
KOMİSYONU BAŞKAN VEKİLİ İDRİS ŞAHİN (Çankırı) – Katılamıyoruz efendim.
BAŞKAN – Hükûmet
katılıyor mu?
BAŞBAKAN
YARDIMCISI BEŞİR ATALAY (Kırıkkale) – Katılmıyoruz.
BAŞKAN – Önerge
üzerinde söz isteyen Ali Rıza Öztürk, Mersin Milletvekili. (CHP sıralarından
alkışlar)
ALİ RIZA ÖZTÜRK
(Mersin) – Sayın Başkan, değerli milletvekilleri; görüşmekte olduğumuz kanun
tasarısı, aslında temel hak ve hürriyetlerin geliştirilmesi amacıyla çeşitli
kanunlarda değişiklik yapılmasına dair kanun tasarısı. Bu kanun tasarısındaki
maddelere baktığımızda, temel hak ve hürriyetlerin geliştirilmesine ilişkin çok
ciddi düzenlemeleri ben şahsen göremedim yani aslında, bu da yine siyasal
iktidarın herhâlde belirli bir ihtiyacını karşılamak üzere getirilmiş bir kanun
tasarısı gibi geliyor bana. Bu, aslında, Başbakanın “Demokrasi araçtır,
tramvaydır; belirli bir durağa gelince inilmesi gerekir.” lafının bence
gerçekleşmiş hâli. Artık son durak burası gibi geliyor bana. Sayın Başbakan
demokrasiden yeteri kadar faydalanmış, şimdi demokrasiyi ayaklar altına alıyor
ve bunu da yaparken “demokratikleşme” adı altında yapıyor. 
Zaten, Georgi
Dimitrov’un “Faşizme Karşı Birleşik Cephe” kitabını okuduğumuzda, orada,
faşizmin bir ülkede kurumsallaşırken nasıl geldiğini, kitleleri nasıl
etkilediğini, her faşist uygulamayı “demokrasi” adı altında topluma sunduğunu,
kitlelere gerçekten propagandası ve ajitasyonunda bir yalana başvurduğunu ve
her şeyden önce de, bu iktidar olduktan sonra demokrasiyi ayaklar altına
aldığını bize göstermiştir. Aslında, tabii, şunu söylemek lazım: Bizim
bildiğimiz burjuva demokrasisi, sermayenin kendi arasındaki sömürü özgürlüğünü
ifade eder. Sermayenin tekelleştiği emperyalist dönemde burjuva demokrasisinden
bile bahsetmek doğru değildir. İşte orada, sermayenin belirli kesiminin diğer
kesimleri tasfiye ettiği faşist yönetim biçimleri akla gelir. Faşizmde
demokrasi yok mudur? Tabii ki vardır. Faşizmde, sermayenin diğer kliklerini
tasfiye eden ve egemen güç olan klik açısından demokrasi vardır, halk yığınları
açısından demokrasi olmadığı gibi, sermayenin o tasfiye edilen kesimleri
açısından da demokrasi yoktur. Bu, bir aldatmacadır aslında. Ama, burada
herhâlde bizim istediğimiz, insanların, kişisel temel hak ve hürriyetlerini
kullanırken, mevcut egemen güçlerin baskısıyla, silahıyla, onların -ne bileyim-
şu gelişen TOMA’larıyla, Akrepleriyle karşılaşmamasıdır. 
Burada, sözüm
ona, gecenin bu saatinde demokratikleşmeden bahsediyoruz ama hukuk devletinde
olmaması gereken, mahkemelerin verdiği kararlarla ve Sayın Başbakan tarafından
da söylenilen “Bir sürü günahsız insan var o cezaevlerinde yatmakta.” dediği
hâlde, insanlar çoluğundan çocuğundan ayrı bir şekilde ve gerçekten oluşturulan
komplolarla içerideler. Biz burada demokratikleşmekten bahsediyoruz,
Anayasa’yla güvence altına alınmış olan temel hak ve özgürlüklerin birincisi
olan, hukuk devletinin en önemli unsuru olan sokak gösterisi dediğimiz toplantı
ve gösteri yapan insanların üzerine polis panzerleri tazyikli sular, biber
gazları sıkmaktadır. Ben 1974-1980 arası üniversitede okuyan bir insanım. O
günün koşullarına baktığımda, bugünün koşullarına baktığımda, vallahi de,
billahi de bugün yüz bin kat faşizm vardır ülkede. Bu yönetimin adı artık
demokrasi falan değildir, kim kimi kandırıyor, bugün ülkede resmen faşizm
vardır. Faşizm, illa ki de silahla, panzerle, darbeyle gelmez, ihtilalle
gelmez. Faşizm, buz gibi seçimle de gelir. Almanya’da da böyle gelmiştir, İtalya’da
da böyle gelmiştir; demokrasiyi kullanmışlardır ama ondan sonra faşist yönetimi
kurmuşlardır, oturmuşlardır, gitmek bilmemişlerdir. 
Değerli
milletvekilleri, bu, görüşmekte olduğumuz kanun tasarısının demokrasiyle
uzaktan yakından alakası yoktur. Toplantı ve gösteri yürüyüşlerini böylesine
katı kurallara, faşist yönetim biçimine bağlayan bir yasa tasarısının
demokrasiyle uzaktan yakından alakası olamaz. Bu, yürütmenin halk kitleleri
üzerinde daha fazla baskı uygulamasına yol açan bir tasarıdır. 
Hepinize
saygılar sunuyorum. (CHP sıralarından alkışlar) 
BAŞKAN
– Teşekkür ediyorum. 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 559 Sıra Sayılı Kanun Tasarısının 12. Maddesi ile değiştirilen; 5237
sayılı Türk Ceza Kanununun 112 nci maddesinin: 
1. Fıkrasında
bulunan “ya da hukuka aykırı başka bir davranışla” ibaresinin metninden
çıkarılmasını,” 
1. Fıkrasının c)
bendinde bulunan “iki yıldan” ibaresinin “bir yıldan” şeklinde değiştirilmesini
arz ve teklif ederiz.
 Yusuf
Halaçoğlu (Kayseri) ve arkadaşları
BAŞKAN
– Komisyon önergeye katılıyor mu? 
ANAYASA
KOMİSYONU BAŞKAN VEKİLİ İDRİS ŞAHİN (Çankırı) – Katılamıyoruz. 
BAŞKAN
– Hükûmet katılıyor mu? 
BAŞBAKAN
YARDIMCISI BEŞİR ATALAY (Kırıkkale) – Katılmıyoruz. 
BAŞKAN
– Önerge üzerinde söz isteyen Yusuf Halaçoğlu, Kayseri Milletvekili. 
YUSUF
HALAÇOĞLU (Kayseri) – Sayın Başkan, değerli milletvekilleri; aslında, bu
maddeyi çok ciddi şekilde şöyle değerlendirebiliriz: Her şeyden önce, biz “ya
da hukuka aykırı bir başka davranışla” ibaresinin metinden çıkarılmasını
istedik çünkü “hukuka aykırı başka bir davranış” ibaresi ceza hukuk terimi
olmayıp idare hukuku veya tazminat hukuku terimidir her şeyden önce. Yani, ceza
hukukuyla alakası yoktur. Buna bağlı olarak da, ceza hukuku yoruma kapalıdır.
“Hukuka aykırı başka bir davranış” ibaresi, yorum yoluyla suç üretme sonucunu
doğurur. 
Nitekim, cezanın asgari haddinin diğer
taraftan iki yıl olması, ceza adaleti açısından ağır sonuçlar doğurabilecek her
olayın oluş şekline, şiddetine, derecesine ve kastın yoğunluğuna göre hâkim
cezayı tayin etme yetkisine sahip olduğuna göre, cezanın alt sınırının hiç
olmazsa bir yıl olarak sınırlandırılması yerinde olacaktır. Zira, burada
maddeye baktığımızda şunu görüyoruz: “Cebir veya tehdit kullanılarak ya da
hukuka aykırı başka bir davranışla; a) Devletçe kurulan ve kamu makamlarının
verdiği izne dayalı olarak yürütülen her türlü eğitim ve öğretim faaliyetlerine.”
Yani üniversiteler, fakülteler. “Kişinin eğitim ve öğretim hakkının
kullanılmasına”, “Öğrencilerin toplu olarak oturdukları binalara ve bunların
eklentilerine girilmesine ve orada kalınmasına engel olunması hâlinde…” Ki bu,
şu anlama geliyor: Üniversitede öğrenciler bir şekilde boykot yaparsa ve
öğrenimi engellemiş olurlarsa, böylece onlara ne kadar ceza veriliyor? İki
yıldan beş yıla kadar hapis cezası veriliyor. Yani siz, bir öğrenci boykot etti
diye veya herhangi bir şekilde üniversitede bir protesto sebebiyle belli bir
zaman içerisinde -diyelim ki üç saat veya yarım gün- eğitimi engelledi diye,
ona, üniversiteden ihraç etmenin de ötesinde iki yıl ila beş yıl hapis cezası
vereceksiniz.
Bakın, o
sıralardan hepimiz geçtik, üniversite sıralarından. Hatta, biz o dönemlerden
biraz daha 68 yılından itibaren, 67, 68’den itibaren geçtik; boykotlar yapıldı,
üniversitelerde fakülteler işgal edildi vesair.
Şimdi, içinizde
o tarihlerde okumuş olan insanlar vardır, ondan sonraki 1970-1980 yılları
arasında okumuş insanlar vardır. Nelere mal olduğunu hepiniz çok iyi
biliyorsunuz, birtakım dışarıdan gelen insanların, sağ-sol çatışmasıyla bu
ülkede 5 bine yakın gencin hayatını kaybetmesine sebep olduğunu da biliyorsunuz
ama o dönemde “sağcı” veya “solcu” denilen insanlar bugün aynı iş yerlerinde
ortaklık yapıyorlar, birbirleriyle kucaklaşıyorlar. 
Ha, şimdi
diyelim ki gençliğin verdiği bir hatayla bir harekette bulunan insana, siz, iki
ila beş yıl arasında hapis cezası verdiğinizde, bunu da hâkimin takdirine
bırakarak yaptığınızda, zannediyorum ki bu demokratik ülkeler için ne kadar
hakkaniyete uygun olacaktır?
Dolayısıyla,
burada şunu göz önüne almak lazım: Demokrasi dediğimiz zaman, demokrasinin
tabii ki başkalarının hak ve hürriyetlerini kısıtlayıcı hareketlerinden
sarfınazar etmesi gerekir. Ama bu demek değildir ki böyle bir harekette bulunan
insanın da tamamen, neredeyse idam edilecek derecede, tüm hayatını karartacak,
istikbalini önleyecek bir sonuca götürülmesinin de doğru olduğunu herhâlde
hiçbiriniz kabul etmeyecektir. Dolayısıyla, buradaki bizim teklifimiz, gerçekte
bu şekliyle düşünülmüş olsaydı herhâlde reddedilmeyecekti ama gerek Sayın Bakan
gerekse Hükûmet, Komisyon, maalesef, bu konuyu bu yönüyle düşünmedi. Yani,
tekrar ediyorum, 1968’den itibaren üniversitede meydana gelen olaylar -ki Allah
bir daha öyle olaylara sokmasın üniversitelerimizi- ama bu şekildeki
getirilecek bir yasa ne kadar önleyici olacaktır veya ne kadar tepki doğuran
bir hüviyet taşıtacaktır, bunları tekrar göz önüne almanızı istirham ediyorum.
Desteklerinizi bu yönde buna göre vermenizi rica ediyorum. 
Hepinize
saygılar sunuyorum. (MHP sıralarından alkışlar)
BAŞKAN –
Teşekkür ediyorum.
MEHMET AKİF
HAMZAÇEBİ (İstanbul) – Karar yeter sayısı…
BAŞKAN –
Önergeyi oylarınıza sunacağım, karar yeter sayısı arayacağım.
Kabul edenler…
Kabul etmeyenler… Sayın milletvekilleri, karar yeter sayısı yoktur.
Birleşime beş
dakika ara veriyorum.
 Kapanma
Saati: 04.49
ON İKİNCİ OTURUM
Açılma Saati: 04.55
BAŞKAN: Başkan Vekili Sadık YAKUT 
KÂTİP ÜYELER: Fehmi KÜPÇÜ (Bolu), Muharrem IŞIK (Erzincan) 
----- 0 -----
BAŞKAN – Sayın
milletvekilleri, Türkiye Büyük Millet Meclisinin 71’inci Birleşiminin On İkinci
Oturumunu açıyorum.
559 sıra sayılı
Kanun Tasarısı’nın 12’nci maddesi üzerinde Kayseri Milletvekili Yusuf Halaçoğlu
ve arkadaşlarının verdiği önergenin oylanmasında karar yeter sayısı
bulunamamıştı. 
Şimdi önergeyi
tekrar oylarınıza sunup karar yeter sayısı arayacağım:
Kabul edenler…
Kabul etmeyenler… Karar yeter sayısı vardır, önerge kabul edilmemiştir. 
Tasarının
görüşmelerine devam edeceğiz.
Komisyon ve
Hükûmet yerinde.
Diğer önergeyi
okutuyorum: 
Türkiye Büyük Millet Meclisi Başkanlığına
Görüşülmekte
olan 559 sıra sayılı kanun tasarısının çerçeve 12 inci maddesine (d) bendinin
eklenmesini arz ve teklif ederiz.
“d) Bu suçun
kamu görevlileri tarafından işlenmesi halinde verilecek ceza yarı oranında
artırılır.”
 
Pervin Buldan (Iğdır) ve arkadaşları
BAŞKAN –
Komisyon önergeye katılıyor mu?
ANAYASA
KOMİSYONU BAŞKANI BURHAN KUZU (İstanbul) – Katılmıyoruz Başkanım. 
BAŞKAN – Hükûmet
katılıyor mu?
BAŞBAKAN
YARDIMCISI BEŞİR ATALAY (Kırıkkale) – Katılmıyoruz. 
BAŞKAN – Önerge
üzerinde söz isteyen, Hasip Kaplan, Şırnak Milletvekili. 
HASİP KAPLAN
(Şırnak) – Sayın Başkan, değerli milletvekilleri; son bir yıldır sistematik
olarak, organizeli olarak, belli bir şekilde Muğla’dan Kütahya’ya, Afyon’a,
Bolu’ya, Erzurum’a; Marmara Üniversitesinde ve daha birçok üniversitede
özellikle Kürt öğrencilere yönelik bir saldırı furyası var ve bu saldırıların
akabinde, sadece üniversitede sınav dönemlerinde yapılan bu son yoğunlaşma
saldırılarında güvenlik güçlerinin de saldırılara karıştığına dair çok ciddi
olaylar bizim tarafımıza iletildi. Kaldıkları evlere, kaldıkları yurtlara
saldırılar oluyor. Öldürmeler oldu, ağır yaralamalar oldu ve bunların cezası
Türk Ceza Kanunu’nda yazılı; müebbet hapisten tutun, yirmi seneye, on seneye
kadar, daha ağır cezalar da var. Burada verdiğimiz önergeyle, eğer, bu suçu
işleyen kamu görevlisiyse, zaten, kanunda mevcut olan ve bununla artırılan
cezanın artırılmasına yönelik. Yani, kamu görevlisi devletin görevlisi olacak,
silahı olacak, üstüne üstlük orada bu suçu işleyecek, buna karşı bir önlem. Bu,
aynı zamanda, Hükûmete de bir uyarıdır. Eğer, Hükûmet, bu alanda son dönemlerde
yaşanan bu sistematik saldırıların kaynağını tespit etmezse, kimin tarafından
yönlendirildiğine, hangi siyasi partilerle ilişkisi olduğuna ve ne şekilde
yaygınlaştırıldığına dair bir tespit içine girip ona göre önlemini almazsa
maalesef provokasyonlara açık bir durum her yerde yaygınlaşıyor.
Peki, bütün
bunlar yaşanırken, bu saldırılar yaşanırken ve üniversitelerde bu saldırılar
yaşanırken doğuda, güneydoğuda, Diyarbakır’da, Şırnak’ta bir üniversitede sırf
etnik kimliği nedeniyle veya batılı diye bir gün olsun bir saldırı haberi
aldınız mı? Bir gün olsun bir üniversitemizde, dışarıdan gelen bir öğrencinin
yurdunda, evinde, sokakta, çarşıda saldırıya uğradığına dair… Yok. Çünkü,
gerçekten, orada halkın da, orada bulunan siyasi partilerin de buna zemin
vermediği için bu olaylar yaşanmıyor. Ama diğer taraftan, bu olayların ölümle
sonuçlanan birkaç vakası var ve yargıda korunuyorlar, deliller karartılıyor;
aynı zamanda, bu öğrencilerin okullarla ilişikleri kesiliyor; yaşam güvenceleri
olmadığı için okulu bırakıyorlar. 
En son,
Kahramanmaraş’ta yaşandı. Mahir Ünal’la konuştuk. Mahir Ünal söylemesine
rağmen, Valiyle görüşmemize rağmen, Emniyet Müdürüyle görüşmemize rağmen
saldırılar durdurulmadı; aksine, artırıldı. Biz aradığımız zaman “Bir şey yok,
kontrol altında.” diye bize haber veriliyor, sonradan öğreniyoruz ki, evler
basılıyor, yaralamalar olmuş. Ha, demek ki bazen, iktidarın, kendi emrindeki
kolluğun kendi emri dışında da bir kontrolsüzlük yaşadığını, artık, birkaç
yerde yaşanan olayla görmesi gerekiyor. Eğer bunu görmezse, korkarız ki 80
öncesi çatışmalardan öte, o zaman sağ-sol, ideolojik gibi gözüken çatışmalar
hem etnik hem bölgesel temelli çalışmalara döner ki bu, çok kritik, çok
tehlikeli bir durumdur. Bunun önlenmesi sadece kanunla da olmaz, hükûmetlerin
inisiyatif koymasıyla olur. Eğer Hükûmet bu konuda dirayetli ve kararlı bir
tutum sergilerse bunların önlenmesi mümkündür; yoksa, istediğiniz kadar
cezaları artırın, sonuçta… Şerzan Kurt’u Muğla’da öldüren polisin elinde
silahı, kurşunu, ekspertizi, her şeyi tespit edildi, davası getirildi,
Eskişehir’e sürgün edildi, fail, orada tahliye edildi yani bunu yaşıyoruz.
Eğer, bu, adalet; bu, sistemse, bu, kabul edilemez bir durumdur; buna dikkat
çekiyoruz. Bu önergemizin amacı budur. 
BAŞKAN –
Teşekkür ediyorum.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir. 
13’üncü madde
üzerinde üç adet önerge vardır, okutuyorum: 
Türkiye Büyük Millet Meclisi Başkanlığı'na
Görüşülmekte
olan 559 sıra sayılı kanun tasarısının çerçeve 13 üncü maddesine (c) bendinin
eklenmesini arz ve teklif ederiz.
“c) Bu suçun
kamu görevlileri tarafından işlenmesi halinde verilecek ceza yarı oranında
artırılır."
 Pervin
Buldan  Leyla Zana  Hasip
Kaplan
 Iğdır
 Diyarbakır  Şırnak
 Sırrı
Süreyya Önder  Bengi Yıldız 
 İstanbul
 Batman 
Türkiye Büyük Millet Meclisi Başkanlığına
Görüşülmekte
olan 559 Sıra Sayılı Kanun Tasarısının 13. Maddesi ile değiştirilen; 5237
sayılı Türk Ceza Kanununun 113. maddesinin:
(1) Fıkrasında
bulunan "ya da hukuka aykırı başka bir davranışla" ibaresinin
metinden çıkarılmasını
(1) Fıkrasında
b) bendinde bulunan "iki yıldan" ibaresinin “bir yıldan"
şeklinde değiştirilmesini arz ve teklif ederiz.
 Faruk Bal Mehmet
Günal Ali Öz
 Konya Antalya Mersin
 Yusuf Halaçoğlu Ruhsar
Demirel Hasan Hüseyin Türkoğlu
 Kayseri Eskişehir Osmaniye
 Mehmet Şandır S.
Nevzat Korkmaz 
 Mersin Isparta
Türkiye Büyük Millet Meclisi Başkanlığına
559 Sıra Sayılı
Temel Hak ve Hürriyetlerin Geliştirilmesi Amacıyla Çeşitli Kanunlarda
Değişiklik Yapılmasına Dair Kanun Tasarısı'nın 13. maddesi aşağıdaki şekilde
değiştirilmesini arz ve teklif ederiz.
MADDE 13- 5237
sayılı Kanunun 113 üncü maddesi başlığıyla birlikte aşağıdaki şekilde
değiştirilmiştir.
"Kamu
hizmetlerinden yararlanma hakkının engellenmesi 
MADDE 113 (1)
Cebir, şiddet veya tehdit kullanılarak;
a)  Bir kamu
faaliyetinin yürütülmesine,
b)  Kamu
kurumlarında veya kamu kurumu niteliğindeki meslek kuruluşlarında verilen ya da
kamu makamlarının verdiği izne dayalı olarak sunulan hizmetlerden
yararlanılmasına, engel olunması hâlinde, fail hakkında iki yıldan beş yıla
kadar hapis cezasına hükmolunur."
 Celal Dinçer Ali
Özgündüz
 İstanbul İstanbul
BAŞKAN – Komisyon
önergeye katılıyor mu?
ANAYASA
KOMİSYONU BAŞKANI BURHAN KUZU (İstanbul) - Katılmıyoruz Başkanım.
BAŞKAN – Hükûmet
katılıyor mu?
BAŞBAKAN
YARDIMCISI BEŞİR ATALAY (Kırıkkale) – Katılmıyoruz.
MEHMET AKİF
HAMZAÇEBİ (İstanbul) – Gerekçe…
BAŞKAN – Gerekçeyi
okutuyorum:
Gerekçe:
Tasarının ilgili
maddesindeki düzenleme "hukuka aykırı" gibi muğlak ve her türlü
yoruma uygun bir hüküm içermektedir. Hukuka aykırı kavramının içine bir Vali ya
da Üniversite Rektörü'nün genelgesine uymamak da girebilmektedir. Oysa madde
suç ve ceza ihdas etmektedir. 1982 Anayasası'nın suç ve cezalara ilişkin
esasları düzenleyen 38. maddesine göre kanunsuz suç ve ceza olmaz. Bu nedenle
hukuka aykırılığın madde metninden çıkarılması gerekmektedir. Aynı zamanda kamu
hizmetlerinden yararlanma hakkının engellenmesi hususunda "cebir, şiddet
veya tehdit" olması yeterli bir ölçüttür.
BAŞKAN -
Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer önergeyi
okutuyorum:
Türkiye Büyük Millet Meclisi Başkanlığına
Görüşülmekte
olan 559 Sıra Sayılı Kanun Tasarısının 13. Maddesi ile değiştirilen; 5237
sayılı Türk Ceza Kanununun 113. maddesinin:
(1) Fıkrasında
bulunan "ya da hukuka aykırı başka bir davranışla" ibaresinin
metinden çıkarılmasını
(1) Fıkrasında
b) bendinde bulunan "iki yıldan" ibaresinin “bir yıldan"
şeklinde değiştirilmesini arz ve teklif ederiz.
 Faruk
Bal (Konya) ve arkadaşları
BAŞKAN –
Komisyon önergeye katılıyor mu?
ANAYASA
KOMİSYONU BAŞKANI BURHAN KUZU (İstanbul) - Katılmıyoruz Başkanım.
BAŞKAN – Hükûmet
katılıyor mu?
BAŞBAKAN
YARDIMCISI BEŞİR ATALAY (Kırıkkale) – Katılmıyoruz.
BAŞKAN – Önerge
üzerinde söz isteyen Mehmet Şandır, Mersin Milletvekili.
Buyurun Sayın
Şandır.
MEHMET ŞANDIR
(Mersin) – Sayın Başkan, değerli milletvekilleri; tabii, önerge teknik bir
önerge, Hükûmet “Katılmıyoruz.” deyince, ben onu tartışmak durumunda değilim.
Benim söz alma sebebim, biraz önce, ikinci bölümün geneli üzerinde konuşmalar
olurken burada birçoğunuz bulunmuyordu -Her ne kadar Sayın Bakan, Sayın Başkan buradaysa
da bir itirazı olmadı- Sayın Bengi Yıldız’ın konuşması… Tutanaklardan da
getirdim, okudum. Bir niyet sorgulaması yapmıyorum, öyle bir niyetinin
olmadığını düşünüyorum, umuyorum ama konuşmasının gelecekte çok sıkıntılı
birtakım gelişmelere kapı aralayacağı endişesiyle o konuşma üzerine üç beş
cümle söylemek istiyorum.
Değerli
arkadaşlar, Sayın Bengi Yıldız konuşmasında Kürt halkının tarihiyle ilgili
kendince birtakım şeyler söyledi. Bu söylediklerini sorgulamak, irdelemek değil
ama konuşmasında Osmanlı ve Selçukluyu da katarak, Cumhuriyet Dönemi’ni de
katarak devleti sömürgeci olmakla suçladı. 
Değerli
arkadaşlar, Osmanlı Devleti hukuken de, ilmen de, Selçuklu Devleti ve Türkiye
Cumhuriyeti devleti hiçbir zaman sömürgeci olmamıştır. Yalnız Kürtlere veya
Araplara değil, tüm halklara karşı. Zaten etnik anlamda bir vatandaşlık algısı
olmadığı için, hukuku olmadığı için, bir imparatorluk hukuku olduğu için asla
bir halk adına başka halkları sömürmek gibi bir politikası, bir hukuku
olmamıştır. 
Bakınız, sömürgeci
olarak devleti suçlarsak, cumhuriyeti suçlarsak halkların self determinasyon
hakkı doğar. “Biz birlikte yaşayacağız, bu ülkeyi bölmeyeceğiz.” diyorsanız,
Türkiye Cumhuriyeti devletini sömürgecilikle suçlamamalısınız. Bu, böyle bir
niyetiniz yoktur ama ileri zamanlarda çok sıkıntılı birtakım gelişmelere
gerekçe gösterilir. 
Değerli
arkadaşlar, bir devletin sömürgeci olabilmesi için vatandaşları arasında bir
ayrım, bir ayrı hukuk kurması lazım. Selçukluyu çok detay bilmiyorum ama
Osmanlıyı epey okudum. Osmanlıda vatandaşlık hukuku “Müslüman olanlar
olmayanlar” ayrımına tabidir. Müslüman olanlar tebaadır, olmayanlar azınlıktır.
Azınlıkların da hukuku vardır ama Müslüman olanların vatandaşlık hukuku eşitlik
hukukuna dayalıdır. Orada, hiçbir halkın, hiçbir farklı inanışın yani
farklılıkların ayrı bir muameleye, ayrı bir yönetime tabi tutulması söz konusu
değil. Türkiye Cumhuriyeti devletinin kuruluşundan bu yana da vatandaşlık
hukuku, eşit vatandaşlık hukukuna dayanmaktadır. Devleti yönetenlerin, muhtelif
zamanlarda, birtakım yanlış tavırları, yaklaşımları, uygulamaları böyle bir
niteleme yapmaya yetmemelidir. 
Değerli
arkadaşlar, biz bu coğrafyada tüm farklılıklarımızla birlikte yaşayacaksak,
devleti sömürgecilikle suçladığımız takdirde, uluslararası hukukta bunun
karşılığı, bu birlikte yaşama iradesini ortadan kaldırır. Dolayısıyla, bunun bu
niyetle söylenmediğini tahmin ediyorum ama farklılıkları kimlikleştirerek -o
farklılıkları, işte özgürlüktü- temel hak ve özgürlükleri hukuklaştırarak bu
toplumu ayrıştırmak, bu ülkede, bu topraklarda yaşayan hiç kimsenin çıkarına
değil. Dünyanın küreselleştiği bir süreçte Türkiye'nin böyle farklılıklar
üzerinden ayrışması ve bu ayrışmaya demokrasi, özgürlük adına hukuk kurulması,
intihar gibi bir hadisedir. Hiç kimsenin faydasına değil. 
Dolayısıyla, bu
Türkiye Cumhuriyeti devletinin, Osmanlının sömürge devleti olarak suçlanması
kabul edilemez, doğru değildir ve sonuçları itibarıyla çok tehlikelidir. Bunu
reddediyorum. Bunun tutanaklara geçmesi için bu konuşmayı yaptım. 
Teşekkür
ediyorum. (MHP sıralarından alkışlar) 
BAŞKAN –
Teşekkür ediyorum. 
BENGİ YILDIZ
(Batman) – Sayın Başkan, bir hususu düzeltmek için söz istiyorum. 
BAŞKAN – Hangi
hususu düzeltmek için?
BENGİ YILDIZ
(Batman) – Sayın hatip benim ismimi anarak belirli açıklamalarda bulundu… 
MEHMET ŞANDIR
(Mersin) – Düzeltmesi gerekir.
BENGİ YILDIZ
(Batman) – …ama yanlış anlamış, onu düzeltmek için. 
BAŞKAN – Sataşma
nedeniyle iki dakika söz veriyorum.
Buyurun Sayın
Yıldız.

VII.- SATAŞMALARA İLİŞKİN KONUŞMALAR (Devam)
15.- Batman Milletvekili Bengi Yıldız’ın, Mersin
Milletvekili Mehmet Şandır’ın 559 sıra sayılı Kanun Tasarısı’nın 13’üncü
maddesiyle ilgili önerge üzerinde yaptığı konuşması sırasında şahsına sataşması
nedeniyle konuşması
BENGİ YILDIZ
(Batman) – Sayın Başkan, değerli arkadaşlar; konuşma metnim benim elimde. Ben
Osmanlıyı ve Selçukluyu bizim tarihimizde ayrı bir yere koyarım, cumhuriyeti
ayrı bir yere koyarım; burada yazdım, içinde de vardır. Selçukluda, Osmanlıda
Kürtler kendi kimlikleriyle, kendi varlıklarıyla, otonom yapılarıyla
yaşamışlardır diyorum. Malazgirt Savaşı’nda Şeddadiler vardır, Mervaniler
vardır, bu savaşa katılmışlardır; birlikte o savaşı kazanmışız, Anadolu’nun
kapıları açılmış. Yavuz Sultan Selim ve Kanuni Sultan Süleyman’a atıfta bulundum.
İdrisi Bitlisi’nin öncülüğünde, Safevi Devleti’ne karşı 25 Kürt beyliğini
birleştirip o zaferin kazanılmasına atıfta bulundum ve dedim ki: “Kürtler 1800
yıllarına kadar hiçbir sıkıntı yaşamadan bu süreci devam ettirdiler. 1800’lü
yıllardan itibaren Batıdaki milliyetçilik hareketiyle beraber Osmanlı da döndü,
o yerel özerklikleri yok etmeye çalıştı ve isyanlar başladı.” Meselenin
birincisi bu. 
İkincisi:
Burada, cumhuriyet politikalarından, İsmet Paşa’dan Fevzi Çakmak’a kadar, Avni
Doğan’a kadar onların bizatihi kendi raporlarında Kürdistan’ın bir koloni
şeklinde yönetilmesinin uygun olacağına ilişkin açıklamaları var. Bunlar
raporlarda var, sayın hatip isterse bunları resmî belgesiyle getirip kendisine
sunarım. 
MEHMET ŞANDIR
(Mersin) – Bende var. 
BENGİ YILDIZ
(Devamla) – Yani “Biz burayı bu şekilde yönetmeliyiz.” deyip umumi
müfettişlikler, Şark Islahat Programı ve benzeri kanunlaştırmalarla,
asimilasyon politikalarıyla Kürt halkını bölgesinden göç ettirdi, asimile etti
ve kendileri de diyorlar ki…
(Mikrofon
otomatik cihaz tarafından kapatıldı) 
BENGİ YILDIZ
(Batman) – …zaten: “Tıpkı Afrika’ya giden Batılılar gibi biz de oraya
medeniyeti götürüyoruz.” Kendisini sömürgeci ülkelerle karşılaştırıyor. Bunu
tespit olarak söylüyorum. Tarihte var, bu raporlarda var. Sadece buna vurgu
yapıyorum. Bu politikanın Kürt ve Türk halklarının ve Anadolu halklarının
geçmiş mirasına uymadığını, bu politikanın bize felaket getireceğini, bugün
yaşadığımız felaketlerin sebeplerinden birisinin de bu politika olduğunu belirtmek
isterim.
Bu şekilde
anlaşılmasını istiyorum değerli arkadaşlar.
Sağ olun.
BAŞKAN –
Teşekkür ediyorum Sayın Yıldız.

IX.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
3.- Temel Hak ve
Hürriyetlerin Geliştirilmesi Amacıyla Çeşitli Kanunlarda Değişiklik Yapılmasına
Dair Kanun Tasarısı ile Ağrı Milletvekili Halil Aksoy’un; 2820 Sayılı Siyasi
Partiler Kanununda Değişiklik Yapılmasına Dair Yasa Teklifi, Antalya
Milletvekili Gürkut Acar’ın; Milletvekili Seçim Kanunu ile Siyasi Partiler
Kanununda Değişiklik Yapılmasına İlişkin Kanun Teklifi, Cumhuriyet Halk Partisi
Grup Başkanvekilleri Yalova Milletvekili Muharrem İnce ve İstanbul Milletvekili
Mehmet Akif Hamzaçebi’nin; Siyasi Partiler Kanununda Değişiklik Yapılmasına
Dair Kanun Teklifi, Diyarbakır Milletvekili Altan Tan’ın; 2820 Sayılı Siyasi
Partiler Kanununda Değişiklik Yapılmasına dair Kanun Teklifi, İstanbul
Milletvekili Abdullah Levent Tüzel’in; 2820 Sayılı Siyasi Partiler Kanununda
Değişiklik Yapılmasına Dair Kanun Teklifi, İstanbul Milletvekili Mustafa Sezgin
Tanrıkulu’nun; Siyasi Partiler Kanununda Değişiklik Yapılması Hakkında Kanun
Teklifi ile Anayasa Komisyonu Raporu (1/869, 2/445, 2/567, 2/624, 2/936,
2/1630, 2/1666) (S. Sayısı: 559) (Devam)
BAŞKAN –
Önergeyi oylarınıza sunuyorum: Kabul edenler... Kabul etmeyenler... Önerge
kabul edilmemiştir.
Diğer önergeyi
okutuyorum:
Türkiye Büyük Millet Meclisi Başkanlığı'na
Görüşülmekte
olan 559 sıra sayılı kanun tasarısının çerçeve 13 üncü maddesine (c) bendinin
eklenmesini arz ve teklif ederiz.
“c) Bu suçun
kamu görevlileri tarafından işlenmesi halinde verilecek ceza yarı oranında
artırılır."
Hasip Kaplan (Şırnak) ve arkadaşları
BAŞKAN –
Komisyon önergeye katılıyor mu?
ANAYASA
KOMİSYONU BAŞKANI BURHAN KUZU (İstanbul) - Katılmıyoruz Başkanım.
BAŞKAN – Hükûmet
katılıyor mu?
BAŞBAKAN
YARDIMCISI BEŞİR ATALAY (Kırıkkale) – Katılmıyoruz.
BAŞKAN – Önerge
üzerinde söz isteyen Hasip Kaplan, Şırnak Milletvekili.
HASİP KAPLAN
(Şırnak) – Sayın Bengi Yıldız’ın bıraktığı noktadan ben devam edeyim:
İmparatorluğun bakiyesinden geldik. Türkiye’de Sünniler var, Aleviler var,
Süryaniler var, Yahudiler var, Rumlar var, Ermeniler var, farklı inançlar var,
farklı kimlik, etnisite ve kültürler var. Böyle bir tarihî zenginlik yaşıyor,
Anadolu’nun tarihinden geliyor, binlerce yıldan süzülerek geliyor ama son
zamanlarda bu farklılıkların saldırıya muhatap olduğunu görüyoruz. Zirve
katliamından, Santoro cinayetinden… Düşünebiliyor musunuz, yani Agos
gazetesinin önünde yürüyüş yapılıyor, Hrant Dink’i öldüren kişi için “Yaşasın!”
sloganları atılıyor ve bu, hâlâ, 21’inci yüzyılda, İstanbul’da, Taksim’in
merkezine çok yakın, en gelişmiş ilçesi Osmanbey’de, Şişli’de yaşanıyor. 
Şimdi, cebir
kullanılıyor, tehdit de kullanılıyor, hukuka aykırı davranışlarda da sınır yok.
Şimdi, kişileri felsefeleri, inançları, düşüncelerinden dolayı, bunları
açıklamaktan dolayı tehdit ediyorsunuz ve yaymaktan menetmeye çalışıyorsunuz
ama devletin güvenlik güçleri bunlara hoşgörülü davranıyor, bunun birçok örneği
var, hoşgörülü davranıyor. Aslında, azınlık olduğu için korunması gereken
farklı dezavantaj gruplarından tutun farklı kesimlere kadar bunlar da yurttaş.
Yani güçlü olan, zayıfı ezmek zorunda, kendini o bilinçte, o bilinci
milliyetçilik, muhafazakârlık veya ırkçı sağ bir yaklaşım tarzı olarak görse
biz buna okey mi diyeceğiz, kabul mü edeceğiz? Dünyanın hiçbir uygar ülkesinde,
hukuk devletinde bu olmaz. 
Bizim buraya
getirdiğimiz önerge, bu anlamda bir yasal caydırıcılık sağlayabilir mi, o
anlamdadır. Yoksa, biz biliyoruz ki çok ağır ceza da getirseniz zihniyet bu
olduktan sonra hiçbir güvenlik görevlisi gidip bu saldırganları tutmaz,
saldırganların delillerini toplamaz, olay tutanağını, krokisini, kamera
görüntülerini almaz. Buradaki saldırganlığın özünde “Bu saldırganlığı
vatanseverlik adına yapıyorum.” iddiasıyla ortaya çıkan gruplar var, serseri
mayın gibi herkes tarafından kullanılabilir konumda olan gruplar da var.
Bunları çok iyi biliyoruz. Sayın Bahçeli, çok çok açık, sokağa çağrı yapıyor “Partililerimiz
sokağa inmesin.” diye. Ama çok açık görüyoruz, Urla’da iki gün üst üste
saldıranlar bozkurt işareti yaptı, ülkücü görüntüsü verdi. Aralarında başka
kesimler vardı. Dikili’de yine saldırı oldu bir siyasi partiye, bu sefer
farklı bir versiyon, farklı gruplar saldırıda bulundu.
Şimdi, bunları
yan yana koyduğunuz zaman, kim bunlar, hangi gruplar, hangi kesimler? O,
Hükûmetin görevi tabii. Fakat, Hükûmet kendisiyle meşgul olduğu zamanlarda,
maalesef, bu tür saldırıların ne önü alınabiliyor… Ve şöyle bir durumla
karşılaşılıyor: HDP’nin konvoyu Urla’ya girecek, jandarma yolunu kesiyor,
emniyet yolunu kesiyor “giremezsin” diyor. Bir siyasi partiye “Siyasi faaliyet
yapamazsın.” diyor. Niye? “Yapamazsın, istemiyorlar, öfkeli kalabalık var.” Bu
öfkeli kalabalıklara hoşgörü ve koruma zihniyeti sürdüğü sürece bu topraklarda
barış yeşermez arkadaşlar. 
Barışı korumak
için biraz özen gösterin. Bizim biraz öfkemiz bunadır, buna sinirleniyoruz,
buna kızıyoruz. Yani, bunu anlamazlıktan gelmek, kimseye bir şey kazandırmaz;
söylemek istediğimiz de budur. 
Teşekkür ederim.

BAŞKAN –
Teşekkür ediyorum.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Maddeyi
oylarınıza sunuyorum : Kabul edenler… Kabul etmeyenler… Madde kabul edilmiştir.
14’üncü madde
üzerinde üç adet önerge vardır, okutuyorum: 
Türkiye Büyük Millet Meclisi Başkanlığına
Görüşülmekte
olan 559 Sıra Sayılı Kanun Tasarısının 14. Maddesi ile değiştirilen; 5237
sayılı Türk Ceza Kanununun 115. maddesinin:
(2)  Fıkrasında
bulunan "ya da hukuka aykırı başka bir davranışla” ibaresi ile 
(3)  Fıkrasında
bulunan "ya da hukuka aykırı başka bir davranışla" ibaresinin Tasarı
metninden çıkarılmasını arz ve teklif ederiz. 

 Faruk Bal Yusuf
Halaçoğlu Ruhsar Demirel
 Konya  Kayseri Eskişehir
 Mehmet Şandır Hasan
Hüseyin Türkoğlu Mehmet Günal
 Mersin Osmaniye Antalya
 Ali Öz Nevzat
Korkmaz
 Mersin Isparta

Türkiye Büyük Millet Meclisi Başkanlığına
Görüşülmekte olan 559 sıra sayılı kanun
tasarısının çerçeve 14 üncü maddesi ile değiştirilen 5237 sayılı Kanunun 115
inci maddesinin 1 inci fıkrasının aşağıdaki şekilde değiştirilmesini arz ve
teklif ederiz.
"(1) Cebir
veya tehdit kullanılarak ya da hukuka aykırı başka bir davranışla bir kimseyi
dini, siyasi, sosyal, felsefi inanç, düşünce ve kanaatlerinin açıklamaya veya
değiştirmeye zorlayan ya da bunları açıklamaktan, yaymaktan meneden kişi 2
yıldan 5 yıla kadar hapis cezası ile cezalandırılır.”
Pervin Buldan Leyla
Zana  Hasip Kaplan
 Iğdır Diyarbakır 
Şırnak
Sırrı Süreyya Önder 
Bengi Yıldız
 İstanbul 
Batman 
Türkiye Büyük Millet Meclisi Başkanlığına
Görüşülmekte
olan 559 Sıra Sayılı Temel Hak ve Hürriyetlerin Geliştirilmesi Amacıyla Çeşitli
Kanunlarda Değişiklik Yapılmasına Dair Kanun Tasarısı'nın 14. maddesinin
aşağıdaki şekilde değiştirilmesini arz ve teklif ederiz:
MADDE 14 - 5237
sayılı Kanunun 115 inci maddesinin ikinci fıkrası aşağıdaki şekilde
değiştirilmiş ve aynı maddeye aşağıdaki fıkra eklenmiştir.
"(2) Dini
inancın gereğinin yerine getirilmesinin veya dini ibadet veya ayinlerin
bireysel ya da toplu olarak yapılmasının, cebir, şiddet veya tehdit
kullanılarak engellenmesi halinde, fail hakkında birinci fıkraya göre cezaya
hükmolunur.
(3) Cebir,
şiddet veya tehdit kullanarak bir kimsenin inanç, düşünce veya kanaatlerinden
kaynaklanan yaşam tarzına ilişkin tercihlerine müdahale eden veya bunları
değiştirmeye zorlayan kişiye birinci fıkra hükmüne göre ceza verilir."
Celal Dinçer Ali
Özgündüz
 İstanbul 
İstanbul
BAŞKAN –
Komisyon önergeye katılıyor mu? 
ANAYASA
KOMİSYONU BAŞKANI BURHAN KUZU (İstanbul) – Katılmıyoruz Başkanım. 
BAŞKAN – Hükûmet
katılıyor mu? 
BAŞBAKAN
YARDIMCISI BEŞİR ATALAY (Kırıkkale) – Katılmıyoruz. 
BAŞKAN –
Gerekçeyi okutuyorum: 
Gerekçe: 
Burada geçen
"dini inancın gereğinin yerine getirilmesinin veya dini ibadet veya
ayinlerin bireysel ya da toplu olarak yapılmasının, cebir veya tehdit
kullanılarak ya da hukuka aykırı başka bir davranışla engellenmesi
halinde" ve "bir kimsenin inanç, düşünce veya kanaatlerinden
kaynaklanan yaşam tarzına ilişkin tercihlerine müdahale" oldukça muğlak
ifadelerdir. Burada sadece "cebir, şiddet veya tehdit" unsurlarının
olması, yeterli bir çerçeve çizmektedir. Tasarıdaki "hukuka aykırı"
ifadeleri de muğlak ve her türlü yoruma uygun hükümlerdir. Hukuka aykırı
kavramının içine bir Vali ya da Üniversite Rektörü'nün genelgesine uymamak da
girebilmektedir. Oysa madde suç ve ceza ihdas etmektedir. 1982 Anayasası'nın
suç ve cezalara ilişkin esasları düzenleyen 38. maddesine göre kanunsuz suç ve
ceza olmaz. Bu nedenle hukuka aykırı ifadelerinin madde metninden çıkarılması
gerekmektedir.
BAŞKAN –
Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Diğer önergeyi
okutuyorum: 
Türkiye Büyük Millet Meclisi Başkanlığına
Görüşülmekte
olan 559 sıra sayılı kanun tasarısının çerçeve 14 üncü maddesi ile değiştirilen
5237 sayılı Kanunun 115 inci maddesinin 1 inci fıkrasının aşağıdaki şekilde
değiştirilmesini arz ve teklif ederiz.
"(1) Cebir
veya tehdit kullanılarak ya da hukuka aykırı başka bir davranışla bir kimseyi
dini, siyasi, sosyal, felsefi inanç, düşünce ve kanaatlerinin açıklamaya veya
değiştirmeye zorlayan ya da bunları açıklamaktan, yaymaktan meneden kişi 2
yıldan 5 yıla kadar hapis cezası ile cezalandırılır."

Hasip Kaplan (Şırnak) ve arkadaşları
BAŞKAN –
Komisyon önergeye katılıyor mu?
ANAYASA
KOMİSYONU BAŞKANI BURHAN KUZU (İstanbul) - Katılmıyoruz Başkanım.
BAŞKAN –
Hükûmet, katılıyor mu?
BAŞBAKAN
YARDIMCISI BEŞİR ATALAY (Kırıkkale) – Katılmıyoruz.
BENGİ YILDIZ
(Batman) – Gerekçe okunsun.
BAŞKAN –
Gerekçeyi okutuyorum:
Gerekçe:
Cebir veya
tehdit kullanılarak ya da hukuka aykırı başka bir davranışla bir kimseyi dini,
siyasi, sosyal, felsefi inanç, düşünce ve kanaatlerini açıklamaya veya
değiştirmeye zorlayan ya da bunları açıklamaktan, yaymaktan meneden kişi için
öngörülen ceza miktarının artırılması ile caydırıcılık sağlanması
amaçlanmıştır.
BAŞKAN –
Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Diğer önergeyi
okutuyorum: 
Türkiye Büyük Millet Meclisi Başkanlığına
Görüşülmekte
olan 559 Sıra Sayılı Kanun Tasarısının 14. Maddesi ile değiştirilen; 5237
sayılı Türk Ceza Kanununun 115. maddesinin:
(2)  Fıkrasında
bulunan "ya da hukuka aykırı başka bir davranışla” ibaresi ile 
(3)  Fıkrasında
bulunan "ya da hukuka aykırı başka bir davranışla" ibaresinin Tasarı
metninden çıkarılmasını arz ve teklif ederiz. 

Faruk Bal (Konya) ve arkadaşları
BAŞKAN –
Komisyon önergeye katılıyor mu?
ANAYASA
KOMİSYONU BAŞKANI BURHAN KUZU (İstanbul) - Katılmıyoruz Başkanım.
BAŞKAN – Hükûmet
katılıyor mu?
BAŞBAKAN
YARDIMCISI BEŞİR ATALAY (Kırıkkale) – Katılmıyoruz.
YUSUF HALAÇOĞLU
(Kayseri) – Gerekçe… 
BAŞKAN –
Gerekçeyi okutuyorum:
Gerekçe:
Ceza hukukunda
suçun kanuni unsurları ve cezası açık ve seçik bir şekilde tanımlanır.
1) “Hukuka
aykırı başka bir davranış” ibaresi ceza hukuk terimi olmayıp idare hukuku ve
tazminat hukuk terimidir. 
2)  Ceza hukuku
yoruma kapalıdır. "Hukuka aykırı başka bir davranış" ibaresi yorum
yolu ile suç üretme sonucunu doğurur.
Uygulamada
meydana gelebilecek tereddütleri önlemek amacıyla bu önerge verilmiştir.
BAŞKAN –
Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir. 
15’inci madde
üzerinde üç adet önerge vardır, okutuyorum: 
 TBMM
Başkanlığına 
558 Sıra Sayılı
Kanun Tasarısının 15. Md. ile değiştirilen 5237 S. K. nun 122. maddesinin son
fıkrasında bulunan “üç yıla kadar” ibaresinin; “beş yıla kadar” olarak
değiştirilmesini arz ve teklif ederiz. 
 Faruk Bal Yusuf
Halaçoğlu Seyfettin Yılmaz
 Konya Kayseri Adana
 D. Ali Torlak Mehmet
Şandır  
 İstanbul  Mersin
 
 Türkiye Büyük
Millet Meclisi Başkanlığına
Görüşülmekte
olan 559 sıra sayılı kanun tasarısının çerçeve 15 inci maddesinin 1 inci
fırkasında yer alan "cinsiyet" ibaresinin kaldırılmasını, "milliyet"
ibaresinden sonra gelmek üzere "etnik köken, cinsel yönelim, cinsiyet
kimliği" ibarelerinin eklenmesini ve "bir yıldan üç yıla"
ibaresinin "üç yıldan beş yıla" olarak değiştirilmesini arz ve teklif
ederiz.
 Pervin Buldan Leyla
Zana Hasip Kaplan
 Iğdır Diyarbakır Şırnak
 Sırrı Süreyya Önder Bengi
Yıldız
 İstanbul Batman
Türkiye Büyük Millet Meclisi Başkanlığına
559 Sıra Sayılı
Temel Hak ve Hürriyetlerin Geliştirilmesi Amacıyla Çeşitli Kanunlarda
Değişiklik Yapılmasına Dair Kanun Tasarısı'nın 15 inci maddesinin aşağıdaki
şekilde değiştirilmesini arz ve teklif ederiz.
MADDE 15- 5237
sayılı Kanunun 122 nci maddesi başlığıyla birlikte aşağıdaki şekilde
değiştirilmiştir.
"Nefret ve
ayrımcılık
Madde 122- (1)
Herhangi bir kişi veya grubun ya da o kişi veya grupla bağlantılı bir kişi veya
grubun, kişi veya grubun ait olduğu ırk, milliyet, etnik köken, renk, dini
inanç veya inançsızlık, siyasi görüş, dil, cinsiyet, cinsel yönelim, cinsiyet
kimliği, fiziksel veya zihinsel engellilik, sağlık durumu, medeni durum veya
yaş nedenleriyle;
a)  Bir kişiye
kamuya arz edilmiş olan bir taşınır veya taşınmaz malın satılmasını, devrini
veya kiraya verilmesini,
b)  Bir
kişinin kamuya arz edilmiş belli bir hizmetten yararlanmasını,
c) Bir kişinin
işe alınmasını,
d)  Bir kişinin
olağan bir ekonomik etkinlikte bulunmasını engelleyen kimse;
Ayrıca; etnik
köken, din, mezhep, dil gibi unsurlar kullanılarak bir kişi ya da grubun küçük
düşürülmesi amacına yönelik söz, yazı, görüntü, resim ya da başka materyal
kullanan kimse bir yıldan üç yıla kadar hapis cezası ile cezalandırılır."
 Celal Dinçer Ali
Özgündüz Mahmut Tanal
 İstanbul İstanbul İstanbul
BAŞKAN –
Komisyon önergeye katılıyor mu?
ANAYASA
KOMİSYONU BAŞKANI BURHAN KUZU (İstanbul) - Katılmıyoruz Başkanım.
BAŞKAN – Hükûmet
katılıyor mu?
BAŞBAKAN
YARDIMCISI BEŞİR ATALAY (Kırıkkale) - Katılmıyoruz.
BAŞKAN –
Gerekçeyi okutuyorum:
Gerekçe:
Türkiye'de 70
civarında sivil toplum girişimini bir araya getiren Nefret Suçları Yasa
Kampanyası Platformu'nun talepleri toplumumuzda nefret suçlarına karşı gelişen
ortak aklın yansımasıdır. Bu bağlamda, nefret ve ayrımcılık suçunun kapsamını
belirleyen madde, Nefret Suçları Yasa Kampanyası Platformu'nun taleplerini
karşılamaktadır. Dini inanç veya inançsızlık, cinsel yönelim, cinsiyet kimliği,
fiziksel veya zihinsel engellilik, sağlık durumu, medeni durum ve yaş gibi
kavramlar tanımın dışında bırakılmıştır. Ayrımcılığın ve nefret suçlarının
ortaya çıkmasına yol açan saikler arasında bireylerin yaşı, cinsel yönelimi,
cinsiyet kimliği, fiziksel veya zihinsel engelliliği ve sağlık durumu da yer
almaktadır. Söz konusu bu saiklerle işlenen suçlarla mücadele edilmesi ve
suçların önüne geçilmesi bu kavramların da tanım kapsamına alınması
gerekmektedir.
BAŞKAN –
Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer önergeyi
okutuyorum:
Türkiye Büyük Millet Meclisi Başkanlığına
Görüşülmekte
olan 559 sıra sayılı kanun tasarısının çerçeve 15 inci maddesinin 1 inci
fırkasında yer alan "cinsiyet" ibaresinin kaldırılmasını,
"milliyet" ibaresinden sonra gelmek üzere "etnik köken, cinsel
yönelim, cinsiyet kimliği" ibarelerinin eklenmesini ve "bir yıldan üç
yıla" ibaresinin "üç yıldan beş yıla" olarak değiştirilmesini
arz ve teklif ederiz.
 
Pervin Buldan (Iğdır) ve arkadaşları
BAŞKAN -
Komisyon önergeye katılıyor mu?
ANAYASA
KOMİSYONU BAŞKANI BURHAN KUZU (İstanbul) - Katılmıyoruz Başkanım.
BAŞKAN – Hükûmet
katılıyor mu?
BAŞBAKAN
YARDIMCISI BEŞİR ATALAY (Kırıkkale) - Katılmıyoruz.
BAŞKAN – Önerge
üzerinde söz isteyen Bengi Yıldız, Batman Milletvekili.
BENGİ YILDIZ
(Batman) – Sayın Başkan, değerli arkadaşlar; nefret suçu, ülkemizin en temel
problemlerinden birisidir. Nefret suçu, öncelikle, ayrımcılıkla başlıyor, sonra
önyargıyla besleniyor, sonuçta insanlık ve savaş suçlarına kadar varıyor. Bu,
bir hastalık gibi seyrettiği için, zamanında yapılmayan müdahale, meseleyi
ölümcül hâle getiriyor. Hitler’in sıralaması gibidir bu: Önce Yahudiler, sonra
sosyalistler, sosyal demokratlar, liberaller, sıra rahiplere geldiğinde artık
ses çıkaracak kimse kalmamıştır. Bu nedenle, nefret suçu kriterini kapsamlı
tutmak lazımdır. Hâlbuki bu düzenlemede “etnik köken, cinsel yönelim” gibi çok
temel unsurlar yoktur. 
Avrupa Birliği
düzenlemelerine baktığımızda ırkı, dini, dili, etnik kökeni, inancı veya inançsızlığı,
cinsel yönelimi ve benzeri kriterler getirildiğini görüyoruz. Sadece bir kişi
veya bir gruba değil, bir mal veya mülke de zarar vermek nefret suçu kapsamına
girer aslında. Mesela bir cemevine gitmişsiniz, mesela bir sinagoga gitmişsiniz
diye, tamamen o gruba aidiyetiniz yüzünden, o gruba ait karakteristik
özellikleri yüzünden işlenen suçlar nefret suçu kapsamına alınmalıdır. 
Somut olay
üzerinden gidelim: Hrant Dink cinayetini hatırlayınız; Ogün Samast vurduktan
sonra ne dedi: “Bir Ermeni’yi öldürdüm.” Nefret suçunun temellerini medya,
okul, aile ve devletin ideolojik aygıtı bizlere zerk ediyor ve siz bunu çok
normal görüyorsunuz. “Ben Türkiye Cumhuriyetinde bu sınırlar içerisinde yaşayan
bir Türk’üm zaten, ne mutlu Türk’üm diyene.” diyorsunuz, bu söylem, sizin için
normalleşiyor, sıradanlaşıyor, kanıksıyorsunuz ve bunu hak ettiğinizi düşünüp
diyorsunuz ki: “Ben burada ev sahibiyim ve benim dışımda kalanlar da misafir.
Ya benim kitabıma uygun bir biçimde, onlara gösterdiğim hoşgörüye uygun
sınırlar içerisinde yaşayacaklar veyahut da burayı terk edecekler.” Hep bir ev
sahibi olma havası hâkimdir. 
Yahudi
cemaatinin yaptırdığı bir çalışma var, yakın bir zamanda yapıldı bu.
“Komşunuzun Yahudi olmasını ister misiniz?” diye sorulmuş, yüzde 74’ü
“İstemem.” diyor. Kürtler için “Kürtlerin komşunuz olmasını istiyor musunuz?”,
yüzde 50 “Hayır, istemiyoruz…” 
Manisa
Selendi’de yaşanan üzücü olayda “Çingene’ye burada çay vermiyorum.” denildi,
olay çıktı ve zorunlu göçe gidildi. 
Yine
“Lezbiyenlere tecavüz edelim, onları topluma kazandıralım.” gibi bir kampanya
vardı. 
Yine “Kürtleri
kısırlaştıralım, nüfus artışlarını durduralım.” tarzı bir kampanya daha vardı.

Eskiden
manşetlerde gördüğümüz “pis Çingene”, “korkak Yahudi”, hatta geçmişte bir
bakanın çekinmeden söylediği “Ermeni dölü…” 
Medya, zaman
zaman, olumsuz, alaycı ifadeler, küfür, hakaret, aşağılama, abartı taktiklerine
başvurarak ötekileştirdiği ve hedef hâline getirdiği grupları “kamu güvenliğini
tehdit edici potansiyel risk ve tehdit saçan öcüler” gibi sunarak toplumdaki
öteki gruplara karşı nefret söylemini ve suçları kışkırtıyor. 
Aşağıda yer alan
kampanya örnekleri nefret söylemini gösteren ibarelerdir: 
“Lezbiyenlere
tecavüz ederek onları topluma kazandırabiliriz.” 
“Köpeklere giriş
serbesttir. Bu kapıdan Yahudiler ve Ermeniler giremez.”
“Duy ulan
soysuz: Ne mutlu ‘Türk’üm diyene.” 
“Soykırım yapsak
soyunuz kalmazdı köpekler.”
Erzurum’daki
sağlık ocağında hastalara bir doktorun “Pis Kürtler, hepinizi öldürmek
gerekir…” 
İzmir’deki
Türkçü Toplumcu Budun Derneğinin yürüttüğü “Kürt nüfus azaltılsın, Kürtler
kısırlaştırılsın.” kampanyası yine bu örneklerden birkaçıdır. 
Değerli
arkadaşlar, onun için, bu yapıyı düzenlerken, bu maddeyi düzenlerken “etnik
köken, cinsel yönelim” gibi kavramları yerleştirmek lazım ki toplumdaki bu kin,
nefret söylemi giderilsin ve tabii ki siyaseten de, basınıyla, siyasetiyle bu
kampanyalara karşı yekvücut olmak gerekir. 
(Mikrofon
otomatik cihaz tarafından kapatıldı) 
BENGİ
YILDIZ (Devamla) - Demin Hasip Bey söyledi, ben de onu çıkarmıştım Radikal’den
“Yaşasın Ogün Samastlar, kahrolsun Hrant Dinkler.” diye. 
SALİH
KOCA (Eskişehir) – Tamam, bitti, bitti. Süre kalmadı. 
BENGİ
YILDIZ (Devamla) – Ne? 
SALİH
KOCA (Eskişehir) – Süre bitti, süre bitti. 
BENGİ
YILDIZ (Devamla) – Çok mu zorunuza gidiyor, yani bizim burada bir dakika fazla
durmamız sizi zorluyor mu? 
SALİH
KOCA (Eskişehir) – Gereksiz, duyamıyoruz. 
YILMAZ
TUNÇ (Bartın) – Hayır, ek süre verelim. 
HAKAN
ÇAVUŞOĞLU (Bursa) – Akşamdan beri oradasın zaten.
(AK PARTİ
sıralarından gürültüler) 
BENGİ
YILDIZ (Devamla) – Bizim görevimiz de akşamdan beri burada olmaktır yani. Her
yasayı getirip ne yapacaksınız? Bu nasıl yaklaşım! Gerçekten ilginç bir şey!
BAŞKAN
– Sayın milletvekilleri, lütfen! 
MEHMET DOĞAN
KUBAT (İstanbul) – Biz de kınıyoruz onları.
BAŞKAN
- Teşekkür ediyorum Sayın Yıldız. 
Önergeyi
oylarınıza sunuyorum...
MEHMET
AKİF HAMZAÇEBİ (İstanbul) – Efendim, karar yeter sayısı… 
BAŞKAN
– Karar yeter sayısı arayacağım. 
Kabul
edenler… Kabul etmeyenler… Karar yeter sayısı yoktur. Birleşime beş dakika ara
veriyorum. 
 Kapanma
Saati: 05.33
ON ÜÇÜNCÜ OTURUM
Açılma Saati: 05.38
BAŞKAN: Başkan Vekili Sadık YAKUT
KÂTİP ÜYELER: Fehmi KÜPÇÜ (Bolu), Muharrem IŞIK (Erzincan)
-----0-----
BAŞKAN – Sayın
milletvekilleri, Türkiye Büyük Millet Meclisinin 71’inci Birleşiminin On Üçüncü
Oturumunu açıyorum.
559 sıra sayılı
Kanun Tasarısı’nın 15’inci maddesi üzerinde Batman Milletvekili Bengi Yıldız ve
arkadaşlarının verdiği önergenin oylanmasında karar yeter sayısı
bulunamamıştır. Şimdi önergeyi tekrar oylarınıza sunacağım ve karar yeter
sayısı arayacağım.
Kabul edenler...
Kabul etmeyenler... Karar yeter sayısı vardır, önerge kabul edilmemiştir.
Tasarının
görüşmelerine devam edeceğiz.
Komisyon ve
Hükûmet yerinde.
Diğer önergeyi
okutuyorum:
TBMM Başkanlığına
558 Sıra Sayılı
Kanun Tasarısının 15. Md. ile değiştirilen 5237 S. K. nun 122. maddesinin son
fıkrasında bulunan “üç yıla kadar” ibaresinin; “beş yıla kadar” olarak
değiştirilmesini arz ve teklif ederiz. 
Faruk
Bal (Konya) ve arkadaşları
BAŞKAN –
Komisyon önergeye katılıyor mu?
ANAYASA
KOMİSYONU BAŞKAN VEKİLİ İDRİS ŞAHİN (Çankırı) – Katılamıyoruz efendim.
BAŞKAN – Hükûmet
katılıyor mu?
BAŞBAKAN
YARDIMCISI EMRULLAH İŞLER (Ankara) – Katılmıyoruz Sayın Başkanım.
BAŞKAN – Önerge
üzerinde söz isteyen Yusuf Halaçoğlu, Kayseri Milletvekili. (MHP sıralarından
alkışlar)
YUSUF HALAÇOĞLU
(Kayseri) – Sayın Başkan, değerli milletvekilleri; sabah, şu saatte zaman almak
istemiyorum ama bir iki konuyu gündeme getirmek zorundayım. 
Şimdi, nefret ve
ayrımcılık, gerçekten bir ülkede hiç olmaması gereken bir konu. Özellikle,
hatta biraz daha ileri gitmek istiyorum, bir ülkede azınlık statüsünde
vatandaşlar da olmamalı. Her bireyin, o ülkenin vatandaşları olarak, herkesin
sahip olduğu ortak değerlere sahip olmaları ve birlik ve beraberlik içerisinde
yaşayacak, herkesin birbirine saygı duyduğu bir ortam yaratılmalıdır. Nefretin
ikinci aşaması insanlık suçudur, onun bir sonraki aşaması ise soykırımdır.
Şimdi, nefretin doğurduğu kin ve insanlar üzerindeki etkileri öylesine büyük
bir hâl alır ki bir toplum içerisinde hedef gözetilmeksizin insanlara karşı
yürütülen katliamlar insanlık suçu olarak adlandırılır. Yani diyelim ki
Kızılay’ın bir bölgesinde -Allah korusun ama- bir bomba patlatıldı, şu kadar
vatandaşımız hayatını kaybetti. Bu, hedef gözetilmeksizin, ulu orta yapılan bir
saldırıdır ki bu insanlık suçu olarak adlandırılır. Diğer taraftan bu olayın
daha farklı bir biçimde gelişmesi ise yani belli bir grubu, siyasi ve etnik
grubu tamamen yok etmek kastıyla yapılacak olursa -herkesi öldürmek söz konusu
değil ama- bu tamamen “soykırım” olarak adlandırılır. Şimdi, burada PKK’nın
yapmış olduğu bombalama hareketleri veya DHKP-C’nin yaptığı bombalama
hareketleri tamamen insanlık suçu olarak adlandırılır. Dolayısıyla nefret suçunu
bu biçimde de değerlendirmek gerekir. Yani doğrudan doğruya kişileri aşağılamak
veya onların sahip oldukları ırki, dinî veya renk veya cinsiyet gibi çeşitli
sebeplerle onları aşağılamak tamamen nefret suçuna girer. Bunun önüne geçmenin
en önemli yolu tabii ki sadece cezaların artırılması değil ama caydırıcı bir
unsur olması da önemlidir çünkü çok ağır bir suç olarak nitelendirilmek
zorundadır nefret suçu. Dediğim gibi, bir sonraki aşaması insanlık suçu olarak
adlandırılır, insanlığa karşı yapılan suçlar olarak adlandırılır, bir sonraki
aşaması ise soykırım olarak adlandırılır. Dolayısıyla bunların çok ciddi
şekilde ele alınması gerekir ve biz, bu sebeple beş yıla çıkarılması teklifinde
bulunduk. 
Değerli
milletvekilleri, bu arada bir şeyi söylemek istiyorum. Demin ifade edildi,
Hrant Dink meselesi… Hrant Dink meselesi çok karmaşık bir meseledir,
sanıldığının aksine, çok farklıdır, sadece Ogün Samast’la ilgili değildir. Onun
özellikle yönlendiricisi olarak bugün tutuklanmış bulunan Erhan Tuncel,
Elâzığ’ın Temte köyündendir ve Ermeni asıllıdır. Dolayısıyla aslında bir
Ermeni’nin öldürülmesinde bir Ermeni’nin rol aldığını da göz önüne alması lazım
herkesin. Bunun hangi anlama geldiğini ben şu an için söylemiyorum ama bunu
ciddi şekilde ele almak gerekir ve hemen birilerini suçlamanın çok yanlış
olduğunu belirtmek için bunu ifade ettim. Yani Ogün Samast’ı yönlendirenler
kimlerdi, bunun ardında kimler vardı, bunu çok iyi değerlendirmek gerekir.
Dolayısıyla bu konularda ciddi biçimde araştırma yapılmalı, mahkemeler bunları
ciddi şekilde değerlendirmeli
ve ondan sonra kamuya açıklama yapmak suretiyle özellikle nefrete dönüşebilecek
konuların önüne geçmelidir. 
Diğer bir yönünü
yine söylemek istiyorum. Şimdi, Anadolu’ya Türkler geldiği zaman Anadolu’da
sadece ve sadece Bizanslılar vardı, onun dışında herhangi bir beylik yoktu.
Bizanslıların hâkimiyeti altında olan bir toprak Türklerin eline geçti.
Özellikle şunu da belirteyim: Anadolu’da -daha önce de söyledim- hiçbir zaman
“Kürdistan” ifadesi kullanılmadı, yoktur, coğrafya terimi olarak da yoktur.
Kürdistan coğrafyası Süleymaniye-Erbil bölgesindedir ve bunlar ta 1090’lı
yıllara ait kaynaklarda da vardır. Anadolu’da sadece Kürdistan eyaleti 1847
yılında kurulmuştur, 1839 Tanzimat Fermanı’ndan sonra, o da on yedi yıl ayakta
kalmıştır Batılıların isteği üzerine, ondan sonra da olmamıştır. Dolayısıyla
bunları, tarihi söylerken doğru yerine oturtmak gerekir. 
Hepinize
saygılar sunuyorum. (MHP ve CHP sıralarından alkışlar)
BAŞKAN –
Teşekkür ediyorum.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir.
16’ncı madde
üzerinde dört adet önerge vardır. Bunlardan birisi Anayasa’ya aykırılık
önergesidir. Okutup öncelikle Anayasa’ya aykırılık önergesini işleme alacağım. 
Okutuyorum:
Türkiye Büyük Millet Meclisi Başkanlığına
Görüşülmekte
olan 559 sıra sayılı Kanun Tasarısının 16 ncı maddesinin (b) bendinin aşağıdaki
şekilde değiştirilmesini arz ve teklif ederiz.
 Mihrimah
Belma Satır  Kemalettin Aydın  Osman
Aşkın Bak
 İstanbul
 Gümüşhane  İstanbul
 İhsan
Şener  Yılmaz Tunç  Hakan
Çavuşoğlu
 Ordu
 Bartın  Bursa
"b)
22/4/1983 tarihli ve 2820 sayılı Siyasi Partiler Kanununun 43 üncü maddesinin
üçüncü fıkrasında yer alan "ve Türkçe'den başka dil ve yazı
kullanamazlar" ibaresi,"
Türkiye Büyük Millet Meclisi Başkanlığı’na
Görüşülmekte
olan 559 sıra sayılı kanun tasarısının çerçeve 16 ıncı maddesinin (a) bendinde
yer alan "cümlesi" ibaresinden sonra gelen "," (virgül) işareti
kaldırılmasını ve "cümlesi" ibaresinden sonra gelmek üzere
“yürürlükten kaldırılmış; ismi değiştirilen tüm köy ve sair coğrafi yer
adlarının iadesi, talep edilmesi halinde il genel meclisince karara
bağlanır." İbaresinin eklenmesini; (b) bendinde yer alan 1 inci alt bendin
"(b) bendi" ibaresinin "(a) ve (b) bendi" şeklinde
değiştirilmesini; (e) bendinden sonra gelmek üzere aşağıdaki bendlerin
eklenmesini arz ve teklif ederiz.
 Pervin Buldan  Leyla
Zana  Hasip Kaplan
 Iğdır
 Diyarbakır  Şırnak
 Bengi
Yıldız  Sırrı Süreyya Önder
 Batman
 İstanbul
"f- 5237
Sayılı Türk Ceza Kanunu'nun 220 inci maddesinin 6 ıncı, 7 inci ve 8 inci
fıkraları,
g-3713 Sayılı
Terörle Mücadele Kanunu
h-
442 Sayılı Köy Kanunu'nun 68 inci, 69 uncu, 70 inci, 71 inci, 72 inci, 73 üncü,
74 üncü, 75 inci, 76 ıncı, 77 inci, 78 inci, 79 uncu, 80 inci, 81 inci, 82 inci
maddeleri"
Türkiye Büyük Millet Meclisi Başkanlığına
559 Sıra Sayılı
Temel Hak ve Hürriyetlerin Geliştirilmesi Amacıyla Çeşitli Kanunlarda
Değişiklik Yapılmasına Dair Kanun Tasarısı'nın 16. Maddesinin (d) ve (e)
bentleri kaldırılarak sonraki bentler buna göre teselsül edilmesini arz ve
teklif ederiz.
 Hasan
Ören  Celal Dinçer  Ali
Özgündüz
 Manisa
 İstanbul  İstanbul
Türkiye Büyük
Millet Meclisi Başkanlığına
Görüşülmekte
olan 559 Sıra Sayılı Kanun Tasarısının 16. Maddesinin Anayasaya aykırı olması
sebebiyle Tasarı metninden çıkarılmasını arz ve teklif ederiz.
 Faruk
Bal  Yusuf Halaçoğlu  Ruhsar
Demirel
 Konya
 Kayseri  Eskişehir
 Mehmet
Şandır  Ali Öz  Hasan
Hüseyin Türkoğlu
 Mersin
 Mersin  Osmaniye

 S.
Nevzat Korkmaz 
 Isparta

BAŞKAN –
Komisyon Anayasa’ya aykırılık önergesine katılıyor mu?
ANAYASA
KOMİSYONU BAŞKAN VEKİLİ İDRİS ŞAHİN (Çankırı) – Katılamıyoruz.
BAŞKAN – Hükûmet
katılıyor mu?
BAŞBAKAN
YARDIMCISI BEŞİR ATALAY (Kırıkkale) – Katılmıyoruz.
BAŞKAN – Önerge
üzerinde söz isteyen Yusuf Halaçoğlu, Kayseri Milletvekili.
YUSUF HALAÇOĞLU
(Kayseri) – Sayın Başkan, değerli milletvekilleri; önce AKP’den grup başkan
vekili arkadaşlarım, 16’ncı maddenin (b) şıkkı -okumadılar ama- herhâlde
çıkarılıyor değil mi? 
MİHRİMAH BELMA
SATIR (İstanbul) – Önergede çıkarıldı.
YUSUF HALAÇOĞLU
(Devamla) – Ondan dolayı teşekkür ediyorum.
Şimdi, değerli
arkadaşlar, 16’ncı maddede 5442 sayılı İl İdaresi Kanunu’nun 2’nci maddesinin
birinci fıkrasının (D) bendinde yer alan “Ancak; Türkçe olmayan ve iltibasa
meydan veren köy adları, alakadar Vilayet Daimi Encümeninin mütalaası
alındıktan sonra, en kısa zamanda Dahiliye Vekaletince değiştirilir.” cümlesi
çıkarılıyor.
Şimdi, değerli arkadaşlar, eğer bir yer
adını sürekli olarak değiştirmeye kalkışırsanız zaten birçok problemle
karşılaşırsınız. Kaldı ki bugüne kadar yapılmış ve bana göre de hatalı olan yer
adlarının değiştirilmesini, bundan sonra tekrar değiştirmeye kalkıştığınızda
ikinci kere bir travmayla karşı karşıya kalacaksınız. Zira, şu ana kadarki
değiştirilmiş birçok yer adının da bilinçsizce değiştirildiğini görüyoruz.
Mesela, hemen Mudanya’ya bağlı Zeytinbağı’nın adı İçişleri Bakanlığının da
onayıyla “Tirilye” yapıldı. Hangi sebeple Tirilye yapıldığını anlamak herhâlde
hepiniz tarafından güçtür yani Zeytinbağı’nın adının “Tirilye” yapılmasını
anlayamayacaksınızdır. Tirilye çünkü Yunan komutanının karargâh ismidir,
karargâh merkezidir. Hangi sebeple bunları değiştiriyorsunuz? Hangi sebeple değiştirmek
ihtiyacını hissediyorsunuz?
Şimdi, eğer
Anadolu’da birtakım yer adlarını değiştirecekseniz, birtakım uyduruk
kelimelerle değiştirmemeniz gerekir. Zira, Osmanlı dönemini herkes kabul
ettiğine göre, o zaman Osmanlı Devleti’nin vergi kayıt defteri olan defterlere
bakalım, tahrir defterlerine. Burada hangi köy isimleri varsa, istiyorsanız
onları koyalım ama o arada şu da ortaya çıkacaktır: O bölgede yaşayan,
zamanında ama şimdi olmayan Rum ve Ermeni köy adlarını da koymak zorunda
kalacaksınız ve bütün tapu kayıtlarını, şimdiye kadarki nüfus kayıtlarının
tümünü de değiştirmeniz gerekir. Dolayısıyla yer adı değiştirilmez kolay kolay.
Şimdi, “Tillo”
adı değiştirildi, “Kürtçe” diye değiştirildi. Hâlbuki “Tillo” Kürtçeyle hiç
alakası olmayan bir kelime. “Tillo” Süryanicede “yüksek ruh” anlamına gelir ama
kelimenin kökü Süryanice değildir, Sümerceden gelir. Sümercede “öymek, üğmek”
anlamına gelir, “yığmak” anlamına gelir ve bugünkü Tillo’nun bulunduğu yer de
bu addadır. Keza “Dersim” denilip duruluyor sürekli olarak. Bakın, Dersim’in
kelime olarak aslı Farsçadır. “Der” kapı demektir, “sim” de gümüş demektir,
“gümüş kapı” anlamına gelir. Yani neyi değiştireceğinizi zannediyorsunuz?
Sürekli değiştirmenin anlamı var mı? 
Dolayısıyla
burada bunların değiştirilmesi…
İBRAHİM KORKMAZ
(Düzce) – Tunceli nereden geliyor?
YUSUF HALAÇOĞLU
(Devamla) – “Tunç eli” kelimesi… “El” memleket demektir. “Tunç olan, çıkarılan
memleket” anlamına geliyor.
İBRAHİM KORKMAZ
(Düzce) – Operasyonun adı mı?
YUSUF HALAÇOĞLU
(Devamla) – Hayır, operasyonun adı değil. Bakın, operasyon yapıldığında oranın
adı Dersim’dir. Yapmayın. Şimdi, “Dersim harekâtı” diye bilinir. O zamanın
çıkarılan kitaplarının hepsinde, 37 tarihinde çıkarılan kitaplar da Jandarma
Genel Komutanlığının çıkardığı, yüz tane basılan kitap da “Dersim” ismini
taşır, kitabın ismi.
İBRAHİM KORKMAZ
(Düzce) - Operasyonun ismi o.
YUSUF
HALAÇOĞLU (Devamla) – Dersim harekâtıdır. Ya, Tunceli’yle alakası yok, Tunceli
daha sonra konmuştur. Sonra, Dersim, bugünkü Tunceli zaten değildir. Dolayısıyla,
hangi ismi nasıl değiştireceğinizi bu şekilde ortaya koyduğunuzda çok büyük bir
hata işlersiniz, şimdiye kadar yaşanmış olan travmanın bir başka biçimini de
bundan sonra yaşarsınız.
Hepinize
saygılar sunuyorum. (MHP sıralarından alkışlar)
BAŞKAN
– Teşekkür ediyorum.
Buyurun
Sayın Bakan, bir açıklama talebiniz var.
VIII.- AÇIKLAMALAR (Devam)
5.- Başbakan Yardımcısı Beşir Atalay’ın, Kayseri
Milletvekili Yusuf Halaçoğlu’nun 559 sıra sayılı Kanun Tasarısı’nın 16’ncı
maddesiyle ilgili önerge üzerinde yaptığı konuşmasındaki bazı ifadelerine
ilişkin açıklaması 
BAŞBAKAN
YARDIMCISI BEŞİR ATALAY (Kırıkkale) – Sayın Başkan, Sayın Halaçoğlu’nun
konuşmasıyla ilgili sadece bir düzeltme…
Şimdi,
1949 yılında İl İdaresi Kanunu’na eklenen bu madde devlete şöyle bir görev
vermiş: “Türkçe olmayan bütün yerleşim yeri isimlerini değiştireceksin.” ve 12
bin kadar yer ismi değiştirilmiş. Bunlar sadece Kürtçe değil, çok değişik.
YUSUF
HALAÇOĞLU (Kayseri) – Türkçeden de değiştirilmiş.
BAŞBAKAN
YARDIMCISI BEŞİR ATALAY (Kırıkkale) – Söylediğiniz gibi, yani bazen kökeni de
belli değil falan ama yıllardır insanlar, oralarda, bu isimde bir yerleşim
biriminde, köyde yaşıyor. Şimdi böyle bir görev verilmiyor. Şimdi, sadece, bu
verilen görevi kaldırıyoruz. Bundan sonra vatandaş, kendi yaşadığı yerin ismini
eğer değiştirmek istiyorsa orada bir referandum yapıyor ve onun sonucunu da
İçişleri Bakanlığına gönderiyor, İçişleri Bakanının onayıyla değişiyor. Yani şu
anda yer isimlerini değiştireceğiz diye bir şey yok, oradaki insanlar değiştirmek
istiyorsa. 
Sadece
onu düzeltmek istedim.
Teşekkür
ederim.
BAŞKAN
– Teşekkür ediyorum.

IX.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
3.- Temel Hak ve
Hürriyetlerin Geliştirilmesi Amacıyla Çeşitli Kanunlarda Değişiklik Yapılmasına
Dair Kanun Tasarısı ile Ağrı Milletvekili Halil Aksoy’un; 2820 Sayılı Siyasi
Partiler Kanununda Değişiklik Yapılmasına Dair Yasa Teklifi, Antalya
Milletvekili Gürkut Acar’ın; Milletvekili Seçim Kanunu ile Siyasi Partiler
Kanununda Değişiklik Yapılmasına İlişkin Kanun Teklifi, Cumhuriyet Halk Partisi
Grup Başkanvekilleri Yalova Milletvekili Muharrem İnce ve İstanbul Milletvekili
Mehmet Akif Hamzaçebi’nin; Siyasi Partiler Kanununda Değişiklik Yapılmasına
Dair Kanun Teklifi, Diyarbakır Milletvekili Altan Tan’ın; 2820 Sayılı Siyasi
Partiler Kanununda Değişiklik Yapılmasına dair Kanun Teklifi, İstanbul
Milletvekili Abdullah Levent Tüzel’in; 2820 Sayılı Siyasi Partiler Kanununda
Değişiklik Yapılmasına Dair Kanun Teklifi, İstanbul Milletvekili Mustafa Sezgin
Tanrıkulu’nun; Siyasi Partiler Kanununda Değişiklik Yapılması Hakkında Kanun
Teklifi ile Anayasa Komisyonu Raporu (1/869, 2/445, 2/567, 2/624, 2/936,
2/1630, 2/1666) (S. Sayısı: 559) (Devam)
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Diğer
önergeyi okutuyorum:
Türkiye Büyük Millet Meclisi Başkanlığına
559 Sıra Sayılı
Temel Hak ve Hürriyetlerin Geliştirilmesi Amacıyla Çeşitli Kanunlarda
Değişiklik Yapılmasına Dair Kanun Tasarısı'nın 16. Maddesinin (d) ve (e)
bentleri kaldırılarak sonraki bentler buna göre teselsül edilmesini arz ve
teklif ederiz.
 
Hasan Ören (Manisa) ve arkadaşları
BAŞKAN
– Komisyon önergeye katılıyor mu?
ANAYASA
KOMİSYONU BAŞKAN VEKİLİ İDRİS ŞAHİN (Çankırı) – Katılamıyoruz.
BAŞKAN
– Hükûmet katılıyor mu?
BAŞBAKAN
YARDIMCISI BEŞİR ATALAY (Kırıkkale) – Katılmıyoruz.
BAŞKAN
– Önerge üzerinde söz isteyen Hasan Ören, Manisa Milletvekili. (CHP
sıralarından alkışlar)
HASAN
ÖREN (Manisa) – Sayın Başkan, değerli milletvekilleri; 16’ncı madde üzerinde
söz almış bulunuyorum. Hepinize hayırlı sabahlar.
Artık alıştık,
sabah giriyoruz, ertesi sabah çıkıyoruz. Çıkardığımız yasa da demokratikleşme
yasası. Öyle değil mi Sayın Bakanım? Bakanın işi var.
Değerli
arkadaşlarım, insanların kendi evinde demokrasi olmazsa sokağına demokrasi
taşıyabilirler mi, insan haklarını taşıyabilirler mi, mahallelerine
taşıyabilirler mi, ilçelerine ve Türkiye’ye taşıyabilirler mi? Sizler şimdi
iktidarsınız, halk iradesiyle geldiniz, halk iradesinin böylesine bir zulüm
yapması mümkün müdür? İkide gireceksiniz, sabah çıkacaksınız. “Pazar günü
yapalım.” dediğimizde yine şikâyet ediyorsunuz. Demek ki demokrasiyle ilgili bir
düşünceniz falan yok. 
Aslında bu
paketin demokrasiyle ilgili de çok fazla konuşulacak tarafı yok. Sadece
içerisinde, yüzde 3 oranında oy alan siyasi partilere yardım var, doğrudur. Ama
daha geniş bir demokratik açılım istiyorsanız hepimizin bildiği konular var.
Biz etrafında dolaşıyoruz ama içerisine girmeyi düşünmüyoruz. Mesela “Yüzde 10
barajını düşürelim.” diyoruz, yüzde 10 barajı dendiğinde, yüzde 10 barajından
daha kötü modeller getiriyorsunuz ve kabul etmiyorsunuz.
Geçmiş
dönemlerde, sizlerin çok fazlasıyla, bizlerden fazla ve en az bizim kadar
itiraz ettiğiniz 12 Eylülün YÖK’ü vardı. “Kaldıralım.” diyoruz, şimdi işinize
geldi YÖK, kaldırmıyorsunuz. Daha da önemlisi, Parlamentoyu, Meclisi
özgürleştirelim, liderlerin iki dudağının arasından çıkaralım. Mademki Siyasi
Partiler Kanunu’nu dizayn etmek, Siyasi Partiler Kanunu’ndaki değişikliği
yapmak bu kadar kolaysa -ki kolay- birçok torba getiriyorsunuz, bu torbanın
içerisine atıverelim. Artık bundan sonra bu Parlamentoyu, yasamayı liderler
şekillendirmesin. Siyasi Partiler Kanunu’nda yapacağımız değişiklikle…
Partimizde, hele hele Adalet ve Kalkınma Partisinde milyonlarca kayıtlı üye
var. Kayıtlı üyelerin görevi nedir? Kayıtlı üyelerin görevi, yeri geldiğinde
sandıkları hâkim huzurunda koyup, Parlamentoya gelecek olan milletvekillerini
özgür iradeleriyle seçip yasamayı oluşturmaktır.
“Ön seçime
dayalı mekanizmayı Siyasi Partiler Kanunu’na koyalım.” diyoruz, onu da kabul
etmiyorsunuz. E, tabii, o zaman Recep Tayyip Erdoğan’ın, Hakan Şükür istifa
ettiğinde şu sözü söylemekte ne kadar haklı olduğunu hepiniz biliyorsunuz:
“Milletvekilliğinden de istifa etsin.” diyor. Haklı çünkü milletvekilliğine
getirip yazan, sevgili hocamı yazdığı gibi Hakan Şükür’ü de yazan Tayyip
Erdoğan. E, Tayyip Erdoğan yazıyor ise, bu yasamadaki görevini yapıp
yapmamasıyla ilgili kararı da Tayyip Erdoğan verecek. E, peki, bununla ilgili…
BURHAN KUZU
(İstanbul) – Seni de başkaları yazıyor.
HASAN ÖREN
(Devamla) – Başkaları dediğiniz de yüzde 50... Cumhuriyet Halk Partisi yüzde
50, 2011 seçimlerinde yüzde 45-50 oranında hâkim huzurunda ön seçimle
parlamenterlerini belirlemiştir. Şimdi, yaptığımız tüzük değişikliğiyle yüzde
90’ı -gelecek dönem ne kadar milletvekili getirebiliyor isek- bütün
üyelerimizin katılımıyla Parlamentoda, yasamada görev yapacak. 
ÜNAL KACIR
(İstanbul) – Göreceğiz, göreceğiz.
HASAN ÖREN
(Devamla) – Eğer siz bunu yapmıyor iseniz, siz bunu seçmiyor iseniz buraya
geldiğinizde yapacağınız bir tek görev var; koro hâlinde, Recep Tayyip Erdoğan
ne istiyor ise onu konuşmaktır. 
BÜLENT TURAN
(İstanbul) – Sarıgül nasıl geldi?
HASAN ÖREN
(Devamla) – Onun dışında hiçbirinizin yetki kullanması, başka bir söz söylemesi
mümkün değildir. 
OSMAN AŞKIN BAK
(İstanbul) – Sarıgül nasıl geldi, Sarıgül?
HASAN ÖREN
(Devamla) – Bunun için de bu Parlamentoda terör estiriyorsunuz. Bu Parlamentoda
siz ne ister iseniz onun olmasıyla ilgili beyinlerinize algı yerleştirmişsiniz.

OSMAN AŞKIN BAK
(İstanbul) – Baronlar ne dedi, baronlar?
HASAN ÖREN
(Devamla) – Sabahın altısı; bu saatte Parlamentoda, biz, insan haklarıyla
ilgili, demokrasiyle ilgili paket çıkarıyoruz. Peki, bu paketin doğru bir yanı
var mıdır?
İHSAN ŞENER
(Ordu) – Vardır, hepsi doğrudur. 
HASAN ÖREN
(Devamla) – Bunu nasıl söyleyebilirsiniz? Ama sizin yaptığınız nedir? İki aydan
bu yana yaptığınız, bakan çocuklarını, Rıza Zarrabları dışarıya çıkarmak için
HSYK Kanunu’nu çıkarmak, gazetede yayınlandıktan sonra 11.30’da düzenlemeyi
yapmak; 14.30’da da başka bir hâkimin baktığı, aldığı kararla, o soygunu
yapanları, o hırsızlığı yapanları…
HÜSEYİN BÜRGE
(İstanbul) – Nereden biliyorsun? Nasıl böyle karar veriyorsun? 
HASAN ÖREN
(Devamla) – …bu memlekette insanların alın terini ve emeğini çalanları dışarıya
bıraktınız. 
İHSAN ŞENER
(Ordu) – Yakışıyor mu sana?
HASAN ÖREN
(Devamla) – Değerli arkadaşlar, yaptığınız doğru değildir. 
(Mikrofon
otomatik cihaz tarafından kapatıldı)
OSMAN AŞKIN BAK
(İstanbul) – Sarıgül ne diyor, Sarıgül?
HASAN ÖREN
(Devamla) – Eğer demokrasi istiyor iseniz Siyasi Partiler Kanunu’ndaki maddeyi
değiştirelim, özgür iradenizle buraya gelin ve çok farklı olacak. (CHP
sıralarından alkışlar) 
SITKI GÜVENÇ
(Kahramanmaraş) – Dar bölge sistemine gel, dar bölge sistemine. 
BAŞKAN –
Teşekkür ediyorum. 
Önergeyi
oylarınıza sunuyorum: Kabul edenler… Kabul etmeyenler… Önerge kabul edilmemiştir.

Diğer önergeyi
okutuyorum:
Türkiye Büyük Millet Meclisi Başkanlığına
Görüşülmekte
olan 559 sıra sayılı kanun tasarısının çerçeve 16 ıncı maddesinin (a) bendinde
yer alan "cümlesi" ibaresinden sonra gelen "," (virgül)
işareti kaldırılmasını ve "cümlesi" ibaresinden sonra gelmek üzere
“yürürlükten kaldırılmış; ismi değiştirilen tüm köy ve sair coğrafi yer
adlarının iadesi, talep edilmesi halinde il genel meclisince karara
bağlanır." İbaresinin eklenmesini; (b) bendinde yer alan 1 inci alt bendin
"(b) bendi" ibaresinin "(a) ve (b) bendi" şeklinde
değiştirilmesini; (e) bendinden sonra gelmek üzere aşağıdaki bendlerin
eklenmesini arz ve teklif ederiz.
"f- 5237
Sayılı Türk Ceza Kanunu'nun 220 inci maddesinin 6 ıncı, 7 inci ve 8 inci
fıkraları,
g-3713 Sayılı
Terörle Mücadele Kanunu
h- 442 Sayılı
Köy Kanunu'nun 68 inci, 69 uncu, 70 inci, 71 inci, 72 inci, 73 üncü, 74 üncü,
75 inci, 76 ıncı, 77 inci, 78 inci, 79 uncu, 80 inci, 81 inci, 82 inci
maddeleri"
Hasip Kaplan
(Şırnak) ve arkadaşları 
BAŞKAN –
Komisyon önergeye katılıyor mu? 
ANAYASA
KOMİSYONU BAŞKAN VEKİLİ İDRİS ŞAHİN (Çankırı) – Katılamıyoruz.
BAŞKAN – Hükûmet
katılıyor mu? 
BAŞBAKAN
YARDIMCISI BEŞİR ATALAY (Kırıkkale) – Katılmıyoruz. 
BAŞKAN – Önerge
üzerinde söz isteyen Bengi Yıldız, Batman Milletvekili. (BDP sıralarından
alkışlar)
BENGİ YILDIZ
(Batman) – Sayın Başkan, değerli arkadaşlar; Türkler Anadolu’ya geldiğinde,
resmî tarihe göre, zaten orası bomboştu. Ama, biraz tarihe baktığımda, resmî
tarihin bir kısmına baktığımda bile, Malazgirt Savaşı anlatılırken
“Mervanilerden şu kadar atlı geldi, Şeddadilerden şu kadar yardım geldi.” ve
“Müslüman ordusu” diye nitelenir. Dolayısıyla, bu kısır tartışmalara girmek
istemem ama şunu belirtmek isterim ki millî devletler kuruluncaya kadar bütün
devletlerin tamamı ya coğrafya isimleriyle ya da baba isimleriyle anılırdı;
Selçuklular, Osmanlılar, Eyyubiler, say sayabildiğin kadar. Milliyetçilik,
millî devletler 19’uncu, 20’nci yüzyılın eseridir ve ona göre de kendi
milletlerinin isimlerini almışlardır. Bunu, burada belirterek esas konumuza
geçmek istiyorum. 
Yer
isimleri meselesi, Kürtçe, Türkçe, Arapça, Lazca, Süryanice meselesi değildir.
Bu isimlerin meselesi, bizim geçmişle bağımızın kopartılması, bir toplumsal
mühendislik projesiyle her şeyin tekleştirilmesi meselesidir. 
Bakın,
şunu da belirteyim: 1913-1916 yıllarında Enver Paşa’yla başlamış, cumhuriyetin
ilk yıllarında Türkleştirme fikri, ideolojik düzeyde ilgi ve destek görmeye
devam ettiyse de pratikte isim değişikliğine gidilmesi… İsmet Paşa dönemi de
dâhil olmak üzere, köy ve kasaba isimleri değiştirilmedi. Radikal dönüşüm
1950’lerin ikinci yarısında başladı. Bu tarihten itibaren, Türkleştirme, âdeta
siyasi iktidarları aşan bir devlet politikası olarak benimsendi. 
1957’de,
Türkçe olmayan yer adlarını belirlemek ve yeni adlar önermek amacıyla, İçişleri
Bakanlığı bünyesinde, Silahlı Kuvvetlerin, üniversitelerin ve diğer Atatürkçü
devlet kurumlarının katıldığı Yabancı Adları Değiştirme Komisyonu kuruluyor. İl
İdaresi Kanunu’nda 1959’da yapılan bir değişiklikle, İçişleri Bakanlığına köy
adı değiştirme yetkisi veriliyor. 1960 darbesiyle beraber, tespit edilen on
binlerce köy, ilçe ve diğer dağ, ova, tepe isimleri bir çırpıda… 
Bakın,
bazıları binlerce yıllık tarihe sahip olan 12 bin dolayında köy, 4 bin dolayında
bağlı yerleşim ile binlerce akarsu, dağ, coğrafi şekil bürokratik zihniyetin
ürünü olarak yeni Türkçe adlara kavuştu. Eski adları unutturmak için son derece
katı politikalar izlendi. Bu adları -parantez içerisinde dahi olsa- gösteren
haritaların basılması, yurda sokulması ve dağıtılması yasaklandı. Bu amaçla,
Genelkurmay Başkanlığı bünyesinde harita sansür kurulu işlevi gören Harita
Genel Komutanlığı oluşturuldu. Türkiye’de her türlü harita basımı ve satışı bu
heyetin iznine bağlandı. 
Değerli arkadaşlar, temel mesele, bu
dönemlerde, hani 12 Eylül rejiminin yeni yer adlarının kullanımına, yeni yer
adlarını değiştirdiğine ilişkin de bir inanış var; bu da doğru değil. Sadece,
12 Eylül rejimi, daha önce yani 1950’den 1965’e kadar değiştirilen o köy,
kasaba isimlerinin bazıları pratikte nüfusta vesairde kullanıldığı için,
tekrar, katı bir şekilde “Biz buraları değiştirdik, kesinlikle bir daha bunları
isim olarak hiçbir şekilde kullanmayacaksınız.” diye bir baskıcı politika
izliyor. Yoksa, 12 Eylülün kendisi dahi köy ve kasaba isimlerini değiştirmiyor
yani yeni köy ve kasaba isimleri yapılmıyor. Bunu da bu şekilde netleştirelim
değerli arkadaşlarım.
Şimdi, gelelim
bu düzenlemeye. Sayın Bakan, biliyorsunuz, bu yer isimlerini değiştirirken o
zamanın yöneticileri kimseye sormadılar. Bir kanunla “Biz değiştiriyoruz.”
dediler ve bir günde veyahut belirli bir sürede –işte saydığım tarihler
arasında- on binlerce yerin ismi değiştirildi. Şimdi siz, bir hak olarak, eğer
bu bir gaspsa, eğer bu bir asimilasyon ürünüyse bu tarihler arasında
değiştirilen yerleri iade edeceksiniz, eğer yerleşen isimler varsa, benimsenen
isimler varsa onlar referanduma gidecek. 
(Mikrofon
otomatik cihaz tarafından kapatıldı) 
BENGİ YILDIZ
(Devamla) – Ama şimdi, on binlerce yere “Hadi, gidin referandum yapın,
ayrıyeten de gelin bana müracaat edin.” demek, aslında olmayacak duaya âmin
demek gibi bir şeydir, sadece palyatif bir tedbirdir. 
Dolayısıyla, şu
kitabı da arkadaşlara önereyim: TESEV’den çıkan “Hayalî Coğrafyalar.” Bu yıllar
arasında, bize hayalî coğrafyalar, hayalî isimler yaratılmış ve geçmişle
bağlarımız kopartılmıştır. Bu tespiti yapmak gerekir.
Hepinizi
saygıyla selamlıyorum. (BDP sıralarından alkışlar)
BAŞKAN –
Teşekkür ediyorum.
YUSUF HALAÇOĞLU
(Kayseri) – Sayın Başkan…
BAŞKAN – Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Buyurun Sayın
Halaçoğlu.
YUSUF HALAÇOĞLU
(Kayseri) – Şimdi, az önce benim söylediklerime atıfta bulunarak sataşmada
bulundu. (AK PARTİ sıralarından “Hocam yeter.” sesleri)
BENGİ YILDIZ
(Batman) – Siz de benim yaptığıma atıfta bulundunuz, bir sataşmadan ben söz
almadım Sayın Halaçoğlu.
BAŞKAN – Fikrini
söyledi Sayın Halaçoğlu. Ne söyledi, Sayın Halaçoğlu? Ne diyerek sataştı size?
Fikrini söyledi yani Sayın Yıldız da.
YUSUF HALAÇOĞLU
(Kayseri) – Benim söylediğim tarihle ilgili, Anadolu’nun fethiyle ilgili benim
söylediklerimin yanlış olduğunu söyledi. Bundan iyi sataşma olur mu?
BAŞKAN – Öyle
bir cümle kullanmadı.
BENGİ YILDIZ
(Batman) – Yanlış olduğunu söylemedim, dedim ki…
HASİP KAPLAN
(Şırnak) – Sayın Halaçoğlu, Kürdistan’ı da fethettiniz mi!
YUSUF HALAÇOĞLU
(Kayseri) – Hayır, resmî tarihten bahsettiğimi, söylediklerimin doğru
olmadığını söyledi ama ben, şimdi ona gelince, onu düzeltmek istiyorum.
BAŞKAN – Buyurun
Sayın Halaçoğlu.
Sataşma
nedeniyle iki dakika söz veriyorum.

VII.- SATAŞMALARA İLİŞKİN KONUŞMALAR (Devam)
16.- Kayseri Milletvekili Yusuf Halaçoğlu’nun, Batman
Milletvekili Bengi Yıldız’ın 559 sıra sayılı Kanun Tasarısı’nın 16’ncı
maddesiyle ilgili önerge üzerinde yaptığı konuşması sırasında şahsına sataşması
nedeniyle konuşması
YUSUF HALAÇOĞLU
(Kayseri) – Değerli Başkan, sayın milletvekilleri; şimdi, “Anadolu’nun resmî
tarihi” diyor. Resmî tarihse, sadece birkaç tane soru soracağım, cevabını
versinler, bitirelim, bu kadar basit. İki dakika da konuşmayacağım, bir dakika.

Bir: Anadolu’ya
geldiğimizde hangi Kürt devletleri vardı? Bunların tarihleri var mı? Kürtçe
yazılmış bir tarih var mı veya bu devletlerin mimari yapıları, kendine özgü,
Kürtlere ait mimari -özgü- bir eser var mı? Bunun cevabını versin.
İkincisi:
Anadolu’nun değişik yerlerinde Türkler geldikten sonra birçok beylik kuruldu
yani Van’da kuruldu, Harput’ta kuruldu, Ahlat’ta kuruldu, Mardin’de kuruldu,
Diyarbakır’da kuruldu. Peki, niye o zaman bir Kürt devleti, beyliği yoktu?
Selçuklular yıkıldıktan sonra birçok Türk devleti kuruldu, beyliği kuruldu,
niye bir tane Kürt devleti, beyliği kurulmadı? Bırakın Allah aşkına! 
“İdris-i
Bitlisî” diyor. İdris-i Bitlisî ta Kanuni zamanında yaşamış, “Heşt Behişt” diye
bir kitabı vardır; sekiz cennet demektir, sekiz padişahı anlatır. 1597’de
Şerefname yazılmıştır Şeref Han tarafından. İlk Kürt tarihidir ama Farsçadır. 
HASİP KAPLAN
(Şırnak) – Ahmed-i Hani’yi unuttun, Feqiye Teyran’ı unuttun!
YUSUF HALAÇOĞLU
(Devamla) - Allah aşkına, “resmî tarih” diyor. Resmî tarihse, kendilerinin
resmî tarihini yaratmaya çalışıyorlar. 
Hepinize
saygılar sunuyorum. (MHP sıralarından alkışlar)
BAŞKAN –
Teşekkür ediyorum.
BENGİ YILDIZ
(Batman) – Sayın Başkan… 
BAŞKAN – Buyurun
Sayın Yıldız.
BENGİ YILDIZ
(Batman) - Cevap vereyim sorularına.
BAŞKAN –
Buyurun, cevap verin Sayın Yıldız, siz de cevap verin.
Sataşma
nedeniyle söz veriyorum.
ÜNAL KACIR
(İstanbul) – Sayın Başkan, bizim burada tarihi değiştirecek hâlimiz yok, neyse
o ya.

17.- Batman Milletvekili Bengi Yıldız’ın, Kayseri
Milletvekili Yusuf Halaçoğlu’nun sataşma nedeniyle yaptığı konuşması sırasında
şahsına sataşması nedeniyle konuşması
BENGİ YILDIZ
(Batman) – Şimdi, resmî tarih diyorum çünkü Sayın Halaçoğlu Türkiye’de resmî
tarihin temsilcisidir. 
YUSUF HALAÇOĞLU
(Kayseri) – Amma yaptınız bakın şimdi!
BENGİ YILDIZ
(Devamla) - Bunu herkes biliyor. Resmî tarihin de değil sadece, aslında inkârcı
tarihin temsilcisisiniz siz Türkiye’de, biliyor musunuz? 
YUSUF HALAÇOĞLU
(Kayseri) – Al işte!
BENGİ YILDIZ
(Devamla) - onu da söyleyeyim, sataşmadan söz alırsınız siz. 
Şimdi, bakınız
değerli arkadaşlar, Selçuklular, Osmanlılar, Şeddadiler, Mervanilerin yaşadığı
dönemlerde ortaya çıkan eserlerin tamamı İslam karakterini taşır. Yani, o
dönemdeki temel çelişki ulus çelişkisi, millet çelişkisi değildir; dinler
arasındaki çelişkidir yani Hristiyanlık-Müslümanlık çelişkisi vardır. Bu,
20’nci yüzyıla kadar böyledir. “Efendim, Kürt karakterli eser gösterir
misiniz?” Mervaniler Kürtlerin kurduğu bir devlettir, Şeddadiler Kürt
asıllıların kurduğu bir devlettir, Eyyubiler… Yani, kendilerine “Biz Kürt
devletiyiz.” dememiş hiçbirisi ama sorduğunda, Selahaddin Eyyubi’nin Kürt
olduğunu bugün dünya tarihçilerinin hepsi yazar ama Sayın Halaçoğlu’na sorarsan
Türk’tür, bir başkasına sorsan da Arap’tır. 
YUSUF HALAÇOĞLU
(Kayseri) – Kardeşlerinin adı ne?
BENGİ YILDIZ
(Devamla) – Kimin? 
YUSUF HALAÇOĞLU
(Kayseri) – Selahaddin Eyyubi’nin kardeşlerinin adı ne? (AK PARTİ sıralarından
gürültüler)
ÜNAL KACIR
(İstanbul) – Ya, bırakın ya! 
YUSUF HALAÇOĞLU
(Kayseri) – Ne diyorsunuz ya!
HASİP KAPLAN
(Şırnak) – Nesini anlatsın?
BENGİ YILDIZ
(Devamla) – Yani, birisinin Tuğrul olması… 
Bakın, değerli
arkadaşlar, böyle, Sayın Halaçoğlu beni imtihana tabi tutacak bir hoca
değildir, onu söyleyeyim yani. Birisinin oğlunun adının Türkçe olması, olmaması
meselesi onun karakterini değiştirmez çünkü hepimiz –hepimiz demek haksızlık
olur- o coğrafyanın büyük bir kesimi Müslüman’dır, aldığımız isimler de İslam
şeyleri. “Mehmet”, “Ahmet”, bunlar yani bir dilin şeyleri midir yoksa İslami
karakterden gelen… Afrika’daki Müslüman da “Mehmet” koyuyor, “Ahmet” koyuyor,
“Cemil” koyuyor, Kürt de koyuyor, Türk de koyuyor. Şimdi, bunun üzerinden bir
tartışma…
(Mikrofon
otomatik cihaz tarafından kapatıldı) 
BENGİ YILDIZ
(Devamla) –…yürütmek ırkçılığın tam da kendisidir. Ben de bu ırkçılığa düşmek
istemiyorum. 
BAŞKAN –
Teşekkür ederim. 
YUSUF HALAÇOĞLU
(Kayseri) – Sayın Başkan… (AK PARTİ sıralarından gürültüler)
MUSTAFA ELİTAŞ
(Kayseri) – Sayın Başkan, buradaki usuller… Tarihçiler başka yerde yapsınlar. 
Sayın Başkan,
böyle bir şey olur mu!
YUSUF HALAÇOĞLU
(Kayseri) – Kimse kusura bakmasın. Hem “inkârcı” diyecek, ondan sonra “sus”
diyeceğiz... 
BAŞKAN – Lütfen
, Sayın Halaçoğlu. Ama, böyle bir şey olmaz ki Sayın Halaçoğlu, karşılıklı.
Şimdi, bunu şöyle yapacak…
YUSUF HALAÇOĞLU
(Kayseri) – Ama Sayın Başkan…
BAŞKAN – Bir
saniye Sayın Halaçoğlu. 
YUSUF HALAÇOĞLU
(Kayseri) – Hem “inkârcı” diyor…
BAŞKAN – Hayır,
hayır, bir saniye... Bunu, bir televizyon programında, karşılıklı…
YUSUF HALAÇOĞLU
(Kayseri) – Hayır, burada düzeltmem lazım Sayın Başkan, olmaz. 
BAŞKAN – Nereye
kadar gideceğiz Sayın Halaçoğlu? Bu şey değil ki... 
YUSUF HALAÇOĞLU
(Kayseri) – Kusura bakmayın ama böyle bir hakarette bulunamaz kimse. 
BAŞKAN – Hayır,
siz fikrinizi söylüyorsunuz, Sayın Yıldız fikrini söylüyor; bu sataşma değil
ki. 
YUSUF HALAÇOĞLU
(Kayseri) – Hayır… “İnkârcı” diyor. Bakın, ben kendisine böyle demiyorum. 
BAŞKAN
– Şimdiye kadar verdiğim sözlerde de sataşma yok, fikrinizi söylüyorsunuz.
YUSUF
HALAÇOĞLU (Kayseri) – Hayır “İnkârcı.” diyor bana.
BAŞKAN
– Efendim?
BENGİ
YILDIZ (Batman) – İnkârcısınız.
YUSUF
HALAÇOĞLU (Kayseri) – Resmî tarihin ötesinde, “inkârcı.” diyor.
BENGİ
YILDIZ (Batman) – “Kürt yok.” dersen, “Kürtler bir beylik kurmamış.” dersen
inkârcısın tabii, nesin? 
BAŞKAN
– Sayın Halaçoğlu, bir dakika söz veriyorum o zaman.
Buyurun.
(AK PARTİ sıralarından gürültüler)
BENGİ
YILDIZ (Batman) – İnkârcının da dik âlâsısın sen yahu!
BAŞKAN
– Lütfen ama… Bunu bitireceğiz artık.

18.- Kayseri Milletvekili Yusuf Halaçoğlu’nun, Batman
Milletvekili Bengi Yıldız’ın sataşma nedeniyle yaptığı konuşması sırasında
şahsına sataşması nedeniyle konuşması
YUSUF
HALAÇOĞLU (Kayseri) – Bana, Belçika’da PKK’lılar ile Ermeniler de “İnkârcı.”
diyordu.
MUZAFFER
BAŞTOPÇU (Kocaeli) – Öyle.
YUSUF
HALAÇOĞLU (Devamla) – Öyle mi? Kim diyor bunu, sen mi diyorsun?
BENGİ
YILDIZ (Batman) – Kürt dilini Farsça yaparsan inkârcısın, “Kürtler yok.” dersen
inkârcısın.
YUSUF
HALAÇOĞLU (Devamla) – Nereden biliyorsunuz? Neyi biliyorsunuz?
MUZAFFER
BAŞTOPÇU (Kocaeli) – Neyi biliyoruz!
YUSUF
HALAÇOĞLU (Devamla) – Bir şey söylesem bilmezsiniz ne olduğunu Allah aşkına
yahu, bırakın yahu.
Bakın
“Selahaddin Eyyubi” diyor, Selahaddin Eyyubi’nin kardeşinin bir tanesinin adı
Börü’dür, kurt demektir; birisi Tuğtekin’dir; birisi de Turanşah’tır. Ee, hani
İslami mi, İslami mi isimler?
BENGİ
YILDIZ (Batman) – Dolayısıyla Türk oldu yani, senin akraban oldu!
YUSUF
HALAÇOĞLU (Devamla) – Börü İslami mi, Turanşah İslami mi?
MUZAFFER
BAŞTOPÇU (Kocaeli) – Gayet tabii, niye olmasın!
YUSUF
HALAÇOĞLU (Devamla) – “Tabii, tabii” değil mi! 
MUZAFFER
BAŞTOPÇU (Kocaeli) – Tabii ya, tabii!
YUSUF
HALAÇOĞLU (Devamla) – Ondan sonra, resmî tarihmiş, yok bilmem neymiş. Tarihin
“t”sini bilmeyenler resmî tarihten bahsediyor.
BAŞKAN
– Evet, teşekkür ediyorum.
BENGİ
YILDIZ (Batman) – Buna sadece gülüyorum Sayın Başkan, sadece gülüyorum.

IX.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
3.- Temel Hak ve
Hürriyetlerin Geliştirilmesi Amacıyla Çeşitli Kanunlarda Değişiklik Yapılmasına
Dair Kanun Tasarısı ile Ağrı Milletvekili Halil Aksoy’un; 2820 Sayılı Siyasi
Partiler Kanununda Değişiklik Yapılmasına Dair Yasa Teklifi, Antalya
Milletvekili Gürkut Acar’ın; Milletvekili Seçim Kanunu ile Siyasi Partiler
Kanununda Değişiklik Yapılmasına İlişkin Kanun Teklifi, Cumhuriyet Halk Partisi
Grup Başkanvekilleri Yalova Milletvekili Muharrem İnce ve İstanbul Milletvekili
Mehmet Akif Hamzaçebi’nin; Siyasi Partiler Kanununda Değişiklik Yapılmasına
Dair Kanun Teklifi, Diyarbakır Milletvekili Altan Tan’ın; 2820 Sayılı Siyasi
Partiler Kanununda Değişiklik Yapılmasına dair Kanun Teklifi, İstanbul
Milletvekili Abdullah Levent Tüzel’in; 2820 Sayılı Siyasi Partiler Kanununda
Değişiklik Yapılmasına Dair Kanun Teklifi, İstanbul Milletvekili Mustafa Sezgin
Tanrıkulu’nun; Siyasi Partiler Kanununda Değişiklik Yapılması Hakkında Kanun
Teklifi ile Anayasa Komisyonu Raporu (1/869, 2/445, 2/567, 2/624, 2/936,
2/1630, 2/1666) (S. Sayısı: 559) (Devam)
BAŞKAN
– Diğer önergeyi okutuyorum: 
Türkiye Büyük Millet Meclisi Başkanlığına
Görüşülmekte
olan 559 sıra sayılı Kanun Tasarısının 16 ncı maddesinin (b) bendinin aşağıdaki
şekilde değiştirilmesini arz ve teklif ederiz.
"b)
22/4/1983 tarihli ve 2820 sayılı Siyasi Partiler Kanununun 43 üncü maddesinin
üçüncü fıkrasında yer alan "ve Türkçe'den başka dil ve yazı
kullanamazlar" ibaresi,"
Mihrimah Belma Satır (İstanbul) ve arkadaşları
BAŞKAN
– Komisyon önergeye katılıyor mu?
ANAYASA
KOMİSYONU BAŞKAN VEKİLİ İDRİS ŞAHİN (Çankırı) – Takdire bırakıyoruz.
BAŞKAN
– Hükûmet katılıyor mu?
BAŞBAKAN
YARDIMCISI BEŞİR ATALAY (Kırıkkale) – Katılıyoruz.
MUSTAFA
ELİTAŞ (Kayseri) – Sayın Başkan, sataşmadan… 
BAŞKAN
– Gerekçeyi okutuyorum. (AK PARTİ sıralarından alkışlar, gülüşmeler)
Gerekçe:

Mevcut
Kanun hükmünün devamı amaçlanmıştır.
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmiştir.
MUSTAFA
ELİTAŞ (Kayseri) – Sayın Başkan, sataşmadan söz istiyorum, bana sataştınız!
BAŞKAN
– Kabul edilen önerge doğrultusunda maddeyi oylarınıza sunuyorum: Kabul
edenler… Kabul etmeyenler… Kabul edilmiştir.
17’nci
madde üzerinde iki adet önerge vardır, okutuyorum.
Türkiye Büyük Millet Meclisi Başkanlığına
Görüşülmekte
olan 559 sıra sayılı Kanun Tasarısının 17. maddesinin aşağıdaki şekilde
değiştirilmesini arz ve teklif ederiz.
 Yusuf Halaçoğlu Lütfü
Türkkan S. Nevzat Korkmaz
 Kayseri Kocaeli Isparta
 Özcan Yeniçeri Ali
Öz D. Ali Torlak
 Ankara Mersin İstanbul

MADDE
17 – Bu Kanun Resmi Gazetede yayımlandıktan itibaren yürürlüğe girer.
Türkiye Büyük Millet Meclisi Başkanlığına
559 Sıra Sayılı
Temel Hak ve Hürriyetlerin Geliştirilmesi Amacıyla Çeşitli Kanunlarda
Değişiklik Yapılmasına Dair Kanun Tasarısı’nın 17. maddesinin aşağıdaki şekilde
değiştirilmesini arz ve teklif ederiz. 
“MADDE 17- Bu
Kanunun 2 nci maddesi yayımından 1 ay sonra, diğer maddeleri yayımı tarihinde
yürürlüğe girer.”
 Celal
Dinçer  Ali Özgündüz  Levent
Gök
 İstanbul
 İstanbul  Ankara
BAŞKAN –
Komisyon önergeye katılıyor mu?
ANAYASA
KOMİSYONU BAŞKAN VEKİLİ İDRİS ŞAHİN (Çankırı) – Katılamıyoruz. 
BAŞKAN – Hükûmet
katılıyor mu?
BAŞBAKAN
YARDIMCISI BEŞİR ATALAY (Kırıkkale) – Katılmıyoruz.
BAŞKAN – Önerge
üzerinde söz isteyen Levent Gök, Ankara Milletvekili. (AK PARTİ sıralarından
“Vazgeçti” sesleri)
MUSTAFA ELİTAŞ
(Kayseri) – Sayın Başkan, haksızlık yapıyorsunuz.
BAŞKAN – Biraz
önce, siz dışarıdaydınız Sayın Elitaş; Cumhuriyet Halk Partisinden bir önergede
söz vermedim efendim.
Şimdi, sıra
Milliyetçi Hareket Partisine geldi; vermeyeceğiz! 
YUSUF HALAÇOĞLU
(Kayseri) - Belli olmaz o!
BAŞKAN – Buyurun
Sayın Gök. 
LEVENT GÖK
(Ankara) – Sayın Başkan, değerli milletvekilleri; temel hak ve hürriyetlerin
geliştirilmesi amacıyla hazırlanmış olan bu kanun teklifinin 17’nci maddesi
üzerine söz aldım. Hepinizi sevgiyle, saygıyla selamlıyorum.
Şimdi, kanun
teklifinin gerekçesine baktığınızda, insan haklarından ve demokrasi
ilişkisinden bahsediyor bütün paragraflarında ve Sayın Bakan, bu kanun teklifi,
tali komisyon olarak Meclis İnsan Haklarını İnceleme Komisyonuna sevk edilmiş
durumda. Ben, Meclis İnsan Hakları Komisyonunun hem üyesiyim ve Başkan
Vekilliğini sürdürüyorum ama böylesine, temel hakları, hürriyetleri ve doğal
olarak da insan haklarını ilgilendiren bir konuda, bu konunun İnsan Hakları
Komisyonunda görüşülmemesi son derece ciddi bir eksikliktir. Niçin gelmemiştir
Komisyonumuza? Yani, bizim komisyon, özel bir ihtisas komisyonu, kanunla
kurulmuş tek komisyondur Mecliste ve insan hakları alanında bir süzgeçten
geçmesi gerekirken, oradaki arkadaşlarımızın yapacakları yapıcı eleştirilerle
ve katkılarla huzurunuza çok daha mükemmel bir teklif olarak gelmesi mümkünken
bu olanaktan maalesef mahrum olarak bu kanun bugün görüşülüyor ve birazdan da
yasalaşacak. Bu konuda eleştirilerimi iletmek istiyorum. Böylesine önemli
konuların -lütfen- komisyonlarda ciddi bir şekilde görüşülmesini temin etmek
hepimizin görevi olmalıdır. 
Değerli
milletvekilleri, demokrasi-insan hakları ilişkisi sadece kimi hak ve
hürriyetlerde yapılan değişikliklerle sağlanamaz. Demokrasinin ana
temellerinden bir tanesi yolsuzlukların üzerine gidilmesi, Hükûmetin şeffaf
olması ve hesap vermesine bağlıdır. Bakın, geçtiğimiz günlerde Cumhuriyet Halk
Partisinin hazırlatmış olduğu bir afiş Ankara Büyükşehir Belediye Başkanı tarafından
-ki kendisi de reddetmedi- Başbakanın danışmanıyla yaptığı bir görüşme sonucu,
maalesef, billboardlarda yer almadı. Ne deniliyordu bu afişimizde? Aynen şöyle
deniliyordu: “Yurttaş vergisini veriyorsa Hükûmet de hesap vermelidir.” Değerli
milletvekilleri, ne var bunda? “Yurttaş vergisini veriyorsa Hükûmet de hesap
vermelidir.” Ankara Büyükşehir Belediye Başkanı bundan rahatsız oluyor,
Başbakanın danışmanını arıyor, yaptıkları konuşmadan anlaşılıyor ki danışman da
Başbakanı arıyor ve “Bu afişler asılmasın.” deniyor. Değerli arkadaşlarım,
böyle bir şey söz konusu olabilir mi? Ankara Büyükşehir Belediye Başkanı bir de
ayrıca diyor ki: “O afişi astırmamak benim için bir şereftir.” Böyle bir
demokrasi anlayışı olmaz değerli milletvekilleri. Kendimizi aldatmayalım. “Bu
afişi astırmamak benim için şereftir.” diyen bir Belediye Başkanını
taşıyamazsınız, taşımamalısınız. Eğer samimiyseniz bu konularda açıklama yapmak
durumundasınız. Ne var bunda? “Yurttaş vergisini veriyorsa Hükûmet de hesabını
verecek.” Kimse hükûmet, o verecek. Yani bunları atlayarak, bunları görmezden
gelerek demokrasiyi sağlayamayız.
Bu teklif son
derece eksiktir. Cumhuriyet Halk Partisi düşüncenin, ifade ve inanç
özgürlüğünün güvence altına alınmasını, seçim barajının düşürülmesini, faili meçhul
cinayetlerin araştırılmasını, din ve vicdan özgürlüğünün sağlanmasını,
cemevlerinin ibadete açılmasını, Siyasi Partiler Yasası’nın değişmesini,
Diyarbakır Cezaevinin müze olmasını, mayınlı arazilerin temizlenip topraksız
köylüye verilmesini, tutuklu siyasetçi, gazeteci ve öğrenci ayıbına son
verilmesini, özgür medyanın mutlaka tesis edilmesini, Uludere’nin mutlaka ama
mutlaka aydınlatılmasını istemektedir. Bunları yapmadığımız müddetçe bu
taleplerimiz ve teklifler maalesef eksik kalacaktır. 
Umuyorum ve
diliyorum ki bundan sonraki teklifleri hep beraberce oturur, beraberce
hazırlarız ve beraberce burada tartışarak getiririz. Ülkemiz açısından,
demokrasi açısından, insan hakları açısından son derece yararlı çalışmaları
böyle bir mutabakatla yaparsak daha verimli olur diyor, hepinizi sevgiyle,
saygıyla selamlıyorum. (CHP sıralarından alkışlar) 
BAŞKAN –
Teşekkür ediyorum.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer önergeyi
okutuyorum: 
Türkiye Büyük Millet Meclisi Başkanlığına
Görüşülmekte
olan 559 sıra sayılı Kanun Tasarısının 17. maddesinin aşağıdaki şekilde
değiştirilmesini arz ve teklif ederiz.
MADDE 17 - Bu
kanun Resmî Gazetede yayınlandıktan itibaren yürürlüğe girer.
 Yusuf
Halaçoğlu (Kayseri) ve arkadaşları
BAŞKAN –
Komisyon önergeye katılıyor mu?
ANAYASA
KOMİSYONU BAŞKAN VEKİLİ İDRİS ŞAHİN (Çankırı) – Katılamıyoruz.
BAŞKAN – Hükûmet
önergeye katılıyor mu?
BAŞBAKAN
YARDIMCISI BEŞİR ATALAY (Kırıkkale) – Katılmıyoruz.
BAŞKAN –
Gerekçeyi okutuyorum.
Gerekçe:
Maddenin daha
iyi anlaşılması amaçlanmıştır.
BAŞKAN –
Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir.
18’inci madde üzerinde
bir adet önerge vardır, okutuyorum:
Türkiye Büyük Millet Meclisi Başkanlığına
Görüşülmekte
olan 559 sıra sayılı Kanun Tasarısının 18. maddesinin aşağıdaki şekilde
değiştirilmesini arz ve teklif ederiz.
 Yusuf Halaçoğlu  Lütfü
Türkkan S. Nevzat Korkmaz
 Kayseri Kocaeli Isparta
 Özcan Yeniçeri Ali
Öz
 Ankara Mersin
MADDE 18 – Bu
kanun hükümleri Bakanlar Kurulu tarafından yürütülür.
BAŞKAN –
Komisyon önergeye katılıyor mu?
ANAYASA
KOMİSYONU BAŞKAN VEKİLİ İDRİS ŞAHİN (Çankırı) – Katılamıyoruz.
BAŞKAN – Hükûmet
önergeye katılıyor mu?
BAŞBAKAN
YARDIMCISI BEŞİR ATALAY (Kırıkkale) – Katılmıyoruz.
BAŞKAN – Evet
söz istiyor musunuz Sayın Halaçoğlu?
YUSUF HALAÇOĞLU
(Kayseri) – Gerekçe.
BAŞKAN –
Gerekçeyi okutuyorum:
Gerekçe: Kanun
maddesinin daha düzgün bir Türkçe ile yazılması amaçlanmıştır.
BAŞKAN –
Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir.
Böylece, ikinci
bölümde yer alan maddelerin oylamaları tamamlanmıştır.
Tasarının
görüşmeleri tamamlanmıştır.
Tasarının tümünü
oylarınıza sunuyorum: Kabul edenler… Kabul etmeyenler… Tasarı kabul edilmiş ve
kanunlaşmıştır. (AK PARTİ sıralarından alkışlar)
Sayın milletvekilleri, 24’üncü Yasama
Dönemi’nin 4’üncü Yasama Yılı’ndayız. Mahallî idareler genel seçimleri
nedeniyle Türkiye Büyük Millet Meclisinin çalışmalarına ara verilmesi üzerine,
milletvekillerimizi yoğun seçim çalışması beklemektedir. Seçimlerin şimdiden
ülkemize, milletimize hayırlı olmasını dileriz. 
Bu vesileyle,
bugüne kadar gerçekleştirdiğimiz faaliyetlerde birlikte çalışma fırsatı
bulduğumuz ve birlikte yoğun mesai harcadığımız tüm milletvekillerine, parti
gruplarımızın başkan vekillerine, birleşimleri yöneten başkan vekillerine,
kâtip üyelere, idare amirlerine ve Hükûmet üyelerine katkıları ve katılımları
için teşekkür ediyoruz. 
Ayrıca,
çalışmalarımıza yasama, idari ve teknik hizmetlerle destek veren idari
teşkilatımızın Genel Sekreter ve yöneticilerine, Divanda yakın destek sağlayan
Kanunlar ve Kararlar Başkanlığı idareci ve yasama uzmanlarına, sözlerimizi
kayda geçiren stenograflara, Genel Kuruldaki teknik sistemi sorunsuz bir
şekilde çalıştıran işletme birimi teknik personeline, sürekli hareket hâlinde
taleplerimize yetişen kavaslara, bire bir çalıştığımız danışman ve
sekreterlerimize, tüm partilerin grup çalışanlarına, görüşmelerimizi yansıtan
Türkiye Büyük Millet Meclisi televizyonu çalışanlarına, güvenlik hizmetlerini
özveriyle yerine getiren koruma personeline, hazırladıkları ve sundukları güzel
yemeklerle lokanta çalışanlarımıza, çay ve kahveleriyle yorgunluğumuzu alan çay
ocağı çalışanlarına ve garsonlara, ulaşımımızı sağlayan şoförlere, temizlik
hizmetlerini veren personele, kadın ve erkek kuaförlerine ve çalışmalarımızı
kamuoyuyla paylaşan tüm Parlamento muhabirlerine, velhasıl Meclisimizin bütün
çalışanlarına teşekkür ediyorum. (Alkışlar)
Herkese
sağlıklı, huzur dolu günler dilerken milletimizin arasında, sahada
çalışmalarını sürdürecek arkadaşlarımıza başarılar diliyorum.
Sayın
milletvekilleri, 4’üncü sıraya alınan, Sanal Ortamda İşlenen Suçlar
Sözleşmesinin Onaylanmasının Uygun Bulunduğuna Dair Kanun Tasarısı ve Dışişleri
Komisyonu Raporu’nun görüşmelerine başlayacağız.

4.- Sanal Ortamda İşlenen Suçlar Sözleşmesinin Onaylanmasının
Uygun Bulunduğuna Dair Kanun Tasarısı ve Dışişleri Komisyonu Raporu (1/676) (S.
Sayısı: 380)
BAŞKAN -
Komisyon? Yok. 
Ertelenmiştir. 
Bundan sonra da
komisyonların bulunmayacağı anlaşıldığından, alınan karar gereğince, sözlü soru
önergeleri ile kanun tasarı ve teklifleri ile komisyonlardan gelen diğer işleri
sırasıyla görüşmek için 26 Mart 2014 Çarşamba günü saat 15.00’te toplanmak
üzere birleşimi kapatıyorum.
Kapanma Saati: 06.22

X.- KOMİSYONLAR BÜLTENİ
1.- 01/07/2013-31/12/2013 tarihleri arasında
komisyonlara gelen, komisyonlardan çıkan ve 31/12/2013 tarihinde komisyonlarda
bulunan kanun hükmünde kararnameler, tasarılar, teklifler, tezkereler(x)




(x) 559 S. Sayılı Basmayazı tutanağa
eklidir.


(x) Bu bölümlerde Hatip tarafından Türkçe
olmayan kelimeler ifade edildi.





(x) Komisyonlar Bülteni tutanağa eklidir.




