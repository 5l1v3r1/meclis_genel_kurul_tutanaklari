



TBMM Tutanak Müdürlüðü




 TÜRKİYE BÜYÜK MİLLET MECLİSİ
 TUTANAK DERGİSİ

 47’nci
Birleşim
 17
Ocak 2019 Perşembe

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)

 İÇİNDEKİLER

I.- GEÇEN TUTANAK ÖZETİ
II.- GELEN KÂĞITLAR
III.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Mersin Milletvekili Hacı Özkan’ın, Mersin iline yapılan yatırımlara
ilişkin gündem dışı konuşması
2.- İstanbul Milletvekili Turan Aydoğan’ın, avukatların ve savunmanın
yaşadığı sorunlar ile tutuklu avukatların durumuna ilişkin gündem dışı
konuşması
3.- İstanbul Milletvekili Nazır Cihangir İslam’ın, Cumhurbaşkanının
beyanlarına ve insan hakları ihlallerine ilişkin gündem dışı konuşması

IV.- AÇIKLAMALAR
1.- Denizli Milletvekili Gülizar Biçer Karaca’nın, Denizli ilindeki
pamuk üreticilerinin mağduriyetine ilişkin açıklaması
2.- Samsun Milletvekili Orhan Kırcalı’nın, 20 Ocak Türk futbolunun acı
günlerinden biri olan Samsunspor kafilesini taşıyan otobüsün kaza yapmasının
30’uncu yıl dönümü vesilesiyle kazada hayatını kaybeden Teknik Direktör Nuri
Asan, futbolcular Muzaffer Badalıoğlu, Mete Adanır ve Zoran Tomic ile otobüs
şoförü Asım Özkan’a Allah’tan rahmet dilediğine ilişkin açıklaması
3.- Samsun Milletvekili Neslihan Hancıoğlu’nun, düşük faizli krediyle
kredi kartı borcunu yapılandırma uygulamasının getireceği sorunlara ilişkin açıklaması
4.- Kahramanmaraş Milletvekili Sefer Aycan’ın, gribal enfeksiyon
şikâyetlerinin mevsimsel olarak arttığına ve alınabilecek tedbirlere ilişkin
açıklaması
5.- Amasya Milletvekili Mustafa Levent Karahocagil’in, muhalefetin 31
Mart seçimlerini etkilemek için emeklilikte yaşa takılanları konu edindiğine,
memura, işçiye zorunlu tasarruf nema ödemelerini yapanın, imarzedelerin
alacaklarını iade edenin, IMF’ye olan borcu ödeyenin AK PARTİ hükûmetleri olduğuna
ilişkin açıklaması
6.- Gaziantep Milletvekili İmam Hüseyin Filiz’in, ABD Başkanı Trump’ın
“Kürtlere saldırırlarsa Türkiye’yi ekonomik olarak mahvedeceğiz.” açıklamasının
hadsizlik ve talihsizlik olduğuna, Kürtlerle değil teröristlerle mücadele
edildiğine, ülkemize yönelik politik ve ekonomik tehditleri ortadan kaldırmak
için bilime ağırlık verilmesi gerektiğine ilişkin açıklaması
7.- Aydın Milletvekili Süleyman Bülbül’ün, Aydın’ın Çine ilçesindeki
hidroelektrik santralinin niçin özelleştirildiğini, Didim’deki taşınmazların
hangi gerekçeyle satıldığını ve satışı yapılanlar arasında yeşil alan ve
toplanma alanı statüsünde taşınmazın olup olmadığını, Aydın ilinde satılacak
devlet yatırımının kalıp kalmadığını Hazine ve Maliye Bakanından öğrenmek
istediğine ilişkin açıklaması
8.- Osmaniye Milletvekili Mücahit Durmuşoğlu’nun, Osmaniye ili Kadirli
ve Sumbas ilçelerinde sağanak yağış nedeniyle su baskınları yaşandığına ve
olaya derhâl müdahale edildiğine, hemşehrilerine geçmiş olsun dileğinde
bulunduğuna ilişkin açıklaması
9.- İstanbul Milletvekili Osman Boyraz’ın, Refahyol Hükûmetinin birçok
yeniliğe imza atarak ezber bozduğuna, 16 Ocak 1998 tarihinde Refah Partisinin
kapatılmasıyla Necmettin Erbakan Hoca’nın tarihe not düşen ifadelerine ve parti
kapatmayı lanetlediğine ilişkin açıklaması
10.- Kocaeli Milletvekili İlyas Şeker’in, PKK terör örgütünün gelirinin
büyük bir kısmını uyuşturucu kaçakçılığından elde ettiği düşünüldüğünde,
uyuşturucuyla mücadelenin terörle de mücadele anlamına geldiğine ilişkin
açıklaması
11.- İstanbul Milletvekili Hayati Arkaz’ın, Çanakkale Şehitleri
Abidesi’ni ziyaret eden çok sayıda turistin rahat gezebilmesi ve yöre insanının
refahı için Gelibolu-Eceabat arasında yapımı süren tünellerin, duble yolların
bir an önce faaliyete geçirilmesi gerektiğine ilişkin açıklaması
12.- Düzce Milletvekili Ümit Yılmaz’ın, Düzce ilinde kara yolunun
yetersiz olduğuna, hızlı tren projesinin Düzce hattından geçmesini Ulaştırma ve
Altyapı Bakanından rica ettiklerine ilişkin açıklaması
13.- Denizli Milletvekili Kazım Arslan’ın, gerçek anlamda vergi reformunun
ne zaman yapılacağını, vergi yükünün hafifletilmesi için hangi tür tedbirlerin
alınacağını, dolaylı vergilerin aşağıya çekilmesi için ne tür düzenlemelerin
hayata geçirileceğini Hazine ve Maliye Bakanından öğrenmek istediğine ilişkin
açıklaması
14.- Erzincan Milletvekili Süleyman Karaman’ın, TCDD’nin Ankara,
Kırıkkale, Kayseri, Sivas, Erzincan, Erzurum ve Kars ilini içine alan Doğu
Ekspresi seferlerinin yarattığı turizm potansiyeline ilişkin açıklaması 
15.- Mersin Milletvekili Hacı Özkan’ın, Mersin ili ve tüm ilçelerinde
şiddetli yağış nedeniyle yaşanan sel ve su baskınlarının yanı sıra rüzgâr ve
fırtına sebebiyle tarım arazilerinde zarar meydana geldiğine, mağduriyetin
giderilmeye çalışıldığına ve hemşehrilerine geçmiş olsun dileğinde bulunduğuna
ilişkin açıklaması
16.- Adıyaman Milletvekili Abdurrahman Tutdere’nin, kenevir ekimine
ilişkin yeni bir sürecin başlatılacağının açıklandığına, coğrafyası, hava
şartları ve iklimi müsait olan Adıyaman ilinde de kenevir ekimine izin vermeyi
düşünüp düşünmediğini Tarım ve Orman Bakanından öğrenmek istediğine ilişkin açıklaması
17.- Niğde Milletvekili Selim Gültekin’in, AK PARTİ olarak tarımda
yapısal dönüşüme ağırlık verildiğine, yapılan ve yapılacak olan tarımsal
destekleme ödemelerine ilişkin açıklaması
18.- Konya Milletvekili Esin Kara’nın, her türlü mahsulün ekimine müsait
olan Konya Ovası’nda kenevir ekimine izin verilmesini Tarım ve Orman Bakanından
talep ettiklerine ilişkin açıklaması
19.- Manisa Milletvekili Bekir Başevirgen’in, Turgutlu Devlet
Hastanesinde bir hasta yakını tarafından darbedilen göğüs hastalıkları uzmanı
doktor Nalan Uygun’a geçmiş olsun dileğinde bulunduğuna ve bu olayların tekrar
yaşanmaması için sorumluların gereken caydırıcı cezaları alması gerektiğine
ilişkin açıklaması
20.- Mersin Milletvekili Ali Cumhur Taşkın’ın, Mersin merkez ve
ilçelerinde fırtına ve aşırı yağışın su baskınlarına yol açarak tarım
arazilerine zarar verdiğine, hasar tespit ve onarım çalışmalarının devam
ettiğine, hemşehrilerine geçmiş olsun dileğinde bulunduğuna ilişkin açıklaması
21.- İstanbul Milletvekili Yavuz Ağıralioğlu’nun, seçim güvenliğiyle
alakalı medyaya yansıyan haberlere ve seçim güvenliğini net bir şekilde
çalıştıracak mekanizmaların hayata geçirilmesi gerektiğine, atama bekleyen
engelli öğretmen adaylarının sesini duyurmak istediğine, tasarruf konusunda
hassasiyet göstermesi gereken devlet kurumlarının “İtibarın tasarrufu olmaz.”
diyerek hareket etmesini kınadıklarına ilişkin açıklaması
22.- Manisa Milletvekili Erkan Akçay’ın, Fırat’ın doğusu ile Menbic’i terör
örgütünün tasallutundan kurtarmanın insani, hukuki sorumluluk olduğuna,
Türkiye'nin denetim ve kontrolünde olacaksa Suriye’de oluşturulacak güvenli
bölgeye olumlu baktıklarına, kamudaki 3600 ek gösterge beklentisine bir an önce
çözüm bulunması gerektiğine ilişkin açıklaması
23.- Kars Milletvekili Ayhan Bilgen’in, 19 Ocak Hrant Dink’in
katledilişinin 12’nci yıl dönümüne, 17 Ocak Hakkâri Milletvekili Leyla Güven’in
açlık grevinin 71’inci gününü tamamladığına, tecritin insanlık suçu olduğuna ve
partilerüstü bir yaklaşımla ele alınması gerektiğine, insanların seçime olan
güvenini sarsmaya hiç kimsenin hakkının olmadığına, Doğu Ekspresi seferlerine
ilişkin açıklaması
24.- Sakarya Milletvekili Engin Özkoç’un, Adana'nın Aladağ ilçesinde
Süleymancılara ait yurtta çıkan yangında 10’u öğrenci olmak üzere 12 kişinin
hayatını kaybetmesi üzerine açılan yurt yangını davasında tutuklu olmadığına,
Allah’a, adalete, öbür dünyaya ve bu dünyaya inanan, vicdanı olan herkesin bu
davaya sahip çıkması gerektiğine ilişkin açıklaması
25.- Denizli Milletvekili Cahit Özkan’ın, yapılan yasal çalışmaların
adalet dağıtabilmesi için uygulamasının da takip edilmesi gerektiğine, Ankara
Siteler’de çıkan yangında hayatını kaybeden Suriyeli işçilere Allah’tan rahmet
dilediğine, Seçim Kanunu’nun 43 ve 47’nci maddeleri gereğince vatandaşların ve
siyasi partilerin yükümlülükleri olduğuna ilişkin açıklaması
26.- İstanbul Milletvekili Mustafa Sezgin Tanrıkulu’nun, İstanbul
Milletvekili Abdullah Güler’in HDP grup önerisi üzerinde AK PARTİ Grubu adına
yaptığı konuşmasındaki bazı ifadelerine ilişkin açıklaması
27.- Kars Milletvekili Ayhan Bilgen’in, bir siyasi hesaplaşmanın, bir
devrisabık yaratmanın arayışında olmadıklarına ilişkin açıklaması
28.- İstanbul Milletvekili Engin Altay’ın, Denizli Milletvekili Cahit
Özkan’ın yerinden sarf ettiği bazı ifadelerine ilişkin açıklaması
29.- İstanbul Milletvekili Yavuz Ağıralioğlu’nun, Hrant Dink olayının
etkin soruşturma ve adil yargılama neticesi beklenilen en netameli mevzulardan
bir tanesi olduğuna ve devletin bu kabîl meselelerde kendine yakışanı yapmak
zorunda olduğuna ilişkin açıklaması
30.- Manisa Milletvekili Erkan Akçay’ın, menfur bir suikast sonucunda
hayatını kaybeden Hrant Dink’i saygıyla andığına, HDP grup önerisinde geçen
ifadelerin milleti ve devleti töhmet altında bırakan ifadeler olduğuna, bir
insanın yaşama hakkının elinden alınmasının vicdanla ve manevi değerlerle bağdaşmadığına,
Devlet Bahçeli’nin 2 Şubat 2007’deki uyarılarının isabetli tespitler içerdiğine
ilişkin açıklaması 
31.- Diyarbakır Milletvekili Garo Paylan’ın, Hrant Dink istihbarat
görevlilerinin şahitliğinde katledildiği hâlde devletin bu istihbarat
görevlilerini mahkeme önüne çıkaramadığına ve Manisa Milletvekili Erkan
Akçay’ın yaptığı açıklamasındaki bazı ifadelerine ilişkin açıklaması
32.- Manisa Milletvekili Erkan Akçay’ın, Diyarbakır Milletvekili Garo
Paylan’ın yaptığı açıklamasındaki bazı ifadelerine ilişkin açıklaması
33.- Sakarya Milletvekili Engin Özkoç’un, Sivas Milletvekili İsmet
Yılmaz’ın CHP grup önerisi üzerinde AK PARTİ Grubu adına yaptığı konuşmasındaki
bazı ifadelerine ilişkin açıklaması
34.- İstanbul Milletvekili Engin Altay’ın, Sakarya Milletvekili Engin
Özkoç’un CHP grup önerisi üzerinde CHP Grubu adına yaptığı konuşmasındaki bazı
ifadelerine ilişkin açıklaması
35.- Sivas Milletvekili İsmet Yılmaz’ın, Sivas 2’nci Organize Sanayi
Bölgesi’ni halka açtıklarına ilişkin açıklaması
36.- Sakarya Milletvekili Engin Özkoç’un, yol, köprü, havaalanı
yapılmasına karşı olmadıklarına, bunların yandaşlara peşkeş çekilmesine karşı
olduklarına, Tank Palet Fabrikasının Türkiye'nin fabrikası olduğuna ve
devredilemeyeceğine ilişkin açıklaması
37.- Manisa Milletvekili Erkan Akçay’ın, İstanbul Milletvekili Mehmet
Bekaroğlu’nun 39 sıra sayılı Kanun Teklifi’nin tümü üzerinde şahıslar adına
yaptığı konuşmasındaki bazı ifadelerine ilişkin açıklaması
38.- İstanbul Milletvekili Mehmet Bekaroğlu’nun, Türkiye’nin beka sorunu
olduğunu kabul ettiklerine, Cumhuriyet Halk Partisi ile İYİ PARTİ arasında
belediye başkanlıklarıyla ilgili ittifak çalışması yapıldığına ilişkin
açıklaması
39.- Kars Milletvekili Ayhan Bilgen’in, her partinin neden, nerede,
nasıl durduğunu kendi seçmenine, bütün ülkeye izah etme zorunluluğunun ve
sorumluluğunun olduğuna ilişkin açıklaması
40.- Ankara Milletvekili Yıldırım Kaya’nın, Ankara Siteler’de çıkan
yangında hayatını kaybeden Suriyeli işçilere Allah’tan rahmet, yaralılara şifa
dilediğine, siteler esnafının mağduriyetine ve Suriyeli vatandaşların sokakta
can veren vatandaşlar olmasının önüne geçilmesi gerektiğine ilişkin açıklaması
41.- Denizli Milletvekili Cahit Özkan’ın, İstanbul Milletvekili Musa
Piroğlu’nun 39 sıra sayılı Kanun Teklifi’nin 3’üncü maddesiyle ilgili önerge
üzerinde yaptığı konuşmasındaki bazı ifadelerine ilişkin açıklaması
42.- Ankara Milletvekili Filiz Kerestecioğlu Demir’in, insanların adil
bir seçime gidildiğine inanmadığı gibi mahkemelerde adil olarak
yargılanacaklarına da inanmadıklarına, Diyarbakır Milletvekili Oya Eronat’ın
yerinden sarf ettiği bazı ifadelerine ilişkin açıklaması
43.- Diyarbakır Milletvekili Oya Eronat’ın, İstanbul Milletvekili Musa
Piroğlu’nun 39 sıra sayılı Kanun Teklifi’nin 3’üncü maddesiyle ilgili önerge
üzerinde yaptığı konuşmasındaki bazı ifadelerine ilişkin açıklaması
44.- İstanbul Milletvekili Engin Altay’ın, “Kürtler de bizim
kardeşimiz.” denilmesinin bile Kürtleri ikincilleştirmek olduğuna, İstanbul
Milletvekili Musa Piroğlu’nun “son Kürt, son Alevi ölene kadar” ifadesini doğru
bulmadığı gibi bunu söyleten düşünceyi de doğru bulmadığına ilişkin açıklaması 
45.- Ankara Milletvekili Filiz Kerestecioğlu Demir’in, hamasetle kardeş
olunmayacağı gibi hamasetle şehit edebiyatı da yapılamayacağına ve gerçekten
barış isteniyorsa bunun için uğraşılması gerektiğine ilişkin açıklaması


46.- İstanbul Milletvekili Yavuz Ağıralioğlu’nun, Türkiye Cumhuriyeti
devletine vatandaşlık bağıyla bağlı olan herkesin Türk ve herkesin ortak
isminin de “Türk milleti” olduğuna ilişkin açıklaması
47.- Denizli Milletvekili Cahit Özkan’ın, anlaşabilmek için aynı dili
konuşmak kadar söylemlerin de aynı anlamı taşıması gerektiğine ve İstanbul
Milletvekili Engin Altay’ın yaptığı açıklamasındaki bazı ifadelerine ilişkin
açıklaması
48.- İstanbul Milletvekili Engin Altay’ın, PKK’nın bir terör örgütü
olduğunu ve devletin bu konuda etkin mücadele yürütmesi gerektiğini defalarca
dile getirdiğine, “Sayın Öcalan” ifadesini Türk siyaset literatürüne
kazandıranın Recep Tayyip Erdoğan olduğuna ilişkin açıklaması
49.- Ankara Milletvekili Filiz Kerestecioğlu Demir’in, torba yasalarla
eziyet suçunun işlendiğine, yapılan çalışmanın “Biz yapıyoruz oluyor çünkü
çoğunluğuz.” demek olduğuna ve bundan sonra buna onay vermemek konusunda
kararlı olduklarına ilişkin açıklaması

V.- ÖNERİLER
A) Siyasi Parti Grubu Önerileri
1.- İYİ PARTİ Grubunun, İstanbul Milletvekili Yavuz Ağıralioğlu ve
arkadaşları tarafından, artan enflasyon, yüksek vergi artışları, yükselen hane
halkı borcu, düşmekte olan alım gücü göz önünde bulundurulduğunda 13,5 milyona
ulaşan emekli vatandaşımızın geçim sıkıntılarını aşmaları, ülkemizin içinde
bulunduğu ekonomik koşullar karşısında ezilmemelerinin sağlanması,
sosyoekonomik şartlarının iyileştirilmesi için atılacak adımların belirlenmesi
ve gerekli tedbirlerin alınması amacıyla 17/1/2019 tarihinde Türkiye Büyük
Millet Meclisi Başkanlığına verilmiş olan Meclis araştırması önergesinin ön
görüşmelerinin, Genel Kurulun 17 Ocak 2019 Perşembe günkü birleşiminde
yapılmasına ilişkin önerisi
2.- HDP Grubunun, Diyarbakır Milletvekili Garo Paylan ve arkadaşları
tarafından, Hrant Dink cinayetinin tüm hakikatleriyle ortaya çıkarılması
amacıyla 16/1/2019 tarihinde Türkiye Büyük Millet Meclisi Başkanlığına verilmiş
olan Meclis araştırması önergesinin ön görüşmelerinin, Genel Kurulun 17 Ocak
2019 Perşembe günkü birleşiminde yapılmasına ilişkin önerisi
3.- CHP Grubunun, Grup Başkan Vekili İstanbul Milletvekili Engin Altay
tarafından, Sakarya’da bulunan Tank Palet Fabrikasının özelleştirilme sürecine
ilişkin soruların cevaplarının ortaya çıkarılarak kamuoyunun doğru şekilde
bilgilendirilmesi ve millî güvenliğimizle ilgili kaygı ve endişelerin
giderilmesi amacıyla 17/1/2019 tarihinde Türkiye Büyük Millet Meclisi
Başkanlığına verilmiş olan Meclis araştırması önergesinin ön görüşmelerinin,
Genel Kurulun 17 Ocak 2019 Perşembe günkü birleşiminde yapılmasına ilişkin
önerisi 

VI.- SATAŞMALARA İLİŞKİN KONUŞMALAR
1.- İstanbul Milletvekili Engin Altay’ın, İstanbul Milletvekili Abdullah
Güler’in HDP grup önerisi üzerinde AK PARTİ Grubu adına yaptığı konuşmasında
Cumhuriyet Halk Partisine sataşması nedeniyle konuşması 

VII.- KANUN TEKLİFLERİ İLE KOMİSYONLARDAN GELEN DİĞER İŞLER
A) Kanun Teklifleri
1.- Giresun Milletvekili Cemal Öztürk ve 2 Milletvekilinin Gelir Vergisi
Kanunu ile Bazı Kanunlarda Değişiklik Yapılmasına Dair Kanun Teklifi (2/1520)
ile Plan ve Bütçe Komisyonu Raporu (S. Sayısı: 39) 

2.- Hatay Milletvekili Hüseyin Yayman ve 15 Milletvekilinin Sinema
Filmlerinin Değerlendirilmesi ve Sınıflandırılması ile Desteklenmesi Hakkında
Kanunda Değişiklik Yapılmasına Dair Kanun Teklifi (2/1490) ve Milli Eğitim,
Kültür, Gençlik ve Spor Komisyonu Raporu (S. Sayısı: 40)

VIII.- OYLAMALAR
1.- (S. Sayısı: 39) Gelir Vergisi Kanunu ile Bazı Kanunlarda Değişiklik
Yapılmasına Dair Kanun Teklifi’nin oylaması 
2.- (S. Sayısı: 40) Sinema Filmlerinin Değerlendirilmesi ve
Sınıflandırılması ile Desteklenmesi Hakkında Kanunda Değişiklik Yapılmasına
Dair Kanun Teklifi’nin oylaması 

IX.- YAZILI SORULAR VE CEVAPLARI
1.- Hakkari Milletvekili Sait Dede'nin, kartvizit basımına ilişkin
sorusu ve Türkiye Büyük Millet Meclisi Başkanvekili Mustafa Şentop’un cevabı
(7/6864)
2.- Ankara Milletvekili Murat Emir'in, kartvizit basımına ve bir
milletvekili tarafından gönderilen kartvizit basım talebine ilişkin sorusu ve
Türkiye Büyük Millet Meclisi Başkanvekili Mustafa Şentop’un cevabı (7/7220)
3.- İstanbul Milletvekili Mahmut Tanal'ın, TBMM'de kullanılan yazıcılara
ilişkin sorusu ve Türkiye Büyük Millet Meclisi Başkanvekili Mustafa Şentop’un
cevabı (7/7222)






















17 Ocak 2019 Perşembe
BİRİNCİ OTURUM
Açılma Saati: 14.03
BAŞKAN: Başkan Vekili Mithat SANCAR
KÂTİP ÜYELER: Emine Sare AYDIN YILMAZ (İstanbul), İshak GAZEL (Kütahya)
-----0-----
BAŞKAN – Türkiye
Büyük Millet Meclisinin 47’nci Birleşimini açıyorum.
Toplantı yeter
sayısı vardır, görüşmelere başlıyoruz.
Gündeme geçmeden
önce üç sayın milletvekiline gündem dışı söz vereceğim. Konuşma süreleri beş
dakikadır.
Gündem dışı ilk
söz, Mersin’e yapılan yatırımlarla ilgili söz isteyen Mersin Milletvekili Hacı
Özkan’a aittir.
Buyurun Sayın
Özkan. (AK PARTİ sıralarından alkışlar)
Süreniz beş
dakikadır.
III.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Mersin Milletvekili Hacı Özkan’ın, Mersin iline yapılan yatırımlara
ilişkin gündem dışı konuşması
HACI ÖZKAN
(Mersin) – Sayın Başkan, değerli milletvekilleri; gündem dışı, şahsım adına söz
almış bulunuyorum. Bu vesileyle, ekranları başında bizleri izleyen Mersinli
hemşehrilerim başta olmak üzere aziz milletimizi ve Gazi Meclisimizi saygıyla
selamlıyorum.
Şehir merkezimiz
başta olmak üzere tüm ilçelerimizde yoğun yağıştan dolayı, baskınlardan dolayı
ve fırtınadan dolayı zarar gören bütün hemşehrilerimize geçmiş olsun
dileklerimi iletiyorum. 
Seçim bölgem
Mersin, sahip olduğu potansiyeli en iyi şekilde değerlendiren ve Türkiye’nin
gelişmesine en fazla katkıyı sunan şehirlerimizdendir. Kentimizin bu özelliğini
güçlendirecek en önemli yatırımları hızla devam ettirerek hem Mersin’in hem de
Türkiye’nin büyümesine katkı sağlıyoruz. Mersin’de ulaşımdan sağlığa, enerjiden
sanayiye, turizmden sulamaya, eğitimden sosyal konuta kadar tüm alanlarda 434
projemiz yürütülmektedir. 
Değerli
arkadaşlar, sağlık bizim her şeyimizdir. Dolayısıyla 2002 öncesini bir göz
önünde bulundurarak bugüne baktığımızda her alanda büyük gelişmelere ve devasa
projelere imza attığımız görülmektedir. 2002 öncesinde 1 hastayı hastaneye götürdüğünüzde
4 kişiyle giderdiniz; 1’i hastanın yanında, 1’i vezne sırasında, 1’i ilaç
sırasında, 1’i de doktor sırasında ve akşama kadar sıra gelmezdi. Allah’a
hamdolsun, bugün, Cumhurbaşkanımızın hayalinin, projesinin ilki Mersin’imizde
açılmış ve şehir hastanemiz 1.350 yatakla hizmete devam etmektedir. 
Değerli
arkadaşlar, şehir hastanemiz yedi yıldızlı otel konforunda, lüksündedir ve
burada -özellikle, yurt dışı başta olmak üzere- günde yaklaşık 10-11 bin
hastamıza hizmet verilmektedir.
Değerli
arkadaşlar, diğer taraftan, tabii ki, şehir hastanemizle birlikte Mersin Devlet
Hastanesi, ilçelerimizde Mersin Toros Devlet Hastanesi, Anamur Devlet
Hastanesi, Bozyazı Devlet Hastanesi, Çamlıyayla Entegre Devlet Hastanesi,
Erdemli Devlet Hastanesi ve Anamur ilçesinde 1 adet kültür merkezi binası
inşaatı ve çevre düzenlemesi, Gülnar Devlet Hastanesi, Silifke Devlet
Hastanesi, Mut Devlet Hastanesi, Mersin Kadın Doğum ve Çocuk Hastalıkları
Hastanesi, Mezitli Toplum Sağlığı Merkezi ve Grup Başkanlığı, Tarsus Ağız ve Diş
Sağlığı Merkezi, Mersin Toroslar Ağız ve Diş Sağlığı Merkezi, Mersin Ağız ve
Diş Sağlığı Merkezi gibi birçok sağlık merkezi yatırımları Mersin’de devam
etmektedir. 
Değerli
arkadaşlar, Tarsus’ta 600 yataklı hastanemizin inşaatı devam etmektedir. Aynı
zamanda, Tarsus Üniversitemiz 2018 yılında eğitime başladı. Değerli arkadaşlar,
ulaşımdan eğitime, eğitimden sağlığa, kısacası hizmetlerimiz büyük bir hızla
devam etmektedir. 
Akdeniz Sahil
Yolu, yine, bizim için en önemli projelerimizden bir tanesi. Değerli
arkadaşlar, daha önce Anamur’a gittiğimizde dört saatte ancak giderdik yani
Mersin’den Ankara’ya geldiğinizde dört saatte geliyorsunuz ve Mersin’den
ilçemiz Anamur’a gittiğinizde de dört saatte gidiyorsunuz. Bugün, Allah’a
hamdolsun, Anamur’a iki saatte gidiyoruz. Dolayısıyla, yine, Mut-Silifke
arasındaki yolda çalışmalarımız devam ediyor ve Çamlıyayla yolu aynı şekilde,
Gözne yolu aynı şekilde ve çalışmalarımız hızlı bir şekilde devam ediyor. 
Değerli
arkadaşlar, “Çukurova Havalimanı” deniyor, birçok arkadaşımız değiniyor.
Çukurova Havalimanı’mız hızlı bir şekilde devam etmektedir, Allah’ın izniyle,
nisan ayında uçak inecektir. Dolayısıyla, kısa bir sürede, Allah’ın izniyle,
Çukurova Havalimanı’mız da faaliyete geçecektir. 
(Mikrofon
otomatik cihaz tarafından kapatıldı) 
BAŞKAN –
Tamamlayın Sayın Özkan. 
HACI ÖZKAN
(Devamla) - Değerli arkadaşlar, tabii ki şehir merkezinde köprülü kavşaklarımız
var. Türkiye'nin en büyük köprülü kavşaklarından bir tanesi Hal Kavşağı’nda,
yine mezarlığın güneyinde köprülü kavşak yaptık, Erdemli de aynı şekilde. 
Tabii, burada,
434 projeyi beş dakikaya sığdırmamız mümkün değil. Allah’a hamdolsun, bugüne
kadar Mersin’imizde devasa projelere imza attık, atmaya da devam edeceğiz. 
Bu projelere
emeği geçen, başta Sayın Cumhurbaşkanım olmak üzere bakanlarımıza,
milletvekillerimize, milletimize buradan şükranlarımı sunuyor, Genel Kurulu
saygılarımla selamlıyor, teşekkür ediyorum. 
BAŞKAN –
Teşekkürler Sayın Özkan. 
Gündem dışı
ikinci söz, avukatların ve savunmanın yaşadığı sorunlar ile tutuklu avukatların
durumu hakkında söz isteyen İstanbul Milletvekili Turan Aydoğan’a aittir. 
Buyurun Sayın
Aydoğan. (CHP sıralarından alkışlar) 
Süreniz beş
dakikadır. 
2.- İstanbul Milletvekili Turan Aydoğan’ın, avukatların ve savunmanın
yaşadığı sorunlar ile tutuklu avukatların durumuna ilişkin gündem dışı
konuşması
TURAN AYDOĞAN
(İstanbul) – Teşekkürler Sayın Başkanım. 
Sayın Başkan,
sayın milletvekilleri; şu sözleri sık sık duyarsınız: “Savunma ve yargının en
önemli mekanizması avukatlardır. Avukatlar en önemli bileşendir.” Ben, böyle
bir kutsiyet atfetmeyeceğim avukatlık mesleğine. Bir kutsiyet arayacaksak
“adalet” kavramının içinde aramamız lazım. Sadece şunu söyleyeceğim: Savunma
olmadan yargılama olmaz, yargılama olmadan adalet olmaz, adaletin olmadığı bir
toplumda da toplumsal barış olmaz. Brecht’in dediği gibi, halkın ekmeğidir
adalet. Yani sayın milletvekilleri, adaletin terazisini bozmak halkın ekmeğiyle
oynamaktır.
Peki, bu
teraziyi nasıl dengede tutarsınız? Bunun ilk şartlarından biri yargının
bağımsız olmasıdır, bunun yolu da savunma ve karar alma mekanizmaları
arasındaki dengedir yani silahların eşitliğidir. Bu denge bozulduğu anda adil
yargılama ortadan kalkar.
Bir ülkede
hukukun egemen olup olmadığının göstergelerinden biri savunma makamının
pozisyonudur. Savunmanın güçlü olması bireyin devlet karşısında güçlü
olmasıdır. Eğer birey devlet karşısında güçsüz duruma düşürülüyor ise o artık
otoriter devlettir, güçsüz birey otoriter devlet tarafından ezilmektedir. Bunu
yaratmanın yollarından en önemlisi de yargıda savunmayı etkisiz hâle getirmekle
olur.
Peki, Türkiye'de
durum nasıl? Bugün “tutuklu avukatlar” diye bir sorunumuz var. OHAL boyunca tam
570 avukat tutuklandı. İktidar temsilcileri buna hemen şunu söyleyebilirler:
“Ya, canım, onlar görevleri dolayısıyla tutuklanmadı, çeşitli suçlar
işlediler.” Gazetecilere de böyle söylüyorsunuz, başka mesleklere de böyle
söylüyorsunuz. Ama her nedense bu tutuklananların tamamı muhalifler oluyor.
Muhalifleri tutuklamakla yetinmeyen, onların avukatlarını da tutuklayarak
savunmasız bırakan bir akılla karşı karşıyayız. İstanbul Barosunun eski
başkanlarından Profesör Yücel Sayman’ın ifadesiyle, bir “devlet avukatlığı”
yaratma yoluna gidiyorsunuz, tıpkı hâkimler ve savcılar gibi. Muhalif
avukatların önemli örgütlerinden biri olan Çağdaş Hukukçular Derneği bir
KHK’yle kapatıldı, bu yetmedi, Başkanı Selçuk Kozağaçlı ve bazı üyeleri
tutuklandı. 
Türkiye Barolar
Birliğinin başındaki “Türkiye” ifadesinin kaldırılması ve avukatların barolara
kayıt olmadan mesleklerini yapabilmesini düşünebilmek bile ancak bu iktidarın
aklına gelebilirdi. Yaşanan onlarca olaydan birini örnek vereyim: Avukat Ömer
Kavili, görülmekte olan bir duruşmada mahkeme yargıcıyla tartıştığı
gerekçesiyle güvenlik güçleri tarafından duruşma dışına çıkarıldı. Duruşma
hâkiminin şikâyetiyle hemen orada tutuklandı ve ne oldu biliyor musunuz? Bu
ayıba başka bir ayıp daha eklendi, gece 04.00’te yeni bir mahkeme ortaya çıktı
ve kendisini denetimli serbestlikle, yurt dışı çıkış yasağıyla beraber serbest
bıraktı. Eskişehir’de avukat Heval Yıldız Karasu’nun bürosu kurşunlandı. Avukat
Erdal Doğan bürosuna gelen 2 kişi tarafından üstü kapalı olarak tehdit edildi,
bu tehdidin daha önce takip etmekte olduğu davalarla ilgili olduğuna inanıyor.
Avukatların can güvenliği yok. Böyle bir ülkede yaşıyoruz artık. Mahkemeden
çıkarmalar, sır saklama ilkesinin ihlal edilerek üst aramaları, fiilî
saldırılar ve itibarsızlaştırma. Şu çok iyi bilinsin ki ne kadar baskı
yapılırsa yapılsın avukatlar biat etmeyecektir. 
Türkiye’nin en
uzun süreli eylemlerinden biri İstanbul’da Çağlayan Adliyesinde yapıldı,
avukatlar tam seksen beş hafta adalet nöbeti tuttu. Bu eylem dünyanın her
yerinde görüldü, duyuldu, bir tek iktidar duymadı, bir de siz duymadınız;
tuhaf. Avukatlara yönelik baskılar keşke sadece bu kadar olsa… 
Sayın
milletvekilleri, Türkiye’de 100 bin avukat var, 100 bin de hukuk fakültesi
öğrencisi var. Avukat ile müvekkil arasındaki ilişki, yarattığınız bu ekonomik
kriz nedeniyle yani piyasaların altüst olması nedeniyle artık sadece bir ticari
ilişki hâlini almaya başladı ve bu nedenle, sırf bu nedenle avukatlar her şeyin
sorumlusu olarak görülüp müvekkilleri tarafından da saldırıya uğrar hâle geldi.
Hukuk devletinin temellerinden biri olan savunma hakkı, iktidar eliyle geleceksiz
ve güvencesiz bir hâle getirilmeye çalışılıyor. Sayın milletvekilleri,
demokratik bir ülkede savunma hakkı ne kadar güçlüyse hukuksal sistem de o
ölçüde güçlüdür. Avukatlar, iktidarın itibarsızlaştırma ve ötekileştirme
süreçlerine direnecek, tarafsız, bağımsız ve güvenilir bir yargıyı kurmak için,
parçası oldukları bu yargı için mücadele etmeye devam edeceklerdir.
Hepinizi
saygıyla selamlıyorum. (CHP sıralarından alkışlar) 
BAŞKAN –
Teşekkürler Sayın Aydoğan.
Gündem dışı
üçüncü söz, insan hakları ihlalleri konusunda söz isteyen İstanbul Milletvekili
Nazır Cihangir İslam’a aittir. 
Buyurun Sayın
İslam. (HDP sıralarından alkışlar)
Süreniz beş
dakikadır. 
3.- İstanbul Milletvekili Nazır Cihangir İslam’ın, Cumhurbaşkanının
beyanlarına ve insan hakları ihlallerine ilişkin gündem dışı konuşması
NAZIR CİHANGİR
İSLAM (İstanbul) – Teşekkür ederim Sayın Başkan.
Çok değerli
arkadaşlarım, bugünkü gündem dışı konuşmada, başlangıçta Sayın Cumhurbaşkanının
beyanlarına değinmek istiyorum.
Öncelikle
Sakarya’daki Tank Palet Fabrikası’nın özelleştirilmesini kendileri farklı
birtakım terimlerle açıkladı ancak olay ortada. Kanaatimce, bu seneki borç
faizlerini ödemek üzere, bizim Sakarya’mızdaki Tank Palet Fabrikası Katar’a ve
ona eşlik eden iki yerli firmanın beraber olduğu bir konsorsiyuma işletme
açısından devredildi, bunun adı özelleştirmedir zaten, buna başka bir isim
takmaya gerek yok. 
TAHSİN TARHAN
(Kocaeli) – Bağışlandı! Bağışladılar!
NAZIR CİHANGİR
İSLAM (Devamla) – Çok büyük bir yanlıştır, çok büyük bir hatadır, ben bundan
dönülmesini istiyorum.
İkinci mesele,
sanki bu ülkeyi on yedi yıldır başkaları gelip yönetmiş gibi kapitalizmden
yakınması, insanların para düşkünlüğünden yakınması, gökdelenlerden, yeşil
alanların tahribinden yakınması; bu, farklı bir tema değerli arkadaşlar; bu,
farklı bir yaklaşım; bu, gerçekten bir algı yönetimi ama son derece sağlıksız
bir durum, eğer gerçekten kendi inançları bu minvaldeyse inanın bana vahamet
daha da büyük diyebilirim.
Yine, çarpıcı
bir şey, birkaç gün önce AK PARTİ’nin Sayın Genel Başkan Yardımcısı Leyla Şahin
Usta Hanımefendi bir açıklama yaptı. Biz, Sayın Leyla Şahin Usta’yı
öğrenciliğinden beri tanırız, sembol bir isimdir, başörtüsü, Türkiye'de
başörtüsü yasakları ve bu konuda verilen insan hakları mücadelesi doğrultusunda
sembol bir isim hâline gelmiştir ama açıklamasından görüyoruz ki bugün ne yazık
ki -başörtülü arkadaşlarım, sizlere söylüyorum- genelleme yapmıyorum ama birçok
başörtülünün davranışı gibi kendileri de bizlerde bir sukutuhayale neden
olmuştur. Kendilerinin istediği şudur: Eğer Türkiye’de bir iki tane insan hakkı
ihlali gösterebilirsek âdeta bizi haklı kabul edeceğini beyan etmektedir. 
Çok
değerli arkadaşlarım, ben bu konuda size iki tane kaynak önereceğim. Bunlardan
bir tanesi, Avrupa İnsan Hakları Mahkemesinin 2017 bilançosu. Bakın, en çok
dava Romanya’da, 2’nci olarak Rusya’da, 3’üncü olarak Türkiye’de mevcut.
Aslında Türkiye burada 1’inci sırayı almalıydı. Neden alamadı? KHK’yle atılan
140 bin insanın mahkemelere gidememesi bu rakamı değiştiriyor. Tam bir yanıltmaca.
Bugün saat dörtte inşallah OHAL İnceleme Komisyonunda olacağım. Bu konuda size
daha detaylı bir raporu sunmak isterim.
Diğer
yandan, Dünya Adalet Projesi perspektifinde, onların bir çalışmasında Türkiye
hukukun üstünlüğü konusunda 113 ülke içerisinde 101’inci sırada. Bunlar bir
gerçeklik değerli arkadaşlar. Yani bu gerçekliği kabul etmeden herhangi bir
çözüm bulabilmemiz de mümkün değil. Ben size sadece ve sadece 15 ve 16 Ocak
tarihlerindeki günlük insan hakları raporlarını hazırladım ve Sayın Grup Başkan
Vekili Cahit Özkan Beyefendi’den, eğer bunu bir kabalık addetmezlerse, Genel
Başkan Yardımcısı Sayın Leyla Şahin Usta’ya iletmelerini rica ediyorum. 
Göndermemde
bir sakınca var mı Sayın Başkan? 
CAHİT ÖZKAN
(Denizli) – Gönderin, bakalım. 
NAZIR CİHANGİR
İSLAM (Devamla) – Sayın Usta’ya hazırladım, iki günlük insan hakları raporu. 
Sayın Başkan,
Fransızcaya çeviremedik ama artık bu Türkçeyle şey yaparsınız. 
CAHİT ÖZKAN
(Denizli) – Fransızcayı biz başkası için söyledik. 
NAZIR CİHANGİR
İSLAM (Devamla) – Peki. 
Hepinize
saygılarımı sunuyorum değerli arkadaşlarım, sağ olun. (CHP ve HDP sıralarından
alkışlar) 
BAŞKAN –
Teşekkürler Sayın İslam. 
Değerli
milletvekilleri, şimdi, sisteme giren ilk 20 milletvekiline yerlerinden birer
dakika süreyle söz vereceğim. Bu sözlerin ardından sayın grup başkan
vekillerinin söz taleplerini karşılayacağım. 
Sayın Karaca…
IV.- AÇIKLAMALAR
1.- Denizli Milletvekili Gülizar Biçer Karaca’nın, Denizli ilindeki
pamuk üreticilerinin mağduriyetine ilişkin açıklaması
GÜLİZAR BİÇER
KARACA (Denizli) – Teşekkür ederim Sayın Başkan. 
Verimli
toprakların adresi Denizli’mizde, maalesef, üreticilerimiz, pamuk
üreticilerimiz perişan. Denizli’de 2017’de 55 bin ton pamuk üretilirken 2018
Ekim ayı itibarıyla 30 tona düşmüştür. TARİŞ, Denizli’de kapatılmıştır. Pamuk
üreticilerimiz, çiftçilerimiz, maalesef, tüccarın eline, tüccarın insafına terk
edilmiştir. Aydın’da TARİŞ pamuğun tonunu 4.200 liradan alırken Denizli’de
tüccar 3.500 liradan almaktadır. Denizlili pamuk üreticilerimizin kaybı ise 12
trilyondur. Pamuk ithalatının baskısından dolayı ezilen üreticilerimiz,
maalesef, TARİŞ’in kapatılmasıyla 12 trilyon bir zararla karşı karşıyadır. 
Buradan
hatırlatmak istiyorum: Köylü, milletin efendisidir. 
Teşekkür
ediyorum. 
BAŞKAN – Sayın
Kırcalı…
2.- Samsun Milletvekili Orhan Kırcalı’nın, 20 Ocak Türk futbolunun acı
günlerinden biri olan Samsunspor kafilesini taşıyan otobüsün kaza yapmasının
30’uncu yıl dönümü vesilesiyle kazada hayatını kaybeden Teknik Direktör Nuri
Asan, futbolcular Muzaffer Badalıoğlu, Mete Adanır ve Zoran Tomic ile otobüs
şoförü Asım Özkan’a Allah’tan rahmet dilediğine ilişkin açıklaması
ORHAN KIRCALI
(Samsun) – Teşekkür ederim Sayın Başkan. 
Türk futbolunun
acı günlerinden biri olan 20 Ocak 1989 tarihinde, Samsunspor kafilemizi taşıyan
otobüsün, karlı bir ocak sabahı, Havza ilçemizde kamyonla çarpışması sonucu
Samsunspor Teknik Direktöre Nuri Asan, futbolcular Muzaffer Badalıoğlu, Mete
Adanır ve Zoran Tomiç ile otobüs şoförü Asım Özkan hayatını kaybetmiş, hayatta
kalanlar ise ciddi şekillerde yaralanmışlardır. Samsun’umuzu yasa boğan bu elim
kaza sonrası Samsunspor, kaybettiği canların anısına, kırmızı ve beyaz olan
renklerine siyah rengini de eklemiştir. Kazanın üzerinden tam otuz yıl geçti
ama acısı hâlâ dün gibi yüreğimizde. Samsun’umuzu ve spor camiamızı derin bir
hüzne boğan bu acı olayın arkasından bizler o elim kazada hayatını kaybeden
kardeşlerimizi daima rahmetle anıyoruz. 
Bu vesileyle,
hayatlarını kaybeden kardeşlerimize bir kez daha Allah’tan rahmet, yakınlarına,
Samsun’umuza, Samsunspor ailesine başsağlığı diliyorum. 
BAŞKAN – Sayın
Hancıoğlu…
3.- Samsun Milletvekili Neslihan Hancıoğlu’nun, düşük faizli krediyle
kredi kartı borcunu yapılandırma uygulamasının getireceği sorunlara ilişkin
açıklaması
NESLİHAN
HANCIOĞLU (Samsun) – Teşekkür ederim Sayın Başkan.
Düşük faizli
krediyle kredi kartı borcunu yapılandırma uygulaması başladı. Borç batağındaki
binlerce vatandaş hemen bankalara koştu. Şimdi, banka vatandaşa bir dilekçe
veriyor ve “Bunu borçlu olduğun bankaya onaylat, getir.” diyor. Ama alacaklı
bankalar bu dilekçeyi onaylamamak için bütün zorlukları çıkarıyor. Neden?
Çünkü, kredi kartları iptal olacak, banka hazır müşterisini kaybedecek. Hadi,
vatandaş bunu bir şekilde halletti diyelim, çok daha büyük bir sorun var; kredi
çekip kart borcunu kapatan vatandaşın kredi kartı iptal edilecek, gelirinin
yüzde 75’ini borç kapatma kredisine bağlayacak. Peki, ya sonrası? Bu sorunun
cevabı yok. Artık hiçbir yama dikiş tutmuyor. Sizin ekonominiz şahlandıkça
vatandaş inim inim inliyor.
BAŞKAN – Sayın
Aycan…
4.- Kahramanmaraş Milletvekili Sefer Aycan’ın, gribal enfeksiyon
şikâyetlerinin mevsimsel olarak arttığına ve alınabilecek tedbirlere ilişkin
açıklaması
SEFER AYCAN
(Kahramanmaraş) – Sayın Başkan, gribal enfeksiyon artmıştır, şu an mevsimsel
olarak çok uygun bir durum söz konusudur. Bu, normal bir durumdur “mevsimsel
grip” olarak tanımlanan vakalardır. Vakalarda etken olarak anormal bir durum
söz konusu değildir. Bu durumdaki vatandaşlarımızın kendi başına antibiyotik
kullanmamalarını özellikle öneriyoruz. Grip olan vatandaşlarımızın acil
servislere başvurmaları da gerekli değil, acil servisleri işgal etmemek lazım;
aile hekimlerine başvurmalarını öneriyoruz. Özellikle gribal enfeksiyon geçiren
vatandaşlarımızın evde dinlenmeleri, enfeksiyonu rahat atlatmaları ve
başkalarına bulaştırmamaları açısından da önemli bir durumdur. Destek tedavisi
almak ve dinlenmek önemli bir uygulamadır. 
Yaşlı ve kronik
hastalığı olan vatandaşlarımıza dışarı çıkmamalarını öneriyor ve tüm
vatandaşlarımızın da sağlıklı günler içerisinde yaşamalarını diliyorum. 
BAŞKAN – Sayın
Karahocagil…
5.- Amasya Milletvekili Mustafa Levent Karahocagil’in, muhalefetin 31
Mart seçimlerini etkilemek için emeklilikte yaşa takılanları konu edindiğine,
memura, işçiye zorunlu tasarruf nema ödemelerini yapanın, imarzedelerin
alacaklarını iade edenin, IMF’ye olan borcu ödeyenin AK PARTİ hükûmetleri
olduğuna ilişkin açıklaması
MUSTAFA LEVENT
KARAHOCAGİL (Amasya) – Muhalefet 31 Mart seçimlerini etkilemek için, ağızlarını
her açtığında EYT’yi söylüyor. Sanki kendileri memur, işçi tarafı; AK PARTİ
memur, işçi düşmanı. EYT’yi bu memurun başına, sigortalının tepesine bela eden
kimdir? CHP.
ÖMER FETHİ GÜRER
(Niğde) – Yalan, yalan!
TAHSİN TARHAN
(Kocaeli) – Unakıtan getirdi ya, yapma ya!
MUSTAFA LEVENT
KARAHOCAGİL (Amasya) – EYT kanununun çıktığı tarih 1999, AK PARTİ’nin iktidara
geldiği tarih 3 Kasım 2002. Memur ve işçiden “Sizlere nema vereceğiz.” diye
kesip zorunlu tasarruf mevduatında 14,5 katrilyon biriktirip bu parayı
hortumcularına hortumlatıp AK PARTİ Hükûmetine sadece boş kâğıtlar bırakan kim?
CHP.
ÖMER
FETHİ GÜRER (Niğde) – Yalan, yalan! CHP bunun hiçbir noktasında yok. Külliyen
yalan!
MUSTAFA
LEVENT KARAHOCAGİL (Amasya) - Bu paraları memur ve işçiye ödeyen kim? AK PARTİ.

ÖMER
FETHİ GÜRER (Niğde) – Halk gerçeği görüyor, bunlarla düzeltemezsiniz. Yalan
söylemeyin!
MUSTAFA
LEVENT KARAHOCAGİL (Amasya) - Bankalara güvence verip imarzedelerin biriken 8,5
katrilyon alacaklarını da yine AK PARTİ Hükûmeti iade etti. IMF’den yıllarca
milyarlarca dolar borç alıp kendi hortumcu bankalarına hortumlatan kimdi? CHP. 
ÖMER
FETHİ GÜRER (Niğde) – Ne oldu? Amasya’ya mı sokmadılar da yalan söylüyorsun ya.
MUSTAFA
LEVENT KARAHOCAGİL (Amasya) - IMF’ye 20,5 milyar dolar borcu ödeyip IMF’yi
ülkemizden kovan kimdi? AK PARTİ Hükûmeti. Tavuk bir yumurta yapar, kıyameti
koparır CHP gibi, küheylan bir tay doğurur… 
(Mikrofon
otomatik cihaz tarafından kapatıldı) 
ÖMER
FETHİ GÜRER (Niğde) – Ama yalan söylüyor. CHP bu işin içinde yer almamıştır,
hiçbir aşamasında yoktur.
BAŞKAN
– Sayın Filiz…
6.- Gaziantep Milletvekili İmam Hüseyin Filiz’in, ABD Başkanı Trump’ın
“Kürtlere saldırırlarsa Türkiye’yi ekonomik olarak mahvedeceğiz.” açıklamasının
hadsizlik ve talihsizlik olduğuna, Kürtlerle değil teröristlerle mücadele
edildiğine, ülkemize yönelik politik ve ekonomik tehditleri ortadan kaldırmak
için bilime ağırlık verilmesi gerektiğine ilişkin açıklaması
İMAM
HÜSEYİN FİLİZ (Gaziantep) – Teşekkür ederim Sayın Başkan.
Bir
süre önce ABD Başkanı Trump “Kürtlere saldırırlarsa Türkiye’yi ekonomik olarak
mahvedeceğiz.” açıklamasında bulundu. Trump’un Türkiye'nin operasyon ihtimaline
karşı sosyal medyadan yaptığı bu açıklama, hadsizlik ve talihsizliktir. Türkiye
Cumhuriyeti, Kurtuluş Savaşı’nda yedi düvele haddini bildirerek tarihte eşi
benzeri olmayan bir mücadele sonucu kurulmuş şanlı bir devlettir. Türk devleti
Kürtlerle değil, teröristlerle mücadele etmektedir. Suriyeli Kürtleri PKK ve
YPG’yle aynı kefeye koymak büyük bir yanlışlıktır. Ülkemize yönelik politik ve
ekonomik tehditleri ortadan kaldırmanın tek yolu, bilim ve teknolojide
gelişmemişliği en önemli sorun olarak görerek yüzümüzü bilime çevirmektir. Çok
büyük havaalanları, yollar, köprüler, şehir hastaneleri yaparak bu tehditleri
ortadan kaldıramayız diyor, Genel Kurulu saygılarımla selamlıyorum.
BAŞKAN
– Sayın Bülbül…
7.- Aydın Milletvekili Süleyman Bülbül’ün, Aydın’ın Çine ilçesindeki
hidroelektrik santralinin niçin özelleştirildiğini, Didim’deki taşınmazların
hangi gerekçeyle satıldığını ve satışı yapılanlar arasında yeşil alan ve
toplanma alanı statüsünde taşınmazın olup olmadığını, Aydın ilinde satılacak
devlet yatırımının kalıp kalmadığını Hazine ve Maliye Bakanından öğrenmek
istediğine ilişkin açıklaması
SÜLEYMAN
BÜLBÜL (Aydın) – Sayın Başkan, Özelleştirme İdaresi Başkanlığınca, dün Resmî
Gazete’de yayımlanan karara göre, Aydın’ın Çine ilçesinde 1 adet hidroelektrik
santralin, Didim ilçesinde ise 5 adet taşınmazın satıldığı açıklanmıştır. AKP
Genel Başkanı Sayın Erdoğan’ın özelleştirmeler hakkında “Böyle bir yola bugüne
kadar tevessül etmedik, bundan sonra da etmeyiz.” açıklamasından iki gün sonra
böyle bir satışın gerçekleşmesi oldukça düşündürücüdür. Bu kararla birlikte
Aydınlılar devlet yatırımı beklerken Aydın’da özelleştirme dalgasıyla karşı
karşıya bırakılmıştır. Hazine ve Maliye Bakanı Sayın Berat Albayrak’a sormak
istiyorum: Çine’de yıllık 25-30 milyon kilovat arası elektrik üreten tesisin
120 milyon TL’ye özelleştirilmesinin nedeni nedir? Didim’de satılan taşınmazlar
hangi gerekçeyle özelleştirilmiştir? Satışı yapılan taşınmazların arasında
yeşil alan ve toplanma alanı statüsünde bulunan taşınmaz var mıdır? Aydın
ilinde satacağınız bir devlet yatırımı kalmış mıdır? 
Teşekkür ederim.

BAŞKAN – Sayın
Durmuşoğlu...
8.- Osmaniye Milletvekili Mücahit Durmuşoğlu’nun, Osmaniye ili Kadirli
ve Sumbas ilçelerinde sağanak yağış nedeniyle su baskınları yaşandığına ve
olaya derhâl müdahale edildiğine, hemşehrilerine geçmiş olsun dileğinde
bulunduğuna ilişkin açıklaması
MÜCAHİT
DURMUŞOĞLU (Osmaniye) – Teşekkürler Sayın Başkan.
16 Ocak 2019
günü gece saat 03.00’te başlayan sağanak yağış nedeniyle seçim bölgem Osmaniye
ili Kadirli ve Sumbas ilçelerimizin ova köylerinde sel ve su taşkınları meydana
gelmiştir. Osmaniye AFAD arama ve kurtarma ekipleri, DSİ ekipleri, il özel
idaresine ait ekipler, Kadirli İtfaiyesi ekipleri ile Kadirli İlçe Jandarma
Komutanlığına bağlı ekipler derhâl müdahale etmiştir. Şu ana kadar Kadirli
ilçesine bağlı Azaplı köyünde 10, Koçyurdu köyünde 1, Kerimli köyünde 4,
Hacıhaliloğlu köyünde 1, Aydınlar köyünde 50, Sumbas ilçesi Köseli köyünde 1
evi su basmıştır. Müdahale çalışmalarına devam edilmektedir. Sel nedeniyle
herhangi bir can kaybı ve yaralı bir vatandaşımız bulunmamaktadır. Halitağalar
köyünde 42 adet küçükbaş hayvan, Kerimli ve Azaplı köylerinde 158 kovan arı
yağıştan telef olmuştur. Bölge köylerine ait 10 bin dönüm tarım arazisinin
sular altında kalarak olumsuz şekilde etkilendiği değerlendirilmektedir. Bugün
zarar ve tespit çalışmaları yapmak üzere Osmaniye AFAD ve Çevre Şehircilik İl
Müdürlüğünce 4 ekip çalışmalara başlamıştır. Zarar gören hemşehrilerime ve tüm
yurtta afete maruz kalan vatandaşlarımıza geçmiş olsun dileklerimi iletiyor, bu
vesileyle Genel Kurulu saygıyla selamlıyorum. 
BAŞKAN – Sayın
Boyraz...
9.- İstanbul Milletvekili Osman Boyraz’ın, Refahyol Hükûmetinin birçok
yeniliğe imza atarak ezber bozduğuna, 16 Ocak 1998 tarihinde Refah Partisinin
kapatılmasıyla Necmettin Erbakan Hoca’nın tarihe not düşen ifadelerine ve parti
kapatmayı lanetlediğine ilişkin açıklaması
OSMAN BOYRAZ
(İstanbul) – Teşekkür ediyorum Sayın Başkan.
Rahmetli
Necmettin Erbakan liderliğinde kurulan Refahyol Hükûmeti, ekonomide havuz
sistemi, denk bütçe, diplomaside D8’ler gibi birçok yeniliklere imza atarak
ezber bozuyordu. Ekonomide ve diplomasideki bu başarılar içerideki ve
dışarıdaki vesayet odaklarını rahatsız etmeye başlamıştı. 6 milyon oy almış,
158 milletvekili çıkarmış Türkiye'nin en büyük partisi Refah Partisi, Anayasa
Mahkemesi tarafından antidemokratik yöntemlerle kapatılıyordu. İşte tam da bu
noktada Necmettin Erbakan Hocamızın tarihe not düşen şu cümlelerini bir kez
daha okumak istiyorum: “Bu alınmış karar tarihin akışında basit bir noktadır.
Böyle bir kararın yürürlüğe girmesiyle Türkiye’deki halkımızın muazzam bir
bölümünün partisi olan Refah Partisi ve onun davası bu kararlardan zerre kadar
etkilenmez. Daha önce de ifade etmiştim, bu kabîl kararlardan bir tek sonuç
çıkar, o da refah inancının tek başına iktidarı. Bu olayın arkasından Refah
Partisi davasının, camiasının çok daha büyüyüp gelişeceği kesinlikle açıktır.
Milletimize mutluluklar diliyorum.” diyordu. Bu vesileyle bir kez daha parti
kapatmaları lanetliyorum. 
Teşekkür
ediyorum. 
BAŞKAN – Sayın
Şeker…
10.- Kocaeli Milletvekili İlyas Şeker’in, PKK terör örgütünün gelirinin
büyük bir kısmını uyuşturucu kaçakçılığından elde ettiği düşünüldüğünde,
uyuşturucuyla mücadelenin terörle de mücadele anlamına geldiğine ilişkin
açıklaması
İLYAS ŞEKER
(Kocaeli) – Teşekkürler Sayın Başkan.
Dün, madde
bağımlısı bireylerin devlet tarafından tedavilerinin ücretsiz yapıldığını ve
uyuşturucuyla mücadelede başarılı operasyonlara imza atıldığını ifade etmiştik.
2018 yılında yapılan operasyonlarda 203 binin üzerinde kişi gözaltına alınmış
olup 22 binin üzerinde kişi tutuklanmış. Bu operasyonlarda 17 tonun üzerinde
kokain, 1 tonun üzerinde afyon, 472 kilogram Ecstasy ve 8 milyon adedin
üzerinde sentetik ecza ve benzeri uyuşturucular ele geçirilmiştir. PKK terör
örgütünün yıllık 1,5 milyar doların üzerinde bir kaynağı uyuşturucudan elde
ettiği düşünüldüğünde, uyuşturucuyla mücadelenin terörle de mücadele olduğu
açık ve net bir şekilde görülmektedir. 
Zehir
tacirlerine geçit vermeyen güvenlik güçlerimize, toplumun ve gençliğin beden ve
ruh sağlığını tahrip eden madde ve teknoloji bağımlılığı gibi zararlı
alışkanlıklarla mücadele eden Yeşilaya teşekkür ediyor, Genel Kurulu saygıyla
selamlıyorum. 
BAŞKAN – Sayın
Arkaz…
11.- İstanbul Milletvekili Hayati Arkaz’ın, Çanakkale Şehitleri
Abidesi’ni ziyaret eden çok sayıda turistin rahat gezebilmesi ve yöre insanının
refahı için Gelibolu-Eceabat arasında yapımı süren tünellerin, duble yolların
bir an önce faaliyete geçirilmesi gerektiğine ilişkin açıklaması
HAYATİ ARKAZ
(İstanbul) – Teşekkür ederim Sayın Başkan. 
Çanakkale
şehrimiz, toprakları kanla sulanmış, şanlı ecdadımızın bizlere ve gelecek
nesillere vatan yapmak için tüm dünyaya meydan okuduğu, yedi düvelle savaştığı
ve Türk’ün bileğinin asla bükülemeyeceğini dünyaya ispat ettiği, tarih yazdığı
aziz şehrimizdir. Çanakkale’de yaşarsanız kocaman ve sıcak bir ailenin parçası
olduğunuzu hissedersiniz. 
Gelibolu-Eceabat
arasında yapımı süren tünellerin ve duble yolların bir an önce faaliyete
geçmesi lazım. Bu durum bizleri ve Çanakkalelileri üzmektedir. 
Çanakkale
Şehitleri Abidesi’ne yüzbinlerce yerli yabancı turist gelmektedir. Turist
kafilelerinin Gelibolu Yarımadası’nı rahat ve hızlı bir şekilde ziyaret
etmeleri ve yörede yaşayan insanların refahı için yetkililere çağrıda
bulunuyorum. 
Genel Kurulu
saygıyla selamlıyorum.
BAŞKAN – Sayın
Yılmaz…
12.- Düzce Milletvekili Ümit Yılmaz’ın, Düzce ilinde kara yolunun
yetersiz olduğuna, hızlı tren projesinin Düzce hattından geçmesini Ulaştırma ve
Altyapı Bakanından rica ettiklerine ilişkin açıklaması
ÜMİT YILMAZ
(Düzce) – Ulaştırma Bakanımıza buradan seslenmek istiyorum: Düzce, kara yolu
açısından bölgede yetim bırakılmıştır. Sayın Bakanımızı Düzce’ye davet ediyor
ve durumu gözleriyle görmesini istiyoruz. Sayın Bakan Düzce’ye geldiğinde
-çevre yolları tamamlanmadığı için- şehir içinden çıkabilirse eğer Yığılca’da
hemşehrilerimiz kendilerine Yığılca balı ikram edeceklerdir ancak Yığılca
yolumuzda çalışmalar çok ağır işlediği için ulaşımı biraz zor olacaktır. Oradan
Akçakoca’da kendilerine balık ikram etmek bizim için büyük bir şeref olacaktır.
Akçakoca’dan Sakarya’nın Karasu ilçesinde temeli atılan BMC fabrikasına gitmek
isterse Sakarya ve Düzce kara yolları arasındaki farkı görecek ve vicdan
muhasebesi yapacağından eminiz. 
Sayın Bakandan
en önemli beklentimiz ve Düzce’nin kırmızı çizgisi hızlı tren projesidir. Bir
an önce hızlı tren projesinin Düzce hattından geçmesini kendisinden rica
ediyoruz. 
Saygılar
sunuyorum.
BAŞKAN – Sayın
Arslan…
13.- Denizli Milletvekili Kazım Arslan’ın, gerçek anlamda vergi
reformunun ne zaman yapılacağını, vergi yükünün hafifletilmesi için hangi tür
tedbirlerin alınacağını, dolaylı vergilerin aşağıya çekilmesi için ne tür
düzenlemelerin hayata geçirileceğini Hazine ve Maliye Bakanından öğrenmek
istediğine ilişkin açıklaması
KAZIM ARSLAN
(Denizli) – Hazine ve Maliye Bakanına soruyorum: Bakanlığınızın yanlış vergi
politikası ve sürekli ertelenen vergi reformu sebebiyle devletimiz sürekli açık
vermekte, bu, vatandaşa da daha çok vergi olarak geri dönmektedir. 2018 yılında
tahsil edilemeyen tutar, 73 milyar Türk lirası KDV, 12 milyar Türk lirası ÖTV,
202 milyar Türk lirası para cezası ve tahsil edilemeyen diğer vergilerle
birlikte 409 milyar Türk lirasını aşmıştır. Tahsili yapılamayan bu vergiler
sebebiyle sürekli aflara, yapılandırmalara gidilmektedir. Bu nedenlerle;
Bir: Yıllardan
beri öne sürdüğünüz ve yapmak istediğiniz gerçek anlamda bir vergi reformunu ne
zaman yapmayı düşünüyorsunuz? 
İki: Vergi
yükünün ağırlığı sebebiyle iş dünyası ve esnafımız zor durumdadır. Bu yükün
hafifletilmesi için hangi tür tedbirleri almayı düşünüyorsunuz?
Üç: Ülkemizde
dolaylı vergiler yüzde 70’leri bulmuştur. Bunun aşağıya çekilmesi için ne tür
düzenlemeler yapmayı düşünüyorsunuz?
Teşekkür ederim.

BAŞKAN – Sayın
Karaman…
14.- Erzincan Milletvekili Süleyman Karaman’ın, TCDD’nin Ankara,
Kırıkkale, Kayseri, Sivas, Erzincan, Erzurum ve Kars ilini içine alan Doğu
Ekspresi seferlerinin yarattığı turizm potansiyeline ilişkin açıklaması 
SÜLEYMAN KARAMAN
(Erzincan) – Teşekkür ediyorum Sayın Başkan. 
Sayın Başkan,
değerli milletvekilleri; geçtiğimiz birkaç yılda önemli bir cazibe unsuru
hâline gelen Doğu Ekspresi seferleri ve yarattığı turizm potansiyeli hakkında
konuşmak üzere söz almış bulunmaktayım. 
Doğu Ekspresi
TCDD’nin Ankara, Kırıkkale, Kayseri, Sivas, Erzincan, Erzurum, Kars ana
hattında sefer yapan bir yolcu trenidir. Bu hatta yıllardır faaliyet gösteren
Doğu Ekspresi son birkaç yılda hiç olmadığı kadar popüler hâle gelmiştir.
Sebebi yolcularımızın, gençlerimizin yolculuk deneyimlerini kendi blok
sayfalarında ve çeşitli sosyal medya ortamlarında paylaşmalarındandır. Sömestr
tatilinin de başladığı bu kış mevsimiyle ve karla daha da güzelleşen doğanın
içinde bir gün boyunca tren yolculuğu yapan vatandaşlarımız, hat üzerinde yer
alan ve önemli kayak noktaları olan Ergan Erzincan, Palandöken Erzurum ve
Sarıkamış Kars kayak noktalarına da talep göstermektedirler. 
Erzincan
milletvekili olarak bu cazibeyi oluşturanlara teşekkürlerimi sunuyor ve kış
ayları için farklı bir aktivite niteliği taşıyan bu yolculuğun turizm
acenteleri için de bir fırsat oluşturduğunu ifade etmek istiyorum. 
BAŞKAN – Sayın
Özkan…
15.- Mersin Milletvekili Hacı Özkan’ın, Mersin ili ve tüm ilçelerinde
şiddetli yağış nedeniyle yaşanan sel ve su baskınlarının yanı sıra rüzgâr ve
fırtına sebebiyle tarım arazilerinde zarar meydana geldiğine, mağduriyetin
giderilmeye çalışıldığına ve hemşehrilerine geçmiş olsun dileğinde bulunduğuna
ilişkin açıklaması
HACI ÖZKAN
(Mersin) – Teşekkürler Sayın Başkan.
Seçim bölgem
Mersin’de şehir merkezimiz başta olmak üzere tüm ilçelerimizde yoğun yağış
sonucu sel ve su baskınları oluşmuş, ayrıca rüzgâr ve fırtına sebebiyle
özellikle tarım arazilerinde zarar meydana gelmiştir. Konuyla ilgili
kurumlarımız zaman kaybetmeden zarar tespitinde bulunarak vatandaşlarımızın
olumsuz etkilenmemesi için çaba sarf ediyorlar. Olumsuz hava koşulları
sebebiyle oluşan afetten etkilenen hemşehrilerimize geçmiş olsun dileklerimi
iletiyorum. Tesellimiz, meydana gelen afette herhangi bir can kaybımızın
olmamasıdır. Rabb’imin bizleri afetlerden korumasını temenni ediyor, Genel
Kurulu saygıyla selamlıyorum.
BAŞKAN – Sayın
Tutdere…
16.- Adıyaman Milletvekili Abdurrahman Tutdere’nin, kenevir ekimine
ilişkin yeni bir sürecin başlatılacağının açıklandığına, coğrafyası, hava
şartları ve iklimi müsait olan Adıyaman ilinde de kenevir ekimine izin vermeyi
düşünüp düşünmediğini Tarım ve Orman Bakanından öğrenmek istediğine ilişkin
açıklaması
ABDURRAHMAN
TUTDERE (Adıyaman) – Teşekkürler Sayın Başkan.
Geçen hafta
Sayın Cumhurbaşkanı başta olmak üzere Hükûmet çevrelerince özellikle, ülkemizde
kenevir ekimine ilişkin yeni bir sürecin başlatılacağı kamuoyuna açıklanmıştı.
Bu kapsamda, Tarım Bakanlığınca da daha önce yayımlanan tebliğde ülkemizde 19
ilde kenevir ekimine izin verilmiştir. Coğrafyası, hava şartları ve iklimi bu
bitkinin yetiştirilmesine müsait olmasına rağmen sayılan 19 il arasında
Adıyaman’ımız yer almamaktadır. Tütün yasaklarıyla birlikte ekonomisi can
çekişen Adıyaman’ımızda Hint kenevirine izin verilmesi tarımı canlandıracak,
çiftçiye bir can suyu olacaktır. Buradan Tarım Bakanına hatırlatmak istiyorum,
Adıyaman’da kenevir ekimine izin vermeyi düşünüyor musunuz?
Teşekkür
ediyorum.
BAŞKAN – Sayın
Gültekin…
17.- Niğde Milletvekili Selim Gültekin’in, AK PARTİ olarak tarımda
yapısal dönüşüme ağırlık verildiğine, yapılan ve yapılacak olan tarımsal
destekleme ödemelerine ilişkin açıklaması
SELİM GÜLTEKİN
(Niğde) – Teşekkürler Sayın Başkan.
Değerli
milletvekilleri, AK PARTİ olarak tarımda yapısal dönüşüme ağırlık vererek
çiftçilerimiz için ekonomik ve sosyal boyutları birlikte ele alan bir anlayışı
hayata geçirdik. Yaklaşık 6 milyon civarında insanımıza istihdam sağlayan
tarımı, ülkemizin gıda güvenliği ve halkımızın sağlıklı beslenmesi açısından
önemli bir sektör olarak değerlendirdik. AK PARTİ iktidarımızdan önce tarımsal
destekleme ödemeleri 1,8 milyar TL iken 2003’ten bugüne çiftçilerimize
verdiğimiz nakit hibe tarımsal destek toplamı 2018 yılı sonu itibarıyla
yaklaşık 118 milyar TL’ye ulaşmıştır. Bu bağlamda, Niğdeli çiftçilerimize 2018
yılında toplam 110 milyon TL tarımsal destekleme ödemesi yapılmıştır. 2019 Ocak
ayı içerisinde de fark desteği olarak (ÇATAK) yem bitkileri, süt, buzağı, arı
desteği, besi, arı işletmeye 32 milyon 637 bin TL ödeme yapılacaktır. 
Niğdeli
çiftçilerimize hayırlı olsun der, Sayın Bakanımıza Niğdeli çiftçilerimiz adına
teşekkürlerimizi iletir, Gazi Meclisi saygıyla selamlıyorum. 
BAŞKAN – Sayın
Kara…
18.- Konya Milletvekili Esin Kara’nın, her türlü mahsulün ekimine müsait
olan Konya Ovası’nda kenevir ekimine izin verilmesini Tarım ve Orman Bakanından
talep ettiklerine ilişkin açıklaması
ESİN KARA
(Konya) – Sayın Başkan, değerli milletvekilleri; Cumhurbaşkanımız Sayın Recep
Tayyip Erdoğan’ın geçen hafta yapmış olduğu açıklamaların ardından 19 ilimizde
kenevir ekimi izinle serbest hâle getirildi. Seçim bölgem olan Konya Ovası her
türlü mahsulün ekimine müsait, bereketli topraklardan oluşmaktadır. Kenevir
ekimine izin verilen iller listesine Konya’mızın da eklenmesi talebini buradan
Tarım ve Orman Bakanımız Sayın Bekir Pakdemirli Bey’e iletmek istiyorum. 20’nci
il Konya olsun, Konyalı çiftçimizin yüzü gülsün, Konya bunu hak ediyor diyor,
saygılarımı sunuyorum. 
BAŞKAN – Sayın
Başevirgen…
19.- Manisa Milletvekili Bekir Başevirgen’in, Turgutlu Devlet
Hastanesinde bir hasta yakını tarafından darbedilen göğüs hastalıkları uzmanı
doktor Nalan Uygun’a geçmiş olsun dileğinde bulunduğuna ve bu olayların tekrar
yaşanmaması için sorumluların gereken caydırıcı cezaları alması gerektiğine
ilişkin açıklaması
BEKİR BAŞEVİRGEN
(Manisa) – Teşekkür ederim Sayın Başkan.
Dün Turgutlu
Devlet Hastanesinde bir kadın doktorumuza daha şiddet uygulandı. Göğüs
hastalıkları uzmanı doktor Nalan Uygun, babasını tedavi için getiren hasta
yakınına “Sıra alın.” dediği için darp edildi. 
Temel mesleki
amacı insanı yaşatmak olan sağlık çalışanlarının maruz kaldığı bu şiddet
eylemlerine sesimizi yükseltmeye devam edeceğiz. Son düzenlemelerle, sağlık
çalışanlarına şiddet olaylarında caydırıcılığı artıracak olan yeni kanuni
düzenlemelerle birlikte takip yükümlülüğü kolluk güçleri yerine savcılığa
devredilmişti. Bu olayların tekrar yaşanmaması için savcılarımızın her şiddet
olayını dikkatli takip etmelerini ve sorumluların gereken, caydırıcı cezaları
almaları sağlanmalıdır. Devletin ve adaletin bu tür olaylar karşısında görevini
etkin bir şekilde yerine getirmesini bekliyoruz. 
Şiddete uğrayan
doktorumuz Nalan Uygun’a tekrar geçmiş olsun dileklerimi iletiyorum, Genel
Kurulu saygıyla selamlıyorum.
BAŞKAN – Sayın
Taşkın…
20.- Mersin Milletvekili Ali Cumhur Taşkın’ın, Mersin merkez ve
ilçelerinde fırtına ve aşırı yağışın su baskınlarına yol açarak tarım arazilerine
zarar verdiğine, hasar tespit ve onarım çalışmalarının devam ettiğine,
hemşehrilerine geçmiş olsun dileğinde bulunduğuna ilişkin açıklaması
ALİ CUMHUR
TAŞKIN (Mersin) – Teşekkür ederim Sayın Başkan.
Mersin merkez ve
ilçelerinde önceki gün öğleden sonra başlayan ve gece boyunca etkisini sürdüren
fırtına ve aşırı yağış hayatı durma noktasına getirdi, sel ve su baskınlarına
yol açtı. Tarsus’ta etkili olan sağanak yağış ve fırtına geniş çapta tarım
arazisine zarar verdi. Seyhan ve Berdan ırmaklarının geçtiği Alifakı, Mantaş,
Akarsu, Halitağa, Zübeyir, Egemen, Yaramış, Çöplü ve Bahşiş mahallelerinde
tarım arazileri sular altında kaldı, ekili alanlar zarar gördü. Anamur, Bozyazı
ve Erdemli ilçelerimizdeki muz ve çilek seralarında kuvvetli fırtına zarara neden
oldu. Erdemli Sarıyer Mahallesi’nde de meydana gelen toprak kayması dolayısıyla
limon bahçeleri zarar gördü. Kamu kurumlarımızca hasar tespit ve onarım
çalışmaları hızla devam etmektedir.
Çukurova
genelinde fırtına, sel ve su baskını nedeniyle zarara uğrayan tüm
hemşehrilerime geçmiş olsun diyor, bir daha yaşanmaması temennisiyle Genel
Kurulu saygıyla selamlıyorum.
BAŞKAN
– Teşekkürler.
Şimdi
de grup başkan vekillerinin söz taleplerini karşılayacağım.
İlk
söz Sayın Ağıralioğlu’nun.
Buyurun.
21.- İstanbul Milletvekili Yavuz Ağıralioğlu’nun, seçim güvenliğiyle
alakalı medyaya yansıyan haberlere ve seçim güvenliğini net bir şekilde
çalıştıracak mekanizmaların hayata geçirilmesi gerektiğine, atama bekleyen
engelli öğretmen adaylarının sesini duyurmak istediğine, tasarruf konusunda
hassasiyet göstermesi gereken devlet kurumlarının “İtibarın tasarrufu olmaz.”
diyerek hareket etmesini kınadıklarına ilişkin açıklaması
YAVUZ
AĞIRALİOĞLU (İstanbul) – Seçim güvenliğiyle alakalı birkaç cümle söylemek
zorundayız. Medyaya yansıyan haberler, bizim devletimizi de, devletimizin
yönetimini de etkileyecek olan, seçim güvenliğinde, dolayısıyla temsilde
adaletsizlik yaratacak, dolayısıyla da ülkemizin de itibarına ziyan olacak
haberler niteliği taşıdığı için konuşuyorum. Hayali seçmenler, yaşı 165’i bulan
seçmenler, taşınmanın seçim sonuçlarını etkileyecek şekle dönüşecek hâle
getirilmesi, işte birkaç bin kişinin ilçe nüfusunu artıracak şekilde apartman
yığılmaları falan; bunların hepsi Türk devletinin, Türk milletinin itibarına
ziyandır. Geçen seçimde medyanın gündemine düşmüştü bir resim, belki hepiniz
fark etmişsinizdir; yurt dışında kullanılan oyların bütün partilerin
yetkililerinin nezaretinde bekletildiği bir fotoğraf karesi var. Yani her
sandığın üstünde beşer tane kilit var, sandıkların etrafında da beşer adam var.
Allah’ın son ve kâmil dininin müntesibi bir milletin, doğruluğu bin yıl devlet
politikası hâline getirmiş bir milletin, seçimiyle alakalı Avrupa’ya verdiği
fotoğraf iğrençti arkadaşlar. Hiçbiri birbirine itimat etmez 5 partinin
temsilcilerinin “Bunlar mutlaka oylarını çaldıracaklar.” fotoğrafı dünyaya bizi
rezil edebilecektir. Tırnak içinde söylüyorum, şer odaklarının herhâlde bundan
daha fazla sevinebileceği bir fotoğraf karesi olamazdı. Dolayısıyla işlerimizi
düzgün yapmak ahlakına bağlı bir sistematik geliştirmemiz lazım. Yıllardır
seçim yapıyoruz, demokrasi tecrübemiz hatırı sayılır bir tecrübedir, suistimal
edildiğimiz, ettiğimiz yerlerin hepsini biliyoruz. Dolayısıyla seçim
güvenliğini istifham oluşturmayacak şekilde, net bir şekilde çalıştıracak
mekanizmaları hayata geçirmemiz lazım. 
(Mikrofon
otomatik cihaz tarafından kapatıldı)
BAŞKAN –
Buyurun, devam edin Sayın Ağıralioğlu.
YAVUZ
AĞIRALİOĞLU (İstanbul) - Her seçim dünyaya seçim güvenliğiyle ilgili büyük endişelerin
yaşandığı bir yurt görüntüsü vermek Türk milletinin ayıbı hâline gelmesin. Yani
biz, emin bir Peygamber’in ümmetiyiz. Peygamberliğini ilan ederken “Şu dağın
arkasında size bir düşman olduğunu söylesem inanır mısınız?” diyen durulukta
ilan etmiş bir Peygamber’in ümmeti. Seçimle ilgili büyük istifhamların seçim
sonuçlarını bile lekeleyecek şekilde konuşulduğu bir ülke hâline gelmek
hepimizin ayıbı olsun, Hükûmetin de sorumluluğu olsun. Bununla ilgili ciddi bir
mesuliyet altında Hükûmet. Parmak boyasına o yüzden utanarak destek veriyoruz.
Yani bir milletin seçim güvenliğini sağlamak için kendi vatandaşının elini
boyamak zorunda kalacağı bir güvensizlik ikliminde parmak boyası kampanyası
aslında utanılacak bir kampanyadır. Ama maalesef böyle bir şeyi hassasiyet
olarak taşıyoruz, bilmenizi istirham ederiz.
(Mikrofon
otomatik cihaz tarafından kapatıldı)
YAVUZ
AĞIRALİOĞLU (İstanbul) - Başkanım, tamamlıyorum.
BAŞKAN – Tabii,
tamamlayın.
Buyurun.
YAVUZ
AĞIRALİOĞLU (İstanbul) – Millî Eğitim Bakanlığı tarafından atanması beklenen 3
bin engelli öğretmen adayına karşılık 2019 yılında 500 engelli kadrosu açıldı.
Bununla ilgili bir talep var. Düşük kontenjan ayrılması tepki çekti. Engelli
öğretmenlerimizin seslerini duyurmak için dile getirmiş oluyorum. 
Bir de “kamuda
tasarruf” diye yayınlanmış genelgeye rağmen bu mevzuda hassasiyet göstermesi
gereken devlet kurumlarının tamamının sanki eski alışkanlıklarımızda olduğu
gibi “İtibarın tasarrufu olmaz.” şeklinde davranmalarını kınıyoruz. Anadolu
Ajansı başta olmak üzere, üniversitelerimizin bazı rektörlüklerinin makam
araçları tahsisinde mübalağaya varan harcamaları bu eski alışkanlıkların hâlâ
devam ettiğine alamettir. “İtibarın tasarrufu olmaz.”dan geldiğimiz yer 117
katrilyonluk faiz bütçesinde bir bütçeyi bize onaylatmak oldu. Finali böyle
olan bir işten sonra hiç değilse devlet kurumlarını lütfen toparlayın.
Teşekkür
ediyorum.
BAŞKAN –
Teşekkürler Sayın Ağıralioğlu.
Sayın Akçay…
22.- Manisa Milletvekili Erkan Akçay’ın, Fırat’ın doğusu ile Menbic’i
terör örgütünün tasallutundan kurtarmanın insani, hukuki sorumluluk olduğuna,
Türkiye'nin denetim ve kontrolünde olacaksa Suriye’de oluşturulacak güvenli
bölgeye olumlu baktıklarına, kamudaki 3600 ek gösterge beklentisine bir an önce
çözüm bulunması gerektiğine ilişkin açıklaması
ERKAN
AKÇAY (Manisa) – Teşekkür ederim Sayın Başkan.
Ülkemizin güney
sınırları ve Suriye’nin kuzey sınırı boyunca büyük bir oyun kurgulanmaktadır.
Bu oyunda Türkiye’yi oyalamak, masada tutarken sahada kaybettirmek
girişimlerini görüyoruz. Amerika Birleşik Devletleri Başkanının -yirmi dört
saatte- ülkemizi tehdit ettiği paylaşımlarından, “İki ülkenin ekonomik
ilişkilerini geliştirmek için ciddi potansiyeli var.” şeklindeki bu
açıklamalarından sonraki gelişmeler açıktır ki sadece birer oyalama taktiğidir.
Bütün bu tartışmaların odağında Fırat’ın doğusuna yönelik terörle mücadele ve
güvenlik harekâtımız olduğuna göre başladığımız yerden yola devam etmemiz
gerekmektedir. ABD Başkanının açıklamalarını ciddiye almak yerine çok geç
olmadan Fırat’ın doğusuna gereken operasyonlar düzenlenmeli ve devam
edilmelidir. Fırat’ın doğusunu ve Menbic’i terör örgütünün tasallutundan
kurtarmak insani, hukuki bir haktır ve sorumluluktur. 
Trump 20 millik
yani yaklaşık 30 kilometre derinliğinde bir güvenli bölgeden bahsetmektedir.
Eğer bu kurulacak, oluşturulacak güvenli bölge tamamen Türkiye'nin denetim ve
kontrolünde ve inisiyatifinde olacaksa ve terörle mücadele de devam edecekse
elbette olumlu bakılabilir ve 30 kilometrelik güvenli alan Suriye istikrar ve
iç barışa ulaşana kadar Türkiye'nin hâkimiyeti ve inisiyatifi altında
bulunmalıdır.
(Mikrofon
otomatik cihaz tarafından kapatıldı)
BAŞKAN – Buyurun
devam edin Sayın Akçay.
ERKAN AKÇAY
(Manisa) – Ki biz Milliyetçi Hareket Partisi olarak bu günleri çok önceden de
görmüştük ve Genel Başkanımız Sayın Devlet Bahçeli 6 Ağustos 2012 tarihinde
ülkemize yönelen tehditleri en aza indirmek amacıyla batı ucu Afrin, doğu ucu
Kandil’i içine alacak biçimde tesis edilecek hilal şeklindeki güvenlik
kuşağının bir an önce sağlanması ve icra edilmesi önerisini getirmişti. Hiçbir
oyalama girişimine takılmadan Fırat’ın doğusundaki fitne yok edilmelidir. 
Sayın Başkan,
kamu çalışanlarının gözü kulağı 3600 ek göstergenin bir an evvel
çıkarılmasındadır. Mevcut uygulamada ek göstergeden faydalanmada
adaletsizlikler vardır. Öğretmen, polis, uzman çavuş, uzman jandarma, kamu
avukatları, gelir uzmanları, defterdarlık uzmanları, denetmenler,
araştırmacılar, şube müdürleri, mahallî idarelerdeki daire başkanları gibi
görev ve meslek grubu çalışanları kadro dereceleri 1 de olsa 3600 ek
göstergeden faydalanamamaktadır. 
(Mikrofon
otomatik cihaz tarafından kapatıldı) 
BAŞKAN –
Buyurun, tamamlayın Sayın Akçay. 
ERKAN AKÇAY
(Manisa) - Hesap kitap elbette önemli ancak burada bir hak teslimi ve adil bir
durumun ortaya çıkarılması gerekiyor. 3600 ek gösterge beklentisine bir an önce
kapsayıcı bir çözüm bulunmalıdır. Cumhurbaşkanlığı Sözcüsü Sayın İbrahim Kalın
tarafından bu 3600’e ilişkin olarak meslek grupları için bir paket hazırlandığı
ifade edilmiştir. Tüm memurlar bakımından kapsayıcı, hakkaniyete uygun, adil
bir şekilde düzenleme yapılmasını bekliyoruz. 
Teşekkür
ediyorum Sayın Başkan. 
BAŞKAN –
Teşekkürler Sayın Akçay.
Sayın Bilgen…
23.- Kars Milletvekili Ayhan Bilgen’in, 19 Ocak Hrant Dink’in
katledilişinin 12’nci yıl dönümüne, 17 Ocak Hakkâri Milletvekili Leyla Güven’in
açlık grevinin 71’inci gününü tamamladığına, tecritin insanlık suçu olduğuna ve
partilerüstü bir yaklaşımla ele alınması gerektiğine, insanların seçime olan
güvenini sarsmaya hiç kimsenin hakkının olmadığına, Doğu Ekspresi seferlerine
ilişkin açıklaması
AYHAN BİLGEN
(Kars) – Sayın Başkan, 19 Ocak 2007 tarihinde katledilen Hrant Dink’in ölüm
yıldönümü. Önümüzdeki günlerde Meclis, çalışmalarına ara vereceği için bugün
bir araştırma önergesiyle katillerinin yargılanma sürecini yeniden gündeme
getireceğiz.
Hrant Dink’in
katledilmeden önce hakkında açılan davanın seyri ile Hrant Dink’i katledenlerin
davasının seyri hemen hemen aynı hızla gidiyor. Bu on bir yılda aldığımız
mesafe ne yazık ki katledilişiyle ilgili şaibeleri de çok net biçimde
güçlendiriyor. 
Leyla Güven’in
eyleminin 71’inci günü bugün. Elbette ki kişiye özel hukuk nasıl olmazsa kişiye
özel hukuksuzluk da aynı şekilde kabul edilemez. Tecrit herkes için suçtur,
dolayısıyla da bu insanlık suçunun partiler üstü bir yaklaşımla ele alınması ve
bu eylem karşısında daha fazla sessiz kalınmaması çağrımızı bir kez daha
yapıyoruz. 
Sayın Başkan,
dün de somut bazı adresler verdik. Daha önceki gün araştırma önergemiz çok
genelgeçer ifadelerle reddedildi. Birtakım adresleri, sokak numaralarını, kapı
numaralarını ve bu küçücük adreslerde yüzlerce seçmenin kayıtlı olmasını
dikkate sunduk ama işte “Buralar garnizon.” falan denilerek konu geçiştirildi.
Tekrar, bir kez daha hatırlatıyoruz çünkü bu konu önümüzdeki dönem başka
kaosları, başka krizleri beraberinde getirecek. Bu atmosferde gidilecek bir
seçim şimdiden tartışmalı hâle gelecek. İnsanların sandığa olan, seçime olan
güvenini, umudunu, karamsarlığa dönüştürmeye, inançsızlığa dönüştürmeye hiç kimsenin
hakkı yok. Bu sadece bir muhtarın kazanması, bir belediye başkanının kaybetmesi
meselesi değil; bir bütün olarak ülkenin, siyaset kurumunun, demokrasinin kaybı
olacak. 
Bakın,
Beytüşşebap’ta sadece son aylarda Mersin, Adana, Antep, Hatay gibi illerden tek
bir adrese 500 seçmen taşınmış. Kim tarafından taşındığı, kimin akrabası
olduğu, hangi aday tarafından organize edildiği çok açık. 
(Mikrofon
otomatik cihaz tarafından kapatıldı)
BAŞKAN –
Buyurun, devam edin Sayın Bilgen. 
AYHAN BİLGEN
(Kars) – Dolayısıyla, bu tip iddialarımızı elbette ki biz Seçim Kuruluna
dilekçe vererek, hukuk komisyonlarımız tarafından, seçim kurullarındaki
temsilcilerimiz tarafından gündemleştiriyoruz ama bu konu, sadece teknik bir
konuymuş gibi, sadece bireysel bir durummuş gibi sorumluluk üstlenmeden,
siyaseten gereğini yerine getirmeden üstü örtülecek bir konu değil. Elimizde
çok somut biçimde Bitlis Hizan ve Ahlat’ta, Van Gürpınar’da, yine Ağrı, Muş
merkezlerde çok sayıda bu şekilde organize işler var; tırnak içerisinde ifade ediyorum.
Kars’ta Yusuf Bey Caddesi 54/3 adresinde 119 yeni kayıt var. Bir adres, bir
daire; kamu kurumu değil, misafirhane değil. 119 kişi nasıl bir ilgiyle Kars’a
son anda kayıtlarını taşımışlar, nasıl bir Kars sevgisidir, herhâlde herkes
bunu tahmin eder. 
Sayın
Başkan, son olarak da -biraz önce dile getirildiği için ben de ifade etme
ihtiyacı duyuyorum- evet, Doğu treni, Doğu Ekspresi son dönemde neredeyse
şehrin ekonomisine katkı sunan tek uygulama. 
(Mikrofon
otomatik cihaz tarafından kapatıldı) 
BAŞKAN
– Buyurun, tamamlayın Sayın Bilgen.
AYHAN
BİLGEN (Kars) – Toparlıyorum Sayın Başkan.
Şehirdeki
küçük esnafı, otelleri, restoranları canlandıran, şehri hareketlendiren tek şey
ve şehirdeki esnaf diyor ki -biraz ironik bir durum ama- “Devletin seksen yılda
yapmadığını gençler ‘selfie’yle yaptılar.” Bu tren zaten on yıllardır var. Ben
de çocukluğumda biniyordum, uzun yolculuklar yapıyorduk. Ama gençlerin
‘selfie’yle yaptığını organize etmeyi bile beceremiyoruz. Yirmi dört, yirmi beş
saatlik yolculuk ne yazık ki otuz altı saati buldu artık. Yani bir yola
çıktığınızda yüzde 5, yüzde 10, elbette iklim koşulları, teknik arızalar,
gecikme olur ama neredeyse rutin biçimde artık bu yolculuk Ankara’dan otuz altı
saati bulmuş durumda ve bir negatif algı oluşmaya başladı. Akşam otele girecek
olanlar sabahleyin ancak şehre varabiliyorlar. Dolayısıyla hani bir katkı
sunamıyoruz, bari hiç olmazsa bu kendiliğinden oluşan motivasyonu
engellemeyelim, kesmeyelim.
Genel
Kurulu saygıyla selamlıyorum. 
BAŞKAN
– Teşekkürler Sayın Bilgen.
Sayın
Özkoç…
24.- Sakarya Milletvekili Engin Özkoç’un, Adana'nın Aladağ ilçesinde
Süleymancılara ait yurtta çıkan yangında 10’u öğrenci olmak üzere 12 kişinin
hayatını kaybetmesi üzerine açılan yurt yangını davasında tutuklu olmadığına,
Allah’a, adalete, öbür dünyaya ve bu dünyaya inanan, vicdanı olan herkesin bu
davaya sahip çıkması gerektiğine ilişkin açıklaması
ENGİN
ÖZKOÇ (Sakarya) – Sayın Başkan, değerli milletvekili arkadaşlarım; hepinizi
saygıyla selamlıyorum. 
Yıl
2016, Adana Aladağ’da Süleymancılara ait bir yurt. Gerçekten çok yoksul, çok
mağdur olan ailelerin ilkokul ve ortaokula giden öğrencileri “Bu yurtta sizin
çocuklarınız rahat edecek” vaadiyle alınıp yerleştiriliyor. Çocuklara yedikleri
yemeklerin bulaşıkları yıkattırılırken çocuklar “Bizim elimize cereyan
çarpıyor, elektrik çarpıyor, biz etkileniyoruz bundan.” diye şikâyette
bulunuyorlar. “Hiçbir şey olmaz, devam edin.” deniliyor. 
Adana
Aladağ’daki bu yurtta 2016 yılında bir yangın çıkıyor, aralarında “Cennet” diye
bir ufacık dünya güzeli kızın da olduğu 10 öğrenci, ilkokul ve ortaokul
öğrencisi ve 2 yetişkin yanarak ölüyor. 
2016
yılından beri aileler çocuklarıyla ilgili acıyla her gece kâbus dolu rüyalarla
uyanıyorlar. Cennet’in annesi “Ben onun cennete gittiğine inanıyorum. Cehennemde
de ona bunu yapanlar yanacaklardır ama bundan sorumlu olanların bu dünyada
cezalarını çekmesi lazım.” diyor. 
Yıllardan
beri süren mahkeme bugün tekrar görüşülecek. Mahkemede tutuklu hiçbir sanık
yok. 12 kişi ölüyor, 10 çocuk; suçlular belli, tutuklu yok.
(Mikrofon
otomatik cihaz tarafından kapatıldı) 
BAŞKAN
– Buyurun, devam edin Sayın Özkoç.
ENGİN
ÖZKOÇ (Sakarya) – Allah’a inanan, adalete inanan, öbür dünyaya ve bu dünyaya
inanan, vicdanı olan herkesin bu davaya sahip çıkması gerekiyor.
Aileler
çocuklarının ölümüyle ilgili kendilerine teklif edilen paraları reddediyorlar.
O aileleri görseniz gözleriniz yaşarır; o kadar ihtiyaçları var ki o paraya
yaşayabilmek için, ayakta durabilmek için ama evlatlarıyla ilgili böyle bir kan
parasını kabul etmiyorlar. Tek istedikleri bir şey var: Adalet. 
Türkiye
Büyük Millet Meclisinde onların sesini bir kere daha duyuruyorum. Cennet’in
sesini bir kere daha haykırıyorum. Allah’a inanan, adalete inanan, buradan
sesimi duyanlar varsa, bu konuda sorumlu olanların cezalarını çekmeleri için
elinden gelen her şeyi yapmalıdır.
Saygılar
sunuyorum. (CHP sıralarından alkışlar)
BAŞKAN
– Teşekkürler Sayın Özkoç.
Sayın
Özkan…
25.- Denizli Milletvekili Cahit Özkan’ın, yapılan yasal çalışmaların
adalet dağıtabilmesi için uygulamasının da takip edilmesi gerektiğine, Ankara
Siteler’de çıkan yangında hayatını kaybeden Suriyeli işçilere Allah’tan rahmet
dilediğine, Seçim Kanunu’nun 43 ve 47’nci maddeleri gereğince vatandaşların ve
siyasi partilerin yükümlülükleri olduğuna ilişkin açıklaması
CAHİT
ÖZKAN (Denizli) – Teşekkürler Sayın Başkan.
Sayın
Başkan, değerli milletvekilleri; Genel Kurulumuzu, sizleri saygı ve muhabbetle
selamlıyorum; hayırlı, başarılı bir çalışma günü temenni ediyorum. 
Tabii, bizler
millî iradenin temsilcileri olarak millet adına, “…”(x) yani olması gereken ideal hukuku
gerçekleştirmek üzere burada yasama faaliyetleri yürütüyoruz. Ancak yaptığımız
yasal çalışmaların her şeyden önce adalet dağıtabilmesi için uygulamasının da
ciddi anlamda takip edilmesi, hem yargısal hem de idari anlamda -ve
vatandaşlarımız nezdinde de- yükümlülüklerin yerine getirilmesi lazım. İşte, bu
bağlamda yaptığımız yasal düzenlemelerin çok daha fazla adalet dağıtabilmesi
için, yaşanan bazı sıkıntıları da kamuoyuyla gündemimizle ilgili olarak paylaşmak
istiyorum. 
Malum olduğu
üzere dün Siteler’de çok sıkıntılı bir süreç yaşandı ve çıkan yangında 5 Suriyeli
işçi hayatını kaybederken 8 işçi de yaralandı. Hayatını kaybeden işçilere
Allah’tan rahmet, yaralılarımıza da acil şifalar niyaz ediyorum. Tabii, bu
noktada bizim 20 Haziran 2012 tarihli İş Sağlığı ve Güvenliği Yasamız var. İş
yerlerinde iş sağlığı ve iş güvenliğinin sağlanması ve mevcut sağlık güvenlik
şartlarının iyileştirilmesi, bu bağlamda işverenlere ve işçilerimize,
vatandaşlarımıza da görev, yetki ve sorumluluk yükleyen bu yasal düzenleme
gelişmiş ülkelerdeki düzenlemelerin gerçek anlamda üzerindedir de diyebiliriz.
Ancak uygulamada bunların sonuçlarını çok daha etkin alabilmek için her
birimize de bunların takibini yapma görevi veriyor ve tüm toplum kesimlerine de
yükümlülükler yüklüyor. Bu noktada daha duyarlı olmamız gerektiğini
düşünüyorum. 
Yine, seçmen
listeleri 17 Ocak -yani bugün- saat 17.00’ye kadar muhtarlıklarda askıda
bulunacak. 
(Mikrofon
otomatik cihaz tarafından kapatıldı) 
BAŞKAN – Buyurun
devam edin Sayın Özkan. 
CAHİT ÖZKAN
(Denizli) – Seçim Kanunu’muzun 43 ve 47’nci maddelerine göre, tüm
vatandaşlarımıza ve siyasi partilere, bütün gruplara yükümlülükler yüklenmiş ve
bazı hak ve yetkiler verilmiş. Bugün saat 17.00’ye kadar ne kadar hayali seçmen
var, ne kadar aynı dairede çok sayıda seçmen kaydı yapılmış, nerede, ne kadar
çok yaşlı seçmen var bunların takibi hepimizin üzerine vazifedir. Tabii,
bunları doğru şekilde takip etmek her şeyden önce millî iradenin tecelligâhı
Meclisimize ve seçilmiş belediye başkanlarımıza, milletvekillerimize meşruiyet
sağlayan bir durumdur. Onun için bunların da takip edilmesi gereğini… İyi
yasaların adalet dağıtabilmesi için hepimizin üzerine vazifeler yüklenmiş.
Bunları ifade ederek bugün çalışma düzenimize ilişkin de birkaç hususu arz edip
sözlerimi tamamlamak istiyorum.
Bugün inşallah
39 ve 40 sıra sayılı kanun tekliflerini yani gelir vergisine ilişkin ve sinema
filmlerinin değerlendirilmesi, desteklenmesi ve telif haklarına ilişkin bir
yasal düzenlemeyi görüşeceğiz. 
(Mikrofon
otomatik cihaz tarafından kapatıldı)
BAŞKAN – Devam
edin Sayın Özkan.
CAHİT ÖZKAN
(Denizli) – Buna toplumumuzda ciddi anlamda büyük bir talep söz konusu. Bugün
hamdolsun ki özellikle daha evvel yürürlüğe giren 1490 sayılı Kanun’la sektörün
devlet eliyle desteklenmesi, gerçek anlamda Avrupa ortalamasının üzerinde yerli
filmin yapılması ve izlenmesi durumunu gündeme getirmiştir. Ülkemizde bugün
itibarıyla yerli film izlenme oranı yüzde 56’yla Avrupa’nın 1’inci sırasında
yer almış bulunuyor. Bu da Parlamentomuzda yapılmış yasal düzenlemelerin önünü
açtığı bir durumdur. İnşallah bugün yapacağımız yasal düzenlemelerle ülkemizde
yerli film yapılması imkânlarını geliştirerek sektörün desteklenmesini de
gerçekleştirmiş olacağız. 
Bu vesileyle
başarılı ve hayırlı bir çalışma süreci temenni ederek Genel Kurulu saygı ve
muhabbetle selamlıyorum. (AK PARTİ sıralarından alkışlar) 
BAŞKAN –
Teşekkürler Sayın Özkan.
Değerli
milletvekilleri, şimdi gündeme geçiyoruz.
Başkanlığın
Genel Kurula sunuşları vardır.
İYİ PARTİ
Grubunun İç Tüzük’ün 19’uncu maddesine göre verilmiş bir önerisi vardır, okutup
işleme alacağım ve oylarınıza sunacağım.
V.- ÖNERİLER
A) Siyasi Parti Grubu Önerileri
1.- İYİ PARTİ Grubunun, İstanbul Milletvekili Yavuz Ağıralioğlu ve
arkadaşları tarafından, artan enflasyon, yüksek vergi artışları, yükselen hane
halkı borcu, düşmekte olan alım gücü göz önünde bulundurulduğunda 13,5 milyona
ulaşan emekli vatandaşımızın geçim sıkıntılarını aşmaları, ülkemizin içinde
bulunduğu ekonomik koşullar karşısında ezilmemelerinin sağlanması,
sosyoekonomik şartlarının iyileştirilmesi için atılacak adımların belirlenmesi
ve gerekli tedbirlerin alınması amacıyla 17/1/2019 tarihinde Türkiye Büyük
Millet Meclisi Başkanlığına verilmiş olan Meclis araştırması önergesinin ön
görüşmelerinin, Genel Kurulun 17 Ocak 2019 Perşembe günkü birleşiminde
yapılmasına ilişkin önerisi
17/1/2019
Türkiye Büyük Millet Meclisi Başkanlığına
Danışma Kurulu
17/1/2019 Perşembe günü (bugün) toplanamadığından grubumuzun aşağıdaki
önerisinin İç Tüzük’ün 19'uncu maddesi gereğince Genel Kurulun onayına
sunulmasını saygılarımla arz ederim.
 Yavuz
Ağıralioğlu
 İstanbul

 Grup
Başkan Vekili
Öneri:
Ülkemizin en
önemli toplumsal kesimi içinde 13,5 milyona ulaşmış olan sayılarıyla emekliler
yer almaktadır. Büyük bir toplumsal grubu oluşturan emekli vatandaşlarımızın
gittikçe ağırlaşan ekonomik koşullara karşı güçleşen geçim sıkıntıları 2019'da
yapılan zam oranlarıyla daha zor bir hâl alacaktır. Artan enflasyon, yüksek
vergi artışları, yükselen hane halkı borcu, düşmekte olan alım gücü göz önünde
bulundurulduğunda 13,5 milyona ulaşan emekli vatandaşımızın geçim sıkıntılarını
aşmaları, ülkemizin içinde bulunduğu ekonomik koşullar karşısında
ezilmemelerinin sağlanması, sosyoekonomik şartlarının iyileştirilmesi için
atılacak adımların belirlenmesi ve gerekli tedbirlerin alınması amacıyla,
İstanbul Milletvekili Yavuz Ağıralioğlu ve arkadaşları tarafından 17/1/2019
tarihinde Türkiye Büyük Millet Meclisi Başkanlığına verilmiş olan Meclis
araştırma önergesinin diğer önergelerin önüne alınarak görüşmelerinin 17/1/2019
Perşembe günkü birleşimde yapılması önerilmiştir.
BAŞKAN –
Önerinin gerekçesini açıklamak üzere öneri sahibi İYİ PARTİ Grubu adına Konya
Milletvekili Fahrettin Yokuş konuşacaktır.
Buyurun Sayın
Yokuş. (İYİ PARTİ sıralarından alkışlar) 
Süreniz beş
dakikadır.
İYİ PARTİ GRUBU
ADINA FAHRETTİN YOKUŞ (Konya) – Sayın Başkan, değerli milletvekilleri; hepinizi
İYİ PARTİ Grubu adına saygıyla selamlıyorum.
Bildiğiniz gibi,
ülkemizde 13,5 milyonu aşkın emeklimiz var. Yine, hepinizin malumu, 2006
yılından itibaren sosyal güvenlik kurumlarımız SSK, BAĞ-KUR ve Emekli Sandığı
birleştirilerek tek çatı altına getirildi ve o süreçten bu yana SGK’yle ilgili
pek çok yasal düzenleme yapıldı. Bu yasanın çıkış amacı şuydu: Çalışma
hayatında ve emeklilikte norm ve standart birliği sağlamak. Yani SSK’li olsun,
BAĞ-KUR’lu olsun, Emekli Sandığına mensup olsun, çalışanların ve emeklilerin
eşit, adil ücretler, hakkaniyetli bir paylaşım alması yönündeydi. Fakat çatı kuruldu
ama maalesef, çatının kuruluş amacı doğrultusunda ne SSK emeklisi ile memur
emeklisi ne kendi hesabına çalışan BAĞ-KUR emeklisi eşitlenemedi; yine, ne
Emekli Sandığı kapsamındaki memur ne SSK kapsamındaki işçi ne de BAĞ-KUR
kapsamında kendi hesabına çalışanlar aynı haklara kavuşamadılar. 
Yine bizim,
özellikle SGK içerisinde 2000 öncesi ve 2000 sonrası bir intibak sorunumuz var.
Siyasi iktidar, 2003 yılında, 2000 öncesi SGK’liler için, SGK mensubu emekliler
için intibak yasası düzenlemiş ama 2000’den sonra işe girenler için maalesef
bunu çok görmüş; SSK’li emekliler arasında, 2000 öncesi ve 2000 sonrası ayrımı,
ücret adaletsizliği almış başını gitmiş. Bu hususta Adana Milletvekilimiz Sayın
İsmail Koncuk Bey Meclisimize bir kanun teklifi verdi. İnşallah bu
adaletsizliği bu teklifi görüşerek düzeltebiliriz ama siz, bizden gelen her
şeye “hayır” dediğiniz için, gelin, siz getirin -özellikle AK PARTİ Grubuna
söylüyorum- bu adaletsizliği hep beraber çözelim.
Bu önergeyi
vermeden önce, emekli derneklerimizle yaptığımız görüşmelerde emekli
derneklerimiz diyorlar ki: “Bizim, devletten 2002, 2006, 2008 yıllarından kalan
alacaklarımız var, zam farklarımız var, hâlâ ödenmedi; ödenmesini talep
ediyoruz.” Yine diyorlar ki: “Vergi iadesi vardı eskiden, fatura toplardık.
Sonra devletimiz bunu kaldırdı, bunun yerine vergi indirimi uygulamaya başladı.
E bu da yüzde 4’lerde kaldı. Aradan yıllar geçti, yıllar geçti.” Bunun yüzde
10’a çıkarılmasını arzu ediyorlar.
Yine
emeklilerimiz diyorlar ki: “Kalan ömrümüzü büyük bölümümüz, hastane, eczane ve
ev arasında geçiriyoruz fakat bu üçgen içerisinde, her hastaneye gidişimizde,
her eczaneye gidişimizde fark ödüyoruz, katılım payı ödüyoruz, muayene ücreti
ödüyoruz. Yüce Meclisin adaleti varsa bunu, bu adaleti bize sağlasın.” Çok da bir
şey istemiyorlar.
Ve devamla
diyorlar ki: “Emeklilere verilmeye başlanan banka promosyonları adil değil,
bunlar artırılsın.” Başka? Yine, Türkiye Emekliler Derneğine -en büyük emekli
derneğimiz- 2015 yılı 21 Ekiminde dönemin Başbakanı Sayın Davutoğlu “Merak
etmeyin, bir tane evsiz emekli bırakmayacağız.” sözü vermiş. Vallahi, diyorlar
ki: “Devlette devamlılık esastır. Sayın Davutoğlu’nun sözünü AK PARTİ iktidarı
yerine getirmeli, TOKİ’yle acil bir anlaşma yapmalı. Bizim maaşlarımıza uygun
yani maaşlarımızdan dörtte 1 kesinti yaparak bizleri ev sahibi etsinler çünkü
şu anda 3 milyondan fazla emeklimiz kiralarda oturuyor.”
Yine, efendim,
emeklilerimiz diyorlar ki: “SSK emeklisi, BAĞ-KUR emeklisi ve Emekli Sandığı
emeklisi arasında ücret adaletsizliği var, bunu giderin. Yahu, hepimiz
emekliyiz. İşte, 2019 yılında artışlarda da farklı farklı artış yapıyorsunuz,
bu adaletsizliği de giderin bari, yüzdelik artışlarımızı bari düzeltin.”
(Mikrofon
otomatik cihaz tarafından kapatıldı) 
BAŞKAN –
Buyurun, sözlerinizi bağlayın Sayın Yokuş.
FAHRETTİN YOKUŞ
(Devamla) – Başka diyorlar ki: “Geçim sıkıntısı yüzünden yüzde 35’imiz ikinci
bir iş yapmak zorunda kalıyoruz. Allah aşkına, yahu, bizi de bu işten kurtarın.
Yani artık belimiz bükülmüş, nefes almakta zorluk çekiyoruz ama bir yandan
geçim derdi; sürünerek, zorluk çekerek ikinci bir iş yapmaya gayret ediyoruz.
Allah aşkına, yahu, ömrümüzün şu son dönemlerinde bari azıcık rahat yaşayalım,
torunlarımızı sevindirecek bir hediye alabilecek ücretler verin.” 
Vallahi, çok şey
istemiyorlar aslında. Ama yüce Meclis heyeti kendisinin emeklilik işini… İki
yıl Mecliste vekillik yaptıktan sonra -ben de dâhil, şimdi ben de alacağım
herhâlde- yani bir anlamda kıyak emeklilik yapıyorsanız, vicdanınıza
sesleniyorum: Gelin, bu emeklilere de asgari ücrete kadar çıkaralım en düşük
emekli maaşını, ona göre hepsini yeniden düzenleyelim. 
(Mikrofon
otomatik cihaz tarafından kapatıldı) 
BAŞKAN –
Bağlayın lütfen. 
FAHRETTİN YOKUŞ
(Devamla) – Çünkü TÜİK’in rakamları bunu söylüyor, çünkü TÜRK-İŞ’in
araştırmaları açlık sınırını 2 bin lira civarında tutuyor. Gelin, bir kere
olsun, emeklilerimizi hep beraber sevindirelim diyor, hepinizi -sendika hakkı
vermek kaydıyla bir de emeklilerimize- saygıyla selamlıyorum efendim. (İYİ
PARTİ sıralarından alkışlar) 
BAŞKAN –
Teşekkürler Sayın Yokuş.
Öneri üzerinde
Halkların Demokratik Partisi Grubu adına İzmir Milletvekili Serpil Kemalbay
konuşacaktır. 
Buyurun Sayın
Kemalbay. (HDP sıralarından alkışlar)
Süreniz üç
dakikadır.
HDP GRUBU ADINA
SERPİL KEMALBAY PEKGÖZEGÜ (İzmir) – Teşekkür ederim Sayın Başkan.
Yıllarca
çalışmış ve emekli olmaya ömrü yetmiş 13,5 milyon emeklinin durumunu
konuşuyoruz. İlk önce, şu anda emekli olan vatandaşlarımızı, aslında emekli
olmayı başardıkları için kutlamak gerekiyor. 
Biraz önce de
söylendi, kendisi 46 yaşında emekli olan, üstelik şu anda çift maaş almakta
hiçbir sakınca görmeyen Cumhurbaşkanının kendisinden sonra kimsenin yaşarken
emekli olmaması için her türlü önlemi aldığını görüyoruz.
Emeklilikte yaşa
takılanlar, söylendiği gibi, 2000’den önce çıkan yasadan dolayı emeklilikte
yaşa takıldılar fakat 2008’de AKP iktidarının çıkarttığı Sosyal Sigortalar ve
Genel Sağlık Sigortası Yasası emeklilikte yine yaşı yükseltti ve emeklilik
koşullarını kötüleştirdi. “Olur mu öyle şey?” demeyelim, oldu. Şu anda çalışıp
65 yaşında emekli olacağını sanan çalışanların ileride başına ne geleceğini de
bilmiyoruz.
Aslında AKP
saray iktidarı kimsenin emekli olmasını istemiyor ama gözünü emeklilik için
kesilen paraya dikmiş durumda. Ücrette adaletsizlik bunun bir göstergesi. Şu
anda 850 lira emekli maaşı alan emekliler dahi bulunuyor. Bu, AKP döneminde
getirilen yasalardan kaynaklı olarak böyle. “İşte, ne yaparız da bu parayı
emeklilere vermeyiz?” Ki bu para halktan toplanan, çalışanlardan toplanan, halkın
doğrudan ve dolaylı vergilerinden toplanan paralardır. “Bu paraları nasıl
emeklilere vermeyiz?” diye bir çalışma yapılıyor. Bunun yolunu da emeklilikte
yaşa takılanlar gibi akla hayale sığmayan hak gasplarıyla ya da emeklilik
koşullarını her defasında kötüleştirerek yapıyorlar. Bu da yetmiyor, bir de
bireysel emeklilik sistemi çıkarttılar. Zorunlu bireysel emeklilik sistemiyle
fonlar oluşturarak tekrar ücretlilerden adına “emeklilik” dedikleri sermayeye
para aktarma sistemini oluşturdular. Hâlbuki bunun emeklilikle bir ilgisi yok,
bu bir fon. Bu fon da yine her zaman olduğu gibi işçilerden, emekçilerden
alınıp sermayeye aktarılacak bir fon. 
Değerli
arkadaşlar, bireysel emeklilik sisteminden hemen çıkılması gerekiyor, zorunlu
bireysel emeklilik sistemine de “hayır” denmesi gerekiyor. Çalışanlar ileride
bu BES konusunda daha fazla soyulacaklarına emin olabilirler. 
(Mikrofon
otomatik cihaz tarafından kapatıldı)
BAŞKAN – Buyurun
Sayın Kemalbay, tamamlayın lütfen.
SERPİL KEMALBAY
PEKGÖZEGÜ (Devamla) – Şunu unutmayalım ki işçiler, emekçiler, emekliler artık
bıçak kemiğe dayandı noktasındalar ve sermayeyi besleyen bu sistem karşısında
31 Martta milletimiz, halkımız “…”(x)
diyerek bu sermayeyi besleyen, emekliden alıp sermayeye devreden sisteme,
düzene “hayır” diyeceklerdir diyorum.
Hepinize
teşekkür ediyorum. (HDP sıralarından alkışlar)
BAŞKAN –
Teşekkürler Sayın Kemalbay.
Söz sırası
Cumhuriyet Halk Partisi Grubu adına Burdur Milletvekili Mehmet Göker’e ait.
(CHP sıralarından alkışlar)
Buyurun Sayın
Göker.
Süreniz üç
dakikadır.
CHP GRUBU ADINA
MEHMET GÖKER (Burdur) - Sayın Başkan, değerli milletvekilleri; bugün
emeklilerin sorunları üzerinde konuşacağız. Biz CHP ve muhalefetin bir kısım
partileri olarak emeklilerin ne denli zorluk içinde olduğunu gücümüz yettiğince,
sesimiz çıktığınca sizlere anlatmaya çalışıyoruz ama siz anlamakta bir miktar
güçlük çekiyorsunuz. En küçük aile karı koca, iki kişi, o yüzden en küçük
fiyatlar üzerinden gideceğim ve yine en düşük maliyet yani esnafın tabiriyle
“kasa altı” fiyatları burada konuşarak bu hesaplamayı yapacağız. Hesaplamamızı
da -dün geçen yasa teklifinde olduğu gibi- en düşük maaş 1.000 lira, onun
üzerinden yapacağız.
Şimdi, ortalama
bir emekli maaşı minimum 1.000, maksimum 2.250-2.500 lira civarında yani
ortalama 1.200-1.300 lira. Bu seviyede yaşayan insan sayısı yaklaşık 12 milyon
kişi. Şimdi, başladığımız takdirde, öncelikle aldığımız 1.000 TL paranın 400
lirası ev kirasına gidiyor. Bu ev, şöyle söyleyeyim, İstanbul’da alınabilecek,
hani seçmen kayıtlarının yapılabileceği, yapıldığı söylenen ahırlardan daha da
kötü bir ev. Bu evin ortalama elektrik gideri 99 lira, su gideri 80 lira. Bu
arada paralar gerçek değil çünkü bu kadar para bir Müslüman’da bulunmaz. (CHP
sıralarından alkışlar)
GARO PAYLAN
(Diyarbakır) – Hristiyan’da da bulunmaz. 
MEHMET GÖKER
(Devamla) – Evet, Hristiyan’da da bulunmaz Sayın Paylan.
Doğal gaz fiyatı
ortalama 147 lira. Şimdi, gıdadan haberiniz olmayabilir, büyük miktarda para
çıkarmış olmayalım. Biliyorsunuz, soğanın kilosu yaklaşık 5 lira, bu en kötü
hâliyle, patates 4, domates yine 5 lira, salça 11 lira oldu, bulgur keza 4
lira, ekmek 1 lira -ortalama 30 ekmek tüketildiği takdirde, günde 1 ekmek
yediklerini düşünüyoruz karı kocanın- bunların maliyeti de yaklaşık 197 lira.
Bunu da kenara koyduk. Tabii, bunların evlatlarıyla, çocuklarıyla hiç olmazsa
bayramda seyranda, cumartesi pazar konuşacakları bir telefonları da olması
lazım bir kişide. Onu da kontörlü hat alırsanız, faturalı da değil, 30 lira,
onu da koyduk. Tabii, emeklinin en büyük sorunu muayene. Herkes emekli
olduğunda -Allah gecinden versin diyelim, siz de öyle yapıyorsunuz- mutlaka
hastaneye gidecek, kronik bir hastalığı ortaya çıkacak, en kötüsü itibarıyla
tansiyonu olacak. Bir muayene ücreti devlet hastanesinde -üniversite demiyorum-
katılım payı hariç yaklaşık 6 lira yani karı koca birer kere muayene olursa 12
lira, 3 lira da ilaç katılım bedeli var...
(Mikrofon
otomatik cihaz tarafından kapatıldı) 
BAŞKAN – Devam
edin Sayın Göker. 
MEHMET GÖKER
(Devamla) – …bu da yaptı mı 18 lira? Bu emeklinin elinde geriye kalan, ay
sonuna kadar, otuz gün içerisinde yiyeceği para miktarı 29 lira. Enine de
yiyin, boyuna da yiyin. Yani, günde 1 liranın altında bir parayı biz bu
insanlara hak görmüş oluyoruz. 
Şimdi, sorun
aslında şu, bir hekim fıkrasıyla anlatmak istiyorum: Hasta gidiyor, işaret
parmağını gösteriyor, diyor ki: “Parmağımı nereye dokunsam ağrıyor vücudum.”
Doktor muayene ediyor, hasta “Kolum ağrıyor.” diyor, bakıyor, kolu sağlam,
“Bacağım ağrıyor. “diyor, sağlam. En sonunda ortopedist diyor ki: “Ya,
parmağının bir filmini çekelim.” Çekiyorlar ki parmak kırık. 
Şimdi, siz de
sürekli a Haber dinleye dinleye bu insanların hâlinin gerçekten güzel olduğunu
zannediyorsunuz ama öyle değil. İnsanlar açlık içinde kavruluyor, insanlar
açlık içinde yalvarıyor. 
Teşekkür
ediyorum, Genel Kurulu saygıyla selamlıyorum. (CHP ve İYİ PARTİ sıralarından
alkışlar)
BAŞKAN –
Teşekkürler Sayın Göker. 
Öneri üzerinde,
Adalet ve Kalkınma Partisi Grubu adına Ankara Milletvekili Orhan Yeğin
konuşacaktır. (AK PARTİ sıralarından alkışlar) 
AK PARTİ GRUBU
ADINA ORHAN YEĞİN (Ankara) – Sayın Başkan, kıymetli milletvekilleri; aziz
milletimizi ve onu temsil eden Gazi Meclisimizi saygıyla selamlıyorum. 
Dün Ankara
Siteler’de çıkan yangında hayatını kaybedenlere Allah’tan rahmet, yakınlarına
sabır ve başsağlığı, yaralılara da Cenab-ı Allah’tan acil şifalar diliyorum. 
Kıymetli
milletvekilleri, elbette hep ileriye bakacağız, hep hedeflerimizi daha yüksek,
daha ileriye koyacağız. Geçenlerde bir hatip de bu kürsüde ifade etti, “Tarih ileriye
doğru yaşanır ama tarih geriye doğru bakarak anlaşılır.” dedi. 
Hedeflerimizi
ileriye doğru koyarken o hedefleri nereye taşıyacağımız, ne yapacağımız,
nereden nereye geldiğimize bakmadan çok da planlaması mümkün olmuyor çünkü
geçmişten nereye geldiğimize, imkânlarımızın ne olduğuna, elimizde ne olduğuna
bakmadan konuştuğumuzda konuşmanın ölçüsünün yukarıya doğru limitlerinin nereye
vardığını bilemediğimiz zamanlar oluyor. 
Hayatlarının en
verimli dönemlerini ülkemizin çalışma hayatında geçiren, bu çalışmalar
nihayetinde emekliliği hak etmiş tüm emeklilerimizin reel gelirinin artması
için ülkemizin imkânları dâhilinde her türlü iyileştirici düzenlemeyi yaptık ve
yapmaya devam ediyoruz. isterseniz bunlardan bazılarını burada ifade edeyim. 
2000 yılı öncesinde
bağlanan emekli aylıkları için intibak düzenlemesini bu dönemde, bu yıllarda
hep beraber yaptık AK PARTİ iktidarları döneminde. Otuz yıldan fazla hizmeti
olan 4/C emeklilerine otuz yılı aşan süreler için emekli ikramiyesi ödenmesine
imkân da tanıdık. Memuriyet hizmeti olup SSK ve BAĞ-KUR’dan emekli olanlara
memuriyet hizmetleri için emekli ikramiyesi ödenmesini sağladık. Emekli
olduktan sonra ticari faaliyette bulunanların aylıklarından yüzde 15 oranında
kesilen sosyal güvenlik destek primlerini kaldırdık. Emekli aylıklarının
bağlanma süresi yetmiş günden fazla sürmekteyken bugün hamdolsun, aylık bağlama
süresini on beş gün ortalamaya indirdik ve inşallah bunu bir haftaya, bir güne
indirme hedefini de yakalayacağız. Aylık bağlandıktan sonra eksik hizmet süresi
nedeniyle emekli aylıklarının iptal edilmesinin önüne geçmek amacıyla, aylık
bağlandıktan sonra da borçlanmayla eksik hizmet süresini tamamlama imkânını
veren düzenlemeyi de yaparak aylıkların kesilmesinin önüne geçtik. On yıllık
hizmeti dolmadan vefat eden sigortalıların hak sahiplerine beş yıllık
hizmetleri karşılığında aylık bağlanmasını sağladık. Hayatını kaybeden
sigortalının 65 yaşından büyük, muhtaç durumda olan ana ve babasına artan hisse
bulunup bulunmadığına bakılmaksızın aylık bağlama imkânı getirdik.
Emekli ve hak
sahiplerine konut edindirme yardımı tutarları hiçbir seçim beyannamemizde,
hiçbir programımızda olmamasına rağmen, taahhüdümüz olmamasına rağmen konut
edindirme yardımı fonlarında biriken paraları da ödedik, ödemeyi başardık.
(Mikrofon
otomatik cihaz tarafından kapatıldı)
BAŞKAN –
Buyurun, devam edin Sayın Yegin.
ORHAN YEGİN
(Devamla) – Teşekkür ederim Başkanım.
Vergi iadesi
alabilmek için -az önce de hatibimiz ifade etti- fiş ve fatura toplama
uygulamasını da kaldırarak emeklilerimizi zarftan, fiş toplamadan, zımbadan,
yazmadan, çiziden hep beraber kurtarmış olduk. Bütün emeklilerimizin
yararlanacağı, daha az maaş alanın daha çok yararlanacağı bir farklı
kademelendirmeyle bütün emeklilerimize promosyon ödenmesini sağladık. Emeklilerimize
Ramazan ve Kurban Bayramlarında biner TL olmak üzere, bundan sonraki her
bayramda totalde 2 bin lira olmak üzere bayram ikramiyesi ödenmesi için
düzenleme yaptık ve hayata geçirdik. Ve son olarak da dün Mecliste kanunlaşan
yasayla, bundan sonra emekli ve maluliyet aylıklarıyla ilgili, emeklilerin
aldığı yıllık zamları bin TL olana kadar aradaki farkı kapatıp bin TL maaş
alabileceği yani bin liranın altında maaşın cebine girmediği bir düzenlemeyi
hep beraber yapmış olduk.
Ve aslında sayın
milletvekilleri, ne yaptık, biliyor musunuz? Başlıkların ötesinde genel bir
anlam olsun, hafızalarımızda bütün bu yapılanların toplamı neye eşit olsun,
aklımızda kalsın diye söylüyorum. 2002 yılında…
(Mikrofon
otomatik cihaz tarafından kapatıldı)
ORHAN YEGİN
(Devamla) – Sayın Başkan, toparlamama izin verin.
BAŞKAN –
Buyurun, tabii, bağlayın sözlerinizi Sayın Yegin.
ORHAN YEGİN
(Devamla) – 2002 yılında emeklilerimize yapılan ödemelerin gayrisafi yurt içi
hasılaya oranı 4,8’ken bu oran 2018 yılında 6,75’e, 6,8’e yükseldi. Yani 2002
yılında emeklilere yapılan ödemelerin gayrisafi yurt içi hasılaya olan oranını
2018’e geldiğimizde yüzde 40’ın üzerinde artırmayı Allah bize nasip etti,
hepimize nasip etti.
Yeter mi, her
ihtiyacı karşılar mı? Buna kim “Evet.” diyebilir? İnsanlarımız, milletimiz her
şeyin, her güzelliğin en iyisine, en fazlasına layık. Biz hepimiz insanlarımız
daha yüksek gelire, daha yüksek standarda sahip olsun, daha mutlu olsun,
yaptığımız düzenleme ve icraatlar onun hayatının yükünü daha da azaltsın istiyoruz
ve on altı yıldır bu ideal için, bu refahı yakalamak ve sürekli kılmak için,
altını çiziyorum, sürekli kılmak için gece gündüz çalışıyoruz.
Bu ülkeyi
inşallah hep beraber büyütmeye devam edeceğiz. El ele vereceğiz. Kimsenin
teninin rengine, kıyafetinin boyuna, şekline, şemailine takılmadan, milletin
verdiği temsil yetkisini hep beraber doğru kullanacağız, popülizm, fırsatçılık
yapmadan inşallah, daha da standartlarımızı yükselteceğiz. (AK PARTİ
sıralarından alkışlar) 
BAŞKAN –
Teşekkürler Sayın Yegin. 
İYİ PARTİ
Grubunun önerisini oylarınıza sunuyorum: Kabul edenler… Etmeyenler… Öneri kabul
edilmemiştir. 
Halkların
Demokratik Partisi Grubunun İç Tüzük’ün 19’uncu maddesine göre verilmiş bir
önerisi vardır, okutup işleme alacağım ve oylarınıza sunacağım. 
2.- HDP Grubunun, Diyarbakır Milletvekili Garo Paylan ve arkadaşları
tarafından, Hrant Dink cinayetinin tüm hakikatleriyle ortaya çıkarılması
amacıyla 16/1/2019 tarihinde Türkiye Büyük Millet Meclisi Başkanlığına verilmiş
olan Meclis araştırması önergesinin ön görüşmelerinin, Genel Kurulun 17 Ocak
2019 Perşembe günkü birleşiminde yapılmasına ilişkin önerisi
Türkiye Büyük Millet Meclisi Başkanlığına
Danışma Kurulu
17/1/2019 Perşembe günü (bugün) toplanamadığından grubumuzun aşağıdaki
önerisinin İç Tüzük’ün 19’uncu maddesi gereğince Genel Kurulun onayına
sunulmasını saygılarımla arz ederim. 
 Ayhan
Bilgen 
 Kars
 Grup
Başkan Vekili 
Öneri: 
16 Ocak 2019
tarihinde, Diyarbakır Milletvekili Sayın Garo Paylan ve arkadaşları tarafından
verilen 1318 sıra numaralı Hrant Dink cinayetinin tüm hakikatleriyle ortaya
çıkarılması amacıyla Türkiye Büyük Millet Meclisine verilmiş olan Meclis
araştırması önergesinin diğer önergelerin önüne alınarak görüşmelerinin
17/1/2019 Perşembe günkü birleşiminde yapılması önerilmiştir.
BAŞKAN –
Önerinin gerekçesini açıklamak üzere, öneri sahibi Halkların Demokratik Partisi
Grubu adına Diyarbakır Milletvekili Garo Paylan konuşacaktır. 
Buyurun Sayın
Paylan. (HDP sıralarından alkışlar) 
Süreniz beş
dakikadır. 
HDP GRUBU ADINA
GARO PAYLAN (Diyarbakır) - Sayın Başkan, değerli milletvekilleri; hepinizi
saygıyla selamlıyorum. “…”(x)
Değerli
arkadaşlar, Hrant Dink 19 Ocak 2007 tarihinde İstanbul Şişli’de gazetesinin
önünde katledildi ve üzerinden tam on iki yıl geçti. Cinayette hükûmet
sözcüleri, yargı -Türklüğü aşağılamak gerekçesiyle 301’inci maddeden- medya
attığı nefret manşetleriyle önemli roller aldı arkadaşlar ve on iki yıldır bu
rollere bakılmadı. Oysa Hrant Dink öldürülmeden hemen önce yazdığı son
yazısında aynen bir ihbar niteliğinde bu rolleri belirtmişti, sürem az olduğu
için ben yazıdan bazı alıntılar yapacağım arkadaşlar. Yazının başlığı: “Ruh
hâlimin güvercin tedirginliği.” 
Hrant Dink aynen
şöyle söylüyor: “Başlangıcında Türklüğü aşağılamak suçlamasıyla Şişli
Cumhuriyet Savcılığınca hakkımda başlatılan soruşturmanın tedirginliğini
duymadım. Soruşturma sonucunda bir dava açılmayacağına kesin gözüyle
bakıyordum, kendimden emindim. Ama hayret, işte, dava açılmıştı. Savcı,
bilirkişi raporuna rağmen cezalandırılmamı istedi. Ardından da hâkim
mahkûmiyetime karar verdi. Hâkim Türk milleti adına karar vermişti, benim
Türklüğü aşağıladığımı hukuken tescillemişti. Her şeye dayanabilirdim ama buna
dayanmam mümkün değildi. Benim anlayışımla, bir insanın birlikte yaşadığı
insanları etnik ya da dinsel herhangi bir farklılığı nedeniyle aşağılaması
ırkçılıktı ve bunun bağışlanır bir yanı olamazdı. 
Bu ülkenin
yargısı birçok devlet insanının ve siyasetçinin de dile getirmekten çekinmediği
gibi bağımsız değil. Yargı, yurttaşın haklarını değil, devleti koruyor, yargı,
yurttaşın yanında değil, devletin güdümünde.
Ne diyeyim ki?
Bana haddimi bildirmeye soyunmuş olan ve muhtemelen de davanın her kademesinde
bilemeyeceğim yöntemlerle varlığını hissettiren o büyük güç, işte, yine perde
arkasındaydı. Nitekim Yargıtay Genel Kurulu da oy çokluğuyla benim Türklüğü
aşağıladığıma hükmetti. 
Şu çok açık ki
beni yalnızlaştırmak, zayıf ve savunmasız kılmak için çaba gösterenler
kendilerince muratlarına erdiler. Daha şimdiden, topluma akıttıkları kirli ve
yanlış bilginin tesiriyle Hrant Dink’i artık Türklüğü aşağılayan biri olarak
gören ve sayısı hiç de az olmayan önemli bir kesim olarak tanıttılar. 
‘Bu insanlar
şimdi benim hakkımda ne düşünüyor?’ sorusudur benim asıl beynimi kemiren. Ne
yazık ki artık eskisinden daha fazla tanınıyorum ve insanların ‘Aa, bak, bu, o
Ermeni değil mi?’ diye bakış fırlattığını daha fazla hissediyorum. Ve refleks
olarak da başlıyorum kendi kendime işkenceye. Bu işkencenin bir yanı merak, bir
yanı tedirginlik; bir yanı dikkat, bir yanı ürkeklik. Tıpkı bir güvercin
gibiyim, onun gibi sağıma, soluma, önüme, arkama göz takmış durumdayım; başım
onunki kadar hareketli ve anında dönecek denli de süratli. İşte size bedel. Ne
diyordu Dışişleri Bakanı Abdullah Gül, ne diyordu Adalet Bakanı Cemil Çiçek? ‘Canım,
301'in bu kadar da abartılacak bir yanı yok. Hapse girmiş biri var mı?’ Sanki
bedel ödemek sadece hapse girmekmiş gibi. İşte size bedel, işte size bedel!
İnsanı güvercin tedirginliğine hapsetmenin nasıl bir bedel olduğunu bilir
misiniz ey siz bakanlar, bilir misiniz? Siz, hiç bilmez misiniz güvercinleri?
‘Ölüm kalım’ dedikleri, kolay bir süreç değil yaşadıklarım ve ailece
yaşadıklarımız. 
Biz yaşadığı
cehennemi cennete çevirmeye talip insanlardandık. Türkiye'de kalıp yaşamak, hem
bizim gerçek arzumuz hem de Türkiye'de demokrasi mücadelesi veren, bize destek
çıkan, binlerce tanıdık, tanımadık dostumuza olan saygımızın gereğiydi.
Kalacaktık ve direnecektik. Bir gün gitmek mecburiyetinde kalırsak ama, tıpkı
1915'teki gibi çıkacaktık yola; atalarımız gibi, nereye gideceğimizi bilmeden,
yürüyerek yürüdükleri yollardan, duyarak çileyi, yaşayarak ızdırabı.”
(Mikrofon
otomatik cihaz tarafından kapatıldı) 
BAŞKAN – Devam
edin Sayın Paylan.
Buyurun. 
GARO PAYLAN
(Devamla) – “Öylesi bir serzenişle işte, terk edecektik yurdumuzu ve gidecektik
yüreğimizin değil ama ayaklarımızın götürdüğü yere, her neresiyse. Dilerim
böylesi bir terk edişi hiç ama hiç yaşamak mecburiyetinde kalmayız. 
Muhtemelen, 2007
benim açımdan daha da zor bir yıl olacak. Yargılanmalar sürecek, yeniler
başlayacak. Kim bilir daha ne gibi haksızlıklarla karşı karşıya kalacağım? Ama
tüm bunlar olurken şu gerçeği de tek güvencem sayacağım: Evet, kendimi bir
güvercinin ruh tedirginliği içinde görebilirim ama biliyorum ki bu ülkede
insanlar güvercinlere dokunmaz. Güvercinler, kentin ta içlerinde, insan
kalabalıklarında dahi yaşamlarını sürdürürler. Evet, biraz ürkekçe ama bir o
kadar da özgürce.” 
Değerli
arkadaşlar, sevgili Hrant Dink bu yazısını 19 Ocak 2007’den hemen önce yazdı.
Aynen bir ihbar niteliğinde...
(Mikrofon
otomatik cihaz tarafından kapatıldı) 
BAŞKAN – Buyurun
devam edin Sayın Paylan.
GARO PAYLAN
(Devamla) – Aslında katillerini söylüyor, katillerini ihbar ediyor. Bu devletin
içinde odaklanmış o katil uru gösteriyor; medyasıyla, yargısıyla, hükûmet
sözcüleriyle, nefret suçu içeren söylemleriyle gösteriyor ve Hrant Dink, on iki
yıldır Şişli’deki o kaldırımda yatıyor arkadaşlar. 
Bakın, Türkiye
Büyük Millet Meclisinden sesleniyorum. Bizim sorumluluğumuzdur arkadaşlar,
Hrant’a bir borcumuz var. Hrant bu ülkede barışı, adaleti istedi, “Hem geçmişle
yüzleşelim hem de birlikte eşit, adil bir gelecek kuralım.” dedi ama bu
söylemlerini hazmedemeyenler, bu söylemin hayata geçmesini istemeyen karanlık
odak Hrant Dink’i katletti ve on iki yıldır da Hrant Dink o kaldırımda adalet
bekliyor.
Türkiye Büyük
Millet Meclisinin bu konuda sorumluluk alacağını umuyorum ve önergemize destek
vereceğini umuyorum.
Değerli
arkadaşlar, Hrant’a Ermenice bir çağrıyla bitirmek isterim. “…”(X) (HDP sıralarından
alkışlar)
BAŞKAN –
Teşekkürler Sayın Paylan. 
Öneri üzerinde
Cumhuriyet Halk Partisi Grubu adına İstanbul Milletvekili Mustafa Sezgin
Tanrıkulu konuşacak.
Buyurun Sayın
Tanrıkulu. (CHP sıralarından alkışlar)
Süreniz üç
dakikadır.
CHP GRUBU ADINA
MUSTAFA SEZGİN TANRIKULU (İstanbul) – Sayın Başkan, değerli milletvekilleri;
hepinizi saygıyla selamlıyorum.
Hazırlanışı,
işlenişi ve sonraki soruşturması Adalet ve Kalkınma Partisi iktidarı döneminde
olan bir cinayettir Hrant Dink’in öldürülmesi ve aradan on iki yıl geçmiştir,
hâlen İstanbul 14. Ağır Ceza Mahkemesinde yargılamalar devam ediyor ve asıl
faillerin ortaya çıkmadığı bir yargılama süreci devam ediyor. Şu anda 85
kişinin yargılandığı bir dava var, 4’ü tutuklu ama asıl failler yargılanamadı,
asıl failler henüz çıkamadı. O davayı ilk gününden beri izliyorum. Hrant
Dink’in öldürüldüğü gün de İstanbul’daydım. Dostumdu, yarım saat uzaklıktaydı
ve yetiştiğimde daha yerdeydi kendisi. Ölü muayenesine katıldım dostumun. O
zamandan bu zamana izliyorum ve Adalet ve Kalkınma Partili milletvekili
arkadaşlarıma soruyorum: İlk gün komisyon kurmuştunuz ve davayı izliyordunuz.
Sonra neden bıraktınız? İlk gün milletvekilleriniz gelmişti, iki üç duruşmaya
geldiler, ben de müdahil vekil olarak katıldım o zaman davalara ama sonra
kestiniz. Neden kestiniz? Çünkü sorumluluğunuz var, siyasi sorumluluğunuz var.
O sorumluluk ne, size söyleyeyim mi? Nasıl Genelkurmay Başkanı MİT Müsteşarını
arar? MİT Müsteşarı nasıl İstanbul Bölge Başkanını arar? İstanbul Bölge Başkanı
nasıl İstanbul Valisini arar ve Hrant Dink’i çağırırlar ve konuşurlar
kendisiyle ve neden bugüne kadar bununla ilgili bir soruşturma yapılamaz? Neden
Genelkurmayla ilgili bir soruşturma yapılamaz? Neden MİT Müsteşarıyla ilgili ve
onu oraya tevdi etmek için gelen görevlilerle ilgili herhangi bir izin
verilemez? Dahasını söyleyeceğim: Başbakanlık Teftiş Kurulundan uzmanlar
Trabzon’a giderler, Trabzon’da MİT Bölge Başkanını dinlerler ve MİT Bölge
Başkanı bunlara şunu söyler… “Bize bir kırıntı verin hiç olmazsa bu cinayetle
ilgili.” falan denir kendisine. MİT Bölge Başkanı der ki: “Kırıntı versem sizi
fırına götürür.” Bunu söyler ve bunların doğru olduğu İstanbul’daki 14. Ağır
Ceza Mahkemesindeki tanıklıklarla ortaya çıkar. “Evet, bize MİT Bölge Başkanı
bu cümleyi söyledi.” dediler. Ama MİT Bölge Başkanıyla ilgili olarak bugüne
kadar herhangi bir soruşturma izni yok, herhangi bir tanıklık da yok. 
Ben
buradan Sahyın Cumhurbaşkanına sesleniyorum: 2013’te MİT Yasası değişti. Eğer
gerçekten bu soruşturmanın aydınlığa kavuşmasını istiyorsanız izin verin
yargılansınlar veya izin verin tanıklık yapsınlar. İzin verin bu uzmanlara,
tanıklık yapsınlar. Ama maalesef bugüne kadar bu da ortaya çıkarılamadı. 
Hrant Dink
dostumdu, Diyarbakır Barosu Başkanıyken 2005 yılında bir panele davet etmiştik.

(Mikrofon
otomatik cihaz tarafından kapatıldı) 
BAŞKAN –
Tamamlayın Sayın Tankırulu, buyurun. 
MUSTAFA SEZGİN
TANRIKULU (Devamla) – O panelde yaptığı konuşmadan bir alıntıyla konuşmamı
bitireceğim. Aynen şöyle demişti Hrant Dink Diyarbakır’da, Diyarbakır Barosunun
panelinde: “Bu halk üzerine bütün baskı ve dayatmalara, bütün entrikalara,
bütün pisliklere, zulme rağmen -ki hâlâ devam ediyor- ne ederiz, nasıl ederiz
de birlikte ve yan yana değil, iç içe yaşamayı gerçekleştiririz? Eğer demokrasi
gibi bir kavramdan bahsedeceksek, çok kültürlülük gibi bir gerçeklikten
bahsedeceksek Türk halkının da Kürt halkının da önündeki temel engel budur.
Ayrı ayrı yaşamak, yan yana yaşamak ya da paralel yaşamak değil; iç içe
yaşamanın, eşit yaşamanın, birlikte, özgür yaşamanın şartlarını bulmaktır.”
Evet böyle konuşmuştu. 
Seni
unutmayacağız! “…”(x)
(CHP ve HDP sıralarından alkışlar) 
BAŞKAN –
Teşekkürler Sayın Tanrıkulu. 
Öneri üzerinde,
Adalet ve Kalkınma Partisi Grubu adına, İstanbul Milletvekili Abdullah Güler
konuşacaktır. 
Buyurun Sayın
Güler. 
Süreniz üç
dakikadır. 
AK PARTİ GRUBU
ADINA ABDULLAH GÜLER (İstanbul) – Sayın Başkanım, değerli milletvekilleri;
Halkların Demokratik Partisi Grubunun, Hrant Dink cinayetinin araştırılması
hususunda, Meclis araştırması açılması için vermiş olduğu grup önerisi üzerine
AK PARTİ Grubumuz adına söz almış bulunuyorum. Bu vesileyle, aziz milletimizi
ve yüce Meclisi saygıyla selamlıyorum. 
Çok değerli
milletvekilleri, biraz önce Cumhuriyet Halk Partisi Grubu adına söz alan hatip
2007 yılı içerisinde meydana gelen olaylarla ilgili olarak bazı düşüncelerini
ifade etti ancak merhum Hrant Dink’in 19 Ocak 2007 tarihinde Agos gazetesi
önünde öldürülmesinden önceki bazı tarihlerde de çok farklı olayların olduğu
hususunda, burada, sayın Genel Kurulumuza, saygıdeğer milletvekillerimize bilgi
vermek istiyorum. 
5 Şubat 2006
tarihinde Trabzon’da İtalyan Katolik Kilisesi Rahibi Santoro’nun öldürülmesi,
17 Mayıs 2006 tarihinde Danıştay 2. Dairesine yapılan silahlı saldırı, daha
sonra, merhum Hrant Dink’in öldürülmesinden sonra 18 Nisan 2007 tarihinde
Malatya Zirve Kitabevinde 3 vatandaşımızın öldürülmesi ve daha sonra da 12
Temmuz 2007 tarihinde Ümraniye’de bir operasyonda ele geçirilen el bombaları
sonucunda başlatılan Ergenekon soruşturması. Bunları bir bütün olarak
değerlendirdiğimizde, dışarıdan güdümlü bir aklın, FETÖ terör örgütü aklının, o
tarih itibarıyla Türkiye’yi bir kaos ortamına sürüklemek, yönetilemez bir ülke
görüntüsü vermek üzere bir operasyon yürüttüğünü görüyoruz. Niye? O tarihlerde
görevlerde bulunan Emniyet İstihbarat Daire Başkanı Ramazan Akyürek’in, Ali
Fuat Yılmazer’in, özel yetkili Cumhuriyet Savcısı Zekeriya Öz’ün bu planlama
içerisinde yer aldıklarını ve malum bu suikastlerin, bu operasyonların aklını
temsil ettiklerini görüyoruz. 
Değerli
milletvekilleri, biraz önce Cumhuriyet Halk Partili milletvekilimiz dedi ki:
“AK PARTİ’li bir grup bu Hrant Dink cinayetlerini o süreç içerisinde takip
etti.” Evet, biz takip ettik. Sayın milletvekillerimizle beraber ben de
İstanbul il başkanlığında bu cinayet üzerine yargılamaları bizzat takip ettim.
Peki, Cumhuriyet Halk Partisi ne yapıyordu o zaman? Bunun cevabını niye vermedi
acaba, çok merak ediyorum. Ne yapıyordu biliyor musunuz? 17 Nisanda “Biz sözde
değil özde cumhurbaşkanı istiyoruz.” diyen bir genelkurmay başkanının peşine
düşmüş onu takip ediyordu. Ne yapıyordu? AK PARTİ’nin kapatılması davasıyla
beraber, 22 Temmuz erken seçimlerinden önce, Cumhurbaşkanlığına seçilmemesi
için Anayasa Mahkemesi nezdindeki her türlü itirazı takip ediyordu. Maalesef
cinayetle hiçbir işi yoktu. 
SERPİL KEMALBAY
PEKGÖZEGÜ (İzmir) – Ya, siz iktidarsınız, niye yargılanmıyorlar, bunu
açıklayın. 
ABDULLAH GÜLER
(Devamla) – Çok saygıdeğer milletvekilleri, şu anda İstanbul’da 14. Ağır Ceza
Mahkemesinde, 2016/32 sayılı dava dosyasıyla 4’ü tutuklu 86 sanıklı dava devam
ediyor. 
(Mikrofon
otomatik cihaz tarafından kapatıldı) 
BAŞKAN – Devam
edin Sayın Güler, buyurun. 
ABDULLAH GÜLER
(Devamla) – Sayın Başkanım, evet, kısa bir açıklama…
SERPİL KEMALBAY
PEKGÖZEGÜ (İzmir) – Niye adalet ortaya çıkmıyor, onu açıklayın.
ABDULLAH GÜLER
(Devamla) – Peki, kimler var bunların içerisinde? Zaman Gazetesi Genel Yayın
Yönetmeni Ekrem Dumanlı, FOX TV’nin Haber Müdürü Ercan Gün, o zamanki Jandarma
Komutanı Ali Öz, Zekeriya Öz, fotoğrafı çeken polis memurları, o dönemde
Emniyette görevli istihbarat memurları, daire başkanları, şube müdürleri,
İstanbul’da görev yapan o dönemdeki Jandarma ve Emniyet mensuplarının tamamı,
86 sanık şu anda yargı önünde hesap veriyor. 
Çok saygıdeğer
milletvekilleri, bizim bağımsız Türk yargısına güvenimiz tamdır ve bunun
sonucunda da bu olaya karışan sanıkların tamamının ceza alacağına biz
inanıyoruz.
Genel Kurulu bu
bilgiler ışığında saygıyla selamlıyorum. (AK PARTİ sıralarından alkışlar) 
BAŞKAN –
Teşekkürler Sayın Güler.
MUSTAFA SEZGİN
TANRIKULU (İstanbul) – Sayın Başkan...
BAŞKAN – Buyurun
Sayın Tanrıkulu. 
MUSTAFA SEZGİN
TANRIKULU (İstanbul) – Sayın Başkan, şahsıma yönelik sataşma var. 
ABDULLAH GÜLER
(İstanbul) – Hayır, ben ifadesine cevap verdim. 
BAŞKAN –
Sataşmanın gerekçesini açıklar mısınız?
MUSTAFA SEZGİN
TANRIKULU (İstanbul) – Önce “CHP neredeydi?” dedi. 
ABDULLAH GÜLER
(İstanbul) – Siz söylediğiniz için ben de söyledim. 
BAŞKAN –
İsterseniz yerinizden söz vereyim.
MUSTAFA SEZGİN
TANRIKULU (İstanbul) – Kürsüden rica etsem. Doğru bilgi vermediğimi söyledi. 
ENGİN ALTAY
(İstanbul) – Sayın Başkan...
BAŞKAN – Sayın
Altay, buyurun. 
ENGİN ALTAY
(İstanbul) – Sayın hatip konuşmasında kendisinden önce konuşan grubumuza mensup
milletvekilinin yaptığı konuşma üzerinden konuşmayı çarpıttı o bir sataşma ona
ama ayrıca “Cumhuriyet Halk Partisi generallerin peşinde koşuyordu.” demek
suretiyle Cumhuriyet Halk Partisine ağır bir sataşmada bulunmuştur. Parti adına
ben söz istiyorum ama Sezgin Bey’e de yönelik, konuşmasını saptırmaya yönelik
bir sataşmanın olduğu da çok açık, o takdiri size bırakıyorum. 
BAŞKAN – Sayın
Tanrıkulu, size yerinizden söz vereyim. 
Sayın Altay’a da
partiye yönelik, grubunuza yönelik sataşmadan dolayı iki dakika söz vereceğim. 
Buyurun Sayın
Tanrıkulu. 
IV.- AÇIKLAMALAR (Devam)
26.- İstanbul Milletvekili Mustafa Sezgin Tanrıkulu’nun, İstanbul
Milletvekili Abdullah Güler’in HDP grup önerisi üzerinde AK PARTİ Grubu adına
yaptığı konuşmasındaki bazı ifadelerine ilişkin açıklaması
MUSTAFA SEZGİN
TANRIKULU (İstanbul) – Sayın Başkan, CHP o zaman da bu davayı izliyordu, şimdi
de izliyor, izleyen vekillerden birisi de benim ve Cumhuriyet Halk Partisi
milletvekili sıfatımla da izliyorum bu davayı ama Adalet ve Kalkınma Partisi
maalesef, maalesef ama izlemedi, izleyemiyor. Neden izleyemiyor? Çünkü
soruşturma izinlerini vermediler yani kendileri yetkili olduğu hâlde ne vali
hakkında ne emniyet müdürü hakkında zamanında vermediler. Bunu kim engelledi
peki? FETÖ mü engelledi? Soruşturma izni niye vermediniz vali hakkında, emniyet
müdürü hakkında, neden? Hadi, MİT’le ilgili açık açık söylüyorum, şu anda neden
vermiyorsunuz, neden izin verilmiyor? Dolayısıyla burada siyasi sorumluluğu
alan Adalet ve Kalkınma Partisi, çok açık. Dolayısıyla bu sorumluluktan kaçmanız
mümkün değil. 
Bakın, on iki
yıldır bir cinayet olayı aydınlanmadı ve her şeyi yine bir FETÖ torbasına
koyuyorsunuz. O zaman kim iktidardı? Sizin partiniz. Çok açık, o nedenle
söylüyorum, hazırlanışı, gerçekleştirilmesi ve soruşturulması tamamen sizin iktidarınızda
oldu, tamamen ve şu anda, hâlen gerçek sorumlular yargılanmıyor. Bakın, bir gün
gelin, duruşmaları izleyin; sadece bir gün.
BAŞKAN –
Teşekkürler Sayın Tanrıkulu.
Sayın Altay,
size de 69’uncu maddeye göre iki dakika süreyle söz veriyorum. 
Buyurun.
VI.- SATAŞMALARA İLİŞKİN KONUŞMALAR
1.- İstanbul Milletvekili Engin Altay’ın, İstanbul Milletvekili Abdullah
Güler’in HDP grup önerisi üzerinde AK PARTİ Grubu adına yaptığı konuşmasında
Cumhuriyet Halk Partisine sataşması nedeniyle konuşması 
ENGİN ALTAY
(İstanbul) – Çok teşekkür ederim Sayın Başkanım.
Yani sayın
milletvekilim, nankör olmamak lazım. Demokrasiye sadakat konusunda Cumhuriyet
Halk Partisine dil uzatmak için abdest almanız lazım. Biz “Türkiye’de yüzde 34
oy almış bir partinin Genel Başkanı Mecliste olmalıdır.” diyen partiyiz. Tayyip
Erdoğan’ı, Cumhuriyet Halk Partisinin demokrasiye sadakati, Türkiye Büyük
Millet Meclisine olan bağlılığı, Türkiye Büyük Millet Meclisinin tam demokrasi
içinde çalışması arzusu buraya getirmiştir, onu şimdi Cumhurbaşkanı yapmıştır.
Ayıptır, Allah’tan korkun, iftira atıyorsunuz. Generallerin peşinde koşan
namerttir. 
ABDULLAH GÜLER
(İstanbul) – Demedik öyle bir şey.
ENGİN ALTAY
(Devamla) – Dedin, öyle dedin…
ABDULLAH GÜLER
(İstanbul) - Hayır canım, demedik.
ENGİN ALTAY
(Devamla) – …“Cumhuriyet Halk Partisi generallerin peşinde koşuyor.” dedin.
(CHP sıralarından alkışlar) 
ABDULLAH GÜLER
(İstanbul) – Sözünün, sözünün…
ENGİN ALTAY
(Devamla) – Her zaman söyledim: Türk Silahlı Kuvvetleri yürütmenin emrinde
olmalıdır ama yürütme de bir kumpas mahkemesinde “Ben bu davanın savcısıyım.”
dememelidir, asıl ayıp budur. (CHP ve İYİ PARTİ sıralarından alkışlar)
Bir ayıp da
şudur: Benim için 12 Mart neyse, 27 Mayıs neyse, 12 Eylül neyse 27 Nisan, 28
Şubat, 15 Temmuz aynıdır. Gel, sen de söyle bakayım, hepsi aynı mı?
ABDULLAH GÜLER
(İstanbul) – Hepsi aynı. 
ENGİN ALTAY
(Devamla) – Değil. “Hepsi aynı.” diyebilseydiniz, 27 Nisan elektronik
muhtırasını tezgâhlayanlara zırhlı araba hediye etmezdiniz. Ayıptır. (CHP ve
İYİ PARTİ sıralarından alkışlar) Sizin, demokrasi konusunda bize söyleyeceğiniz
tek kelime yok. İsterseniz devam ederiz bu tartışmaya. Yani Siirt seçimlerini
hatırlar insan, bu Mecliste Erdoğan’la ilgili yapılan Anayasa değişikliğini
hatırlar insan ve CHP’ye demokrasiyle ilgili laf etmez. 
Hrant Dink
cinayetinde siz üç maymunu oynadınız. Hatta, bazılarınız utanmadan, ahlaksızca
-sizi kastetmiyorum, o lafı söyleyen için söylüyorum- arsızca, edepsizce Hrant
Dink’in cenazesine giden milletvekilimizi “Teröristlerin cenazesine gitti.”
diye toplumda hedef gösterdi. Bu, terbiyesizliktir. 
Genel Kurulu
saygıyla selamlarım. (CHP ve İYİ PARTİ sıralarından alkışlar)
CAHİT ÖZKAN
(Denizli) – Sayın Başkan…
BAŞKAN – Söz
vereceğim Sayın Özkan.
Daha önce Sayın
Bilgen’in söz talebi var.
Buyurun Sayın
Bilgen.
IV.- AÇIKLAMALAR (Devam)
27.- Kars Milletvekili Ayhan Bilgen’in, bir siyasi hesaplaşmanın, bir
devrisabık yaratmanın arayışında olmadıklarına ilişkin açıklaması
AYHAN BİLGEN
(Kars) – Sayın Başkan, bu tartışmanın, bizi buluşturması lazım, bizi yeniden
ayrıştıran, yeniden siyasi hesaplaşmaya döken bir pozitif katkısı olmaz. 
Gidenleri geri
getiremeyiz. Tekrarı olmaması için etkin, ciddi bir soruşturma, yargılama
sürecinin kavgasını veriyoruz, bunun için önerge vermiş bulunuyoruz. 
Bakın, bir dönem
bu dava tümüyle Ergenekon dipsiz kuyusuna atıldı. O dönemin konjonktürü
içerisinde neredeyse bütün suçlar Ergenekon’a fatura edilip öyle çıkılıyordu
işin içinden. Şimdi de aynı şey FETÖ için yapılıyor. Evet, olabilir ama Roboski
için de 15 Temmuzun sonrasında FETÖ işaret edildi ama hiçbir şey yapılmadı.
Dolayısıyla da burada böyle bir dipsiz kuyuya atmak yerine somut sorumlulukları
konuşmak zorundayız.
Bu olaydan sonra
dönemin Emniyet Müdürü Celalettin Cerrah, vali yapıldı; döneminin valisi
Muammer Güler, bakan yapıldı; kararı onaylayan Yargıtay üyesi ombudsman
yapıldı. Bütün bunlar siyasi sorumluluk gerektirir, yoksa bir siyasi
hesaplaşmanın, bir devrisabık yaratmanın ve bu konuyu başka bir kaosun içine
itmenin arayışında değiliz. 
Teşekkür
ediyorum. 
BAŞKAN –
Teşekkürler Sayın Bilgen. 
Buyurun Sayın
Özkan. 
CAHİT ÖZKAN
(Denizli) – Sadece kayıtlara geçmesi için ifade etmek istiyorum. Başta Sayın
Cumhurbaşkanımız ve AK PARTİ Grubu olarak, bugüne kadar her zaman korunması
gereken bir değer varsa, onun da bizi bir arada yaşatan değer olduğuna
inanıyoruz. Yani demokrasimize, millî irademize, hukuk devletine ve medeniyet
değerlerimize sahip çıkarak bütün sorunlarımızı aşacağımıza inanıyoruz. 
Sayın
Cumhurbaşkanımız ve AK PARTİ Grubu olarak bizler… Eğer millî iradeye karşı bir
kast girişimi varsa yani bir darbe iddiası yargılamasıysa bu yargılamada millî
iradeye yönelmiş tehlikelerin muhatabı kimdir? Seçilmiş hükûmet ve millî
iradenin tecelligâhı Meclistir. O zaman Meclisin elbette iddia makamının
yanında yer alması lazım, bu ifade edilmek istenmiştir yani demokrasinin ve
hukuk devletinin yanında olduğumuz ifade edilmiştir. 
Velhasılıkelam
grup önerisiyle ilgili, içeriğiyle ilgili konu bir cinayetin arkasının
araştırılmasıdır. Biz yukarıdan aşağıya, ilk konuşmacıdan sonuna kadar, hepimiz
ne dedik? Birlikte yaşama, içi içe yaşama kültürünü hayata geçirmek. İç içe
yaşama kültürünü hayata geçireceksek o zaman, birbirimizle kavga etmek yerine
bunun, hukukun, demokrasinin ve değerlerimizin yanında yer almaktan geçtiğine
inanıyorum.
(Mikrofon
otomatik cihaz tarafından kapatıldı) 
BAŞKAN –
Buyurun, devam edin Sayın Özkan.
CAHİT ÖZKAN
(Denizli) – İnşallah, bu hususta yapılacak bütün çalışmaların da Parlamentonun,
Hükûmetin ve yargı kurumu olarak yargı kurumumuzun da takipçisi olacağına
yürekten inanıyor, teşekkür ediyorum. 
BAŞKAN –
Teşekkürler.
Buyurun Sayın
Altay.
28.- İstanbul Milletvekili Engin Altay’ın, Denizli Milletvekili Cahit
Özkan’ın yerinden sarf ettiği bazı ifadelerine ilişkin açıklaması
ENGİN ALTAY
(İstanbul) – Ben Cahit Özkan’ın biraz önce yaptığı konuşmayı partisine mensup
milletvekiline yaptı diye değerlendirdim. Gerilim merilim… Bir partiye
“Generalin peşinden gidiyorsun.” dersen ben de derim ki “27 Nisan elektronik
muhtırasını ben kaleme aldım.” diyen Çevik Bir nerede, söyleyin? Nerede Çevik
Bir? 27 Nisan muhtırasını bulunduğum yerde danışmanım bana bildirdiğinde ben
“Bu alçak bir muhtıradır.” dedim, yanımda on kişi vardı, şimdi siz onlara
zırhlı araba alıyorsunuz. Bize demokrasiden bahsedemezsiniz.
Teşekkür ederim.

BAŞKAN –
Teşekkürler.
Buyurun Sayın
Ağıralioğlu.
29.- İstanbul Milletvekili Yavuz Ağıralioğlu’nun, Hrant Dink olayının
etkin soruşturma ve adil yargılama neticesi beklenilen en netameli mevzulardan
bir tanesi olduğuna ve devletin bu kabîl meselelerde kendine yakışanı yapmak
zorunda olduğuna ilişkin açıklaması
YAVUZ
AĞIRALİOĞLU (İstanbul) – Sayın Başkan, değerli milletvekilleri; burada etkin
soruşturma ve adil yargılama neticesini beklediğimiz bir sürü mevzunun en
netameli olanlarından bir tanesidir Hrant Dink meselesi. AK PARTİ grup başkan
vekilimizin ayrışma, ayrışmama hassasiyeti üzerine kurduğu cümlelere mukabele
ediyorum. Şöyle: Siyaseti dizayn etme hevesinde olanların bu hesaplarını icra
etmek için bir siyasi, sosyal proje hâline dönüştürdükleri suikastlar alanıdır,
Türkiye çokça bu işten muzdarip olmuştur. Netameli bunca suikastın arkasından
etkin soruşturma ve adil yargılama yapılamadığı için, devletin içerisinde
kendisini siyasi karar mekanizmasından daha üstte gören ya da devletin içerisine
sızmış birtakım unsurlarla Türk siyasetini dizayn etme hevesine kapılmış
organizasyonlara verilecek cevabımız, bu mevzulara devletin adil, etkin
müdahale imkânını bulmasını sağlamaktır. Milliyetçi Hareket Partisine yönelik
komplo organizasyonlarında, daha önceki siyasi suikastlarda, daha önceki
akademisyenlerimizin öldürülmesinde hep siyaseti dizayn etme şehveti yatmakta
arkadaşlar. Bunların hiçbirisine zamanında etkin mukabele edemediğimiz için bu
acıların önünü alamıyoruz. Sivas olayları yaşanıyor, binlerce insan mağdur
ediliyor, ölenler, öldürülenler…
(Mikrofon
otomatik cihaz tarafından kapatıldı)
BAŞKAN – Devam
edin Sayın Ağıralioğlu.
YAVUZ
AĞIRALİOĞLU (İstanbul) - Bütün bunlar üzerinden sadece toplumun birbirine daha
çok kinli hâle gelmesine sebebiyet verecek meçhullüğün önüne geçmesi lazım
devletin. 
Ben, Hrant Dink
öldürüldüğü günden beri… Ki bu mevzuda -rahmetli Muhsin Yazıcıoğlu’nun üzerine
bir kara çalmak ameliyesine döndüğü için- çok hassasiyetle birkaç şey söylemem
lazım. Bu meseleyi, o günden bugüne elime her mikrofon geçtiğinde, Allah şahit,
şöyle konuşuyorum: Bu topraklarda yaşamış olmanın, bu topraklarda acı çekmiş
olmanın çözümünü yine bu topraklarda derman olacak şekilde, alın teri dökecek
şekilde gayret ederek kardeşliğe taşımak isteyen herkesi canımızdan aziz bilmek
zorundayız, buna Hrant Dink de dâhil diyorum, bak, öldürüldüğü günden beri.
Bunu şunun için söylüyorum: Ayrışmaya değil de bütünleşmeye dönsün diye, derdi
bu topraklarda olanın çözümü bu topraklarda bulanın memleketidir burası. Biz,
şimdi, neye kızıyoruz? Bu topraklarda derdi olanın çözümü dışarıda arayanına
kızıyoruz. 
(Mikrofon
otomatik cihaz tarafından kapatıldı)
BAŞKAN –
Tamamlayın Sayın Ağıralioğlu.
YAVUZ
AĞIRALİOĞLU (İstanbul) – Hrant Dink’i bu parantez içerisine alarak, bu mevzuyu
konuşarak memleketin birliğine, beraberliğine mihenk etmeye çalışmamın sebebi
şudur: Hrant Dink, bu topraklara ait bir acıyı, derdi bu topraklarda çözme
iradesine cümle kurmuş bir adamdır. Dolayısıyla ben sosyolojik olarak Türklüğü
konuştuğum her zeminde “Sosyolojik olarak Türk, Hrant Dink’tir.”e getiririm
mevzuyu ki bu toprakların kadim beraberlik iradesine bir can suyu vermiş
olayım. Şimdi, bunu ifade etmemin sebebi şu: Devletin bu kabil meselelerde
ortaya koymuş olacağı irade, hızlı bir şekilde adaletin tecelli etmesidir. Yani
yirmi sene sonra, otuz sene sonra insanların birbirlerine bu kadar kin ve garez
biriktirmesine, devlete itimatsızlığına dönecek suiistimaller alanını kapatmak
mecburiyeti devletindir. Devlet bu mevzuda kendine yakışanı yapmak zorundadır.
Israrla ve devamla diyoruz ki: Devlet, devamlı hesap soran mekanizma değildir;
devlet, hesap verirken de devlettir, hesap verme iradesini koyarken de
devlettir, verdiği hesabı adaletle yönettiği insanların vicdanını teskin edecek
şekilde inşa eden de devlettir. 
(Mikrofon
otomatik cihaz tarafından kapatıldı) 
YAVUZ
AĞIRALİOĞLU (İstanbul) – Bitiriyorum Başkanım.
BAŞKAN – Evet,
tamamlayın lütfen.
YAVUZ
AĞIRALİOĞLU (İstanbul) – Biz devletimizi bu şekilde etkin, adaleti hızlı
tahakkuk ettirecek ve insanlarına, vatandaşlarına devletin adaletiyle ilgili
kafalarında hiçbir istifham kalmayacak şekilde tecelli eden, bir organizasyon
iradesi hâline getirmek mesuliyeti altında olan bir yerin müntesipleriyiz
arkadaşlar. Dolayısıyla bu mevzuda hassasiyetimizin konuşmaktan öte şeyler
yapmak olduğunu unutmamak için söyledim.
Teşekkür ederim.
BAŞKAN –
Teşekkürler Sayın Ağıralioğlu.
Buyurun Sayın
Akçay.
30.- Manisa Milletvekili Erkan Akçay’ın, menfur bir suikast sonucunda
hayatını kaybeden Hrant Dink’i saygıyla andığına, HDP grup önerisinde geçen
ifadelerin milleti ve devleti töhmet altında bırakan ifadeler olduğuna, bir
insanın yaşama hakkının elinden alınmasının vicdanla ve manevi değerlerle
bağdaşmadığına, Devlet Bahçeli’nin 2 Şubat 2007’deki uyarılarının isabetli
tespitler içerdiğine ilişkin açıklaması 
ERKAN AKÇAY
(Manisa) – Teşekkür ederim Sayın Başkan.
Bu önerge
üzerine belli bir hazırlık yapmış olmakla birlikte baştan konuşmayı
düşünmemiştim ve konuşmamak için de biraz da zorlamıştım kendimi. Ancak yapılan
tartışmaları da dikkate alarak konuşma yapmakta bir zaruret de gördüm fakat
yapılan tartışmaların dışında bir konuya temas etmek istiyorum. 
Öncelikle bundan
on iki yıl evvel menfur bir suikastla hayatını kaybeden Hrant Dink’i saygıyla
anıyor ve ailesine de başsağlığı dileklerimi tekraren iletiyorum. Çünkü her yıl
aynı tarihlerde HDP Grubu tarafından bu grup önerisi gündeme getiriliyor.
Şimdi, bu grup önerisinde benim dikkatimi çeken bir ifadeyi sizlerle paylaşmak
istiyorum. Diyor ki grup önerisinde: “Dink davası ortada Türkiye’nin Ermeni bir
yurttaşına karşı âdeta millî mutabakatla işlenen bir cinayet olmasına rağmen ne
yazık ki hafızalarda cezasızlık kültürünün sembollerinden biri olarak yer
almıştır.” 
(Mikrofon
otomatik cihaz tarafından kapatıldı) 
BAŞKAN –
Buyurun, devam edin Sayın Akçay.
ERKAN AKÇAY
(Manisa) - Şimdi, bu ifadeler cinayetin faili olarak bütün bir milleti ve
devleti itham eden ve töhmet altında bırakan bir ifadedir. Ve sadece cinayeti
işleyen provokatör şebekelerinin provokatif amaçlarına hizmet etmekten başka
bir neticesi de olmaz. Ayrıca, ben öyle kuvvetle inanıyorum ki Hrant Dink sağ
olsaydı da bu ifadeleri kesinlikle kabul etmez ve reddederdi. 
Kökeni, kimliği,
kişiliği ne olursa olsun, öncelikle bir insanın yaşama hakkının elinden alınmış
olmasının, bizatihi sadece bu hususun bile vicdanla ve manevi değerlerle
bağdaşır hiçbir tarafı yoktur. Bu yüzden, Ermeni asıllı bir Türk vatandaşının
katledilmesini de Türk milleti hiçbir zaman, asla tasvip etmemiştir. 
Çok önemli bir
hususu da hatırlatmak istiyorum. Bu cinayetten yaklaşık on-on beş gün sonra,
Milliyetçi Hareket Partisi Genel Başkanımız Sayın Devlet Bahçeli’nin 2 Şubat
2007’deki uyarılarını da tekraren hatırlatmak istiyorum.
(Mikrofon
otomatik cihaz tarafından kapatıldı) 
BAŞKAN – Buyurun,
devam edin Sayın Akçay.
ERKAN AKÇAY
(Manisa) – Bundan on iki yıl evvel yapılan bu uyarıların ne kadar isabetli
olduğu bu on ikinci yıl itibarıyla daha da anlam kazanmaktadır. Diyor ki Sayın
Genel Başkanımız: “Devletin bütün yetki ve imkânlarıyla bu itham -yani işte
çeteleşmeydi, biraz önce de ifade edildi, yok Ergenekon’du vesaireydi; birtakım
bir mugalata, bir gereksiz tartışmaya, bir polemik içerisine bu cinayet
hadisesi hapsedilmişti, kamuoyu bunları tartışıyordu, o tartışmaların yoğunluğu
içerisinde- kesinlikle araştırılmalı, gereği yapılmalı ve kurumlar içindeki
‘çeteleşme’ olarak tarif edilen yapı ortaya çıkarılmak mecburiyetindedir.
Ayrıca, bu araştırmaya da –lütfen dikkat buyurun- Emniyet teşkilatı bünyesinde,
cemaat ilişkileri ağını ortaya çıkarmakla başlanmalıdır.” Ve artık bugün
itibarıyla hiç kimse itiraz etmeyecektir ki bu uyarılar son derece isabetli
tespitler içermektedir. 
(Mikrofon
otomatik cihaz tarafından kapatıldı) 
BAŞKAN –
Bağlayın lütfen Sayın Akçay.
ERKAN AKÇAY
(Manisa) – Sayın Başkanım, çok teşekkür ediyorum; biraz zorluyoruz sabrınızı.
BAŞKAN – Yok,
yok, hayır; buyurun, devam edin.
ERKAN AKÇAY
(Manisa) - On iki yıl önce, bu cinayetle ilgili olarak Emniyet içerisindeki
FETÖ odaklı yapılanmaya dikkat çekilmişti. 15 Temmuz sonrasında, kamuoyu, Hrant
Dink cinayeti ile FETÖ arasındaki bağlantıyı da daha netlikle görmeye
başlamıştır. Ama ilginçtir ki bu grup önerisinde bu FETÖ bağlantısına en küçük
bir atıfta bulunulmamaktadır, bütün millet neredeyse itham edilir bir
durumdadır. Bunu da manidar bulduğumu ifade etmek istiyorum. Dolayısıyla sefil
bir tetikçiyle aziz Türk milleti ve Türkiye Cumhuriyeti itham edilemez diyoruz
ve Türk milletinin on iki yıldır bu katliam üzerinden aşağılanarak istismar
edilmesini de hukuk ve siyaset çerçevesinde doğru bulmadığımızı hatırlatmaya
devam edeceğimizi de ifade etmek istiyorum. Bu tür tartışmaları polemik ve
mugalatadan uzak tutarak ve gerçek amacına matuf değerlendirmeleri yapmakta
fayda görüyorum. 
Teşekkür
ediyorum. 
BAŞKAN –
Teşekkürler Sayın Akçay. 
GARO PAYLAN
(Diyarbakır) – Sayın Başkan…
BAŞKAN – Evet
Sayın Paylan. 
GARO PAYLAN
(Diyarbakır) – Sayın hatip önergemi bağlamından kopararak çarpıtmıştır. 69’a
göre… 
BAŞKAN –
Buyurun, yerinizden söz vereyim, açıklayın. 
31.- Diyarbakır Milletvekili Garo Paylan’ın, Hrant Dink istihbarat
görevlilerinin şahitliğinde katledildiği hâlde devletin bu istihbarat
görevlilerini mahkeme önüne çıkaramadığına ve Manisa Milletvekili Erkan
Akçay’ın yaptığı açıklamasındaki bazı ifadelerine ilişkin açıklaması
GARO PAYLAN
(Diyarbakır) – Sayın Başkan, Hrant Dink 19 Ocak 2007 tarihinde katledildi ve
tetikçi, Trabzon Pelitli’den istihbarat görevlilerince uğurlandı ve İstanbul’da
istihbarat görevlilerince karşılandı. Hrant Dink katledilirken etrafında
–görüntülerde belli- onlarca istihbarat görevlisi şahitliğinde Hrant Dink
katledildi. Bütün bu görüntüler sabitken, mahkemeye verilmişken, on iki yıldır
her noktayı bulabilen devletimiz, bu istihbarat görevlilerini mahkeme önüne
çıkaramamıştır. Çıkarmış göründükleri de tek tek beraat ettirilmiştir, serbest
bırakılmıştır. 
Bir şey daha
var, FETÖ’ye yıkılmaya çalışılıyor bu mesele, sekiz yıl önce de Ergenekon’a
yıkılmaya çalışılıyordu. Biz diyorduk ki: “Topyekûn devlet sorumluluğu vardır.”
O zaman, sayın hatip, dönemin Emniyet Müdürü “Celalettin Cerrah FETÖ’cüdür.”
demek istiyor, biliyorsunuz sonra AKP tarafından vali yapıldı; dönemin valisi
“Muammer Güler FETÖ’cüdür.” demek istiyor sayın hatip herhâlde, biliyorsunuz
sonra AKP tarafından milletvekili ve bakan yapıldı.
(Mikrofon otomatik
cihaz tarafından kapatıldı)
BAŞKAN – Devam
edin Sayın Paylan.
Buyurun.
GARO PAYLAN
(Diyarbakır) – Dönemin Yargıtaydaki üyesi, Hrant Dink’in Türklüğe hakaret
ettiğini söyleyen kişi ombudsman yapıldı, herhâlde onun FETÖ’cü olduğunu
söylüyor veya şu Yeniçağ’ın attığı manşet “Hrant Kaşıyor” dediği, Yeniçağ’ın
“Ermeni’ye Bak” dediği, Ortadoğu’nun “Kovun Bunları” dediği kişileri herhâlde
FETÖ’cü sayıyor sayın hatip. Ortada topyekûn bir devlet sorumluluğu var ve on
iki yıldır o devlet sorumluluğuna bakılmıyor. Ve biliyorsunuz ki yüzleşilmeyen
her suç tekrarlar Sayın Başkan. Bu anlamda, bu Meclisin bu sorumluluğu yerine
getirmesi çağırısını yapıyoruz. “Milli mutabakat” dediğim, devlet içindeki
Hrant’ı korumayan katil millî mutabakattır yoksa topyekûn devleti itham
etmiyorum ama on iki yıldır da üzerine gitmediğimiz için maalesef cinayetin
üstünü örtenler cinayete ortak olmuşlardır Sayın Başkan.
BAŞKAN –
Teşekkürler Sayın Paylan.
Buyurun Sayın
Akçay.
32.- Manisa Milletvekili Erkan Akçay’ın, Diyarbakır Milletvekili Garo
Paylan’ın yaptığı açıklamasındaki bazı ifadelerine ilişkin açıklaması
ERKAN AKÇAY
(Manisa) – İşte, biraz evvel “mugalata” dediğim de tam bu şekilde. “Herhâlde
şunu demek istiyor hatip, herhâlde bunu demek istiyor hatip.” diyerek
söylediğim son derece açık ifadeleri böyle biraz da çarpıtma niyetiyle anlamak
istemekten uzak birtakım ifadelerde bulundu. Kastettiğimiz kişiler değil, kim
olursa olsun, o bahsettiği, ismini verdiği kişiler de olabilir, olmayabilir,
önemli olan bu meselenin özüne ve gerçeğine odaklanmaktır ve bu menfur
suikastta amacının ne olduğu hususunda da mutlaka odaklanmak gerekir. Yani
sürekli birtakım ithamlarla, biliyoruz o Emniyet görevlilerinin şimdi hepsi
FETÖ’den içeride, o katili pışpışlayıp sırtını sıvazlayıp, pışpışlayanların olduğunu
da.
Teşekkür ederim
Sayın Başkan.
GARO PAYLAN
(Diyarbakır) – Hepsi bırakıldılar. 
BAŞKAN –
Teşekkürler.
V.- ÖNERİLER (Devam)
A) Siyasi Parti Grubu Önerileri (Devam)
2.- HDP Grubunun, Diyarbakır Milletvekili Garo Paylan ve arkadaşları
tarafından, Hrant Dink cinayetinin tüm hakikatleriyle ortaya çıkarılması
amacıyla 16/1/2019 tarihinde Türkiye Büyük Millet Meclisi Başkanlığına verilmiş
olan Meclis araştırması önergesinin ön görüşmelerinin, Genel Kurulun 17 Ocak
2019 Perşembe günkü birleşiminde yapılmasına ilişkin önerisi (Devam)
GARO PAYLAN
(Diyarbakır) – Sayın Başkan, ben karar yeter sayısı istiyorum. Gerekçem de şu:
On iki yıldır Türkiye’nin yargısı bizimle dalga geçiyor, Hrant Dink’in ailesiyle dalga
geçiyor ve AKP grup başkan vekili de bu önergeye karşı olacağı izlenimini verdi
bana. Bu anlamda Meclis iradesinin tam oluşması için karar yeter sayısı
istiyorum. 
BAŞKAN – Öneriyi
oylarınıza sunacağım ve karar yeter sayısı arayacağım. 
Kabul edenler…
Etmeyenler… Karar yeter sayısı yoktur. 
Birleşime on
dakika ara veriyorum. 
Kapanma Saati: 16.06
İKİNCİ OTURUM
Açılma Saati: 16.20
BAŞKAN: Başkan Vekili Mithat SANCAR
KÂTİP ÜYELER: Emine Sare AYDIN YILMAZ (İstanbul), Rümeysa KADAK
(İstanbul)
-----0-----
BAŞKAN – Türkiye
Büyük Millet Meclisinin 47’nci Birleşiminin İkinci Oturumunu açıyorum.
Halkların
Demokratik Partisi grup önerisinin oylamasında karar yeter sayısı
bulunamamıştı.
Şimdi, grup
önerisini tekrar oylarınıza sunacağım ve karar yeter sayısı arayacağım.
Kabul edenler…
Etmeyenler… Grup önerisi kabul edilmemiştir, karar yeter sayısı vardır. 
Cumhuriyet Halk
Partisi Grubunun İç Tüzük’ün 19’uncu maddesine göre verilmiş bir önerisi
vardır, okutup işleme alacağım ve oylarınıza sunacağım.
3.- CHP Grubunun, Grup Başkan Vekili İstanbul Milletvekili Engin Altay
tarafından, Sakarya’da bulunan Tank Palet Fabrikasının özelleştirilme sürecine
ilişkin soruların cevaplarının ortaya çıkarılarak kamuoyunun doğru şekilde
bilgilendirilmesi ve millî güvenliğimizle ilgili kaygı ve endişelerin
giderilmesi amacıyla 17/1/2019 tarihinde Türkiye Büyük Millet Meclisi
Başkanlığına verilmiş olan Meclis araştırması önergesinin ön görüşmelerinin,
Genel Kurulun 17 Ocak 2019 Perşembe günkü birleşiminde yapılmasına ilişkin
önerisi 
17/1/2019
Türkiye Büyük Millet Meclisi Başkanlığına
Danışma Kurulu
17/1/2019 Perşembe günü (bugün) toplanamadığından, grubumuzun aşağıdaki
önerisinin İç Tüzük’ün 19’uncu maddesi gereğince Genel Kurulun onayına
sunulmasını saygılarımla arz ederim.
 Engin
Altay
 İstanbul
 Grup
Başkan Vekili
Öneri:
İstanbul Milletvekili
Grup Başkan Vekili Engin Altay, Manisa Milletvekili Grup Başkan Vekili Özgür
Özel ile Sakarya Milletvekili Grup Başkan Vekili Engin Özkoç tarafından,
Sakarya’da bulunan Tank Palet Fabrikasının özelleştirilme sürecine ilişkin
soruların cevaplarının ortaya çıkarılarak kamuoyunun doğru şekilde
bilgilendirilmesi ve millî güvenliğimizle ilgili kaygı ve endişelerin
giderilmesi amacıyla 17/1/2019 tarihinde Türkiye Büyük Millet Meclisi
Başkanlığına verilmiş olan Meclis araştırma önergesinin (698 sıra no.lu), diğer
önergelerin önüne alınarak görüşmelerinin 17/1/2019 Perşembe günlü birleşimde
yapılması önerilmiştir.
BAŞKAN –
Önerinin gerekçesini açıklama üzere, öneri sahibi Cumhuriyet Halk Partisi Grubu
adına Sakarya Milletvekili Engin Özkoç konuşacaktır.
Buyurun Sayın
Özkoç. (CHP sıralarından alkışlar)
Süreniz beş
dakikadır.
Lütfen, salonda
sessizliği sağlayalım değerli milletvekilleri.
CHP GRUBU ADINA
ENGİN ÖZKOÇ (Sakarya) – Sayın Başkan, değerli milletvekili arkadaşlarım;
hepinizi saygıyla, sevgiyle selamlıyorum.
Değerli
arkadaşlarım, ben Sakarya Milletvekiliyim. Sakarya’da yaşayan insanlarımızın
emekleriyle, alın teriyle Sakarya’da savunma sanayisinde bir fabrikamız olsun
diye yerini alıp da tahsis ettiğimiz, yıllardan beri kendi alanında
uzmanlaşmış, ordumuza hizmet eden 1. Ana Bakım Ünitesi Tank Fabrikası maalesef
özelleştiriliyor. Cumhurbaşkanımız Sayın Recep Tayyip Erdoğan 13 Ocak Pazar
günü Sakarya’ya geldi, BMC Karasu Fabrikasının temel atma törenine katıldı,
burada dedi ki: “Tank Palet Fabrikası özelleştirilmiyor. Tank Palet
Fabrikasında biz özelleştirme değil; özelleştirme farklı bir şeydir, işletme
hakkının belli şartlar, belli süreler, belli kısıtlamalar dâhilinde BMC’ye
devri söz konusudur ve bu konuda Cumhuriyet Halk Partisi yalan söylüyor.” Ben
de hem Sakarya Milletvekili olarak hem de Cumhuriyet Halk Partisinin Grup
Başkan Vekili olarak buradan, 19 Aralık 2018 tarihinde Sayın Cumhurbaşkanımız
Recep Tayyip Erdoğan’ın imzaladığı bu belgeyi sizlere arz ediyorum. Diyor ki bu
belgede: “Özelleştirme kapsam ve programına alınmasına -Tank Palet
Fabrikasının- özelleştirme uygulamasının işletme hakkının verilmesi yöntemiyle
gerçekleştirilmesine ve işletme hakkı süresinin yirmi beş yıllık olarak
belirlenmesine özelleştirme kapsamında karar verilmiştir.” 
ENGİN ALTAY
(İstanbul) – Kim yalancı?
ENGİN ÖZKOÇ
(Devamla) – Şimdi soruyorum: Yalanı Cumhuriyet Halk Partisi mi söylüyor? İşte
belge, Cumhurbaşkanımızın imzaladığı özelleştirme kararı. Peki, biz yalan
söylüyor muyuz? Hayır, yalan söylemiyoruz. 
Peki, bu olay nedir?
Vicdanınıza sesleniyorum, aklınıza sesleniyorum, ordumuzun ve milletimizin
geleceği için hepinizin hemfikir olacağına inancımla bir kere daha söylüyorum.
BMC Fabrikasının
sahibi diye adı geçen Ethem Sancak aynen şöyle diyor: “Bu konuda hiç yatırımım yoktu.
Kardeşlerimle olan ortaklığımı ayırdım, paramı bir araya getirdim, Sayın
Cumhurbaşkanına gittim. ‘Param yok, ben bu savunma sanayisine girmek istiyorum,
bana yardım edin.’ dedim. ‘Yapabilir misin?’ diye sordu Sayın Cumhurbaşkanı.
Ben de dedim ki: ‘Benim param yok ama Katar’da gani gani para var.’ -Ethem
Sancak diyor- ‘Katar’da gani gani para var. Eğer Katar ordusunu bana ortak
ederseniz ben bu işi yapabilirim.’ dedim. Sayın Cumhurbaşkanı hemen telefonu
kaldırdı, Emir’i aradı ve Katar ordusunu bana ortak yaptı fakat yetmedi ‘Yüzde
25 daha hisseyi bir şirkete ortak yapın.’ dedim, Öztürkler de bana ortak
oldular.” dedi.
Değerli
milletvekili arkadaşlarım, Altay Tankı Projesi’nin yedi yıllık bir çalışmayla
Otokar firması tarafından prototipi gerçekleştirildi. Fabrika nerede?
Sakarya’da. Mühendisi var mı, işçisi var mı, fabrikası var mı? Var. Seri üretim
için ihaleye 2017’de çıkartıldı, 24 Nisan 2018 tarihinde ihale sonuçlandı. Kim
kazandı? BMC kazandı. Peki, BMC’nin fabrikası var mı? Yok. İşçisi var mı? Yok.
Deneyimi var mı? Yok. Parası var mı? Yok. Para kimin? Yüzde 50 Katar ordusunun.

Şimdi,
Cumhurbaşkanımızın imzasıyla Tank Palet Fabrikası özelleştiriliyor. Yirmi beş
yıllığına Ethem Sancak’a değil, Katar ordusuna teslim ediliyor; Türk mühendisi,
Türk askeri, Türk işçisi Katar ordusunun emrine veriliyor. 
ENGİN
ALTAY (İstanbul) – Ayıp, ayıp!
ENGİN
ÖZKOÇ (Devamla) - Arkadaşlar, Sakarya Milletvekili olarak, bu Meclisin sizin
gibi bir evladı olarak, vatana ve millete olan tüm bağımla vicdanınıza
sesleniyorum. Türk ordusunun bir fabrikasını, Türk ordusunun mühendisini, Türk
ordusunun askerini sadece Ethem Sancak istedi diye Katar ordusunun emrine
verecek miyiz, vermeyecek miyiz? (CHP sıralarından alkışlar)
(Mikrofon
otomatik cihaz tarafından kapatıldı)
MAHMUT
TANAL (İstanbul) – Vermeyelim. 
BAŞKAN
– Devam edin Sayın Özkoç.
Buyurun.

ENGİN
ÖZKOÇ (Devamla) – Değerli arkadaşlarım, bu olaya Sayın Cumhurbaşkanı devam
ediyor, Sayın Cumhurbaşkanı diyor ki Sakarya’da: -Buna da siz karar verin; bir
tek kelime etmeyeceğim, bir tek sataşmada bulunmayacağım, sadece gerçekleri
söyleyeceğim.- “Bu ihale, Tank Palet ihalesi özelleştirme değildir; kendisine
devredeceğiz, BMC’ye vereceğiz.” diyor. “Ortada ihale var mı?” diye
Özelleştirme İdaresine açtım, sordum: “Hayır efendim, ortada ihale yok.”
dediler. Peki, Cumhurbaşkanımız daha henüz ihale açıklanmamışken, hangi
firmaların gireceği belli değilken, bu ihaleyi hangi firmaya vereceğini
söyleyerek ihaleye fesat karıştırmış mıdır, karıştırmamış mıdır? 
KADİM DURMAZ
(Tokat) – Ahlaki midir, vicdani midir, insani midir? 
ENGİN ÖZKOÇ
(Devamla) - Arkadaşlar, Sakarya’dan onlarca işçi, Tank Palet işçisi bunu
soruyor. Sadece Sakarya’da değil, şehit düşen evlatlarımızla birlikte Harb-İş
işçisi de bunları soruyor. 
(Mikrofon
otomatik cihaz tarafından kapatıldı) 
BAŞKAN –
Bağlayın Sayın Özkoç. 
ENGİN ÖZKOÇ
(Devamla) - Hepinize saygılar sunuyorum, sevgiler sunuyorum.
Bir tek şey
söylüyorum: Bu vatanın askerini, mühendisini; bu vatanın işçisini, mühendisini
Katar’a teslim etmeyin. Sayın Cumhurbaşkanım, sana sesleniyorum: Seni de bu
millet ve dış dünya yanlış anlar çünkü sen Katar’dan daha yeni 400 milyon
değerinde uçak hediyesi aldın. Sonra sorarlar: “Bu, onun için mi verildi?”
diye. Yapma bunu, millete yazık etme, ülkeye yazık etme, vatana yazık etme.
(CHP ve İYİ PARTİ sıralarından alkışlar) 
BAŞKAN –
Teşekkürler Sayın Özkoç. 
ENGİN ALTAY
(İstanbul) – Sataşma yok mu ya? 
BAŞKAN - Öneri
üzerinde İYİ PARTİ Grubu adına Adana Milletvekili İsmail Koncuk konuşacaktır. 
Buyurun Sayın
Koncuk. (İYİ PARTİ sıralarından alkışlar)
Süreniz üç
dakikadır. 
İYİ PARTİ GRUBU
ADINA İSMAİL KONCUK (Adana) – Sayın Başkan, değerli milletvekilleri; hepinizi
saygıyla selamlıyorum. 
Hükûmet hangi
adımı atarsa atsın, bir kere vatandaşlarımızı doğru bilgilendirmek gibi bir mükellefiyeti
var. Vatandaşlarınızı aldatarak siyaset yapma anlayışı terk edilmelidir.
Bakın, Engin Bey
de ifade etti, Sayın Cumhurbaşkanı bunun bir özelleştirme olmadığını ifade
ediyor hem de Sakaryalıların huzurunda ifade ediyor ve diğer yetkililer de
benzeri ifadelerle vatandaşa Tank Palet Fabrikasının özelleştirilmesini
anlatmaya çalışıyorlar.
Türkiye'de 4046
sayılı Kanun’a göre özelleştirme yapılır. Madde 3 “Özelleştirme Yüksek Kurulu
ve Görevleri” bakın, (c) fıkrası “Kuruluşların; satış, kiralama, işletme hakkı
devri, mülkiyetin gayri ayni hakların tesisi ve işin gereğine uygun sair hukuki
tasarruflar ile devredilmelerine ilişkin özelleştirme yöntemlerinden hangisi
ile özelleştirileceğini belirlemek,” yani işletme devri bir özelleştirme
yöntemidir. Şimdi, siz, kanunu bir kenara bırakacaksınız, milletin gözünün
içine baka baka millete yalan söyleyeceksiniz; bu mudur yani, bu mudur? Bu,
düpedüz bir özelleştirmedir. Benzerlerini diğer özelleştirmelerde gördük
“Efendim, çalışanlara bir şey olmayacak, rahat olsunlar.” Şimdi, tabii, orada
enteresan bir cümle daha var “İşçiler de dikkat etsin.” diyor Sayın
Cumhurbaşkanı. Yani neye dikkat edecek işçiler? “Eylemlere katılmasınlar,
ayağınızı kaydırırım mı?” demek istiyor? Alenen bir tehdit var burada. Aynı
olaylar TEKEL işçilerinin başına geldi bu ülkede. “Haklarına bir şey
olmayacak.” denilen insanlar 4/C’ye alındılar. Bunlar yüksek maaşlı diye
-biliyorsunuz TEKEL özelleştirildi- o yüksek maaşlı insanların tazminatları
ödendi, kıdem tazminatları, ne yapıldı biliyor musunuz? Bu 12 bin kişi 4/C’li
yapıldı, 4/C’li. 4/C meselesiyle biz hâlâ uğraşıyoruz, hâlâ mücadele ediyoruz
ve bunları, aynı şeyleri yarın Sakarya’daki Tank ve Palet Fabrikasında
göreceğiz, kâr marjı düştü diye, bunlar yüksek ücretli işçi diye. Asgari ücretle
işçi alma alışkanlığı yeni değildir maalesef, bunu biliyoruz, bunu Türkiye'de
birçok özelleştirme uygulamasında gördük. 
Ben
Sakaryalılara buradan ifade ediyorum: Bu yalanlara dikkat edin, bu yalanlara
asla inanmayın. Bunlar geçmişte de söylenen yalanlardır ve tam tersi
uygulamalarla milletimiz karşı karşıya kalmıştır. 
(Mikrofon
otomatik cihaz tarafından kapatıldı) 
BAŞKAN –
Tamamlayın Sayın Koncuk. 
İSMAİL KONCUK
(Devamla) – Bu yönü başka. Ya, bu nasıl millîlik, nasıl yerlilik? Türk Silahlı
Kuvvetlerine ait olan, askerimize ait olan, milletimize ait olan, millî ve
stratejik önemi olan bir fabrikayı -hadi Ethem Sancak’ı bir kenara koyduk-
Katar’a satmayı “Türk milliyetçisiyim.” diyen, “Millîyim.” diyen,
“Vatanseverim.” diyen bir insanın hazmedebilmesi mümkün değildir. (İYİ PARTİ ve
CHP sıralarından alkışlar) Eğer hazmediyorsa, kabul ediyorsa milliyetçilikten
uzaktır, vatanseverlikten uzaktır, millî olmaktan, yerli olmaktan bihaberdir
diyorum, saygılar sunuyorum. (İYİ PARTİ ve CHP sıralarından alkışlar) 
BAŞKAN –
Teşekkürler Sayın Koncuk.
Öneri üzerinde
Halkların Demokratik Partisi Grubu adına Batman Milletvekili Necdet İpekyüz’de
sıra. 
Buyurun Sayın
İpekyüz. (HDP sıralarından alkışlar) 
Süreniz üç
dakikadır. 
HDP GRUBU ADINA
NECDET İPEKYÜZ (Batman) – Sayın Başkan, değerli milletvekilleri; hepinizi
saygıyla selamlıyorum.
Aslında,
Meclisin açıldığından beri kimi zaman bu konular gündeme geldiğinde bizim
-bazen, işte, tekçi yönetim, tekçi anlayış- dile getirdiğimiz birçok konu ve
muhalefetten birçok arkadaşımız, bu sorunları gündeme getirirken özellikle bazı
kurumlara, bazı taahhüt firmalarına, yandaş firmalara hep kolaylıklar
sağlanıyor; sağlıkta, medyada, taahhüt işlerinde, otoyollarda, havalimanlarında
hep bildik firmalar. Şimdi tekrar böyle bir olayla karşı karşıyayız. 1974’te
temeli atılan bir fabrika, arazisi hazineye ait, Millî Savunma Bakanlığına
tahsis edilmiş, Millî Savunma Bakanlığının kendi ihtiyaçları için ürün
üretilmesi istenmiş ve bugüne kadar getirilmiş. Ama az önce arkadaşlarımızın
söylediği gibi, geçen yıl, 2018 yılında Cumhurbaşkanı diyor ki: “Özelleştirme
yapacağız.” 13 Ocak 2019’da diyor ki: “Bu, özelleştirme değil.” Evet, 2018,
2019, bir yıl değil arkadaşlar, yirmi beş gün sonra bunu söylüyor yani bunu
anlamak ve izah etmek çok zor. Gelinen aşama ne? Her zamanki gibi tekçi
firmalar… Ethem Sancak’ı arkadaşlar dile getirdi, hatipler dile getirdi, ilaç
sektöründen gelip bugün işte silah sektörüne kayan bir süreç. 
Ve
Katarlılar var. Geçmişte Katarlılarla ilgili ortaklıklar dile getirildiğinde
“Bir şey olmaz.” deniyordu. Gide gide geldiğimiz aşama ortada. 
Peki,
bu özelleştirmelerle ne yapılıyor? Bir taraftan siyasetüstü durulmak isteniyor,
bir taraftan “Yandaş yok.” deniliyor. Ethem Sancak’ın aşkından öte AKP’nin
MYK’sında da çalıştığını, dönem dönem orada da faaliyet gösterdiğini, hatta
isminin bakanlığa bile dolaştığını herkes biliyor. 
Bütün
bunlarla beraber ortaya çıkan tablo ne? Biz Türkiye’de birçok özelleştirmeyle
beraber şunu yaşadık. “Peşkeş” denildiğinde herkes böyle geriliyor filan fakat
TELEKOM örneği daha hiç hafızalardan silinmemiş. Daha TELEKOM’un borçları
tümümüzün üstüne, bütün bankalara devredildi ve insanlar “yabancı sermaye”
dediğimizde para geliyor… Yabancı sermaye geldiğinde az bir parayla geliniyor,
çok bir parayla gidiliyor. Burada da birilerini zengin ediyor. Olan tekrar
Türkiye’de yaşayan vatandaşlara, yurttaşlara oluyor. 
Ve
bütün bunlar unutulmamışken bakın bir de ne oluyor? Otoyollarda deniyor ki şu
kadar araç gidecek. Şehir hastanelerinde şu kadar hasta gelecek, şu kadar film
çekilecek. Başka ne deniyor? Havalimanlarında şu kadar yolcu inecek. Peki bu
fabrikada üretilenleri kim alacak? Daha önce Millî Savunma Bakanlığı kendi
kendine alıp kendi kendine üretiyordu. Şimdi bir taraftan da muhtemelen “Sizden
de şu kadar alacağız.” denilmektedir. Zaten arazi veriliyor.
(Mikrofon
otomatik cihaz tarafından kapatıldı) 
NECDET
İPEKYÜZ (Devamla) – Başkanım, bağlıyorum.
BAŞKAN
– Buyurun bağlayın lütfen Sayın İpekyüz.
NECDET
İPEKYÜZ (Devamla) – Zaten bir de müşteri garantisi veriliyor. Eğitime, sağlığa,
üretime bütçe ayırmadığımız gibi savaş sanayisine… Yoksulluğa, bütün
dezavantajlı kesimlere bizim bir ortam geliştirmemiz gerekirken bu tür paraları
-aslında sıkışmış olan kriz döneminde sıcak paraya ihtiyaç var- birilerine
vermek ve birilerine kolaylık sağlamak için kullanıyoruz. Bu tür durumlar
Türkiye’deki ekonomik krizi daha da derinleştirmektedir. Ve yandaşlara… Artık
bırakın bir şeyi, özelleştirilecek tek bir şey kaldı, deniz suyu. Yani
neredeyse onu özelleştireceğiz. Bu bataklıktan çıkmanın tek yolu şeffaf bir
düzenleme yapmaktır. Bu liyakatin işleyebilmesi için hukuka, barışa
dönülmesinden vazgeçmememiz lazım, aksi takdirde hepimizin sonu felaket olur,
geleceğimizi karartmış oluruz, yoksulluk ve kriz hepimizi vurmuş olur. Hele hele
savaş sanayisinden vazgeçip tümüyle barış ve hukuka bütçe ayırmamız lazım. 
Bütün
Meclisi saygıyla selamlıyorum.
Teşekkür
ediyorum. (HDP sıralarından alkışlar)
BAŞKAN
– Teşekkürler Sayın İpekyüz.
Öneri
üzerinde son söz, Adalet ve Kalkınma Partisi Grubu adına Sivas Milletvekili
İsmet Yılmaz’a ait.
Buyurun
Sayın Yılmaz. (AK PARTİ sıralarından alkışlar) 
Süreniz
üç dakikadır.
AK
PARTİ GRUBU ADINA İSMET YILMAZ (Sivas) – Sayın Başkan, sayın milletvekilleri;
yüce heyetinizi saygıyla selamlıyorum.
Sakarya
1. Ana Bakım Fabrikası Müdürlüğü, kurulduğu 1975 yılından itibaren ürettiği ve
bakım, onarımını yaptığı ürünler vasıtasıyla ülkemizin savunmasına çok önemli
katkılar sağlamıştır. Fabrika -Makine Kimyayla birlikte- Fırtına obüsü, Poyraz
mühimmat aracı ve Türk Silahlı Kuvvetleri envanterindeki bütün tırtıllı araçlar
için muhtelif tip paletler ile muhaberede Mehmetçik’in gözü olan dürbünler ve
diğer optik malzemelerin tasarım ve imalatını yapmaktadır. Fabrika bu
görevlerinin yanı sıra muhtelif zırhlı araçlara ait motor ve transmisyonlar ile
diğer alt sistemlerin yenileştirilmesi hizmetini de sağlamaktadır. 
Fabrikamız
yaklaşık kırk beş yıllık bir savunma sanayisi bilgi birikimi ve tecrübesine
sahiptir. Türk Silahlı Kuvvetlerinin ihtiyaç duyacağı modern harp sistemlerini
millî olarak üretebilmeyi hedefliyoruz. Bu hedefe ulaşabilmek için savunma
sanayisinde kamu tecrübesi ile özel sektör dinamizmini harmanlayarak sinerji
yaratan uygulamaları hayata geçirmek istiyoruz.
MUHAMMET
NACİ CİNİSLİ (Erzurum) – Hadi canım siz de!
İSMET
YILMAZ (Devamla) - Bu sadece ekonomik bir tercih değil, aynı zamanda bizi
hedefe götürecek stratejik bir tercihtir. 
Özel
sektörün elindeki yüksek teknolojiden ve iş yapma hızından istifade etme
zarureti vardır. Bu hedef doğrultusunda fabrikamız, millî savunma sanayisinde
ülke kaynaklarının etkin kullanılmasının sağlanması ve yeni üretim imkânları
oluşturmaya yönelik yatırımların özel sektör tarafından yapılması amacıyla 481
sayılı Cumhurbaşkanlığı Kararı’yla özelleştirme kapsamına alınmıştır.
Özelleştirme
uygulaması, işletme hakkının devredilmesi suretiyle yapılacaktır. Satmak yok,
personel tasfiyesi yok, bu süreçte ve sonrasında personelin özlük haklarında
herhangi bir kayıp da yok. Burada esas olan, fabrikada verimliliğin artırılması
ve stratejik ürünlerin üretilmesidir. 
MUHAMMET
NACİ CİNİSLİ (Erzurum) – Hani “Özelleştirme yok.” diyordunuz,
özelleştiriyormuşsunuz bak.
İSMET
YILMAZ (Devamla) - Fabrika arazisi ve arazide bulunan her türlü taşınmaz ile
üretim ve bakım onarımda kullanılan her türlü tezgâh ve ekipmanların mülkiyeti
devlette kalacaktır. İşletme süresi boyunca fabrikanın yeteneklerinin korunması
ve yeni yetenekler kazanmasına yönelik yatırımlar Millî Savunma Bakanlığı
kontrolünde yapılacaktır. Hâlihazırda fabrikada üretilen Fırtına obüsü, Poyraz
mühimmat aracı, tırtıllı araç paleti ve muhtelif optik malzemeler imalatı ile
tank, obüs, tırtıllı araç ve optik cihazların fabrika seviyesi bakımları
işletme hakkı devri sonrasında da aksamayacak, Millî Savunma Bakanlığı kontrol
ve koordinesine yeni sistemlerin yenileme ve modernizasyonu yapılacak,
fabrikaya ilave yetenekler kazandırılacaktır. 
Ayrıca, fabrika
tarafından üretilen ürün ve hizmetlerin satışı özel sektör dinamizmiyle
yapılacaktır. 
ARSLAN
KABUKCUOĞLU (Eskişehir) – Neymiş bu özel sektör!
İSMET YILMAZ
(Devamla) - Fabrikada yürütülen AR-GE faaliyetleri daha da ivme kazanacaktır.
Millî güç, kamu-özel sektör güçlerinin toplamıdır. Güvenliğimizde Türk Silahlı
Kuvvetlerinin ihtiyaçlarının zamanında karşılanması hızlı bir üretim için
zarurettir. Bir kez daha ifade etmek isterim ki…
(Mikrofon
otomatik cihaz tarafından kapatıldı) 
İSMET YILMAZ
(Devamla) – Sayın Başkanım…
BAŞKAN – Size
bir dakika süre vereceğim. 
İSMET YILMAZ
(Devamla) - Teşekkür ediyorum. 
Arazi devletin,
fabrika devletin, çalışanların tamamı devletin emrinde, Millî Savunma
Bakanlığının kontrolünde. Millî Savunma Bakanlığında veya özel sektörde
çalışmak orada çalışan personelin tercihine bağlı olacaktır. Ortak bir akılla
hareket ederek bu süreci ülkemizin menfaatleri doğrultusunda
neticelendireceğiz. Millî ve yerli bir savunma sanayisi için kamu ve özel
sektör aynı hedef doğrultusuna kilitlenmeli ve birlikte çalışmalı. Özel sektör
de devlet kurumları da birer millî servettir. 
İki sayfalık
araştırma önergesinde, 13 Ocak 2019 tarihinde BMC Karasu Fabrikasının temel
atma törenine Katar Emirinin katıldığı ifade edilmektedir, bu törene Katar
Emiri katılmamıştır. Bu ana kadar bu milletin lehine olan birçok uygulamaya
karşı çıkıldı. Yavuz Sultan Selim Köprüsü’nü yaptık karşı çıkan oldu, Sabiha
Gökçen Havalimanı’nı yaptık karşı çıkan oldu, büyük İstanbul Havalimanı’nı
yaptık karşı çıkan oldu.
HAYDAR AKAR
(Kocaeli) – Hiçbirini yapmadınız Sayın Bakan. 
TUMA ÇELİK
(Mardin) – Niye açmıyorsunuz o zaman? Açın o havaalanını. 
İSMET YILMAZ
(Devamla) - Baraj yapıldı “Kurbağalara göl yapıyorsunuz.” denildi, “Bu kadar
enerjiyi toprağa mı vereceksiniz?” denildi… 
(Mikrofon
otomatik cihaz tarafından kapatıldı)
BAŞKAN –
Sözlerinizi bağlayın Sayın Yılmaz. 
Buyurun. 
İSMET YILMAZ
(Devamla) – Teşekkür ediyorum Başkanım, bitireceğim, son sayfaya geliyorum. 
…İstanbul Boğaz
Köprüsü yapılırken -15 Temmuz Şehitler Köprüsü- “Hiç gereği yokken İstanbul’a
asma köprü yapıyorlar.” denildi, hatta Vatan Caddesi yapılırken de “Uçak mı
indireceksiniz?” denildi. Şimdi de ülkemize bir yetenek, bir kapasite
kazandırmak için yapılan bir uygulama eleştirilmektedir. 
ENGİN ALTAY
(İstanbul) – Menderes yaptı, Menderes (!)
İSMET YILMAZ
(Devamla) - Biz bir uygulama yaptık, bu uygulamanın milletimiz lehine olduğunu
düşünüyoruz. Süreç sonunda savunma sanayimizin daha da güçleneceği
görülecektir, milletimiz de buna şahit olacaktır. Kamu ve özel sektör iş
birliği, güç birliği yapacaktır. Bu iş birliği sadece bu projede değil, MİLGEM
projelerinde, ATAK helikopteri gibi birçok projede hayata geçirilmektedir. 
“BMC
Fabrikasının işçisi mi var?” diyor. İşçisi var. “Mühendisi mi var?” Mühendisi
var. İzmir’de gidin fabrikasını görün. “Ürettiği mi var?” Silahlı
Kuvvetlerimizin envanterinde olan Kirpilerin hepsi BMC tarafından
üretilmektedir.
Yine, işletme
hakkını… 
(Mikrofon
otomatik cihaz tarafından kapatıldı)
İSMET YILMAZ
(Devamla) - Başkanım, son, tamamlayacağım.
BAŞKAN – Tamam,
bir dakika daha süre veriyorum.
İSMET YILMAZ
(Devamla) - Genelde “özeleştirme” denilince vatandaşın aklına satış gelir yani
şeker fabrikaları gibi yani çimento fabrikası gibi ama işletme hakkının devri
vatandaşımız tarafından özelleştirme olarak kabul edilmez. Ne gibi? Limanların
özelleştirilmesi gibi. Bugün Mersin Limanı özelleştirildi mi? Özelleştirildi.
Trabzon Limanı özelleştirildi mi? Özelleştirildi. İskenderun Limanı
özelleştirildi mi? Özelleştirildi. Ama milletimiz biliyor ki bunlar kendisine
aittir. Dolayısıyla burada yapılan da budur, burada bir sıkıntı yoktur.
ARSLAN
KABUKCUOĞLU (Eskişehir) – Sizin omuzlarınıza yıktılar Sayın Bakanım bu işi.
İSMET YILMAZ
(Devamla) - Yine denildi ki: “Niye Altay tankının prototipini yapan OTOKAR
firması değil de BMC tercih edildi?” İki özel şirket arasında tercih yapılmış.
Eğer özel şirketlerden biri hakkının yenildiğini düşünüyorsa -idarenin bütün
işlem ve eylemleri yargı denetimine tabidir- pekâlâ dava açıp hakkını
savunabilirdi. 
Dolayısıyla
burada bu milletimiz lehine en doğru olan yapılmıştır. İnanın ki süreç sonunda
görülecektir ki Türkiye bu uygulama sayesinde yeni bir yeteneği, yeni bir
kapasiteyi kazanacaktır diyorum. Hepinizi saygıyla selamlıyorum. (AK PARTİ
sıralarından alkışlar) 
BAŞKAN –
Teşekkürler Sayın Yılmaz.
ENGİN ÖZKOÇ
(Sakarya) – Sayın Başkan…
BAŞKAN – Buyurun
Sayın Özkoç.
ENGİN ÖZKOÇ
(Sakarya) – Efendim, benim “İşçisi yoktur, mühendisi yoktur.” sözümü “İşçisi de
vardır, mühendisi de vardır.” diye bağlamından koparıp sanki bu konuda doğruyu
değil yalan beyanda bulunuyormuşum gibi bir sataşmada bulunmuştur.
BAŞKAN –
Yerinizden söz vereyim. 
ENGİN ÖZKOÇ
(Sakarya) – Müsaade ederseniz…
BAŞKAN –
Yerinizden versem daha iyi olmaz mı Sayın Özkoç?
ENGİN ÖZKOÇ
(Sakarya) – Hayhay, buradan da konuşabilirim.
BAŞKAN – Oradan
açıklama yapın.
İSMET YILMAZ
(Sivas) – Beraber ziyaret ederiz, hep beraber inşallah.
BAŞKAN – Sayın
Özkoç, buyurun.
IV.- AÇIKLAMALAR (Devam)
33.- Sakarya Milletvekili Engin Özkoç’un, Sivas Milletvekili İsmet
Yılmaz’ın CHP grup önerisi üzerinde AK PARTİ Grubu adına yaptığı konuşmasındaki
bazı ifadelerine ilişkin açıklaması
ENGİN ÖZKOÇ
(Sakarya) – Sayın arkadaşlar, çok Değerli Bakanım; saygıyla ifade etmek isterim
ki size şunu sormayı istiyorum, burada benim sorduğum sorulara keşke cevap
verseniz…
İSMET YILMAZ
(Sivas) – Süreç tamamlanmadı da ondan, devam ediyor, oldu mu?
ENGİN ÖZKOÇ
(Sakarya) – Ben sözünüzü kesmedim.
İSMET YILMAZ
(Sivas) – Buyurun.
ENGİN ÖZKOÇ
(Sakarya) – Bir şey ifade ediyorum: Bir ihale yapılıyor, daha ihaleye
çıkılmamış, Cumhurbaşkanı tarafından ihalenin kime verileceği meydanlarda
söyleniyor. Doğru mudur Sayın Bakanım?
ARSLAN
KABUKCUOĞLU (Eskişehir) – Doğru, doğru.
HAYDAR AKAR
(Kocaeli) – Doğru mu Sayın Bakan? 
ENGİN ÖZKOÇ
(Sakarya) – Doğru mudur? Bir.
AYHAN ALTINTAŞ
(Ankara) – Doğru. 
ENGİN ÖZKOÇ
(Sakarya) – İhalenin verileceği söylenen firmaya, BMC firmasına “Türk Silahlı
Kuvvetlerinin şu anda ihtiyacı olduğu alanlarda destek verilmesi kaydıyla”
deyip daha ihale yapılmadan Tank Palet Fabrikasının bazı üniteleri daha
şimdiden teslim ediliyor. Doğru mu Sayın Bakanım?
ARSLAN
KABUKCUOĞLU (Eskişehir) – Doğru.
AYHAN ALTINTAŞ
(Ankara) – Doğru.
MAHMUT TANAL
(İstanbul) – Doğru.
ENGİN ÖZKOÇ
(Sakarya) – Doğru. 
(Mikrofon
otomatik cihaz tarafından kapatıldı) 
BAŞKAN – Buyurun
Sayın Özkoç.
ENGİN ÖZKOÇ
(Sakarya) – Sayın Bakanım -bir ihaleye girecek kişi, herhangi birine- sizin
bakanlığınızda biri ihaleye girseydi ve size bir altın kol saati hediye etseydi
bu ihaleye şaibe girer miydi? 
MAHMUT TANAL
(İstanbul) – Girerdi.
ARSLAN
KABUKCUOĞLU (Eskişehir) – Girerdi.
ENGİN ÖZKOÇ
(Sakarya) – Girerdi. Türkiye Cumhuriyeti’nin Cumhurbaşkanına uçak hediye etmiş.
Türk ordusunun, Katar ordusundan başka çaresi yok mu Sayın Bakanım? 
Teşekkür
ediyorum.
BAŞKAN –
Teşekkürler Sayın Özkoç. 
Buyurun Sayın
Altay.
ENGİN ALTAY
(İstanbul) – Efendim, 60’a göre söz talebim var.
BAŞKAN –
Buyurun, yerinizden söz veriyorum Sayın Altay.
34.- İstanbul Milletvekili Engin Altay’ın, Sakarya Milletvekili Engin
Özkoç’un CHP grup önerisi üzerinde CHP Grubu adına yaptığı konuşmasındaki bazı
ifadelerine ilişkin açıklaması
ENGİN ALTAY
(İstanbul) – Teşekkür ederim.
Sayın Başkan,
biraz önce kürsüde konuşan Sakarya Milletvekilimiz, Grup Başkan Vekilimiz Engin
Özkoç bir belge gösterdi, bir CBK gösterdi ve sonra da ya da önce, Sayın
Cumhurbaşkanının, AK PARTİ Genel Başkanının Sakarya’da yaptığı bir konuşmayı
serdetti. Şimdi, burada bir çelişki var. Bence Engin Özkoç AK PARTİ Genel
Başkanına “yalancı” dedi yani diye düşünüyorum. Yani bir CBK, altında
Erdoğan’ın imzası var; bir konuşma, Erdoğan’ın imzası var; birbirleriyle
çelişen konular. Erdoğan “İmzaladığı CBK’yle özelleştirmenin altına imza
atarken yaptığı işlem bakımından bunun bir özelleştirme olmadığını söyledi.”
dedi Engin Özkoç. Bence AK PARTİ Genel Başkanına “Yalancı.” dedi.
Bunu
Genel Kurulun takdirine sunuyorum efendim. (CHP ve İYİ PARTİ sıralarından
alkışlar) 
MİHRİMAH BELMA
SATIR (İstanbul) – Kamuoyunun takdirine bırakıyoruz.
BAŞKAN – Siz
sataşmadan söz istiyor musunuz Sayın Altay?
ENGİN ÖZKOÇ
(Sakarya) – Efendim, ben sataşmadan söz isteyeceğim daha sonra.
BAŞKAN – Yok,
şaka yaptım.
Tamam, devam
edelim.
Sayın Yılmaz,
yerinizden ve son kez lütfen...
35.- Sivas Milletvekili İsmet Yılmaz’ın, Sivas 2’nci Organize Sanayi
Bölgesi’ni halka açtıklarına ilişkin açıklaması
İSMET YILMAZ
(Sivas) – Teşekkür ediyorum Sayın Başkanım.
İşletme hakkının
devredilmesi süreci Özelleştirme İdaresi Başkanlığı koordinatörlüğünde, ilgili
kurumların katılımıyla da devam etmektedir, öncelikle bunu belirtmek isterim.
AYHAN ALTINTAŞ
(Ankara) – İhale? İhaleye ne oldu?
ARSLAN
KABUKCUOĞLU (Eskişehir) – Verilmeyecek mi?
İSMET YILMAZ
(Sivas) – Yine, kamunun elindeki yeteneklerin… Bu ülkedeki özel sektör veya
isteyen herkese de açıktır. Bu, protokolle de yapılabilir. Hizmet alım
suretiyle yapabilirler. Bazı kurumlarımızın döner sermayesi var, döner
sermayeden hizmet alınma suretiyle yapılabilir. 
MAHMUT TANAL
(İstanbul) – Yani bula bula özel sektör, Katar mı bulundu dünyada? 
İSMET YILMAZ
(Sivas) – Dolayısıyla da devletin imkânlarına daha fazla katkı yapmak isteyen
herkese açıktır.
Bir örneğini
veririm. Herkesin ilinde yok mudur? Sivas İkinci Organize Sanayi Bölgesi’ni
halkımıza açıyoruz, herkese ücretsiz yer vereceğiz, fabrika yapacağız; buyurun,
gelin ihalesi de yoktur, her gelene İkinci Organize Sanayi’de fabrika yapmak
suretiyle yer veriyoruz ve aziz milletimizi Sivas’a davet ediyorum. 
ARSLAN
KABUKCUOĞLU (Eskişehir) – Sakarya, Sakarya! Sakarya’ya gidelim. 
İSMET YILMAZ
(Sivas) – Hepinizi saygıyla selamlıyorum. (AK PARTİ sıralarından alkışlar) 
MAHMUT TANAL
(İstanbul) – Katar’la ne ilgisi var bunun yahu?
BAŞKAN –
Teşekkürler. 
Sayın Özkoç…
ENGİN ÖZKOÇ
(Sakarya) – Az önce Sayın Engin Altay şahsıma Sayın Cumhurbaşkanıma yalancı
demişim gibi bir sataşmada bulundu.
MİHRİMAH BELMA
SATIR (İstanbul) – Size sataştı değil mi?
ENGİN ÖZKOÇ
(Sakarya) – 69’a göre söz istiyorum. 
BAŞKAN – Eğer
yerinizden açıklama yapmak istiyorsanız…
ENGİN ÖZKOÇ
(Sakarya) – Rica ediyorum…
BAŞKAN – Lütfen
Sayın Özkoç…
ENGİN ÖZKOÇ
(Sakarya) – Çok önemli efendim.
BAŞKAN –
Gerçekten, kendisi konuşmacı değil. 
Sizin bir
açıklamanız varsa ben, mikrofonu zaten grup başkan vekillerine prensip olarak
her taleplerinde açıyorum. Dolayısıyla ona gerek olmadan... Dedim ki: Acaba
Sayın Altay sataşmadan söz isteyecek mi? Çünkü sonuçta konuşmanın varacağı yer
“Cumhurbaşkanına hakaret hepimize hakarettir.” gibi akıyordu. Kendisi
isteyebilir diye düşündüm. 
ENGİN ALTAY
(İstanbul) – Cumhurbaşkanı tarafsız olmadığı için ben üstüme alınmıyorum
efendim.
BAŞKAN – Buyurun
Sayın Özkoç. 
36.- Sakarya Milletvekili Engin Özkoç’un, yol, köprü, havaalanı
yapılmasına karşı olmadıklarına, bunların yandaşlara peşkeş çekilmesine karşı
olduklarına, Tank Palet Fabrikasının Türkiye'nin fabrikası olduğuna ve
devredilemeyeceğine ilişkin açıklaması
ENGİN ÖZKOÇ
(Sakarya) – Bakın efendim, defalarca söylüyorum ama önce bir şeyi ifade edelim.
“Yol yapıyoruz karşı çıkıyorlar, havaalanı yapıyoruz karşı çıkıyorlar, köprü
yapıyoruz karşı çıkıyorlar.” Ne yola ne havaalanına ne de köprüye karşıyız.
Bunları çeşitli yollarla -tıpkı BMC’de yaptığınız gibi- yandaşlarınıza peşkeş
çekmenize karşıyız, yağmaya karşıyız, bizim de söylediğimiz budur. Şimdi
BMC’yle ilgili tek bir şey söyleniyor mu Sayın Başkan? Yani “İhaleye fesat
karıştırılmamıştır.” deniyor mu? Karıştırılmış ihaleye fesat. İhale yapılmadan
Tank Palet Fabrikasının bazı üniteleri ihalede sözü geçen firmaya teslim
edilmiş mi? Edilmiş. Şimdi diyorlar ki diğer firmalara: “Gelin, siz de
cesaretiniz varsa bu ihaleye katılın.” Böyle bir şey olur mu Sayın Başkan?
(Mikrofon
otomatik cihaz tarafından kapatıldı) 
BAŞKAN –
Tamamlayın Sayın Özkoç. 
ENGİN ÖZKOÇ
(Sakarya) – Tank Palet Fabrikası Türkiye'nindir, Tank Palet işçisi vatanın
işçisidir, milletin işçisidir; Tank Palet vatandır, devredilemez. 
Teşekkür
ediyorum. (CHP ve İYİ PARTİ sıralarından alkışlar)
BAŞKAN –
Teşekkürler. 
V.- ÖNERİLER (Devam)
A) Siyasi Parti Grubu Önerileri (Devam)
3.- CHP Grubunun, Grup Başkan Vekili İstanbul Milletvekili Engin Altay
tarafından, Sakarya’da bulunan Tank Palet Fabrikasının özelleştirilme sürecine
ilişkin soruların cevaplarının ortaya çıkarılarak kamuoyunun doğru şekilde
bilgilendirilmesi ve millî güvenliğimizle ilgili kaygı ve endişelerin
giderilmesi amacıyla 17/1/2019 tarihinde Türkiye Büyük Millet Meclisi
Başkanlığına verilmiş olan Meclis araştırması önergesinin ön görüşmelerinin,
Genel Kurulun 17 Ocak 2019 Perşembe günkü birleşiminde yapılmasına ilişkin
önerisi (Devam)
BAŞKAN – CHP grup
önerisini oylarınıza sunuyorum: Kabul edenler… Etmeyenler… Öneri kabul
edilmemiştir. 
Değerli
milletvekilleri, alınan karar gereğince denetim konularını görüşmüyor ve
gündemin “Kanun Teklifleri İle Komisyonlardan Gelen Diğer İşler” kısmına
geçiyoruz. 
1’inci sırada
yer alan, Giresun Milletvekili Cemal Öztürk ve 2 Milletvekilinin Gelir Vergisi
Kanunu ile Bazı Kanunlarda Değişiklik Yapılmasına Dair Kanun Teklifi ile Plan
ve Bütçe Komisyonu Raporu’nun görüşmelerine başlıyoruz. 
VII.- KANUN TEKLİFLERİ İLE KOMİSYONLARDAN GELEN DİĞER İŞLER
A) Kanun Teklifleri
1.- Giresun Milletvekili Cemal Öztürk ve 2 Milletvekilinin Gelir Vergisi
Kanunu ile Bazı Kanunlarda Değişiklik Yapılmasına Dair Kanun Teklifi (2/1520)
ile Plan ve Bütçe Komisyonu Raporu (S. Sayısı: 39) (x)
BAŞKAN –
Komisyon? Yerinde. 
Komisyon Raporu
39 sıra sayısıyla bastırılıp dağıtılmıştır. 
Sayın
milletvekilleri, alınan karar gereğince bu teklif İç Tüzük’ün 91’inci maddesi
kapsamında temel kanun olarak görüşülecektir. Bu nedenle, teklif tümü üzerindeki
görüşmeler tamamlanıp maddelerine geçilmesi kabul edildikten sonra bölümler
hâlinde görüşülecek ve bölümlerde yer alan maddeler ayrı ayrı oylanacaktır. 
Teklifin tümü
üzerinde söz isteyen milletvekillerinin isimlerini okuyorum: Milliyetçi Hareket
Partisi Grubu adına Konya Milletvekili Mustafa Kalaycı, İYİ PARTİ Grubu adına
İstanbul Milletvekili Yavuz Ağıralioğlu, Halkların Demokratik Partisi Grubu
adına İstanbul Milletvekili Erol Katırcıoğlu, Cumhuriyet Halk Partisi Grubu
adına Ankara Milletvekili Bülent Kuşoğlu; şahısları adına İstanbul Milletvekili
Mehmet Bekaroğlu, Giresun Milletvekili Cemal Öztürk.
Evet, gruplar
adına ilk söz Milliyetçi Hareket Partisi Grubu adına Konya Milletvekili Mustafa
Kalaycı’ya aittir.
Buyurun Sayın
Kalaycı. (MHP sıralarından alkışlar)
Süreniz yirmi
dakikadır.
MHP GRUBU ADINA
MUSTAFA KALAYCI (Konya) – Sayın Başkan, değerli milletvekilleri; görüşülmekte
olan 39 sıra sayılı Kanun Teklifi’nin tümü üzerine görüşlerimizi açıklamak
üzere Milliyetçi Hareket Partisi Grubu adına söz aldım. Bu vesileyle hepinizi
hürmetle selamlıyorum.
Kanun teklifinde
bazı vergi muafiyet ve istisnaları ile destekler konusunda milyonlarca
vatandaşımızı ilgilendiren düzenlemeler yapılmaktadır. Bu çerçevede, asgari
ücret artışı dolayısıyla işverenlere gelen yükün hafifletilmesine yönelik
asgari ücret desteği uygulamasının 2019 yılında da devam ettirilmesi
düzenlenmektedir. Buna göre, SGK’ye bildirilen sigortalılarla ilgili olarak
ortalama sigortalı sayısı 500’ün altında olan iş yerleri için aylık 150
liralık, 500 ve üzerinde olan iş yerleri için aylık 101 liralık asgari ücret
desteği tutarı hazinece karşılanacaktır. 
Ekonomimizin
rekabet gücünün olumsuz etkilenmemesi, kayıt dışı istihdama ve işçi
çıkarmalarına neden olunmaması bakımından asgari ücret artışından gelen
maliyetin hafifletilmesi yaklaşımını Milliyetçi Hareket Partisi olarak
önemsiyor ve destekliyoruz. Asgari ücretin işverene toplam maliyetinde yüzde
26,1 oranında, 621 lira 50 kuruş artış söz konusudur. Asgari ücretin net tutarı
2.020 lira olmasına karşın işverene maliyeti 3.006 liradır. Asgari ücret
üzerinden yapılan vergi ve prim kesintileri çalışanların net ücretini
azaltırken işverenlerin de maliyetini artırmakta ve kayıt dışı istihdama zemin
hazırlamaktadır. Asgari ücret ile kayıt dışı istihdam ilişkisinin niteliği,
asgari ücretin yüksek olmasından değil kesintilerin fazlalığı nedeniyledir.
Yalnızca çalışanların ihtiyaçları dikkate alınarak belirlenmiş asgari ücretin
vergilendirilmesi, sosyal devlet anlayışıyla bağdaşmamaktadır. Bu nedenle,
asgari ücretin vergi yükünün kaldırılması, ekonomik ve sosyal bir
mecburiyettir. 
İşverenlere
gelen yükün yanı sıra, BAĞ-KUR primleri ve genel sağlık sigortası primleri ile
idari para cezaları başta olmak üzere asgari ücrete endeksli birçok konuda da
önemli artışlar olmuştur. En düşük esnaf BAĞ-KUR primi yüzde 26,1 oranında
artarak aylık 883 liraya çıkmıştır. Eğer esnafın prim borcu yoksa 5 puanlık
prim indirimiyle aylık 755 lira olmaktadır. Esnafımızın, özellikle de küçük
esnafımızın bunu ödeyebilmesi çok güç olacaktır. Zaten birçok esnaf, primlerini
ödeyemediğinden prim indiriminden yararlanamamakta, iki aydan fazla borcu varsa
sağlık hizmeti de alamamaktadır. 
Çiftçimiz için
de aynı durum söz konusudur. En düşük tarım BAĞ-KUR primi yüzde 31,1 oranında
artarak aylık 765 liraya çıkmıştır. Eğer çiftçinin prim borcu yoksa 5 puanlık
prim indirimiyle aylık 654 lira olmaktadır. Çiftçimizin bu yükün altından
kalkabilmesi çok zordur. Ekonomik sıkıntılardan dolayı esnafımız ve çiftçimiz
ciddi sorunlarla karşı karşıyadır. İşverenlere sağlanan destekte olduğu gibi,
esnafımıza ve çiftçimize de destek sağlanmalı, prim oranlarında indirim
yapılmalıdır. Ayrıca, gelir vergisindeki asgari geçim indirimi esnaf için de
uygulamaya konulmalıdır. 
Esnafın ve
KOBİ’lerin gerek finansman gerek borç sıkıntısı had safhadadır. Esnafın ve
KOBİ’lerin yatırım yapması, tezgâhını ve işletmesini büyütebilmesi için uygun
şartlarda krediye rahat ulaşabilmesi önemlidir. Bu kapsamda, Hazine ve Maliye
Bakanı tarafından açıklanan toplam 20 milyar liralık KOBİ değer kredisi destek
paketini Milliyetçi Hareket Partisi olarak olumlu buluyoruz. Altı ay geri
ödemesiz ve aylık yüzde 1,54 faiz oranıyla verilecek kredi KOBİ’lerin
faaliyetlerini artıracak, başta imalatçı ve ihracatçılar olmak üzere,
işletmelerimiz rahat nefes alıp faaliyetlerini sürdürecek, bu da bir anlamda
ekonomiye can suyu olacaktır. 
KOBİ destek
paketinden asgari ücret desteğine, imalat sanayisinde vergi istisnalarının
devam ettirilmesinden otomotiv, beyaz eşya ve mobilya gibi sektörlerde vergi indirimlerine,
imar barışından vergi ve prim borçları yapılandırmasını ihlal edenlere hak
verilmesine, kredi kartı borçlarının yapılandırılmasından dar gelirlilerin
elektrik faturasının karşılanmasına kadar birçok alanda atılan adımlar
piyasaları hareketlendirirken iş dünyasını ve vatandaşı da rahatlatmaktadır. 
Milliyetçi
Hareket Partisi olarak diyoruz ki sanayi ve ticaret erbabı ile esnaf ve
çiftçilerimizin maliyetlerini düşürecek ve rekabet gücünü artıracak,
vatandaşımızın sıkıntılarına çözüm getirecek tedbirler alınmaya devam
edilmelidir. Bu çerçevede, piyasalarda canlanmaya katkı sunacağı da dikkate
alınarak özel sektörün başta KDV olmak üzere devletten alacakları hızla
ödenmeli, geçmişte olduğu gibi, devlet tahviliyle ödenebilmesi de bir seçenek
olarak dikkate alınmalıdır. Bu alacakların ödenmesi, devletten alacağını
alamadığı için zor duruma düşen insanımızın mağduriyetini de giderecektir. 
Değerli
milletvekilleri, Türkiye sosyal yaşamda ve ekonomik yapıda kritik bir dönemden
geçmektedir. Böylesine önemli bir noktada esnaf ve sanatkârların sorunlarının
giderilmesi ve gerekli tedbirlerin alınması çok önemlidir. Küçük esnaf ve
sanatkârlar ile çiftçilerimize yönelik beklenti ve taleplerin de zaman
kaybedilmeden yapılması gerekmektedir. 
Bu kanun
teklifinde yer alan başta kadın girişimciler ve ev hanımları olmak üzere,
evlerinde ürettikleri bazı ürünleri yıllık asgari ücretin brüt tutarını
aşmayacak şekilde internet ortamında satanların esnaf muaflığından
faydalanmalarının sağlanmasını da destekliyoruz. 
Diğer taraftan,
esnaf ve sanatkârımızı yok olma tehlikesiyle karşı karşıya bırakan AVM ve büyük
market zincirlerinin, küçük esnaf aleyhine gelişen haksız rekabetin mutlaka
önüne geçilmeli, gerekli tedbirler alınmalıdır. 
Yine,
borçlarından bunalan esnaf ve çiftçimizi borç ve faiz sarmalından kurtaracak
politikalar bir an önce uygulamaya konulmalıdır. Çiftçimizin bütçesi açık
vermektedir ve bu açık bankalara borçlanılarak kapatılmaktadır. Bu durum
sürdürülebilir değildir çünkü böyle sürdürülmesi her geçen yıl daha yüksek
miktarda borçlanmak demektir, olan da zaten budur.
Milliyetçi
Hareket Partisi çiftçilerimizin zor durumda olduğunu, çiftçilerimiz için acilen
bir tedbir paketi açıklanmasını ve bu kapsamda, tarımsal kredi borçlarının
uygun şartlarda yapılandırılması gerektiğini sürekli dile getirmektedir.
Çiftçimizin bankalara olan kredi borçları 104 milyar lirayı aşmış olup tarlası,
bahçesi, neyi varsa ipoteklidir. Çiftçimiz borç ekip faiz biçmektedir.
Ürünlerinden elde ettiği gelir faizle kabaran borçlarını karşılamamaktadır.
Tüketiciye nefes aldırmak üzere kredi kartı borçlarının Ziraat Bankası
şemsiyesi altında toplanması uygulamasının bir benzerinin tarımsal kredilerde
de yapılması faydalı olacaktır. Ziraat Bankasından kredi alamayan çiftçiler
özel bankalara yönelmiş ve yüksek faiz ödemektedir. Ziraat Bankası çiftçiyi
daha fazla desteklemeli, yüksek faiz ödemekten kurtarmalıdır. Ayrıca banka
kredisi kullanımında talep edilen ücret, komisyon, ipotek, sigorta ve diğer
masraflar düşürülmelidir. 
Diğer taraftan,
tarımsal desteklemeler mutlaka artırılmalı ve zamanında ödenmelidir. Tarımsal
destekler üretici refahını artıran, girdi maliyetlerini azaltan, üretim
maliyeti ve ürün fiyatı dengesini gözeten, üretimde verimliliği artıran bir
anlayışla belirlenmeli ve uygulanmalıdır. 
İthalat
politikası hem çiftçimize ve üreticimize darbe vurmakta hem de sorunları çözmemektedir.
Bilinmektedir ki Toprak Mahsulleri Ofisi ithal ettiği buğdayı daha düşük fiyata
satarak görev zararı almaktadır. Toprak Mahsulleri Ofisine verilen görev
zararının doğrudan çiftçimize destek olarak verilmesi hâlinde hem üretim
artacak hem de çiftçimiz rahatlayacaktır. Çiftçimiz binbir sıkıntı içindeyken
ithalata sarılarak bir anlamda başka ülkelerin çiftçilerini desteklemek doğru
bir politika değildir. Çiftçimize ve üreticimize sahip çıkılmalı, ithalata
dayalı politikalar terk edilmelidir.
Ayrıca,
çiftçimizin maliyetlerinin düşürülmesi amacıyla tarımsal sulamada kullanılan
elektrik için daha düşük tarife belirlenmelidir. Bununla birlikte, TEDAŞ’a olan
ve on yıl öncesinden gelen tarımsal sulamaya dair elektrik borçları, tahsil
kabiliyetinin kalmadığı da dikkate alınarak tümüyle silinmelidir. Çiftçimizin
ve üreticimizin sorunları dikkate alınarak tarımın yapısal sorunlarını çözecek,
tarımsal girdi yükünü azaltacak ve tarım sektörünü yeniden ayağa kaldıracak
tedbirler mutlaka alınmalıdır. Tarıma dört elle sarılmış, tarımda sanayileşmiş
ve tarım ürünleri ihraç eden ülkelerin gelecekte söz sahibi olacağı asla
unutulmamalıdır.
Değerli
milletvekilleri, kanun teklifinde, KOSGEB tarafından desteklenen araştırma
geliştirme, tasarım, yenilik, girişimcilik, iş geliştirme, üretim ve yatırım
faaliyetleri kapsamında yer alan kurul proje değerlendirme, izleme gibi
süreçlerde görev alan öğretim elemanları ile alanında uzman kişilerin
verdikleri hizmetlerin karşılığının ödenebilmesi düzenlenmektedir. Böylelikle
KOSGEB desteklerine ilişkin her türlü süreçte öğretim elemanları ve uzmanların
görev almalarının teşvik edilmesi ve proje değerlendirme ve yürütme
süreçlerinin daha etkin şekilde gerçekleştirebilmesi amaçlanmaktadır.
Yine, teklifte,
Sınai Mülkiyet Kanunu kapsamında patent veya faydalı model belgesi verilerek
koruma altına alınan buluşların da kurumlar vergisi istisnasından
yararlanabileceği hususu açıklığa kavuşturulmaktadır. Teknolojik gelişmeler,
yenilikler bilgi ekonomisini, o da bilgi toplumunu, sanayi ötesi toplumu
meydana getirmektedir. Bilgi üretmenin en önemli faktörleri, AR-GE yatırımları,
yenilikler, alınan patentler ve bu sektörde çalışacak elemanları yetiştirmektir.
Bilgi ekonomisi sanayi ekonomisinin bütünüyle yapısını değiştirmektedir ancak
sanayimiz bir türlü AR-GE yoğun üretim yapısına geçememiştir. 2002 yılında
gayrisafi yurt içi hasılanın yüzde 0,53’ü olan AR-GE harcamalarımız 2017
yılında yüzde 0,96’ya yükselmiştir. Bu oran, Onuncu Kalkınma Planı’nın 2018
yılı hedefi olan yüzde 1,8 ve 2023 yılı hedefi olan yüzde 3’ün çok uzağında
olup yüzde 2 düzeyinde olan Avrupa Birliği ortalamasının da yarısı bile
değildir. 2018 yılı Küresel İnovasyon Endeksi Raporu’nda Türkiye geçen yıla
göre yedi basamak gerileyerek 126 ülke arasında 50’nci sırada yer almıştır.
Türkiye, kalkınmışlık düzeyine göre beklenen seviyenin altında performans
sergileyen ülkeler kategorisinde bulunmaktadır.
Yüksek
teknoloji ürünlerinin sanayi ihracatındaki payı birçok ülkede yüksek hanelere
ulaşmışken Türkiye’de tam tersine düşmüştür. Ülkemizde 2003 yılında yüzde 6,5
olan yüksek teknoloji ürünlerinin ihracat içindeki payı 2017 yılı itibarıyla
yüzde 3,6’ya, 2018 yılı Ocak-Kasım dönemindeyse yüzde 3,4’e kadar gerilemiştir.
Türkiye, dünya ortalamasının çok gerisinde bulunmaktadır.
Bugün
toplumların üstünlükleri bilim ve teknoloji alanında vardıkları düzeylerle
ölçülmektedir. Bilim, bilimsel zihniyet ve yeteri kadar bilgi üretimi olmadan
teknolojide ve uygulama alanlarında ilerleme olmaz. Bilim üretilmeden, yeterli
bilgi birikimi olmadan sadece teknoloji ithali yoluyla milletlerarasında devam
eden baş döndürücü siyasi, sosyal, kültürel, ekonomik yarışı sürdürmek ve
medeniyetler yarışını kazanmak şöyle dursun, mevcut durumumuzu ve yerimizi
korumak bile mümkün değildir. 
Türk
sanayisini geliştirebilmemiz ve ülkelerarası rekabette avantajlı duruma
geçebilmemiz AR-GE çalışmalarına gereken önemin verilmesine, bilgi ve teknoloji
yoğun yüksek katma değerli ürünleri ihraç edebilmemize bağlıdır. Bu da ancak ve
ancak iyi bir ekonomik yol haritası kapsamında gerçekleştirilecek yapısal
değişiklikler, beşerî sermaye yatırımları ve öngörülebilir bir ekonomik
faaliyet alanıyla gerçekleştirilebilecektir. 
Ülkemizde yüksek
katma değerli yatırım döngüsünü başlatmak ve gelişmiş ülkelerle aramızdaki
teknoloji farkını kapatmak için büyük fırsatlar sunabilecek yeni sanayi
devrimine yönelik çalışmalar büyük önem arz etmektedir. Dijital çağa uyum
sağlayan ve sanayi 4.0 için gereken dönüşümü sağlıklı bir şekilde
gerçekleştiren uluslararası rekabet gücüne sahip bir sanayi hızla
oluşturulmalıdır. Ülkemizde AR-GE, yenilik ve teknoloji alanında büyük bir
atılım yapılması gerekmektedir. İmalat sanayisinde üretim kapasitesini, verimliliği
yükseltmek amacıyla teknoloji ve bilgi yoğun sektörlerde yatırımlar daha da
özendirilmelidir. Bilim ve teknoloji üretme yeteneği ve kapasitesi artırılmalı,
bunun kalkınmaya ve sosyal refaha dönüşmesi sağlanmalıdır. Bilimsel düşüncenin
hayat bulacağı ve itibar göreceği bir iklim oluşturulmalı, temel eğitimden
başlamak üzere eğitim ve öğretimde aklın ve bilimin hâkimiyeti sağlanarak
öğrenci ve öğreticilere sorgulayıcı ve araştırmacı bir kimlik kazandırılmalı,
araştırmacı insan gücü kapasitesi artırılmalıdır. 
Değerli
milletvekilleri, kanun teklifinde, Rize ilinde ve Bitlis’in Ahlat ilçesinde
özellikle yükseköğretim ve resmî kurumların yerleşimleri ile İzmir Çandarlı ve
Rize İyidere Limanlarında ulaştırma faaliyetlerinin ve lojistik hizmetlerin
uluslararası düzeye çıkarılması için krokileriyle gösterilen alanlarda Kıyı
Kanunu’nun yapı ve yapılaşmaya dair sınırlayıcı hükümlerinden muaf tutulmasına
yönelik düzenleme yapılmaktadır. 
Tarihî süreçte
ve kültür hayatında özel bir yeri ve anlamı bulunan Ahlat ilçemizde
Cumhurbaşkanlığı ikametgâhı için bir köşk yapılması, çevresinde kültür merkezi
kurulması, buranın, en azından, Türkçe konuşan ülkelerin devlet ve hükûmet
başkanları zirvesinin toplantı yeri olarak kullanılması, böylece Türk dünyasına
uzanan ve asırlık ülkülerin buluştuğu bir kültür kenti olarak değerlendirilmesi
Milliyetçi Hareket Partisi olarak arzumuz ve düşüncemizdir. Milliyetçi Hareket
Partisi Genel Başkanı, liderimiz, Sayın Devlet Bahçeli, 18 Nisan 2012 tarihinde
sosyal medyadan yaptığı açıklamayla bu düşüncesini kamuoyuyla paylaşmıştır. 26
Ağustos 2018 günü de Sayın Cumhurbaşkanımız Recep Tayyip Erdoğan, Sultan
Alparslan’ın Malazgirt seferi için otağ kurduğu ve aynı zamanda Malazgirt
zaferinin 947’nci yıl dönümü etkinliklerine de ev sahipliği yapan Bitlis’in
Ahlat ilçesine Cumhurbaşkanlığı köşkü kurulacağının müjdesini vermiştir. Sayın
Cumhurbaşkanımız konuşmasında “Sağ olsun, Sayın Bahçeli, bir ziyaretinde 26
Ağustosu konuşurken, Ahlat'ı şöyle değerlendirirken güzel bir hatırlatmada
bulundu, dediler ki: 'Ahlat'a bir Cumhurbaşkanlığı köşkü yakışır çünkü Sultan
Alparslan otağı oraya kurdu, biz de vârisleri olarak oraya böyle bir inşallah
otağ kuralım.' Bugün Vali ve Belediye Başkanımızla da görüştük, onlar 1071
metrekare bir yer düşünmüşler. Dedik ki: 'Olmaz. 1071 metrekare oturma alanı
olur, bir de bunun çevre düzenlemesini yapacağız, en azından 5 dönüm’. Belediye
Başkanımız da coştu, 'Tamam, biz bunu 10 dönüm yaparız.' dedi. Şimdi, orada
inşallah böyle bir otağ merkezini yapacağız. Selçuklu mimarisiyle inşallah çok
kısa zamanda onu da bitirip geldiğimizde hem oraya uğrayacak, ondan sonra da
Malazgirt'e geleceğiz. Bu bir işaret fişeğidir, inşallah sonu da hayırlı
olur." demişlerdir. Milliyetçi Hareket Partisi olarak Sayın
Cumhurbaşkanımıza teşekkürlerimizi sunuyoruz. Ahlat ilçesinde Cumhurbaşkanlığı
köşkü yapılmasını gönülden destekliyoruz.
Konuşmama son
verirken, kanun teklifinin ülkemiz ve milletimiz için hayırlı sonuçlar
getirmesini diliyorum. Bu teklife Milliyetçi Hareket Partisi olarak kabul oyu vereceğimizi
belirtiyor, hepinize tekrar saygılar sunuyorum. (MHP ve AK PARTİ sıralarından
alkışlar) 
BAŞKAN –
Teşekkürler Sayın Kalaycı.
İkinci söz, İYİ
PARTİ Grubu adına İstanbul Milletvekili Yavuz Ağıralioğlu’na ait.
Buyurun Sayın
Ağıralioğlu. (İYİ PARTİ sıralarından alkışlar) 
Süreniz yirmi
dakikadır. 
İYİ PARTİ GRUBU
ADINA YAVUZ AĞIRALİOĞLU (İstanbul) – Sayın Başkan, değerli milletvekilleri;
hepinizi saygıyla selamlarım.
Dün akşam
mutabık kaldık bugün biraz hızlı çalışacağız diye. Bazı maddelerde, EPDK’den
yetkililerle, Bakanlıktan bazı yetkililerle itirazımız olan bazı maddeler
hususunda mutabık kalıp onlarla ilgili konuşma yapmayalım diye bir hassasiyet
gelişmişti. Bir özürle başlıyorum. Başka bir siyasi mecrada, başka bir siyasi
zeminde konuşabilme imkânımız çok fazla olmadığı için, sesimizi, sözümüzü
milletimizin duyabileceği buradan başka elimizde bir mikrofon olmadığı için
grubun mutabakatı şuna döndü: Konuşabildiğimiz kadar konuşalım, her maddede
konuşalım. Dolayısıyla dün mutabık kaldığımızın hilafına davranacağız, her
maddede konuşacağız. 
Hükûmetin “Hızlı
karar alalım.” hevesinde bizim önümüze getirdiği kanunların bir yeknesaklığı
yok, konu birliği yok, konu bütünlüğü yok. Konu bütünlüğü olmaz bu torba
kanunlar içerisinde; 4, 9, 19, her şeyi bir arada söylemek zorunda kalıyoruz.
Dolayısıyla aslında bu savrulmanın bize verdiği bir imkânda, Gelir Vergisi
Kanunu’nu havi bir yasa içinde, LPG dolumu, taşınması, nakledilmesi ya da dolum
istasyonu olmadan satılması, FIFA, ev hanımlarının KDV’den muafiyeti, hepsini
bir arada konuşmak zorunda kaldığımız bir kanun hercümerci içerisinde biz de
dilimizden dökülen ne kadar iş varsa millet vicdanında makes bulacak, onları
söylemeye imkân bulalım istedik. 
Şimdi,
hususiyetle, belediye seçimlerine giriyoruz, bu hızın arkasında “Bir an önce
seçim bölgelerimize gönderilelim.” mazeretleri vardır. Maalesef, bu seçim
sathına girerken -ne siyasal iklim ne siyasetçilerimizin dili ne siyasetin
gündemi- memleketin şehirlerini yönetme iddiasının, projelerinin, memleketin şehirlerini
inşa etme kabiliyetinin, o şehirlerde yaşayan insanlara vadedilen siyasi,
içtimai, idari maharetin ya da bin yıllık tarihî terkibin içerisinde bu
topraklarda yaşadığımız tarihî sükûnetin cümleleri yok. Dolayısıyla ben, beni
bağışlarsanız, böyle 20, 20 tahsis edilmiş grup başkan vekilliği konuşmalarını,
her birini ızdırabımıza konu olacak bir problemin üstüne ayna tutmak gibi bir
kasta bağlayarak konuşacağım.
Yerel
yönetimlere girdiğimiz için, aslında şehri, şehir üstünde hizmet imkânını
elimize geçirdiğimiz belediye başkanlıkları marifetiyle şehirlerimize iyilik
diye ettiğimiz kötülükleri, elimizdeki siyasi, idari yönetme kabiliyetini
kullanırken oluşturduğumuz iktisadi büyüklükleri pay ederken, taksim ederken,
bunları bizim siyasi vizyonumuza yakın yerlere imkân olarak sunarken, oralarda
sebep olduğumuz fikrî iltihaplanmanın devlet bürokrasisinde sebep olduğu
tefessühü, her şeyi konuşabilmemiz lazım. Dolayısıyla, ben, bugün, konuşmamın
bir bölümünü, belediyecilik üzerinden şehirciliğimize, şehirlerimize hizmet
etmek, şehir emini olmak mesuliyeti altında olan belediye başkanlarımızın,
oluşan iktisadi büyüklükleri paylaştırırken yetkileriyle orantısız bir şekilde
sebep oldukları zenginliğin urlaşması üzerinden üretimimize yapılan suikasta
getireceğim.
Arkadaşlar,
doktorlarımız, maharetli doktorlarımız, muhatap oldukları insana muayene etme
kastıyla bakmasalar bile, konuştukları insanların yüzlerinin renginden, göz
altı torbalarından, gözlerindeki sarılıktan, tırnaklarındaki beyazdan,
yürüyüşlerindeki aksaklıktan, telaffuzlarındaki bozukluktan, her birini bir
hastalığa alamet sayacak şekilde, bizde bir hastalığın teşhisine dönecek
maharetin iradesini söyleyen insanlardır. Aslında, bizim bünyemizin de görünen
yeri, şehirlerimizin görünen yeri, binalar, sokaklar, caddeler, hanlar,
hamamlar, kervansaraylar, çeşmeler, camiler, imaretler, şehir hastaneleri
falan. Bütün bu şehrin içerisinde bizim yönetme maharetimiz, aslında, bir
doktorun bir insana bakınca ne gördüğünden kinaye, bir şehre bakınca bir
millette ne gördüğünüze mehaz bir şeydir. Şehirlerimize, İstanbul’a, Ankara’ya,
Bursa’ya, Trabzon’a, Osmaniye’ye, Adana’ya, nereyi ayırırsınız bilmiyorum,
herkes kendi seçim muhitinden benim dediklerime alamet olacak bir şeyi
düşünsün, tasavvur etsin istirham ediyorum. 1 metreye 1 metre bir camdan
İstanbul’u görebilecek bir münevvere, 1 metreye 1 metrelik bir camdan Trabzon’u
görecek bir toplum bilimciye, sosyoloğa, İbni Haldun’dan kinaye vatan millet
ızdırabını da şahsiyetiyle, hizmet ahlakıyla buluşturmuş bir entelektüele 1
metreye 1 metrelik bir camdan bakabilme imkânı verdiğiniz zaman, tıpkı bir
doktorun hastasına baktığı zaman gördüklerinden daha korkunç bir şey görünüyor
arkadaşlar. Ben, bütün hikâyesi 1 metrelik bir camdan görünen bir millet
olmaklığımıza cümle kurması gerekirken bu milletin, şehirciliğini siyasi savaşa
dönüştürüyor olmasının ızdırabıyla bu kürsüdeyim; 1960’lara gelene kadar büyük
kalkınmanın -Adnan Menderes özelinde söylüyorum- tek partili hayattan çok
partili hayata geçişimizin, köyden kente göçüşümüzün, köyü kente taşıyışımızın
arkasında savrulan şehirciliğimiz. 
“Cadde
açacağız.” diye yüzlerce camiyi yıkıp -dünyanın en müstesna şehrinde- aslında
binlerce yıl muhafaza edilmesi gereken bir şehri “Cadde açacağız.” şehvetine
kurban edip ondan sonra oralara doldurduğumuz, dünyanın en güzel şehrine
doldurduğumuz insanlara yaşayacaklar diye, imkân diye sunduğumuz mahallelerde
elli altmış yıldır -şehrin onların üzerinde hiçbir tesiri olmayacak- büyük bir
kalkanı, büyük bir gettolaşmayı oluşturup buna “belediyecilik” dedik
arkadaşlar. 
Benim
1950’lerde, 1955‘lerde İstanbul’a göçmüş akrabalarım var. Şehir, tabiatında
medenilik olan –yani Medine’den kinaye- yerin merkezidir. Altmış senedir
İstanbul’da yaşayan Trabzonluların daha dün Trabzon’dan gelmiş gibi konuşuyor
olması şehrin öldüğüne alamettir çünkü şehir aslında şiiriyle de diliyle de
yaşayan bir varlık gibidir. Kendisine misafir olarak gelen, sonra burada
konaklamaya kastetmiş olan insanları dönüştüremeyen şehir aslında şehir
değildir. Dolayısıyla biz Türk şehrini kaybederken Türk irfanını da kaybetmiş
olduğumuzu gördük. Türk şehrini kaybettik; Türk irfanı kaybolunca neler
kaybolduğunu 15 Temmuzda gördük. 
Yirmi dakikaya
sığdıramayacağım, belki sekiz on saat konuşmam gereken bir mevzu bu. 
Kaybedilmiş Türk
irfanının, yönetim maharetinin, şehir inşa edebilme, şehirlerle beraber insanı
yaşatabilme iradesinin, “İnsanı yaşat ki devlet yaşasın.” ahlakının temayüz
ettiği şehirler, sükûnet şehirleri, karşılıksız tebessümlerin, pazarlıksız
iyiliklerin, darda, yoklukta, açlıkta kalmışların sığınabileceği emin liman
şehirler aslında. Bu şehirlerin arkasında Türk sükûnetinin, Türk milletine ait
irfanın, medeniyetin eminliği vardır. 
Ahmet Turan
Alkan’ın “Trabzon Kamyoncuları” diye bir küçük yazısı var, belki okuyanlarınız
vardır. Emin insanların yönettiği şehirler, emin insanların yaşadığı ülkeler…
Niye? Peygamberi emin olan ümmetin ülkesi aslında. Bunu niçin söylüyorum?
Erzurum’un soğuğunda, Çatak’ın soğuğunda, Van’da öğretmen okulunda okuyan
çocuklarına araba bekleyen Erzurumlu anne babaların yoldan geçen kamyonları
durdurarak “Oğlum nereye gidiyorsunuz?” suallerine “İran’a.” cevabı verildikten
sonra “Evlatlarımız size emanet, bunları Van’da -kız çocuklarını emanet ediyor-
öğretmen okuluna teslim edin lütfen.” Emin insanların ülkesiydi ülkemiz. Şimdi,
bırakın kız çocuklarımızı, erkek çocuklarımızı bu kabil bir teslimiyet
duygusuyla kimseye veremiyoruz. Şehirlerimizin bir eminlik hissine teslim
olabileceği iklim, hukukun hâkim olduğu iklimdir. 
Kaybettiğimiz
şehirler, bizi 15 Temmuza kadar getiren süreç içerisinde -bugün yaşadığımız
iktisadi krize de atıf yaparak söylüyorum- imar, emsal artışları içerisinde,
daha fazla kazanma şehvetinin şehirleri. 1 metreye 1 metre bir camdan, bir
doktorun hastasına baktığı gibi bakan bir münevverin bize söyleyecekleri
şunlar arkadaşlar; bir siluet şeklinde, İstanbul’un hâkim tepesinden İstanbul’a
bakanın ilk göreceği şey: “Bu şehirde belediyeler imar, emsal usulsüzlükleri
yapmaktadır.” Birinci sonuç. İkinci sonuç: Bu siyasi nüfuzu elinde
bulunduranlar ile bu siyasi nüfuzdan istifade edenlerin haksız kazancı
Türkiye’de alın terini yetim bırakır. Yetim bırakılmış alın teri üretimden
çekilip ranta teslim olur. Bu ülkede bu hukuksuzluğu, bu usulsüzlüğü gören
yargı töhmet altındadır. Yargının töhmet altında kalmasına sebep olan şey,
gördüğü yanlışlığı düzeltemeyecek olan eğitimin tefessüh etmesidir. Eğitim de
aslında bitmiştir. Eğitimin böyle teslim olmuş olması, ülkenin bundan sonra
itibarlı bir devlet nizamını tesis edemeyeceğine mehazdır. Aslında 1 metrelik
bir camdan görünen şey arkadaşlar, Türk toplumunun büyük iddialarından ricat
etmesine alamet bir şeydir. Bütün hikâyesi 1 metrelik camdan görünen ülke,
istikbale dair ne türlü cümle kuracaktır? Bütün derinliği, bütün tarihî
perspektifi, bütün iddiaları 1 metrelik bir camda değerlendirilebilecek bir
ülke geleceğinden nasıl emin olacaktır? Şehir eminini seçeceğiz. Seçtiğimiz
şehir eminlerinin bize, daha önce seçtiklerimizden farklı ne söylediklerini
duyuyorsunuz? Hiçbir şey. İmar emsal artışlarıyla bürokrasisini kirleten, imara
açılacak arazileri önceden yakınlarına söyleyip oralarda kooperatifler
kurduran, sonra, beş para etmez tarlalarda imarın nerelerden geçeceği haberi
üzerinde “kendilerine sığınacak bir ev” gibi masum bir cümlenin arkasında,
milyon dolarlık villalarda oturmayı kendilerine hak gören Müslümanlığımızın,
mukaddesatçılığımızın pespayeliğiydi konuşulacaklar aslında. Konuşamadık.
Sonra, imar emsal artışlarının keşfinden doğan rantın paylaşımından doğan
gücün, devleti -yönetmeyi değil bakın- teşebbüs ettikleri -yönetmek değil- ele
geçirme şehvetinin azgınlığı içerisinde kavga arkadaşlar. Şimdi bugün iktisadi
kriz... O da şehirciliğimizin maharetsizliği içerisinde oluşan ranttan, yurt
dışına kaçırılanlar yüzünden öyle oldu. 
Dolayısıyla
farkında mısınız ki aslında bir şeyi kaybedince her şeyi kaybediyoruz. Şehirde
şehrin emini olduğu duygusunu kaybetmiş bir belediye başkanı kurumsallaştırdığı
bir iradeyle diğer belediyelere emsal oluyorsa, aslında belediye başkanını
değil yurdu kaybediyoruz arkadaşlar, ülkeyi kaybediyoruz arkadaşlar, alın
terini kaybediyoruz arkadaşlar. Üretimi elli senedir sanayide yapan bir adamın,
elli senedir üreterek para kazanan bir sanayicinin bir bina yapınca
kazanamayacağı kadar parayı imar emsal artışıyla kazandırırsanız insanlara,
insanları üretimde tutamazsınız arkadaşlar. Dolayısıyla bugün karşı karşıya
bulunduğumuz, karşı karşıya kaldığımız ağır iktisadi krizin arkasında üretimi
yetim bırakan, rantı önceleyen, rantı da kendi yakınında durmaya göre şahsiyete,
suikasta döndüren bir AK PARTİ belediye maharetsizliği vardır arkadaşlar. Bu,
bizim sadece AK PARTİ’yi tenkit etmek için söyleyebileceğimiz bir iş değil. Bu,
aslında “Türk milleti olarak biz var olacağız, bu milletlerarası yarışta
insanlık lehine bu yarışı göğüsleyeceğiz, burada koşacağız.” diyen bir iddianın
ilk düşünülmesi gereken yerdir arkadaşlar. Bugün burada biz belediyecilik
üzerinden, bakın, nereleri konuşabiliyoruz; şehri konuşurken krizi, krizi
konuşurken rantı, 15 Temmuzu bile konuşabiliyoruz. Çünkü şehrin oluşturduğu
rantta… Bakın, arkadaşlar, 15 Temmuzdan sonra gayrimenkul nakilleri,
değişiklikleri, tapu devirleri, bu tapu devirlerinden doğan rantın yurt dışına
kaçırılması üzerinden de bu meseleye bir bakın, ne dediğimi anlayacaksınız;
milyarlarca dolarlık rant.
Bir
bakanımıza -ismini vermeyeyim, şimdi nihayetinde belediye başkan adayı- dedim
ki bizim mukaddesatçılığımızın iktidarında çıkara çıkara Ali Ağaoğlu gibi
birini çıkardık biz.
BÜLENT
TURAN (Çanakkale) – Yapma, o vardı zaten ya.
YAVUZ
AĞIRALİOĞLU (Devamla) – Bak, bunu çıkardık. Bir şey söyledim, istirham
ediyorum, bir şey söyledim. 
Bakan,
sitemime şöyle mukabele etti: “Bana mesai saati bitmek üzereyken bir evrak
geldi. ‘İmzalar mısınız, imzalamaz mısınız?’ diye bana o kâğıdı getiren
arkadaşıma şu anda imzalayamam, okuyamam.” dedim. Dedi ki: “ ‘Efendim, birtakım
tazminatlar, yükümlülükler falan doğurabilir dolayısıyla ben bunu
imzalamanızı…’ falan derken mukabele ettim. İmzalamayacağım, okumadan
imzalamayacağım.” Benim sitemime mukabele ettiği için anlatıyorum. Bir de
sordum kendisine “Ben bunu sağda solda sohbet ederken anlatabilir miyim?” diye.
“Anlatabilirsiniz.” dediği için anlatıyorum, emanete ihanet etmiş olmayayım,
söyleyeyim yani. 
İSMAİL
TAMER (Kayseri) – O kadar dürüstsün, doğru.
YAVUZ
AĞIRALİOĞLU (Devamla) – Dedi ki: “İmzalarsınız imzalamazsınız…” Bakın, muvazaa
böyle. Demiş ki: “Oğlum imzalamayacağım.” Böyle deyince -efendim, Ali
Ağaoğlu’nun ilgili evrak- o zaman tekrar kızdım “‘Niçin söylemiyorsun bana neyi
imzaladığımı?’ dedim.” diyor. Demiş ki: “Efendim, imzalamıyorum, bunu
imzalamıyorum.” 
Şimdi, bakın
arkadaşlar “Bunu imzalasaydım 90 bin metrekare olan inşaatı 180 bin metrekare
yapacaktım.” diyor, “90 bin metrekare olan inşaat ruhsatını 180 bin metrekare
yapacaktım.” diyor arkadaşlar. Dairenin tanesi 1 milyon. Bir imzanın bağlı
olduğu rakamın bu kadar korkunç olduğu bir ülkede, alın teri cümlesini kurmak
istiyorsa Hükûmet, bu işleri kayıt altına alacak, bu işler öyle kolay işler
değil. Bu, bir kere tevafuk edip denk gelen, bu, bir kere birisinin
hassasiyetine takılan; takılamayanları siz sayın, ben size bunun gibi 50 bin
tane sayarım. Bizim mukaddesatçılığımızı kirleten şeyi söylüyorum ben size
şimdi. Burada var, bizim ömrümüz bu işlerin içerisinde geçti, sizler gibi.
Bakın nasıl iltihap kapıyor bünye? Yani sadece mesele, bir belediye başkanlığı
seçiminden doğan yetkiyi kullanmak değil. 
Efendim,
masumane bir cümle bu; belediye başkanımız mesuliyetlerinden, maneviyata dair
sorumluluklarından, dünya ahiret hazırlıklarından kinaye cümle kuruyor. Kime?
İş adamına. Diyor ki: “Siz bu binaları yaptınız, binalar biraz gözümüze küçük
geldi. Sizin bu bina küçük geldiği için buraları biraz artırabiliriz.” İş adamı
için böyle bir cümle, çok böyle reddedilebilir bir cümle değildir. Diyor ki:
“Başkanım sizin takdiriniz tabii ki, siz nasıl tensip buyurursanız biz size
uyarız.” Bu “Biz size uyarız, sizin takdiriniz, tensibiniz.” diye kurulan
cümleler arasında artan imar emsalleri şöyle bir şeye sebep oluyor: 400-500
daire artışına. 400-500 daire artışı, işte -büyüklük olarak- daireler 500 bin
liradan başlarsa hesaplayın lütfen büyüklüğünü.
Bunu şunun için
arz ediyorum, şimdi, şöyle oluyor, küçük bir rica ondan sonra, diyor ki: “Size
bu kadar jest yapmış olduk, sizin de filanca hoca efendinin, filanca cemaatin,
filanca STK’nin okullarına, yurtlarına bir hayır katkınız olursa çok mesrur
oluruz.” “Sayın Başkanım, sizin ricanız bizim emir telakki edeceğimiz bir
şeydir.” Şimdi, üçlü ayağını anlattığım iş böyle, bunun yüzlerce örneği olduğu için
söylüyorum.
Efendim, ne
oluyor? 500 tane daire artırılmış oluyor, 50 tanesini satıp okul yapıyorsunuz;
filanca STK’ye, mesela FETÖ’cülere okul yapmışsınız, buralarda da yapıldığı
için söylüyorum. O 50 daireyi satınca 450 daire kârımız var bizim aslında müteahhit
olarak, 450 daire kârda.
Şimdi, mizansen
şu: Daireyi veren belediye başkanı Ömer bin Abdülaziz, zannedersin öyle. Yani
daireyi verirken, bunlara imar, emsal artışları yaparken hassasiyet gösterip
mukaddesatçılığı adına “Efendim, size böyle bir şey yapalım ama siz de filanca
hocaya okul yapın.” diye tahsis edilmiş okuldan bahsediyorum arkadaşlar,
yüzlerce var böyle. Ömer bin Abdülaziz, iş adamı; Hazreti Ebubekir mübarek
-yani çok cömert- kendisine bağış yapılanlar da Ashabısuffa. Aslında bunun adı tam
olarak şu arkadaşlar: Belediye başkanından böyle bir şeye tevessül eden,
hırsız; belediye başkanından böyle imtiyazla para kazanmayı meşru gören, alçak;
onlardan bu parayı alan, onlardan bu parayı alınca da Allah’ın rızasına
koşacağını zanneden de ahmak! (İYİ PARTİ sıralarından alkışlar) Şimdi, bunların
üçünün terkibinden doğan, harama bulaşmış şehvetten doğacak olan da 15 Temmuzdu
arkadaşlar. Bundan Endülüs çıkmazdı zaten, bundan bir medeniyet çıkmazdı;
bundan 15 Temmuz çıkacaktı, o çıktı.(İYİ PARTİ sıralarından alkışlar) Biz,
aslında, rüzgâr ektik, biçtiğimiz fırtınadır. 
Şimdi,
dolayısıyla Batılılar bu işi çözmüşler arkadaşlar. Biz böyle bir iradeye kurban
olacağız. Böyle olunca Müslüman olacağız, Türk olacağız; kuralı koyacağız,
kurala uyacağız. Batılılar bu işi kurala uyarak çözdüler. Şark toplumlarının
galip hususiyeti, delillere değil de kabullere itibar etmektir. Bizim beylik
cümlelerimiz hep şöyledir: “Ya, Müslüman adam çalmaz.” Kimin çalıp kimin
çalmayacağına bakmayalım, hırsızlığı tanımlayalım, salahiyeti tanımlayalım; bir
belediye başkanına istediği adamı istediği kadar zengin edebilme imtiyazı
vermeyelim. Arkadaşlar, Almanya’da, İngiltere’de belediye başkanlarına, devlet
başkanlarına, birinin evine 5 metrekare ilave yaptırtamazsınız, istifa sebebidir.
Merkel, birisine “Odana 10 metrekare ilave yap. Bir şey sorarlarsa da beni
söyle.” diyemez arkadaşlar. 
Arkadaşlar, biz,
bir imzaya bağlı, 90 bin metrekarelerin verilebildiği bir ülkede, İbni Arabî,
İbni Rüşd, Mevlâna, Yunus, hak, hukuk, bunlarla ilgili -istirham ediyorum- bir
an önce toparlanmaz isek bu Türk yurdu viran olur. Seçimlerin galibi olursunuz,
sizin siyasi kuvvetinizden, kudretinizden insanlar size itiraz edemeyecek hâle
gelir ama bizim irfanımızdan neşet edecek şey, korkudan tabiiyet değildir,
saygıdan, hürmetten sadakattir. Bizim iktidarınızdan, sizin iktidarınızdan
neşet edecek olan şey, şudur: Ne zarif insanlarsınız.
(Mikrofon
otomatik cihaz tarafından kapatıldı) 
BAŞKAN –
Buyurun, tamamlayın Sayın Ağıralioğlu.
YAVUZ
AĞIRALİOĞLU (Devamla) – Ben, münhasıran belediye seçimleri üzerinden elimize
geçecek yönetme imkânını şöyle kullanmamız gerektiğine inananlardanım:
Allah’tan korkmak lazım. 
Canınızı
birazcık sıkmış olabilirim, bir latifeyle bitireyim. Bir devlet adamı için
anlatılır, adını da vermeyeyim, belki ondan kinaye türetilmiştir ama kıymetli
bulduğum için söyleyeceğim. Bir devlet adamı, birisine sual ediyor, diyor ki:
“Ben mi büyüğüm, filanca mı büyük?” Ahali “Siz büyüksünüz efendim.” diyor.
Diyor ki: “Niçin?” “O bahse konu şahıs, İngiltere’den korkardı; siz,
İngiltere’den korkmuyorsunuz.” diyor. Sonra bizimki diyor ki: “Ondan önceki mi
büyüktü, ben mi büyüğüm?” Adam “Zatıaliniz daha büyük çünkü o, Amerika’dan
korkardı; siz, Amerika’dan da korkmuyorsunuz.” diyor. Bizimki artık herhâlde
cezbe hâlinde, hızını alamayıp diyor ki: “Hazreti Ömer mi büyüktü, ben mi
büyüğüm?” “Efendim, zatıaliniz tabii ki büyük.” diyor. Diyor ki: “Niye?” “O,
Allah’tan korkardı, sen Allah’tan korkmuyorsun.” diyor. 
(Mikrofon
otomatik cihaz tarafından kapatıldı) 
YAVUZ
AĞIRALİOĞLU (Devamla) – Bitiriyorum Başkanım. 
BAŞKAN –
Buyurun. 
YAVUZ
AĞIRALİOĞLU (Devamla) – Biz, Cumhurbaşkanımızın ya da AK PARTİ’deki
arkadaşlarımızın İngiltere’den korkmadıklarını söylemekten imtina etmeyelim,
korkmayın. Amerika’dan korkmadığınızı söyleyelim, imtina etmeyelim ama sizin
Allah’tan korkmadığınızı söylemekten imtina edelim. Dolayısıyla Hazreti
Ömer’den büyük olmaya kalkmayın; Hazreti Ömer gibi olun, adaletli olun,
Allah’tan korkun. 
BÜLENT TURAN
(Çanakkale) – Yanlış yanlış konuşuyorsunuz. 
YAVUZ
AĞIRALİOĞLU (Devamla) – Bu elimizde yönetme imkânı olarak ne kadar mevzi varsa,
bu mevzilerin bize doğurduğu imkânların hesabını sadece milletimize
vermeyeceğiz, bunların hesabını, Allah’a da vereceğiz. Emin Peygamber’in
ümmetine “şehirlerin emini” olarak hizmet edeceğiz. Yurdumuza, yurdumuzda
yaşayan her inançtan, her mezhepten, her ekolden, her fikirden insanın huzur
bulabileceği şehirler inşa edeceğiz. Gayretlerimiz bu istikamettedir. 
İnsanlar
kendilerine “iyi” diyerek iyi olmazlar. Bizim partimizin adı “İYİ”, kastımız
iyi, gayretimiz iyi, adımızın yazılması “İYİ”, sağdan sola okunması “iyi”,
soldan sağa okusanız da “iyi” yani her türlü iyi. (İYİ PARTİ sıralarından
alkışlar) Ama bakın şöyle diyorum: İnsanın ismi iyi olunca iyi olmaz, bilirim;
kastı da, gayesi de iyi, akıbetimiz ne olur, Allah bilir.
(Mikrofon
otomatik cihaz tarafından kapatıldı)
BAŞKAN –
Bağlayın lütfen.
Son bir kez, bir
dakika daha süre veriyorum.
Buyurun. 
YAVUZ
AĞIRALİOĞLU (Devamla) – Bitiriyorum Başkanım.
İsimlerimiz bizi
kurtarsaydı Müslümanlığımız bizi kurtarırdı çünkü bizim adımız “Müslüman”
yaptığımız hiçbir iş Müslüman işi değil. Dolayısıyla, isimlerin mukaddesliğinin
arkasına sığınıyor değilim ama isimlerimizin mesuliyeti adına cümle kuruyorum.
Yoksa, biz Müslüman’ız, bu kadar yalanı, bu kadar haramı, bu kadar talanı
Müslümanlığımızla nasıl bir araya getireceğiz? Aslında, isimlerimiz mühim değil
ama isimlerimizin bizi icbar ettiği sorumluluğu taşıma gayretinde bir seçime
gidiyoruz. 
Genel Kurulunuza
hürmetlerimizle… (İYİ PARTİ sıralarından alkışlar)
BAŞKAN –
Teşekkürler Sayın Ağıralioğlu.
Halkların
Demokratik Partisi Grubu adına İstanbul Milletvekili Erol Katırcıoğlu’nda söz
sırası.
Buyurun Sayın
Katırcıoğlu. (HDP sıralarından alkışlar)
Süreniz yirmi
dakikadır. 
HDP GRUBU ADINA
EROL KATIRCIOĞLU (İstanbul) – Teşekkür ederim Sayın Başkan.
Sayın vekiller,
hepinizi saygı ve sevgiyle selamlıyorum. Şimdi, 39 sıra sayılı Kanun Teklifi
üzerinde grubum adına söz almış bulunuyorum. 
Tabii, torba
kanunların geneli üzerinde konuşmak çok zor çünkü torba kanunlarda her şey var,
her şey oluyor ve dolayısıyla da genel bir çerçeve içinde, neyi, nasıl
anlatırız diye insan düşünüyor, geneli üzerinde konuşmak durumunda
kaldığımızdan biraz böyle bir sıkıntısı oluyor. Şimdi, o sebeple, ben,
dikkatimi çeken ve özellikle, kanun yapma süreciyle ilgili olarak da dikkatimi
çeken bazı hususları sizlerle paylaşmak istiyorum. 
Bir kere, dün
konuşurken, özellikle, doğal afet sigortası konusuyla ilgili konuşurken
-hatırlayacak mısınız, bilmiyorum ama- benim konuşmam bir sözcüğün bu kanunda
değiştirilmesine ilişkin, onu ima eden bir değişiklik önerisiydi. Hâlbuki
öneri, esas itibarıyla, nükleer santrallerin sigortalanmasıyla ilgili önemli
bir öneriydi. Peki, biz bunu konuşmuş muyduk? Bizim, bu kanun yapma sürecinde
komisyonlarda bu konuları konuşma zamanımızın kısıtlılığını bir kenara bırakın,
böyle bir konu, sanırım daha çok, toplumda da konuşulması gereken bir konuydu
ama öyle olmadı. Ne oldu? Çok hızlı bir şekilde geldi bu konu ve dilimiz elverdiğince
kendi düşüncelerimizi aktarmaya çalıştık, eleştirilecek noktaları söylemeye
çalıştık vesaire. 
Fakat hâlâ şu
konular ortada gibi geliyor bana, dün de hiç konuşulmadı bunlar: Mesela,
Fukuşima’yı hatırlayanlar bilirler, orada bir deprem oldu önce, sonra bir
tsunami oldu ve ondan sonra nükleer santralde bir patlama oldu. Nükleer santral
sigortalıydı fakat sigorta şirketi dedi ki hükûmete: “Ben, nükleer santrali
sigortalamıştım, depremi değil. Oysa neden olan şey deprem olduğuna göre, bu,
benim -en azından- kapsama alanıma giren bir durum değil.” diyerek 126 milyar
dolar civarındaki bir hasarı devlete ödettiler. Biz bu konuyu konuştuk mu?
Konuşmadık. 
Özellikle,
deprem kuşağı olan bir ülkede 2 tane santral yapmaya karar verdik ve benim
anladığım kadarıyla, bunlar zaten yeteri kadar tartışılmadı, özellikle
Sinop’taki nükleer santralla ilgili olarak yeteri kadar tartışma yapılmadı ve
üstelik de deprem kuşağında olduğuna dair iddialar da var. Mesela, şöyle bir
durum olsa bu DASK ne yapacak acaba? Mesela, bir nükleer patlama olduktan
sonra, Allah göstermesin, bir de deprem olsa bu sigorta neyi, nasıl
karşılayacak? Dolayısıyla bu konular önemli konular olduğu hâlde kimse bu
konularla ilgili bir şey söylemedi.
Demin konuşulan
konuya da değineyim bu palet fabrikasının özelleştirilmesiyle ilgili olarak. Bu
işletme hakkının devri meseleleri konuşulabilir şeyler fakat asıl önemlisi şu
gibi geliyor bana: Bir devlet tekelini bu kararla bir özel sektör tekeli hâline
geçirmiş oluyoruz. Peki, bu özel sektör tekeli, ürettiği ürünü kime satacak?
Öncelikli olarak herhâlde Türk ordusuna satacak, hani yabancılara da satacak
belki ama. Peki, Türk ordusuna satarken tekel fiyatı mı uygulayacak yoksa daha
makul olabilecek rekabetçi bir fiyat mı uygulayacak? Böyle bir soru da yok çünkü
açıkçası bu, bir tekel ve dolayısıyla da tekel özel sektöre geçtiği zaman
devleti soymanın yolunu da bulmuş olur arkadaşlar. Bugüne kadar Türkiye’de
1980’lere kadar kamu iktisadi teşebbüsleri, açıkçası, özel sektöre peşkeş
çekilerek siyaset yapılmıştır. Türkiye’nin siyasetinin bir arpa boyu
gidememesinin, Türkiye’nin ulaşması hayal edilen noktalara gelememesinin esas
sebeplerinden bir tanesi, sanırım, kapalı bir ekonomide KİT’lerin ürettiği
ürünleri maliyetinin altında satarak özel sektörün desteklenmesi biçimindeki
bir mekanizmaydı ve bu mekanizma, Türkiye’nin bugün karşılaştığı sorunların da
ana sebeplerinden bir tanesi.
Şimdi, peki,
nasıl oluyor mesela, bu kanun diyelim, bizim önümüze nasıl geldi, kim hazırladı
bu kanunu? Yani ben yakından biliyorum yani Komisyondaki arkadaşlarım da
hazırlamadı esas itibarıyla, bu kanunu birileri hazırladı. Birileri derken neyi
kastediyorum? Birileri derken şunu kastediyorum arkadaşlar: Bir tek siyasetçi
ve onun emrinde çalışan bürokratlar hazırladı bunu. Gerçek bu, Sayın
Cumhurbaşkanı seçilmiş olmanın getirdiği meşruiyetle -tırnak içinde söylüyorum
çünkü bu seçimle ilgili olarak sıkıntıların olduğunu biliyorsunuz ama bırakın
onu- sonuç olarak atadığı kendi bakanlarıyla birlikte hazırladığı metin bizim
önümüze geliyor. Şimdi, arkadaşlar, açıkçası bu, Anayasa’yı da bence delen bir
harekettir, böyle yasa yapılamaması lazım. Normal olarak olması gereken, bu
Anayasa’nın lafzına uygun olan şey, efendim -Hükûmet ya da iktidar her neyse-
yürütme, bize taleplerini söyleyecek, “Benim şu şu konularda ihtiyacım var,
düzenlemeler yapın.” diyecek, biz de burada tartışacağız ve o düzenlemelere
ilişkin kanun önerilerinde bulunacağız ama arkadaşlar, böyle olmuyor. 
Nasıl oluyor?
Olan şu: Kimseyi de kınamak, şey yapmak da istemiyorum yani soru işareti hâline
getirmek de istemiyorum ama gördüğüm kadarıyla, birinci partiye yürütme bir
metin veriyor, “Bu kanun çıkacak.” diyor ve bu kanun çıkıyor arkadaşlar,
çıkıyor. E peki, burada kanun yapma sürecinde, Allah aşkınıza, bizim katkımız,
bizim eleştirilerimiz herhangi bir şekilde dikkate alınıyor mu? Hani bizimkiler
neyse, bizimkiler zaten alınmıyor da bence sizinkiler de alınmıyor yani sizin
varsa, bilemiyorum tabii, hangi kanunun hangi maddesinden bahsediyoruz, farklı
olabilir ama bence, söylediğim gibi, bu kanunlar bir siyasetçi ve onun
emrindeki bakanlar tarafından yani atanmış bakanlar tarafından önümüze
getiriliyor ve bu, esas itibarıyla sahip çıktığınız Anayasa’yı da delmek anlamı
taşıyor. Bunu anayasa hukukçusu İbrahim Kaboğlu arkadaşım herhâlde daha
ayrıntılı anlatacaktır ama bu, gerçekten sürdürülebilir bir şey değildir. Bunu
yaparsınız, bir yaparsınız, iki yaparsınız, üçüncüyü yapamayacaksınız
arkadaşlar diye düşünüyorum.
Şimdi, neden
buna itiraz ettiğimi de şöyle anlatayım; ben bir iktisatçıyım sonuç olarak,
hukukçu değilim ama bir kere şu: Az sayıda insan, çok sayıda insanın hayatını
etkileyecek kararlar veriyorsa orada sorun var demektir. Bu sorunlardan bir
tanesi, o kararların yanlış olma ihtimalinin çok yüksek olmasıdır çünkü yeteri kadar
tartışılmamıştır, yeteri kadar “feedback” alınmamıştır ve öylelikle karar
verilmiştir. Örnek istiyorsanız dolu var esasında ama hani aklıma gelen bir iki
tanesini söyleyeyim. Bir tanesi, bu Karadeniz Sahil Yolu. Bir zamanlar, ANAP
hükûmetleri varken iktidarda, yine, Yaşar Topçu, Mesut Yılmaz ve birkaç kişi
tarafından verildi bu karar ve şu anda, sanıyorum, Karadeniz kıyılarında oturan
–benim de ailem Karadeniz kıyısında oturuyor- bütün insanlar bu yolun büyük bir
hezimet olduğunu, büyük bir felaket olduğunu gerek biyolojik örgüyü gerekse
sosyolojik örgüyü darmadağın ettiğine ilişkin birçok şikâyetlerde bulunuyorlar.

İkincisi yani
konuşuyoruz diyeceğim ama pek de konuşamıyoruz esasında. Mesela, geçenlerde bir
cümle sarf ettim, bu ekonomi uyuşturucu bağımlısı bir ekonomidir dedim, biraz
abartarak söylüyorum, uyuşturucu bağımlısından ne kastediyorum? Şunu
kastediyorum: Bu ekonomi ithalata bağımlı olarak oluşmuştur arkadaşlar, ithalat
yani dövizle ilgili olarak bir bağımlılığı vardır. Eğer oradan bir katkı gelmezse
bu ekonomi büyümez, bu ekonomi yüzde 4-5 civarında bir büyümeyle ancak
gidebilir. 
Peki, ne oldu,
niçin böyle oldu? Arkadaşlar, bu konular geçmişte çok tartışıldı, bu ithal
ikameci politikalar meselesi. Türkiye şuna karar veremedi: 1980’de Türkiye var
olan yapısını değiştirme konusunda samimi bir tartışmaya girmedi. Ama ne
yaptılar arkadaşlar? Turgut Özal ve arkadaşları, yukarıdan bir serbest
piyasacılık diyeceğim bir anlayışı ve o anlayışın gerektirdiği adımları atarak
Türkiye ekonomisini başka bir yola sokmaya çalıştılar. Bakın, arkadaşlar, yine
olmadı. Niye olmadı? Çünkü dediğim gibi, Turgut Özal ve etrafındaki küçük bir
siyasetçi ve bürokrat grubu buna karar vermişti. Dolayısıyla buradan giderek
şunu söyleyeyim: Yani bugün eğer Türkiye ekonomisinde bu kadar yapısal
sorunları vesaireyi konuşuyorsak bu, esasında bugün ortaya çıkmış bir durum
değil, bu, uzun zamandan beri bildiğimiz bir mesele ve fakat bildiğimiz hâlde
adım atma konusunda imkânların olmadığından dolayı hâlâ sürmekte olan bir
mesele. Dolayısıyla yine altını çizerek söylüyorum, zaten kapitalizmin ana
meselesi de budur: Az sayıda insan çok sayıda insanın hayatıyla ilgili karar
veriyorsa eğer orada dediğim gibi, kararların yanlış olma olasılığı olduğu gibi
bir… İkincisi de karar alanlar daima kendi çıkarlarına uygun karar alırlar
mottosundan gidersek bu, aynı zamanda büyük bir gelir dağılımının bozulması
anlamına gelen sonuçlar üretir. Bu sonuçları biz elimizde burada, Türkiye’de
veya başka herhangi bir ülkede çok açık ve net bir şekilde görüyoruz. Özellikle
demokrasinin, katılımcı nitelikleri olmayan bir biçimde oluşmuş olduğu
ülkelerde –ki bunların çoğuna biz gelişmekte olan ülkeler diyoruz- durum budur
yani. 
Şimdi, 39 sıra
sayılı Kanun Teklifi’ne gelince onunla ilgili de tabii ki birkaç şey söylemek
istiyorum. Bir kere, kanun teklifinin –önünüzde midir bilmiyorum ama- genel
gerekçesi şöyle başlıyor: “Ülkemizdeki yeni ekonomik gelişmelere uyum…”
Hoppala, ilk cümle: “…yeni ekonomik gelişmelere…” Ne oldu arkadaşlar? “Yeni
ekonomik gelişme” ne? Ne oldu ki biz duymadık mı yani? Arkadaşlar “kriz” demek
istiyorlar yürütmedeki arkadaşlar yani “kriz”i bir türlü telaffuz edemiyorlar
ama bunu böyle bir şekilde “Yeni ekonomik gelişmelere uyum, ekonomik program
hedeflerinin gerçekleştirilmesi, vergide adalet, vergi rekabeti, basitlik,
etkinlik ve verimlilik ilkeleri çerçevesinde bazı güncellemelerin yapılmasına
ihtiyaç duyulmaktadır. O sebeple biz bu kanun teklifini getirdik. “diyorlar. 
Şimdi, neyse
yani burada diyecek bir şey yok belki ama kanun teklifi, konuşmamın başında da
söylediğim gibi, potpori gibi bir kanun yani her şey var içinde bir bakıma.
Ben, doğrusu, bütün hepsini de tabii ki yanlış ve olumsuz olarak
değerlendirmiyorum, bazılarına gerçekten olumlu olarak da bakılması gerekir
çünkü bazı düzeltmeler var içinde; yanlışların düzeltilmesi anlamında
söylüyorum. Ama bazı konular var ki arkadaşlar -yani hep bu torba yasa zaten
biraz böyle çalışıyor- bir şeyi gözden kaçırmak için içeri atılmış, torbanın
içine atılmış bazı özel önemli maddeler var. Bunlar, tabii, insanın gözüne
çarpıyor. Birkaç tanesini ben size söyleyeyim: Bir kere, yine tuhaf bir durum
var biliyorsunuz, Sayın Cumhurbaşkanının şöyle bir cümle sarf ettiği gün “Deniz
kenarlarını, orman alanlarını betona çevirme gayretinde olanlar var.” dediği
gün şu kanun geçiyor yani bu kanun teklifinin 7’nci maddesinde Kıyı Kanunu’nda
muafiyet talebi var ve bu muafiyet talebi, esas itibarıyla, İzmir Çandarlı
Limanı ile Rize İyidere Limanı’nı… Ki bunlar inanılmaz büyüklükte alanlar. Bir
tanesi mesela İzmir Çandarlı 7.240 dönüm, diğeri 2.300 dönüm. Bunları lojistik
amaçlı bir şekilde doldurulacak ve genişletilecek, böyle bir kanun maddesi
niteliğinde. 
Bir de Ahlat’la
ilgili bir saray meselesi var. Demin Mustafa arkadaşım söyledi, ben 25 dönüm
hatırlıyorum, sonuçta Sayın Cumhurbaşkanı öyle ifade etti yanılmıyorsam.
Ahlat’ta yine denizin doldurulmasıyla birlikte küçük bir saray yapılacakmış,
öyle anlaşılıyor. Şimdi, bu hakikaten nasıl bir şey oluyor tam anlamıyorum,
bunu hakikaten anlayan varsa açıklasın bana lütfen. Yani bu kanunu buraya
gönderen Sayın Cumhurbaşkanı, bu kanunda bu maddeyi yazarken kendisi de böyle
bir cümle sarf edebiliyor. Nasıl bir mekanizması var, doğrusu bunu
anlayamıyorum. 
Bir diğer konu
var, o da ilginç geldi bana. Evde üretim yapan kadınlarla ilgili bir konu var,
bir madde var, o da ilginç bir madde. İlginçliği şuradan geliyor: Bir tespit
yapılıyor hakikaten. Bu tespit, esasında içine girdiğimiz kriz koşullarında da
önemli. Yani bugün biliyoruz ki birçok evde veya çeşitli küçük atölyelerde,
özellikle kadınların olduğu, el işi vesaire gibi türden ürünlerin üretildiği ve
bunların bir şekilde satıldığını biliyoruz. Şimdi bunlar esnaf muafiyeti
çerçevesinde olarak kabul ediliyor fakat anladığım kadarıyla vergi yasasına
göre de eğer bu ürünler internet üzerinden satılırsa bu muafiyetten
yararlanamıyorlar. Dolayısıyla bu kanun maddesinde de diyor ki: “Bu muafiyetten
kurtaralım onları, onlar internet üzerinden de satabilsinler ama bunun bir
limiti olsun, işte bu limit de brüt asgari ücretin yıllık tutarı olsun ki o da
aşağı yukarı 30 bin lira civarında bir şey.” Fakat arkadaşlar, ben hatırladığım
kadarıyla “kadın girişimciliği” gibi bir mesele var “mikro kredi” diye bir
mesele var bu ülkede ve anladığım kadarıyla Adalet ve Kalkınma Partisinden de
insanlar bunları konuşuyorlardı. Hatta yanlış hatırlamıyorsam kadın kolları
başkanı, bir tarihte “Bu girişimci kadınların önünü açacağız.” vesaire diye toplantılar
yapıyordu, demeçler veriyorlardı vesaire. 
Şimdi ben de
diyorum ki, biz mesela Komisyonda dedik ki bu konu gündeme geldiğinde: “Ya,
niye asgari ücreti sınırlayalım? Bunu biraz daha yükseltelim, 2 katı yapalım ve
bir anlamda kendi küçük alanlarında üretim yapmak ihtiyacında olan ve bunları
internet üzerinden satmak biçimindeki bir yolu, bir kapıyı aralayalım ve yani,
bu amaçlarını yerine getirelim ve dolayısıyla da halkımıza bir rahatlama
sağlama imkânını kullanmış olalım.” Fakat arkadaşlar, biz zaten ne getirsek ne
söylesek herhangi bir şekilde Komisyonda da kabul görmesi mümkün değil. Bu da
hep benim şikâyetim olan bir konu. Yani hiçbir şekilde ortak akıl aramak diye
bir derdi yok arkadaşların ama biz getirdiğimiz için, biz söylediğimiz için bu
kanun maddesinde de 2 katına çıkarma teklifimizi reddetmiş oldular. 
Son olarak
enerji piyasasındaki türev piyasalarla ilgili bir öneri var. Yani bu da makul
gözükebilir bu piyasanın niteliği itibarıyla baktığımızda fakat arkadaşlar, “bu
piyasanın niteliği itibarıyla baktığımızda” dediğimiz şey, yani bu enerji
piyasası, elektrik piyasası özellikle bir felaket. Yani ben size şunu
söyleyeyim: Eğer siz Rekabet Kurumunu Hükûmete bağımlı bir kurul hâline
getirmeseydiniz, eğer bağımsız işleyen bir Rekabet Kurumu olsaydı, bugün enerji
piyasası dediğimiz özellikle elektrik piyasasına derhâl müdahale etmesi lazımdı.
Çünkü o kadar yanlış bir özelleştirme yapıldı ki orada, yani elektrik üretenler
ile elektriği dağıtanlar -ki bunlar doğal tekel durumundaydı- şu anda inanılmaz
bir tekel gücü kullanarak elektriği satıyorlar ve bir anlamda elektrik
piyasasına dönüştürüldüğünde bu yapı, sonuç olarak bu hatayı, bu yanlışı kendi
başına tekrar üretecektir diyebilirim. 
Şimdi, ben ara
sıra söylüyorum -yine birinci partideki arkadaşlar yok ama, bir buçuk dakikam
var, orada bir değerlendirme yapayım- burada şöyle bir meselemiz var, gerek bu
kanun veya gerekse buna benzer kanunların getirilmesinin maksadını anlıyoruz
tabii ki. Yani, iktidar, ekonomik krizden kurtulmak için, ekonomik krizi
aşabilmek için kendi perspektifinde gördüğü düzeltmeleri ve nakit akışlarını
sağlamakla ilgili imkânlar arıyor ve bu, kanun maddeleri hâline gelerek bizim
önümüze geliyor. Eyvallah, bu böyle olur zaten ama demin de ifade ettiğim gibi,
herhangi bir şekilde bu mekanizmaların doğruluğu, yanlışlığı ve yapılması
gerekenlerle ilgili olarak, doğrusu, özellikle muhalefeti hiç dinlemiyor;
dinlemiyorsunuz yani, öyle söyleyeyim. Dün zaten burada bir araştırma önergesi
vermiştik ki hani oturalım, bir komisyon kurulsun, Türkiye ekonomisinin
sorunları nedir… Biz demiyoruz ki bunları tamamen Hükûmet kullansın ama en
azından, eğer burası Meclisse, burası Türkiye’nin fikirlerini yansıtan bir
yerse, burada bir perspektif, bir yol göstermek en azından daha anlamlı olur
dedik ama gördüğünüz gibi, bunu biz getirdiğimiz için siz de kabul etmediniz;
bu pozisyon mücadelesi devam ediyor.
Tabii, burada…
(Mikrofon
otomatik cihaz tarafından kapatıldı) 
EROL KATIRCIOĞLU
(Devamla) – Sayın Başkan, bir dakika daha müsaade edin. 
BAŞKAN – Tabii,
buyurun, bir dakika daha süre veriyorum.
EROL KATIRCIOĞLU
(Devamla) – Şimdi, şöyle bir algı, çok yaygın bir şekilde -bir tür operasyonla
diyelim isterseniz, bilemiyorum ama- toplumda yaygınlaştırılmaya çalışılıyor,
“Adalet ve Kalkınma Partisi, 2002’de iktidara geldi ve on altı yıl boyunca çok
başarılı işler yaptı, inanılmaz işler yaptı.” gibi bir algı yaratılmaya
çalışılıyor. Fakat arkadaşlar, ben bunu bayağı söyleyip duruyorum: Mesela
2002’de Türkiye’nin kişi başına millî geliri 3.598 dolarmış; 2018’de, bu sene
8.715 dolar oldu. Evet, bir ilerleme tabii ama gördüğünüz gibi, bu kadar. Fakat,
bakıyorsunuz, Arjantin’de 2002’de 2.898 dolarken 2018’de 10.667 dolara gelmiş;
Brezilya’da 2.856 dolardan 9.126 dolara gelmiş. Yani, arkadaşlar, şunu
kastediyorum: Sandığınız gibi, ekonomiyi iyi yönetmiyorsunuz, iyi yönetemediniz
zaten, iyi yönetmiyorsunuz. Lütfen, biraz muhalefetin, bizlerin de sözünü
dinlemeye çalışın.
Teşekkür
ediyorum. (HDP sıralarından alkışlar)
BAŞKAN –
Teşekkürler Sayın Katırcıoğlu.
Birleşime on
dakika ara veriyorum.
Kapanma Saati: 17.58
ÜÇÜNCÜ OTURUM
Açılma Saati: 18.33
BAŞKAN: Başkan Vekili Mithat SANCAR
KÂTİP ÜYELER: Emine Sare AYDIN YILMAZ (İstanbul), Rümeysa KADAK
(İstanbul)
-----0-----
BAŞKAN – Türkiye
Büyük Millet Meclisinin 47’nci Birleşiminin Üçüncü Oturumunu açıyorum.
39
sıra sayılı Kanun Teklifi’nin görüşmelerine kaldığımız yerden devam ediyoruz.
Komisyon?
Yerinde. 
Teklifin
tümü üzerinde gruplar adına son söz Cumhuriyet Halk Partisi Grubu adına Bülent
Kuşoğlu’na aittir.
Buyurun
Sayın Kuşoğlu. (CHP sıralarından alkışlar) 
Süreniz
yirmi dakikadır.
CHP
GRUBU ADINA BÜLENT KUŞOĞLU (Ankara) – Sayın Başkan, değerli milletvekilleri;
sıra sayısı 39 olan Gelir Vergisi Kanunu ile Bazı Kanunlarda Değişiklik
Yapılmasına Dair Kanun Teklifi üzerinde Cumhuriyet Halk Partisi Grubu adına söz
aldım. Hepinizi saygıyla selamlıyorum.
Değerli
arkadaşlar, yeni yasama yılında, 1 Ekimden itibaren -bu dördüncü galiba- torba
kanun teklifi görüşüyoruz. Buradan şimdiye kadar 100’ün üzerinde madde geçti.
Bu maddeler içerisinde krize derman olacak kaç tane madde hatırlıyorsunuz? Var
mıydı? Bu derin ekonomik krize derman olacak en azından bir tane ya da üç tane
madde sayabilir miyiz? Kimsenin sayabileceğini zannetmiyorum. 
CEMAL
ÖZTÜRK (Giresun) – Kriz yok ki. Ülkede kriz mi var?
BÜLENT
KUŞOĞLU (Devamla) – Değerli Komisyon Başkanım da burada. O da dâhil olmak üzere
kimse böyle bir şey sayamaz. 
CEMAL
ÖZTÜRK (Giresun) – Ülkede kriz mi var?
BÜLENT
KUŞOĞLU (Devamla) – Şimdi, bu torba yasayla da 17 madde görüşüyoruz. Bunların
içerisinde de aynı şekilde, krize derman olacak maddeler yok. Genel gerekçede
yalnız şöyle denmiş; değerli kardeşimiz, arkadaşımız Cemal Öztürk’ün teklifinde
-ki teklifin aslında kendisinden gelmediğini, yürütme erki üzerinden geldiğini
de biliyoruz tabii ki ama o ayrı bir konu, ona da ayrıca değineceğim- genel
gerekçede şöyle diyor: “Yeni ekonomik gelişmelere uyum, ekonomik program
hedeflerinin gerçekleştirilmesi, vergide adalet, vergi rekabeti” vesaire…
Şimdi,
değerli arkadaşlar, ekonomik hedeflerin gerçekleştirilmesi… Hangi ekonomik
hedeflerin? Hangi ekonomik hedeflerin? Nedir ekonomik hedefler? Ekonomik
hedefler Anayasa’mızda belirtilmiş. Anayasa’mızın 166’ncı maddesine göre,
ekonomik hedefler kalkınma planlarından başlar. Ekonomik hedefler kalkınma
planlarıyla belli edilir -burada öyle yazıyor- ondan sonra, kalkınma
planlarından sonra, ona göre, onlara uygun bütçe yapılır 5018 uyarınca; onlara
uygun, kalkınma planlarına uygun OVP’ler, OVMP’ler yapılır -orta vadeli plan ve
orta vadeli mali program yapılır- bunlara göre ekonomik hedefler doğrultusunda
işler yapılır. Yürütme erki bunları yapar. 
Peki,
2019’la ilgili bir plan var mı? Şimdi ben bunu kime soruyorum? Tabii, burada
-yasama erki- hepimiz yasamadan sorumluyuz, milletvekilleriyiz. Bunu yürütme
erkine sormam lazım. Yürütme erkini temsil eden kimse var mı burada? Yani bunun
hesabını soracağımız kimse var mı? 2019 yılı için plan yok, kalkınma planı yok.
Anayasa’ya göre, olması lazım. Yapılmadı. Kime soracağız bunun hesabını? 
Değerli
Komisyon Başkanımıza söylediğimiz zaman “Biz muhatap değiliz.” diyor; haklı.
Meclis Başkanlığına sormamız lazım. Onların yürütme erkine… Hükûmet de yok
artık, başbakan da yok. Cumhurbaşkanlığına, Kabineden sorumlu olan… Yani
Kabinenin bir bütünlüğü de yok artık Anayasa’ya göre. Bakanlar Kurulu yok,
hükûmet yok. Kime soracağız? Niye bu çıkmadı? Bunlar belli değil, bir garabet
var. Diyelim ki on birinci kalkınma programı geldi. Normalde 2019-2023…
2019-2023 demek, Türkiye Cumhuriyeti’nin 100’üncü yıl hedeflerini kapsayan,
kavrayan çok önemli bir beş yıllık kalkınma planı demek. On birinci kalkınma
planı çok çok önemliydi, çok özellikliydi 100’üncü yılı için Türkiye
Cumhuriyeti’nin, özel hedefler belirlenmişti. Peki, yok, nasıl olacak bu?
Yapıldı geldi diyelim –bu sene için yapılamıyor artık, hâlbuki yapılabilirdi-
burada nasıl görüşülecek? 
Biliyorsunuz,
yeni Anayasa’mıza göre, tasarı yok. Hükûmet yok, tasarı da yok dolayısıyla.
Yine Sayın Cemal Öztürk Milletvekili vasıtasıyla kalkınma planı mı verilecek,
teklifi mi verilecek? Komik olacak bu sefer de. Değil mi? Yani bir garabet var
burada ortada. Yani bu yeni Cumhurbaşkanlığı hükûmet sisteminin özellikle bu
yasama organıyla uyumu bir garabet, çalışmıyor, mümkün değil. Bu şekilde yasama
yapma söz konusu olamaz, böyle devam edemeyiz. Komisyonda da görüyorsunuz sıkıntıyı,
burada da, Genel Kurulda da öyle. Soruyorum, hakikaten tekrar soruyorum: On
birinci kalkınma planı geldiği zaman -diyelim ki yapıldı, çalışıldı geldi-
Hükûmet bunu yasama organına nasıl getirecek? Tasarı verilemiyor, tasarı yok,
yine milletvekilleri üzerinden verilecek. Hadi, bütçe için bir formül bulduk.
Bütçe, Anayasa’da da geçiyor, muhakkak gelmesi gerekiyordu, bir şekilde
getirildi, savunuldu; kalkınma planı nasıl olacak? Onlar da mı torba
kanunlardaki gibi bir milletvekili vasıtasıyla, birkaç milletvekili vasıtasıyla
imzalanıp getirilecek? Burada biz kalkınma planıyla ilgili sorular
sorduğumuzda, bu hedefleri nasıl belirlediniz, komisyonlar nasıl çalıştı, hedeflerin
eksiklikleri var vesaire türü eleştiriler yaptığımız zaman bunlara kim cevap
verecek? Gerçekten tam bir garabet değerli arkadaşlarım. Bu şekilde yasama
olmaz, bu şekilde yasamaya devam edemeyiz. Bunun muhakkak değişmesi gerekiyor.
Şimdi, işin bir
başka yönü de değerli arkadaşlarım, bu yaptığımız işler; burada çok önemli
işler yapıyoruz, hepimiz burada olmasak da. Sonuçta, vatandaşımızın sıkıntıları
var, ihtiyaçları var, talepleri var. Biz burada kendimizi neden kandırıyoruz,
anlamıyorum; neden vatandaşımızın talepleri doğrultusunda, ihtiyaçları
doğrultusunda işler yapmıyoruz da bu teklifte ya da şimdiye kadar gelen torba
kanun tekliflerinde olduğu gibi, garip işlerle uğraşıyoruz?
Şimdi, burada,
adı üzerinde, Gelir Vergisi Kanunu ile Bazı Kanunlarda Değişiklik Yapılmasına
Dair Kanun Teklifi. Gelir Vergisi Kanunu’nda, vergi kanunlarında bazı
değişiklikler yapıyor ve bazı kolaylıklar getiriyor.
CEMAL ÖZTÜRK
(Giresun) – Ama sadece gelir vergisinde değil.
BÜLENT KUŞOĞLU
(Devamla) – Tabii, sadece Gelir Vergisi Kanunu’nda değil ama adı öyle, Gelir
Vergisi Kanunu ile bazı kanunlarda değişiklikler getiriyor.
Bu elimdeki
Hazine ve Maliye Bakanlığının 2018’le ilgili olarak hazırladığı vergi
harcamaları raporu. Yani “vergi harcaması” dediği, vazgeçilen vergi miktarını
bildiren rapor. Bakın, ben bunun ilgili sayfasından okuyayım: 2019’da almaktan
vazgeçilen vergi miktarı ne kadar biliyor musunuz? 178 milyar 696 milyon lira;
gelir, kurumlar, katma değer, özel tüketim vergileri. 178-179 milyar liradan
zaten vazgeçilmiş, zaten vazgeçmişiz bundan. “Gelir vergisi” dediğinizin zaten
beyana dayanan kısmı 10 milyar lirayı geçmez, kurumlar vergisi 74 milyar 2019’da.
Gerçekten, kazanç üzerinden alınan vergiler bu kadar tutmuyor, vazgeçilen daha
fazla. E biz hâlâ “Vazgeçilen, vazgeçilen…” Bunlarla vatandaşa bir kolaylık
getireceğimizi mi sanıyoruz? Bunlarla vatandaşa hayırlı bir iş yapacağımızı
sanıyoruz.
ÖMER FETHİ GÜRER
(Niğde) – Vatandaşın sırtına biniyorlar.
BÜLENT KUŞOĞLU
(Devamla) – Ki zaten teklif getirildiği zaman bunlarla ilgili olarak ne
kadarlık bir kaynak aktarılacağını, ne kadarlık bir vergiden vazgeçildiğini
bürokrasi de ilgili teklif sahipleri de açıklayamamıştı. Bunları da bilmiyoruz,
ezbere olarak geliyor. Böyle bir garabet olamaz hakikaten. 178-179 milyar lira
vergiden vazgeçmişiz, hâlâ vergiden vazgeçiyoruz ve bütün bunlardan bir şey
bekliyoruz. Ne bekliyoruz? Kendimizi kandırıyoruz, gerçekten kendimizi
kandırıyoruz.
Ayrıca, böyle
bir teklif geliyor, usul yönünden bakıyorsunuz, hiç uygun değil. 18 madde
olarak geldi, 2 madde yürütme ve yürürlük maddesi, 16 madde. 16 madde ama 11
kanunla ilgiliydi; 11 ayrı, farklı kanunla ilgiliydi bu 16 madde. Şimdi 1
tanesini çıkardık, 17 maddeye düştü. İlgili tali komisyonlarda görüşülmedi;
görüşülmesi gereken ilgili tali komisyonlar vardı, görüşülmedi. İlgili kamu
kuruluşlarının görüşleri alınmamış; bazı alakalı kamu kuruluşları var, onları
da ilgilendiriyor, onların görüşleri alınmamış. Meslek kuruluşlarının görüşleri
alınmamış, meslek kuruluşlarının da görüşleri yok. Bir garabet şekilde geldi,
görüştük bir gün içerisinde, hızlı bir şekilde ki bir gün önce akşam gelmişti
bu, hızlı bir şekilde görüşüldü. Ne kadar hayır getirecek, anlamak mümkün
değil.
Diğer taraftan
şöyle bir şey var: Şimdi, torba olduğu da belli çünkü değerli arkadaşlarımızın
gidip, bakanlık bakanlık dolaşıp “İhtiyacınız olan kanun maddeleri var mı?”
diye sorması mümkün olmadığına göre, bu kadar maddeyi bir araya getirmeleri
mümkün olmadığına göre bunun Hükûmetten geldiği -Hükûmet de yok da artık, ağız
alışkanlığıyla öyle söylüyorum- Kabineden geldiği, yürütme erkinden geldiği
belli. 
ÖMER FETHİ GÜRER
(Niğde) – Bürokrat bakanlardan geliyor. 
BÜLENT KUŞOĞLU
(Devamla) – O taraftan geliyor. E, peki, o taraftan geliyor da bizim bunlarla
ilgili kanun yaparken, ilgili kurumları da masaya yatırmamız gerekiyor, ilgili
kurumlarla ilgili, kanunların gelmesine neden olan kamu kuruluşlarıyla ilgili
bazı konuları da sormamız gerekiyor, denetim görevi yapmamız gerekiyor.
Bunlarla ilgili kime soru soracağız? Teklif verenlere soru soruyoruz, teklif
veren milletvekiline. E biz, şimdi, değerli arkadaşımıza Maliye Bakanlığıyla
ilgili bazı eleştiriler yapsak, değerli arkadaşımız da bizim gibi milletvekili,
niye Maliye Bakanlığını savunma durumunda kalsın ki? “Yok yok, Maliye Bakanlığı
çok iyi çalışıyor; rakamlarımız öyle değil de böyle, çok iyi vergi topluyoruz.”
deme durumunda değil haklı olarak. Niye onu bu durumda bırakıyoruz, böyle garip
durumlar yaratıyoruz? Bu nedir? Bu yeni dönemde, Cumhurbaşkanlığı hükûmet
sisteminde tasarı yok. Tasarı olmadığına göre ama geldiğine göre, sonuçta, bu
gerçekte teklif değil tasarı olduğuna göre muvazaa suretiyle Anayasa’ya
aykırılık, çok net, muvazaa suretiyle Anayasa’ya aykırılık olmuş oluyor. 
Bakın değerli
arkadaşlarım, bütün dünyada kanunlarla ilgili ihtiyaçları yürütme organı
belirler, hükûmetler belirler, kabineler belirler, ihtiyaç oradan gelir ama
yasama organı da bizim gibi meclisler de kanunu yapar; biz kanun yapacağız ama
ihtiyacı yürütme organı belirleyecek. Böyle bir şey yok. Şimdi, bizim bu yeni
sistemde yasama ile yürütme arasındaki ilişki kesildi. Biraz önce söylediğim
gibi “Kalkınma planları nasıl gelecek?” diye şimdi nasıl cevabını kimse
bilmiyorsa diğer kanunlarla ilgili olarak da durum böyle. Denetim
yapamıyorsunuz, ilgili kamu kuruluşlarıyla ilgili soru soramıyorsunuz, denetim
görevinizi yerine getiremiyorsunuz, yasama görevinizi yerine getiremiyorsunuz.
Bu sistemin devam etmesi mümkün değil ve her hâlükârda muvazaa suretiyle
Anayasa’ya aykırılık var çok net bir şekilde. Bunu değiştirmemiz şarttır, bu
şekilde, bu usulle bu işin yürümesi mümkün değildir.
İçerik olarak
neler var? Çok şey yok biraz önce söylediğim gibi ama mesela, önemli gördüğümüz
ve aşağı yukarı bütün milletvekillerinin eleştirdiği bir konu var. 3621 sayılı
Kıyı Kanunu’nda bir muafiyet, istisna getirilmesi isteniyor. Nelerle ilgili?
İzmir Çandarlı’da yapılacak olan bir liman yatırımıyla ilgili, Rize İyidere’de
ve Bitlis Ahlat’ta yapılacak olan kamu binalarıyla ilgili. Niye getiriyorsunuz
bunu diyoruz yani bunu niye getiriyorsunuz? Çünkü 3621 sayılı Kıyı Kanunu’nun
zaten 6’ncı, 7’nci maddelerine bakın, “Kamu yararı varsa muafiyet ve istisna
olabilir.” diyor. Liman yapımı gerekiyorsa, tersane gerekiyorsa, bir kamu
kuruluşu, eğitim amaçlı tesis gerekiyorsa, zaten kanunda var, Kıyı Kanunu’nda
istisna, muafiyet var. Niye ilave olarak kanunla geliyor? Çünkü yapılan işlerin
daha planı, projesi yok, bürokrasinin bunun altına imza atması mümkün değil.
Kanun olarak çıkıyor, bürokrasi de kendisini kurtarmış oluyor yani işin
hamaliyesini Meclis yapmış oluyor. Yani konu bu. Kimse altına imza atmaz,
projelerin ne olduğu belli değil; İzmir Çandarlı için, Rize İyidere için veya
Ahlat için proje yok ortada, fizibilite yok, ne yapılacağı belli değil, neye
dönüşeceği belli değil, kimse altına imza atmaz tabii ki. Şimdiden kanun
çıkarılıyor, bürokrasi de kendisini rahatlatmış oluyor, elini rahatlatmış
oluyor, sorumluluk almamış oluyor. Ama ne yapılacağı da belli değil, bu da ayrı
bir garabet tabii ki. 
ÖMER FETHİ GÜRER
(Niğde) – Sipariş iş, sipariş iş… Yapıp satarlar.
BÜLENT KUŞOĞLU
(Devamla) – Diğer taraftan, şimdi, güzel görünüyor, 2019 ve 2020’de UEFA
Şampiyonlar Ligi ve Süper Kupa Finali İstanbul’da yapılacakmış, böyle bir
avantaj sağlamışız. Tebrik ediyoruz bu avantajı sağlayanları. Fakat bu Süper
Kupa Finali için -kimler tarafından oynanacak bu futbol finali, belli değil-
Katma Değer Vergisi, Gelir ve Kurumlar Vergisi Kanunlarında muafiyet ve
istisnalar getiriyoruz bu kanunla. Neden? Hadi, katma değer vergisini
anlıyorum, katma değer vergisi döviz kazandırıcı işlemler nedeniyle zaten geri
alınır, mantığı öyledir. Oradaki istisnayı anlıyorum ama o futbol kulüplerine,
o futbol kulüplerini destekleyenlere, sponsorlarına, güvenlik sağlayanlarına,
buradaki iktisadi işletmelerine, forma satışlarına neden Gelir ve Kurumlar
Vergisi Kanunu’yla istisna getiriyoruz? 
ÖMER FETHİ GÜRER
(Niğde) – Allah Allah!
BÜLENT KUŞOĞLU
(Devamla) – Bu ülkede getirdiğiniz o istisna kendi ülkesinde vergi olarak
ödenecek, o kulüp her halükârda kendi ülkesinde vergisini ödeyecek; niye
Türkiye’de ödemesin? Bu Türkiye Cumhuriyeti müstemleke memleket midir ki biz
istisna getiriyoruz? 
ÖMER FETHİ GÜRER
(Niğde) – Hangi milletvekili getirmiş onu ya?
BÜLENT KUŞOĞLU
(Devamla) – Bu finaller Almanya’da oynansa, Fransa’da oynansa, İngiltere’de
oynansa, Hollanda’da oynansa böyle bir muafiyet tanınmaz, tanınmıyor zaten.
Türkiye’de neden tanınıyor? Bu, kulüpler için de bir avantaj değil çünkü burada
ödemediği vergiyi kendi ülkesinde ödeyecek. Biz ondan vazgeçiyoruz. Katma değer
vergisinden vazgeçelim ama gelir ve kurumlar vergisinden vazgeçmek
zavallılıktır, müstemleke memleket olduğumuzun kabulüdür; ayıptır, günahtır, gerçekten
anlamak mümkün değildir. (CHP sıralarından alkışlar)
Değerli
arkadaşlarım, şimdi, biz bu işlerle uğraşırken bir taraftan da garabet işler
yapılıyor. Ben Polatlılıyım. Geçenlerde, biliyorsunuz, Polatlı’da soğanla
ilgili baskınlar yapıldı. Polatlı, Ankara’nın en fazla soğan yetiştiren ilçesi.
Polatlı’da baskınlar yapıldı sanki stokçular varmış gibi, hâlbuki orada
üreticiler var.
ÖMER FETHİ GÜRER
(Niğde) – Depocular var.
BÜLENT KUŞOĞLU
(Devamla) – Ürettiği soğanı ya da satacağı soğanı -hem tüccar hem üretici
durumunda olanlar var- depoya koyuyor, zaman içerisinde satıyor, yıl içerisinde
satacak. 
ÖMER FETHİ GÜRER
(Niğde) – Sistem öyle yürüyor.
BÜLENT KUŞOĞLU
(Devamla) – Yılın belli bir ayında üretiliyor, depolanıyor, sonra da satılıyor;
sistem budur, bu hep öyle yapılır ama bu sene baskınlar yapıldı onlar
stokçuymuş gibi, normal tacirlerimiz stokçuymuş gibi teşhir edildi maalesef. 
Şimdi, 14’ünde
bir ithalat rejimi kararı çıktı. Buna göre, 28 Şubata kadar yani bir buçuk ay
kadar, soğan ithalatında yüzde 49,5 olan ithal vergisi sıfıra indirildi. Bir
buçuk ay bile değil, bir buçuk aydan kısa bir zamanda soğan ithal edecek
Türkiye. Şimdi ben soruyorum: Bir buçuk ay içerisinde soğan ithal edilebilir
mi? Soğan, böyle ithali, ihracı yapılan bir ürün değildir ülkeler arasında,
çünkü herkes kendisine göre üretir, fazla ithalatı, ihracatı yoktur soğanın,
sıkıntılı bir üründür. Bir buçuk ay içerisinde bağlantıyı yapıp da ithalat
yapamazsınız. Birileri daha önce bağlantı yapmıştır, ithalat yapacaktır, bir
buçuk ay içerisinde başka türlü ithalat olmaz. Birileri için bu düzenleme
yapılmış durumdadır, bunu bilmemiz lazım. (CHP sıralarından alkışlar)
ÖMER FETHİ GÜRER
(Niğde) – Çok doğru. Gene biri malı götürecek. 
BÜLENT KUŞOĞLU
(Devamla) – Yani bu buğday, mısır, pirinç, arpa, domates için de yapıldı, mayıs
ayına kadar bunlarla ilgili olarak da sıfırlandı ama…
ÖMER FETHİ GÜRER
(Niğde) – “Ticari sır” diyorlar, söylemiyorlar bir de getireni götüreni. 
BÜLENT KUŞOĞLU
(Devamla) – Bir de tabii, soğanla ilgili olarak soracağım: Madem ithalat
yapılacaktı, o tacirler, üreticiler niye stokçu olarak lanse edildi, baskınlar
yapıldı? Eğer stokçuysa elinde kalırdı; madem ithalat yapılacaktı, elinde
kalırdı, ekonomik olarak cezası da verilmiş olurdu. Demek ki böyle bir düşünce
vardı ki o baskınlar yapıldı, sıkıntıya sokuldu. 
(Mikrofon
otomatik cihaz tarafından kapatıldı)
BAŞKAN –
Buyurun, devam edin Sayın Kuşoğlu.
BÜLENT KUŞOĞLU
(Devamla) – Çok teşekkür ederim Sayın Başkan.
Değerli
arkadaşlarım, sonuç olarak 17 maddelik bir kanun teklifi gelmiş bulunuyor
önümüze ama biraz önce söylediğim gibi, ne usulle ilgili olarak ne esasıyla
ilgili olarak ne buradaki görüşmelerimizle ilgili olarak yaptığımız yasama
doğru değil, birçok eksiklikleri var. İçeriğiyle ilgili olarak, usulüyle ilgili
olarak da çok büyük eksiklikleri var. Bu şekilde, bu usulle yasama yapmaya
devam edemeyiz. Yaptığımız işlerin bir anlamı olmalı; ülkede büyük bir ekonomik
kriz var, bu krize yönelik işler yapmamız lazım. 2019 için kalkınma planımız
yoktur. Anayasa’ya göre çıkması gereken bir kalkınma planı vardır, bunun
gelmesi gerekiyor, onun nasıl getirileceği belli değildir. Bu eksiklikleri bir
an önce gidermemiz lazım, yaptığımız işin bir anlamının olması lazım,
birbirimizi kandırmamamız lazım. Böyle, sabahlara kadar torba kanun çıkarıp
anlamı olmayan işler yapmayalım. Torba kanun çıkarıyoruz, bu taraftan 178-179
milyar vergiden zaten vazgeçmişiz, biraz daha vergiden vazgeçiyoruz sanki
vatandaşa bir hayrı olacakmış gibi. 
(Mikrofon
otomatik cihaz tarafından kapatıldı)
BAŞKAN – Bağlamak
için istiyorsanız bir dakika daha süre verebilirim. 
Buyurun. 
BÜLENT KUŞOĞLU
(Devamla) – Çok teşekkür ediyorum Sayın Başkanım anlayışınız için. 
Bu vesileyle
herkese saygılar sunuyorum, iyi günler diliyorum. (CHP ve İYİ PARTİ
sıralarından alkışlar) 
BAŞKAN –
Teşekkürler Sayın Kuşoğlu. 
Değerli
milletvekilleri, şimdi şahıslar adına konuşmalar yapılacaktır. 
İlk söz,
İstanbul Milletvekili Mehmet Bekaroğlu’na aittir. 
Buyurun Sayın
Bekaroğlu. (CHP sıralarından alkışlar) 
Süreniz on
dakikadır. 
MEHMET BEKAROĞLU
(İstanbul) – Sayın Başkan, değerli arkadaşlar; 39 sıra sayılı Kanun Teklifi’nin
geneli üzerinde şahsım adına söz aldım. Hepinizi saygıyla selamlıyorum. 
Bu kanun, yeni
bir torba bildiğimiz gibi. Daha dün 71 maddelik bir torbayı tamamlayıp depoya sevk
ettik, şimdi alelacele 17 maddelik başka bir torba yasayı görüşüyoruz. 
Ya, gerçekten
değerli arkadaşlar, bu torbadan, temel yasadan, yasama kurnazlığından bıktık,
hani söyleye söyleye bıktık, utanıyoruz gerçekten değerli arkadaşlarım. Bu,
Meclise yani Türkiye Büyük Millet Meclisine hakarettir arkadaşlar, bu
yaptığımız şeyle kendi kendimizin itibarını sıfırlıyoruz. 
Şimdi üzerinde
görüştüğümüz bu 17 maddelik mini torba 9 Ocak 2019 tarihinde Türkiye Büyük
Millet Meclisi Başkanlığına verilmiş değerli arkadaşlarım. Aynı tarihte, esas
komisyon olarak Plan ve Bütçe Komisyonuna sevk edilmiş. Diğer ihtisas
komisyonlarını ilgilendiren bazı maddeler içermesine rağmen, herhangi bir tali
komisyona gönderilmemiş. Oysa bu 17 maddeden, bakın, 1, 2, 3, 4, 5, 6, 11, 12’nci
maddeler Plan ve Bütçe Komisyonunda, doğru. 7’nci maddenin Bayındırlık, İmar,
Ulaştırma ve Turizm Komisyonunda görüşülmesi gerekiyor. 8, 9, 14, 15’inci
maddelerin Sanayi, Ticaret, Enerji, Tabii Kaynaklar, Bilgi ve Teknoloji
Komisyonunda görüşülmesi lazım. 10’uncu maddenin Sağlık, Aile, Çalışma ve
Sosyal İşler Komisyonunda görüşülmesi gerekir. 13’üncü maddenin Dışişleri
Komisyonunda görüşülmesi gerekiyor değerli arkadaşlarım. 
Şu anda
görüştüğümüz bu 17 madde çok değişik bakanlıklarla ilgilidir. Peki, size
soruyorum: Nerede o bakanlar? Bu nasıl bir kanun yapmak? Yani, arkadaşımız
Cemal Bey dolaştı, torbaya doldurdu, getirdi. Biliyoruz ki Hükûmet getiriyor
bunu. O zaman, bakın arkadaşlar, burada bir garabet var. Ya, Cumhurbaşkanlığı
sistemi baştan sona garabet ama burada müthiş bir garabet var, böyle olmaz.
Yani burada Anayasa değişikliği mi yapılacak, İç Tüzük yeniden mi gözden
geçirilecek, otursun Meclis, burada oynamayalım ya, beştaş mı oynuyoruz? Kanun
yapıyoruz değerli arkadaşlarım ya, insanların hayatını değiştirecek kanunlar
çıkarıyoruz burada, böyle bir şey olur mu? Bunlar düzelsin. 
Bakın, Plan ve
Bütçe Komisyonunda da hızlı bir şekilde görüşüldü, bitti, geçti. Peki, bu nasıl
kanun yapma tekniği ya? Bu soruyu sormaktan bıktık usandık değerli arkadaşlarım.

Maddelerle
ilgili, ilgili maddeler gelince arkadaşlarımız konuşacaklar ama 2 tane maddeden
söz etmek istiyorum. Bunlardan bir tanesi 7’nci madde değerli arkadaşlarım,
Kıyı Kanunu’yla ilgili. Yani o kadar bir istismar, o kadar gelişigüzel
kullanıyoruz ki; Anayasa, yasalar, bize geçmişten kalan miras, gelecek
kuşaklara bırakacaklarımız, bunların hiçbir değeri yok değerli arkadaşlarım.
İlgili madde geldiğinde, önerge üzerinde konuşurken ayrıca ayrıntıya gireceğim.

Başka bir madde
var, 14’üncü madde. Alivre maddesi bu, alivre maddesi. Bak, şey soruyor “Nasıl
bir madde, böyle bir madde olur mu? Ben böyle bir madde getirmedim.” diyor.
Bakın, bilirsiniz değil mi, hani gelecek senenin mahsulü, bakılır, satılır, o
başkasına satar. İşte, buna “alivre” derler. Şimdi Sayın Öztürk kardeşimiz,
sayın milletvekilimiz enerji piyasasıyla ilgili böyle bir şey getiriyor. Daha
üretilmemiş elektrik, enerji bu şekilde satılacak değerli arkadaşlarım. Bunlar
iş değil. 
Bakın değerli
arkadaşlar, yani bu işin bir ciddiyeti var, ciddi gitmek gerekiyor. Sayın Bakan
–Hazine ve Maliye Bakanından söz ediyorum- her gün aynı şeyleri tekrar edip
duruyor. 
SÜREYYA SADİ
BİLGİÇ (Isparta) – Kaçıncı maddede, bir daha anlatsana, anlamadık tam olarak. 
MEHMET BEKAROĞLU
(Devamla) – Bugün de dedi ki: “Biz mali disipline sıkı bir şekilde bağlıyız,
bağlı olmaya da devam edeceğiz.” Ve iki gün önce de 2018 yılı merkezî yönetim
bütçesinde 72,6 milyar TL açık verdiklerini söyledi. Bakın, burada, kendi
söylediği rakamdan, gerçekten bu disipline bağlı mı değil mi, anlatayım size.
2018 yılı bütçesinde 53 milyar TL açık öngörülmüş değerli arkadaşlarım; 72,6
milyar TL açık vermişler. Ama bakın, bunun 9 milyarı bedelli askerlikten, 15
milyarı imar barışından gelmiş. Eğer bunlar olmasa 97,1 milyar TL olacak bu
açık. Bu nasıl bir mali disipline uyma? Böyle bir şey var mı? Gelecek senede
bunların nasıl, ne olacağı ayrı bir şey.
HAYDAR
AKAR (Kocaeli) – “Yüzde 7’lik hedefi yüzde 20’yle tutturduk.” diyenlerin
normaldir bunu söylemesi.
MEHMET BEKAROĞLU
(Devamla) – Değerli arkadaşlarım -dün de konuşmamda ifade ettim- siz bir
taraftan “Kriz yok.” falan diyorsunuz ama krizi ötelemek için birtakım
tedbirler alıyorsunuz, öbür taraftan da seçim kazanmak için dönüyorsunuz; işte,
kredi kartlarına yeni yapılandırma, KOBİ’lere yeni teşvikler, vergilerden
vazgeçmeler, cezaları affetmeler; dünya kadar şey getiriyorsunuz yani geleceği
çoktan harcadınız. 31 Marttan sonra ne olacağını bilmiyoruz. Şu anda ağustos
böceğisiniz ama 31 Marttan sonra ne yapacaksınız, ne gelecek ve bunların
bedellerini kim ödeyecek, belli değil.
ÖMER FETHİ GÜRER
(Niğde) – Vatandaş, vatandaş.
MEHMET BEKAROĞLU
(Devamla) – Başka bir konu üzerinden, gerçekten mali disipline uyuyor musunuz,
uymuyor musunuz; krizle mücadele ediyor musunuz, etmiyor musunuz sorusuna cevap
arayalım.
Borçlanmayla
ilgili… Değerli arkadaşlarım, bakın, siz ilan ettiniz; ocak-mart döneminde 44,4
milyar TL’lik borç servisine karşılık 42,3 milyar TL’lik iç borçlanma
yapacaksınız ama bu borçlanma nasıl yapılıyor? Bugün Sayın Bakanın açıkladığı
gibi değil. Sayın Bakan diyor ki: “Borçlanmaları çok kolay yapıyoruz. Faizler
düştü.” Peki, değerli arkadaşlarım, size soruyorum: Faizler nereden 20’ye
düştü? Ha, diyor ki: “24’ten 20’ye düştü.” Öyle değil değerli arkadaşlarım.
Bakın, Hazine, 2018’de ve bu yıl, 2011 ve 2012 yıllarında aldığı borçları
ödüyor. Hatırlamada yarar var; o yıllarda Hazinenin iç borçlanmasındaki
ortalama maliyet yüzde 6-8 aralığında idi.
HAYDAR AKAR
(Kocaeli) – Yüzde 6-8’i yüzde 20’yle ödüyor.
MEHMET BEKAROĞLU
(Devamla) – Yüzde 6-8 aralığından şu anda yüzde 19’a çıkmış, deniliyor ki:
“Faizler düşüyor.” Ya, bu nasıl bir mantık değerli arkadaşlarım? Hani, meşhur
hikâye var ya eşeği kaybettirip sonra buldurma diye; ya, milletle alay etmeyin,
böyle bir şey yok. Bir de süreyle ilgili, beş yıl, beş buçuk yıl, altı yıl olan
süre üç yılın altına düşmüş değerli arkadaşlarım. Dolayısıyla Türkiye’nin
borçlanmayla ilgili çok ciddi sıkıntıları var.
Şimdi,
Sayın Bakan bugünkü konuşmasında biraz sıkıntıları kaybetti; “yeni ekonomik
durum” “ekonomideki yeni gelişmeler” falan gibi kriz karşılığı kelimeler üretti
değerli arkadaşlarım ve dedi ki: “Bütün bunların sebebi 2013’ten itibaren
başlayan saldırılar; Gezi saldırısı, daha sonra, Almanya’nın saldırısı,
Hollanda’nın saldırısı, Amerika’nın saldırısı falan.” Değerli arkadaşlarım,
böyle değil bu iş. Yani saldırılar oldu, olmadı; ayrıca tartışırız, ederiz.
Yani Trump’ın söylemiş olduğu, Türkiye’yi tehdit ettiği cümlelere Sayın Genel
Başkanımızın verdiği cevabı biliyorsunuz, ayrı bir şey o. Bu saldırılar olur,
ekonomide birtakım şeyler ortaya çıkar, bunlar için tedbirler alınır ama öyle
değil değerli arkadaşlar. 
Bakın,
saldırıysa Amerika’nın 2008 krizinden sonra bütün dünyaya likidite pompalaması,
bütün dünyayı dolarla boğmasıdır ve sizin bu doların cazibesine kapılmanız, bol
bol para çekmeniz ve bu parayı gerçekçi bir şekilde kullanmamanız, inşaata
yatırmanız, yandaşa vermenizdir bu krizin temel sebebi değerli arkadaşlar. Eğer
o gelen paralarla gerçekten teknoloji üretecek, katma değer üretecek ciddi yatırımlar
yapsaydınız -on altı senedir iktidarsınız- eğitime yatırım yapsaydınız,
sanayiye gerçek anlamda yatırım yapsaydınız bu borçları şimdi rahat bir şekilde
öderdiniz. “Saldırı” falan değil değerli arkadaşlarım; bu, sizin
yanlışlarınızdan kaynaklanan bir durumdur, bunun bu şekilde bilinmesi
gerekiyor.
Değerli
arkadaşlarım, felaket tellallığı falan da yapmıyoruz, ciddi bir borç yükü
altındayız. Yani 450 milyar dolarlık bir borç yükü var ve bunların büyük bir
kısmı bir sene içinde ödenecek. Şimdi “Efendim, biz bunu öderiz.” Ya “Biz bunu
öderiz.”le olmaz, gerçek rakamlar ortaya koyacaksınız, yok böyle bir rakam.
Yani birtakım cambazlıklarla kaynak üreteceksiniz, oradan alıp oraya
satacaksınız, üretmediğiniz elektriği satacaksınız, ödenmeyen konut kredisini
kıymetli kâğıda çevireceksiniz, onu satacaksınız; bunlar kaynak filan değil,
bunlar cambazlıklar ve bu cambazlıklarla bu borç ödenmez değerli arkadaşlarım.
Ondan sonra da çıkıp başkalarını suçlayacaksınız; hayır. Bunun temel suçlusu
sizsiniz değerli arkadaşlar. “Sizsiniz” derken Adalet ve Kalkınma Partisini
kastediyorum, sizleri kastediyorum. Milliyetçi Hareket Partisi de bu suçun
ortağıdır değerli arkadaşlarım. 
Bakın,
Milliyetçi Hareket Partisinin saygıdeğer Genel Başkanı sürekli şekilde bize
hakaret ediyor “zillet ittifakı” filan diyor. 
Değerli
arkadaşlarım, “zillet” demek aşağılamak demektir. Bakın, bu Meclis, bu
Hükûmetin biraz evvel konuştuğumuz tutumlarından dolayı o kadar çok
aşağılanıyor ki buna ortak oluyorsunuz değerli arkadaşlar. Ne demek “zillet
ittifakı”? Sayın Bahçeli gibi bir beyefendiye bu şekilde konuşmak yakışıyor mu?
Biz ne diyelim şimdi size “illet ittifakı” mı diyelim?
METİN NURULLAH
SAZAK (Eskişehir) – Sen konuşmanı yap. 
MEHMET BEKAROĞLU
(Devamla) - Başka bir şey mi diyelim? 
(Mikrofon
otomatik cihaz tarafından kapatıldı) 
ERKAN AKÇAY
(Manisa) – Diyorsunuz zaten, “kirli ittifak” diyorsunuz.
MEHMET BEKAROĞLU
(Devamla) - Demiyoruz. 
ERKAN AKÇAY
(Manisa) – Senin liderin diyor. 
BAŞKAN – Devam
edin Sayın Bekaroğlu. 
MEHMET BEKAROĞLU
(Devamla) - Cevap verirsiniz. 
ERKAN AKÇAY
(Manisa) – Cevap veririz tabii. 
MEHMET BEKAROĞLU
(Devamla) – Demiyoruz biz bunları ama bunlar yanlıştır. 
Bakın, kendisini
suçlu, sorumlu hisseden insan eğer o sorumluluktan çok ciddi bir şekilde
rahatsız oluyorsa -bunu Adalet ve Kalkınma Partisinin Genel Başkanı için de
söylüyorum- ciddi bir şekilde anksiyete duyuyorsa, rahatsız oluyorsa onu
bastırmak için önce böyle bir problemin olmadığına kendini inandırır, bastırır,
inkâr eder; sonra karşı tarafa yansıtıp oradan gelir. “Yalan söylüyorsunuz.”
diye “yalancı” diye sürekli şekilde bizi suçluyor. O gün, tam da biz kıyıların
yağmalanması için Plan ve Bütçe Komisyonunda kanun teklifi görüşürken Sayın
Adalet ve Kalkınma Partisinin Genel Başkanı, Sayın Cumhurbaşkanı çıkmış diyor
ki: “Kıyıları yağmalıyorlar, kapitalizm şöyle, böyle.” Ondan sonra çıkıyor, ana
muhalefet partisine beş vakit “yalancı” diyor. Bu, yansıtma savunma
mekanizmasının patolojik bir şekilde kullanılmasıdır değerli arkadaşlarım. 
Saygılarımı arz
ediyorum. (CHP sıralarından alkışlar) 
BAŞKAN –
Teşekkürler Sayın Bekaroğlu. 
Sayın Akçay,
buyurun. 
IV.- AÇIKLAMALAR (Devam)
37.- Manisa Milletvekili Erkan Akçay’ın, İstanbul Milletvekili Mehmet
Bekaroğlu’nun 39 sıra sayılı Kanun Teklifi’nin tümü üzerinde şahıslar adına
yaptığı konuşmasındaki bazı ifadelerine ilişkin açıklaması
ERKAN AKÇAY
(Manisa) – Bu sayın konuşmacı belli ki Milliyetçi Hareket Partisine sataşmadan
duramayacak. 
Şimdi,
liderlerin bu tanımlamalarına, sıfatlarına lideriniz cevap versin.
Ee,
şimdi, Cumhuriyet Halk Partisi sözcüleri veya Sayın Kılıçdaroğlu Cumhur
İttifakı’nı “kirli ittifak” “kirli pazarlıklar” diye yaftalamadı mı? Şimdi, hep
bunları mı konuşacağız? Yoksa sabaha kadar bu polemikleri, demagojileri yapmak
durumunda kalırız. Milliyetçi Hareket Partisine, bu Genel Kurul salonu da dâhil
olmak üzere, birtakım medya mahfillerinde “Kaç bakanlık aldınız, hangi
pazarlığı yaptınız?” diye sorular sorulmadı mı?
(Mikrofon
otomatik cihaz tarafından kapatıldı)
BAŞKAN – Devam
edin Sayın Akçay.
ERKAN AKÇAY
(Manisa) – Artık gören göz, insaflı vicdan, bütün dünya âlem bunun hiçbir
pazarlık sonucunda olmadığını; Cumhur İttifakı’nın ülkenin millî meselelerinde,
istiklalinde, istikbalinde ve beka mücadelesinde bir ittifak olduğunu biliyor.
Hâlâ bu beka meselesi konusunda bir idrak noksanlığı olduğunu da görüyoruz.
Cumhur İttifakı’nı aslında bilmelerine rağmen, efendim, işte, bize…
Ee, şimdi, bir
ittifak içinde değil misiniz? Yani Cumhuriyet Halk Partisi, HDP, İYİ PARTİ
birlikte bir ittifak yapıyorlar. Birlikte bu ittifak…
FAHRETTİN YOKUŞ
(Konya) - Nereden çıktı bu? Niye uyduruyorsun? Hani HDP’yle ittifak mı var?
ERKAN AKÇAY
(Manisa) – O zaman “örtülü ittifak” diyelim yani.
CAVİT ARI
(Antalya) – Hakaret edemezsiniz Başkanım.
MEHMET BEKAROĞLU
(İstanbul) – Hakaret edemezler.
FAHRETTİN YOKUŞ
(Konya) – Hakaret ediyorsun. 
ERKAN AKÇAY
(Manisa) – Ne hakareti?
AHMET ÖZYÜREK
(Sivas) - Konuşmasını yapsın, öyle cevap verirsin, bekle.
FAHRETTİN YOKUŞ
(Konya) - Haddini bil!
MUSTAFA BAKİ
ERSOY (Kayseri) - Sen haddini bil!
FAHRETTİN YOKUŞ
(Konya) – Hey, beyefendi, haddini bil. Biz HDP'yle ittifak yapmıyoruz.
ERKAN AKÇAY
(Manisa) – Sen bil haddini!
(Mikrofon
otomatik cihaz tarafından kapatıldı) 
BAŞKAN – Lütfen,
sayın milletvekilleri…
ERKAN AKÇAY
(Manisa) – Grup başkan vekiliniz verir cevabını.
FAHRETTİN YOKUŞ
(Konya) – Ben Grup Başkanıyım.
BAŞKAN – Lütfen…
MUSTAFA BAKİ
ERSOY (Kayseri) - Konuşma yaparken cevap verme.
BAŞKAN -
Bağlayın konuşmanızı Sayın Akçay.
Buyurun.
ERKAN AKÇAY
(Manisa) – Mesele bundan ibarettir. Cumhur İttifakı, millî meselelerde -tekrar
ediyorum, eğer anlamak istemeyen varsa hâlâ- ülkenin bekası meselesinde,
istiklalinde, istikbalinde Türkiye'nin geleceğinin teminatı bir ittifak hâlinde
devam edecektir. Yürütme erki milletten aldığı oylarla iktidarda kendi icraatlarını
yapacaktır. Şimdi, bu konuyu nereden, hangi maksatla getirdiği tabii, kendi
bileceği bir meseledir. O bakımdan, eğer bu tür polemikleri burada sürekli
gündeme getirirse bu kanun görüşmeleri filan burada bitmez. 
Teşekkür ederim
Sayın Başkan. (MHP ve AK PARTİ sıralarından alkışlar) 
BAŞKAN –
Teşekkürler Sayın Akçay.
MEHMET BEKAROĞLU
(İstanbul) – Sayın Başkan…
BAŞKAN –
Mikrofonunuzu açacağım Sayın Bekaroğlu.
Buyurun. 
38.- İstanbul Milletvekili Mehmet Bekaroğlu’nun, Türkiye’nin beka sorunu
olduğunu kabul ettiklerine, Cumhuriyet Halk Partisi ile İYİ PARTİ arasında
belediye başkanlıklarıyla ilgili ittifak çalışması yapıldığına ilişkin
açıklaması
MEHMET BEKAROĞLU
(İstanbul) – Teşekkür ederim. 
Sayın Başkan,
değerli arkadaşlarım; şimdi, sayın grup başkan vekili, beka konusunda bir
inançsızlıkla filan… Türkiye’nin bir beka sorununun olduğuna biz de inanıyoruz
değerli arkadaşlarım ama şöyle: Türkiye’nin demokrasisi, hak ve özgürlükler
sistemi, hukuk sistemi yok ediliyor. Bu, Türkiye’nin geleceğini tehdit ediyor
bizce. Bu, önemli bir beka sorunudur. 
Biraz evvel de
günlerden beri de kürsülerden anlatmaya çalışıyoruz, ciddi bir ekonomik kriz
geliyor, seçim dolayısıyla sürekli şekilde bu ekonomik kriz öteleniyor, yanlış
kararlar alınıyor ve çok daha büyük bir ekonomik krizle karşı karşıya
kalacağız. Bu, ciddi bir beka sorunudur. Türkiye’de geçmişte bu ekonomik
krizlerle -Milliyetçi Hareket Partisinin içinde bulunduğu hükûmetler zamanında
da oldu- çok ciddi beka sorunları yaşandı. Bu konularda çok hassasız biz. 
(Mikrofon
otomatik cihaz tarafından kapatıldı) 
BAŞKAN – Bir
dakika daha süre veriyorum Sayın Bekaroğlu.
Buyurun.
MEHMET BEKAROĞLU
(İstanbul) – İttifak konusuna gelince, evet, Cumhuriyet Halk Partisi ile İYİ
PARTİ arasında belediye başkanlıklarıyla ilgili ittifak çalışmaları yapılıyor,
sonuca doğru da gidildi. Halkların Demokratik Partisiyle böyle bir çalışma
yoktur ama sürekli şunu söylüyoruz biz: Bu seçimler yerel seçimlerdir;
vatandaşlarımız, yurttaşlarımız ne yapacağını bilir; bizim adaylarımız o seçim bölgesinde
oturan herkesin oyuna taliptir, hiçbirini ötekileştirmiyoruz. Buradan hareketle
bize birtakım benzetmeler, yakıştırmalar yapıyorlarsa bu iftiradır diyoruz. 
Teşekkür ederim
efendim.
BAŞKAN –
Teşekkürler. 
YAVUZ
AĞIRALİOĞLU (İstanbul) – Sayın Başkan…
BAŞKAN – Söz mü
istediniz Sayın Ağıralioğlu?
YAVUZ
AĞIRALİOĞLU (İstanbul) – Evet, sadece kayda girsin efendim.
BAŞKAN –
Buyurun. 
YAVUZ
AĞIRALİOĞLU (İstanbul) – İttifaklar yüzde yüz her şeyi mutabakatla yapabilme
imkânını vermeyebilir. Ben, Milliyetçi Hareket Partisinin siyasi vizyonu ile AK
PARTİ’nin siyasi vizyonu da yüzde yüz örtüşür falan demem; onlar da belli
hassasiyetler çerçevesinde illa her konuda mutabık değiller, bunu Meclis Genel
Kurulunda bazı oturumlarda kendileri de ihsas ettiriyorlar. Yani bazı
mevzularda siyasi beraberlik sağlıyor olmamız, her mevzuda, her hususta mutabık
olduğumuz anlamına gelmiyor; ben kendimize söylenenlere mukabele ederim, siyasi
olarak rakip gördüklerime de siyasi kabalık edilse onlara da mukabele ederim.
Ne biz zillet ittifakıyız ne de muhataplarımız kirli bir ittifakın içindeler;
öyle bir şey demedik, ima etmedik, etmeyi de sağlıklı, sıhhatli bir siyasal
zemin için uygun bulmadığımızı ifade ediyorum.
HDP’yle aynı
zeminde zikredilerek bizi terörize etmeye çalışan bir siyasal dili, iktidarı
iki türlü töhmet altında bıraktığı için makul bulmuyorum. 
(Mikrofon
otomatik cihaz tarafından kapatıldı) 
BAŞKAN –
Buyurun, devam edin Sayın Ağıralioğlu. 
YAVUZ
AĞIRALİOĞLU (İstanbul) – Biz, HDP’ye, elimize mikrofonu alabildiğimiz bu
mevzuları konuşabilme imkânı bulduğumuz her yerde bir şey söylemeye
çalışıyoruz; terörle arasına mesafe koymak mecburiyetinde olan HDP’dir. Burada
tek adamlıktan muzdarip olduklarını ifade eden HDP’li arkadaşların da terörle
aralarına mesafe koymadıkları müddetçe, böyle bir ithama maruz kalmaları çok
mukadderdir, böyle olacaktır.
Dolayısıyla,
biz, bu hassasiyetimizi, hem memleket, millet hassasiyeti olarak taşıyoruz hem
de siyasal iklimin iltihaplanmaması açısından hissediyoruz. Her türlü fikir
serbesttir ama bizim burada ortak sükûnetimiz terörle aramıza mesafe koymak
olmalıdır. Dolayısıyla, bu hassasiyeti taşımadıkları müddetçe… Biz, kendi
siyasi koordinatlarımızı vatanın bütünlüğü, milletin beraberliği, devletin
tekliği hassasiyetleri üzerinden, olabildiğince azami hassasiyetle taşıyoruz.
Bir cümle ilave
edeceğim Başkanım. Bazen mecburiyetler, bazen mecburiyetten doğan tercihler
sizin de sıkıştığınız alanlar hâline gelir. Ben, mesela Sayın Cumhurbaşkanının
Esat’ı sevdiğini söyleyemem yani bu kadar bühtan edemem; Esat’ın orada
kalmasına makul baktığını iddia edemem, bu kadar aklımı kaybetmiş bir adam
değilim ama Esat’ı orada tutan Putin’le beraberliği kirli ittifak falan gibi de
görmüyorum, sadece ferasetsizlikten doğdu. Seninki mecburiyet, sen tercih edince
bekasıyla alakalı bir mecburiyetin doğurduğu tercih; biz mecburiyetten bir
tercihte bulununca bizimki niye zillet olsun? 
(Mikrofon
otomatik cihaz tarafından kapatıldı) 
BAŞKAN
– Bağlayın sözlerinizi lütfen Sayın Ağıralioğlu.
YAVUZ
AĞIRALİOĞLU (İstanbul) – Dolayısıyla hassasiyetiniz şu olsun: Yani biz de
hassasiyet taşıyoruz, arkadaşlarımız da hassasiyet taşıyor. Meclisin, en
azından seçim sathına girildiği süreç içerisinde, mecburiyetlerle konuşacakları
ile siyasi mücadeleyle konuşacaklarının marjını belirlemesi lazım. Yani burada,
“Memleketten ne kadar çok hain çıkarabiliriz?” siyasi arenası hâline dönmesin
bu iş. 
Genel
Kurulunuza saygılarımla.
BAŞKAN
– Sayın Bilgen…
39.- Kars Milletvekili Ayhan Bilgen’in, her partinin neden, nerede,
nasıl durduğunu kendi seçmenine, bütün ülkeye izah etme zorunluluğunun ve
sorumluluğunun olduğuna ilişkin açıklaması
AYHAN
BİLGEN (Kars) – Sayın Başkan, bu tartışmayı geride bırakmayı en azından bu
Parlamentonun artık başarması gerektiğini düşünüyoruz. Her partinin neden, nerede,
nasıl durduğunu gayet tabii kendi seçmenine, topluma, bütün ülkeye izah etme
zorunluluğu, sorumluluğu var ama bununla ilgili bir uzun tartışma ortamını
burada kurabilsek eminim ki kendimizi de son derece doğru anlatma ve gayet
anlaşılabilir, gayet önemli ve ülke çıkarları açısından da zorunlu
pozisyonumuzu galiba ifade etme imkânı buluruz ama yani burada herkes kendi
tezini ortaya koysa, herkes sorunlarla ilgili, ülkeye dair önerilerini ortaya
koysa daha reaksiyoner siyaseti tüketiriz. Birbirimizi ötekileştirerek,
birbirimizi dışlayarak… Birbirimizin görüşlerinin elbette ki katılmadığımız
kısımlarını net biçimde ifade edebilmeliyiz ama asla seçilmişliğimizi, bir
toplumsal kesimin burada iradesini yansıtma pozisyonumuzu tartışma konusu
yaptırmayız; kimsenin de kimseyi yapmaması gerektiğini düşünüyoruz. 
Biz
Türkiye siyasetinde tam da bu kampları aşmayı, bu ezberleri, bu ön yargıları
tüketerek sorunlarımızla yüzleşmeyi ve birlikte çözmeyi, birlikte yaşadığımız
ülkede birlikte çözmeyi önemsiyoruz. 
Teşekkür
ediyorum. 
BAŞKAN
– Teşekkür ederim Sayın Bilgen.
VII.- KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Teklifleri (Devam)
1.- Giresun Milletvekili Cemal Öztürk ve 2 Milletvekilinin Gelir Vergisi
Kanunu ile Bazı Kanunlarda Değişiklik Yapılmasına Dair Kanun Teklifi (2/1520)
ile Plan ve Bütçe Komisyonu Raporu (S. Sayısı: 39) (Devam)
BAŞKAN
– Şahıslar adına ikinci söz, Giresun Milletvekili Cemal Öztürk’e ait. 
Buyurun
Sayın Öztürk. (AK PARTİ sıralarından alkışlar)
Süreniz
on dakikadır. 
CEMAL
ÖZTÜRK (Giresun) – Sayın Başkan, değerli milletvekilleri; 39 sıra sayılı Gelir
Vergisi Kanunu ile Bazı Kanunlarda Değişiklik Yapılmasına Dair Kanun Teklifi
üzerine şahsım adına söz aldım. Genel Kurulu saygıyla selamlıyorum. 
Vatandaşlarımızdan
gelen talepler ve ortaya çıkan ihtiyaçlar çerçevesinde, çeşitli konulara
ilişkin düzenleme yapma ihtiyacının hasıl olmasıyla birlikte, AK PARTİ Manisa
Milletvekilimiz Sayın Uğur Aydemir ve Uşak Milletvekilimiz Sayın İsmail
Güneş’le birlikte bu teklifi hazırlayıp Türkiye Büyük Millet Meclisi
Başkanlığına sunduk. 
Kanun
teklifimiz, Plan ve Bütçe Komisyonumuzun 10 Ocak 2019 tarihli 28’inci
Birleşiminde görüşülüp kabul edilerek Genel Kurulun tasviplerine sunulmuştur. 
Hazırladığımız
bu kanun teklifiyle, ülkemizde meydana gelen yeni ekonomik gelişmelere uyumu,
yeni güncellemeleri, vergi mükelleflerinin vergiye gönüllü uyumunu, vergi
güvenliğini güçlendirmeyi, idarenin etkin ve hızlı konum almasını sağlamayı ve
ihtilafları ortadan kaldırmayı amaçladık. 
Yürütme ve yürürlük
maddeleriyle birlikte 17 maddeden ibaret mini bir paket olan kanun teklifinde
11 kanunda değişiklik yapılması öngörülmektedir. 
Tabii, biraz
önce, gruplarımız adına konuşan ve şahsı adına konuşan vekillerimiz sistem
tartışmalarına da girdiler; ben bunlara girecek değilim. Tabii ki hayat
dinamik, ekonomik gelişmeler sürekli, canlı. İsterdim ki -17 maddenin zaten 2
tanesi yürütme ve yürürlük maddesi- elimizde bir sihirli değnek olsa da bu 15
maddeyle bir anda bütün problemleri çözebilsek ama bu mümkün değil, dünyada
mümkün değil. Bu paket üzerinden “Ekonomik kriz var, bu pakette gelen
değişikliklerin ekonomiye faydası yok.” gibi söylemler burada dile getirildi.
Bunlar, bizim getirdiğimiz kanun teklifine bühtandan ibaret bence çünkü takdir
edersiniz ki 15 maddeyle ekonomik hayatı bir anda hokus pokusla düzeltmek
mümkün değil.
Teklifimizin
1’inci maddesi hemen herkesin katıldığı bir maddesi olsa gerek çünkü Komisyonda
değerli katkılar verdi arkadaşlarımız. Malumunuz, 193 sayılı Gelir Vergisi
Kanunu’nun 9’uncu maddesinin birinci fıkrasının (6)’ncı bendi kapsamında,
oturdukları evlerde imal ettikleri ürünleri iş yeri açmaksızın satanlar esnaf
muaflığından faydalanıyorlar ancak bunları yani imal ettikleri ürünleri
internet üzerinden satarlarsa esnaf muafiyetlerini kaybetme durumuyla karşı
karşıyalar ve ticari kazanç mükellefi oluyorlar. Dolayısıyla yaptığımız
düzenlemeyle, aile bütçesine katkı sağlamak üzere, yıllık asgari ücret brüt
tutarını aşmayacak şekilde internetten satış yapanların muafiyetlerini kaybetmelerinin
önüne geçilmekte bu maddeyle. Dolayısıyla da küçük esnafa ve özellikle de ev
hanımlarına büyük bir destek sağlanmaktadır. 
Yine 2’nci
maddemizde, 193 sayılı Gelir Vergisi Kanunu’nun tazminat ve yardımlarda istisna
uygulamasını düzenleyen 25’inci maddesinin (1)’inci fıkrası hükmü “ölüm,
engellilik, hastalık ve işsizlik sebepleriyle (işe başlatmama tazminatı dahil)
verilen tazminat ve yapılan yardımlar” şeklinde. Mevcut uygulamada, söz konusu
hüküm gereği, ölüm, engellilik, hastalık nedeniyle verilen yardımlar, işe
başlatmama tazminatı ve işsizlik sebebiyle verilen tazminatlar gelir
vergisinden istisna edilmektedir. Bu tazminatlardan istisnaya konu edilen işe
başlatmama tazminatı ve işsizlik sebebiyle verilen tazminatlar, 4447 sayılı
İşsizlik Sigortası Kanunu uyarınca sigortalı işsizlere kanunda belirtilen
şartları taşımaları hâlinde işsiz kaldıkları dönem için yine kanunda belirtilen
süre ve miktarda yapılan işsizlik ödeneği ödemeleri ile 4857 sayılı İş
Kanunu’nun 21’inci maddesine göre işverence geçerli sebep gösterilmediği veya
gösterilen sebebin geçerli olmadığı mahkemece veya özel hakem tarafından tespit
edilerek feshin geçersizliğine karar verildiğinde, işçinin başvurusu üzerine
işveren bir ay içinde işe başlatmazsa işçiye en az dört aylık veya en çok sekiz
aylık ücreti tutarında ödediği tazminatı kapsamaktadır. Ancak işverenler
tarafından işten çıkarılan hizmet erbabına ikale sözleşmesi uyarınca “ek
tazminat, ikale tazminatı, iyi niyet ödemesi, teşekkür ödemesi” gibi çeşitli
adlar altında ödemeler yapılmakta ve bu ödemelerin de işe başlatmama tazminatı
ve işsizlik sebepleriyle verilen tazminatlar kapsamında istisna olduğu yönünde
ihtilaflar vardır. Yapılan düzenlemeyle, sosyal amaçlarla getirilen ölüm,
engellilik ve hastalık sebebiyle verilen tazminat ve yardımlara ilişkin istisna
aynen korunuyor ve bu düzenlemede herhangi bir değişikliğe gidilmiyor, işsizlik
kapsamında ödenen ve gelir vergisinden istisna edilebilecek tazminatlara
ilişkinse kanun isimleri zikredilmek suretiyle açıklık getiriliyor. 
Devamında 3’üncü
maddeyi size anlatmak istiyorum. Bilindiği gibi, vergiye uyumlu mükelleflere
sağlanan vergi indiriminin şartlarından biri de indirimin hesaplanacağı
beyannamenin ait olduğu yıl ile bu yıldan önceki son iki yıla ait vergi
beyannamelerinin kanuni süresinde verilmiş olması ve bu beyannameler üzerine
tahakkuk eden vergilerin kanuni süresinde ödenmiş olmasıdır. Bu şartın
uygulanması bakımından, her bir beyanname itibarıyla 10 Türk lirası kadar eksik
ödemeler şartın ihlali anlamına geliyordu. Maddeyle, uygulamada çıkan
problemler dikkate alınmak suretiyle her bir beyanname itibarıyla 250 Türk
lirasına kadar yapılan eksik ödemelerin bu şartın ihlali kapsamında
değerlendirilmemesi amaçlanıyor.
Ayrıca, yine
3’üncü maddeyle, ihraç kayıtlı mal teslimlerine ilişkin Katma Değer Vergisi
Kanunu ve Özel Tüketim Vergisi Kanunu uygulamalarında olduğu gibi, ilgili vergi
kanunu gereğince tecil edilerek belirlenen şartların gerçekleşmesi hâlinde,
terkin edilecek vergilerin söz konusu şartların sağlanamaması durumunda
kanunlarda öngörülen tecil süresinin bitiminden itibaren on beş gün içerisinde
ödenmesi hâlinde, 193 sayılı Kanun’un mükerrer 121’inci maddesiyle getirilmiş
olan tahakkuk eden vergilerin kanuni süresi içerisinde ödenmiş olması şartının
ihlal edilmiş sayılmayacağı düzenleniyor. 
4’üncü
maddemizde iş sözleşmesinin, işçi ile işverenin anlaşması üzerine sona
erdirilmesi amacıyla yapılan ve uygulamada “ikale” denilen sözleşmelerde işten
ayrılan hizmet erbabına sır saklama yükümlülüğü, rekabet etme yasağı, tüm hak
ve alacaklarını aldığına ilişkin taahhüt verilmesi ve dava açılmaması gibi
yükümlülükler var. Bu maddede de yine idare yani devlet aleyhine büyük
tazminatlara hükmedilen davalar söz konusuydu ki şu ana kadar neredeyse 15 bin
civarında dava açılmış ve bu davaların hemen hemen tamamı da devlet aleyhine
sonuçlanmıştı. Yaptığımız düzenlemeyle, normalde bu mahkemelerdeki davaların
kazanılacağını kabul ederek takriben 250 milyon Türk lirasına yakın bir
yargılama ve faiz ödemesi yapılacaktı ama bu düzenlemeyle biz bundan
vazgeçiyoruz ve böylece kamuya yaklaşık 90 ila 100 milyar liralık bir tasarruf
sağlanması bekleniyor. 
Yine, 5’inci
maddeyle yapılan düzenlemeyle, Hazine ve Maliye Bakanlığına, biletle girilen
eğlence yerlerine ilişkin eğlence vergisinin beyan ve ödeme usulünün ödeme
kaydedici cihazlar kullanılmak suretiyle belirlenebilmesine ilave olarak,
elektronik belge düzenlemek suretiyle de belirlenebilmesine imkân getiriliyor. 
(Mikrofon
otomatik cihaz tarafından kapatıldı) 
BAŞKAN –
Buyurun, tamamlayın Sayın Öztürk. 
CEMAL ÖZTÜRK
(Devamla) - Yine, 2019 UEFA Süper Kupa finali ile 2020 UEFA Şampiyonlar Ligi
finali müsabakalarının Türkiye’de oynanmasına ilişkin olarak UEFA, Türkiye’de
mukim olmayan katılımcı futbol kulüpleri ile organizasyonda görevli Türkiye’de
mukim olmayan tüzel kişiliklerin bu müsabakalar dolayısıyla yapılacak mal
teslimleri ve hizmet ifaları ile bunların müsabakalar dolayısıyla yapacakları
mal teslimleri ve hizmet ifaları katma değer vergisinden, bunun devamında
12’nci maddeyle de gelir ve kurumlar vergisinden istisna ediliyor.
Bu maddelerin
hemen hemen tamamına yakınına diğer gruplardan da Komisyonda katılım olmuştu.
Ben, umuyorum, Genel Kurulda da gruplarımız bunlara katılacak. Sadece 7’nci
maddeye itiraz var. Burada bir düzeltme yaparak ben sözlerime son vereceğim.
Rize ilinin ve
Bitlis ili Ahlat ilçesinin topoğrafik yapısı nedeniyle yerleşilebilir alanların
kısıtlı olması, özellikle yükseköğretim ve resmî kurum alanlarının
yerleşebileceği alternatif alanların bulunamaması nedeni ile yine… 
(Mikrofon
otomatik cihaz tarafından kapatıldı) 
CEMAL ÖZTÜRK
(Devamla) – Bir dakikanızı rica edeyim.
BAŞKAN –
Bağlayın.
Buyurun Sayın
Öztürk.
CEMAL ÖZTÜRK
(Devamla) – …Çandarlı ve Rize İyidere Limanlarında ulaştırma faaliyetlerinin ve
lojistik hizmetlerin uluslararası düzeye çıkarılması için kıyı ve su
alanlarının kullanımının artırılmasına ihtiyaç duyulduğundan -burayı tekrar
etmek istiyorum, kıyı ve su alanlarının kullanımının artırılmasına ihtiyaç
duyulduğundan- sınır ve koordinatları ve krokileri belirli alanlarda, bu
kapsamda yapılacak yapıların niteliği de göz önüne alınarak projenin zamanında
ve tam olarak gerçekleştirilebilmesi, kaynakların etkin bir şekilde
kullanılabilmesi için Kıyı Kanunu’nun kıyılar, sahil şeritleri, doldurma ve
kurutma yoluyla kazanılan arazilere ilişkin yapı ve yapılaşmaya dair
sınırlayıcı hükümlerinden muaf tutulmasına yönelik düzenleme yapılmaktadır. 
Dolayısıyla
denildiği gibi, kesinlikle dolgu alanı yapılmayacaktır, özellikle Ahlat için
bunu söyleyebilirim. Ama Karadeniz’de Rize’de ve Çandarlı’da yapılacak,
ekonomik gelişmeye katkısı olacak işlerin hepsi ülke yararınadır.
Genel Kurulu
saygıyla selamlıyorum. (AK PARTİ sıralarından alkışlar)
BAŞKAN –
Teşekkürler Sayın Öztürk. 
Şimdi soru-cevap
işlemine geçeceğiz. Bu işlem yirmi dakika sürmektedir. İlk bölümünü, ilk on
dakikasını sisteme giren milletvekillerine sırasıyla kullandıracağım, daha
sonra Komisyona söz vereceğim. 
Sayın Tokdemir…
İSMET TOKDEMİR
(Hatay) – Sayın Başkan, değerli milletvekilleri; Hatay’da son günlerde etkili
olan aşırı yağışlar nedeniyle eski Amik Gölü âdeta yeniden oluştu. Ovanın eski
Amik Gölü çanağında yaklaşık 120 bin dönüm ekili alan sular altında kalarak
zarar görmüştür. 
Yaşanan sel
felaketinin boyutlarını da düşünürsek bölgenin afet bölgesi kapsamına bir an
önce alınması, çiftçilerimizin borçlarının ertelenmesi, Sosyal Güvenlik Kurumu
primlerinin ve vergi ödemelerinin bir yıl devlet tarafından karşılanması
gerekmektedir. Üreticinin zararlarını karşılamak üzere destek ödemeleri
yapılmalıdır. Özellikle altyapısı zarar gören tüm belediyelerimize parti ayrımı
gözetmeksizin acil yardım fonundan destek sağlanmalıdır. 
Saygılarımla,
teşekkür ederim. 
BAŞKAN – Sayın
Gürer…
ÖMER FETHİ GÜRER
(Niğde) – Teşekkür ederim Sayın Başkan. 
Öğretmen,
sağlıkçı, mühendis, mimar kamuda atama beklemeye devam ediyor. Millî Eğitim
Bakanlığınca 100 bin öğretmen kadro açığı varken 20 bin öğretmen ataması
yetersizdir. En az 40 bin öğretmen ataması bekleniyordu. 100 bin öğretmen
kadrosu boşken yapılan atamanın yetersizliği nedeniyle ciddi bir mağduriyet
var. 
Ayrıca, Millî
Eğitim Bakanlığında ücretli öğretmenlerden bir bölümü kadro almış, 1.200
öğretmen kontenjan mağduru olmuştur. Kadro mağduru 1.200 öğretmene bir an önce
kadro verilmelidir. Ağır koşullarda geçinen eğitim neferlerinin bütün koşulları
sağladıkları hâlde kadro dışı bırakılmaları büyük haksızlıktır. 1.200
öğretmenin kadro atamaları sağlanmalıdır. 
Bu arada
mühendisler ve mimarlar için de kadro açılmalı ve onlara da bir an önce
kadroları verilmelidir. 
Teşekkür ediyorum
Başkanım. 
BAŞKAN – Sayın
Tanal…
MAHMUT TANAL
(İstanbul) – Teşekkür ederim Değerli Başkanım. 
Değerli
milletvekilleri, bu teklifin 6’ncı maddesi ve 12’nci maddesi birlikte alındığı
zaman…
Komisyon Başkanı
da meşgul ama Sayın Başkanım, bilmiyorum, kim cevap verecek.
BAŞKAN – Evet,
Sayın Komisyon Başkanı, soru-cevap işlemi yapılmakta.
Buyurun, devam
edin Sayın Tanal.
MAHMUT TANAL
(İstanbul) – Süre de geçti ama…
BAŞKAN – Baştan
alalım Sayın Tanal.
Ben eklerim
size, siz devam edin.
Buyurun.
MAHMUT TANAL
(İstanbul) – Şimdi, bu teklifin 6’ncı maddesi ile 12’nci maddesini birlikte
aldığımız zaman… Türkiye’de iş yeri bulunmayan şirketlerle ilgili bir vergi
muafiyet maddesi var. Doğru mu Başkanım? Doğru, kafanızı salladığınıza göre
doğru.
PLAN VE BÜTÇE
KOMİSYONU BAŞKANI SÜREYYA SADİ BİLGİÇ (Isparta) – Yok, ben cevaplayacağım,
ağzımla.
MAHMUT TANAL
(İstanbul) – Kapitülasyonlar döneminde, yabancı devletlere o dönem, evet, böyle
bir vergi muafiyeti getirilmişti; yıl 2018, teklifinizin 6’ncı ve 12’nci
maddesinde, kapitülasyonlarda yabancı devletlere getirilen o vergi muafiyeti
gibi, aynı şekilde iki tane madde geliyor. Yani biz farkına varmadan yeni
kapitülasyonlar mı oldu?
Teşekkür
ediyorum. 
BAŞKAN – Sayın
Yılmaz…
ÜMİT YILMAZ
(Düzce) – Sayın Başkan, ekonomimizin belkemiği olan küçük esnaf, son dönemde
yaşanan ekonomik sıkıntıyla birlikte çok zor durumdadır. Her ne kadar, Ekonomi
Bakanlığı tarafından birtakım önlemler alınmışsa da bazı eksiklikler göze
batmaktadır. Küçük esnafımızın beklentilerinin başında sicil kayıtları
gelmektedir. İktidarın çıkardığı can suyu ve benzeri kredilerden esnafımız,
bankaların geçmiş sicil kayıtları bahane gösterilerek yararlandırılmamaktadır.
Bir an önce esnaf, bankaların inisiyatifinden kurtarılmalıdır. 
Esnafımızın
bankalarla ilgili diğer problemi de POS cihazlarından alınan komisyonlardır.
Enflasyonun yüzde 20’ler seviyesinde olduğu ülkemizde bankaların POS
komisyonları yüzde 2,4’ler civarında ve bankaların inisiyatifindedir. 
Küçük
esnafımızın önemli bir problemi de kiralardan alınan kira stopajıdır. Oranların
yüksek olması kira sözleşmelerinden devlete kaynak aktarılmasında kâr
sağlamamakta, zira, esnaf ile dükkân sahibi arasında düşük kontrat
imzalanmasına sebep olmaktadır. Ayrıca, küçük esnaf…
(Mikrofon
otomatik cihaz tarafından kapatıldı) 
BAŞKAN – Sayın
Arslan…
KAZIM ARSLAN
(Denizli) – Hazine ve Maliye Bakanına soruyorum:
1)
Cumhurbaşkanı, evlerde doğal gaz ve elektrik ücretlerinde yılbaşından geçerli
olmak üzere yüzde 10 indirim yapılacağını söyledi. Bu indirimin bütün iş yerlerinde
uygulanmasını istiyoruz.
2) Sanayicilerin
ve ihracatçıların, Bakanlığınızda 200 milyara yakın KDV iadesi alacakları
vardır. İşlerini döndürmekte zorlanan, bazılarının da konkordato ilan etmek
zorunda kaldığı sanayici ve ihracatçıların bu KDV alacaklarını ne zaman ödemeyi
düşünüyorsunuz?
3) Bakanlık
olarak iş yerlerinde çalışan işçilerimizin sigorta priminden ve vergisinden
indirim yapmayı düşünüyor musunuz?
4)
İhracatçılarımız, mal sattıkları ülkelerdeki maliyetlerin düşük olması
nedeniyle, rekabet etmekte zorlanmaktadırlar. Dış ülkelere daha çok mal
satılabilmesi için, rekabet şartlarının iyileştirilmesi için maliyetlerin
aşağıya çekilmesi yönünde herhangi bir tedbir almayı düşünüyor musunuz?
Teşekkür ederim.
BAŞKAN –
Teşekkürler.
Sayın Gürer,
tekrar girmişsiniz sisteme.
ÖMER FETHİ GÜRER
(Niğde) – Adalet ve Kalkınma Partisi 2003 yılından itibaren “Sağlıkta Dönüşüm
Programı” adı altında sağlık sistemimizde ciddi tahribatlara neden olmuştur.
AKP, sağlığı hak temelli bir kamu hizmeti olmaktan çıkarıp kâr amaçlı bir
sektör olarak görmeye başlamıştır. Bu anlayış, sağlık sistemimizin
ticarileşmesine, vatandaşların parası kadar sağlık hizmeti alabileceği bir
düzen kurmuştur. AKP iktidarında sağlığa ayrılan bütçe, diğer alanlarda olduğu
gibi, verimsiz ve kayırmacı bir anlayışla kullanılmaktadır. 
Niğde’nin Bor
ilçesinde bulunan devlet hastanesinin diyaliz ünitesi, gerekli diyaliz
cihazları, diyaliz teknisyeni bulunmasına rağmen aylardır çalıştırılmamaktadır.
Hastalar Niğde’de ve özel hastanede çözüm aramaktadır. Devlet kaynaklarının
atıl tutulması nedendir?
Teşekkür ederim.
BAŞKAN – Sayın
Tanal…
MAHMUT TANAL
(İstanbul) – Teşekkür ederim Değerli Başkanım.
Bu teklifin
4’üncü maddesinde uzlaşmayla ilgili açılan davalarla ilgili yargılama giderleri
ve ücretivekâlete hükmedilmez... Peki, burada, avukatın günahı ne?
Uzlaşabilirsiniz, anlaşabilirsiniz. Avukat burada netice itibarıyla bir emek
sarf ediyor -üçüncü kişi bu aynı zamanda- avukatın emeği üzerinde, kanunla
buradan “hükmedilmez” diyor. 
Bu resmen hukuk
devletiyle bağdaşan bir husus değil Değerli Başkanım, siz kamu hukukçususunuz.
Bu, Anayasa’nın 2’nci maddesindeki hukuk devleti ilkesine aykırılık teşkil
eder. Taraflar uzlaşabilir ama avukatın buradaki hakkının saklı kalması lazım,
muhafaza edilmesi lazım. Bunu kim ödeyecek? Yani kanun koyucu bu şekilde kaos
yaratma yeri değil. Buna bir çözüm bulmaları gerekiyor. 
Teşekkür
ederim, saygılarımı sunarım.
BAŞKAN
– Teşekkürler.
Sayın
Aygun…
İLHAMİ
ÖZCAN AYGUN (Tekirdağ) – Teşekkür ederim Sayın Başkanım.
Sorum,
Çevre ve Şehircilik Bakanına. Yat Limanı-Değirmenaltı arası rekreasyon amaçlı
dolgu imar planıyla ilgili. Tekirdağ Yat Limanı’ndan Değirmenaltı Mahallesi’ne
kadar uzanan sahil şeridine ilişkin rekreasyon amaçlı dolgu imar planı
çalışmalarına 2012 yılında başlanmış olup plan 26/3/2014 tarihinde Çevre ve
Şehircilik Bakanlığı tarafından geri çevrilmiştir. Proje Tekirdağ Büyükşehir
Belediyesine devredildikten sonra yeniden Çevre ve Şehircilik Bakanlığına onaya
sunulmuş ancak 31/3/2015 tarihli Çevre ve Şehircilik Bakanlığı yazısıyla plan
tekrar reddedilmiştir. Daha sonra Süleymanpaşa ve Tekirdağ Büyükşehir
Belediyelerinden birer şehir plancısı Tekirdağ Valiliğine bağlı Yatırım İzleme
ve Koordinasyon Merkezinde görevlendirilerek söz konusu projenin revize
edilmesi sağlanmıştır. Ancak Bakanlığa sunum aşamasına getirilmiş olmasına
rağmen proje yerel seçimlere kadar askıya alınmıştır. İlçe ve büyükşehir belediyesinin
ortak talebi olan bu proje için her iki belediyemizin bütçesi hazırdır. Yeter
ki önümüzü açın diyorum. 
Teşekkür
ederim.
BAŞKAN
– Sayın Kaya…
YILDIRIM
KAYA (Ankara ) – Merhaba Sayın Başkanım.
Dün,
İstanbul İl Millî Eğitim Müdürlüğü tarafından, Cemil Kılıç adlı ilahiyat
fakültesi mezunu bir din öğretmenine görevinden el çektirildi. Akit gazetesinin
yönlendirmesiyle yapılan bu uygulama ne hukuk devletine ne de eğitim
sistemimize asla yakışmamaktadır. Atatürk düşmanlığıyla bilinen Bartın İl Millî
Eğitim Müdürü hâlâ görevine devam ederken dini gerçek anlamıyla yorumlayan bir
din bilginine bu uygulama doğru bulunuyor mu? 
İkinci
olarak da engelli öğretmenlerin atanmaması Türkiye’nin bir ayıbı olmaya devam
ediyor. Bir an önce engelli öğretmenlerin ataması yapılmalı. Bütçede pay yoksa
bu pay mutlaka da ilave edilmelidir diye düşünüyorum. 
BAŞKAN
– Sayın Paylan…
GARO
PAYLAN (Diyarbakır) – Teşekkür ederim Sayın Başkan. 
Komisyon
Başkanımıza soruyorum: Teklifin 1’inci maddesinde geçen “ev hanımları”
ifadesini nasıl değerlendiriyorsunuz? 
İkinci
olarak da Sayın Başkan, biliyorsunuz, evde yapılan üretimlerin satışında
herhangi bir vergi sınırı yok. Şu anda biz bu teklifle internet üzerinden
yapılan satışlara bir üst limit koyuyoruz ve asgari ücretin yıllık brüt tutarı
yani 30 bin lira kadar bir limit koyuyoruz. Bu limiti neden koyuyoruz? Bir de
neden bu kadar düşük koyuyoruz? Bu eleştirimizi Komisyonda da söyledik. Sizin
de görüşünüzü burada, Genel Kurulda duymak isterim.
Teşekkür ederim.
BAŞKAN – Sayın
Çakırözer…
UTKU ÇAKIRÖZER
(Eskişehir) – Teşekkür ederim Sayın Başkanım.
Hafta sonu ve
pazartesi günü Eskişehir’de kuduz aşısı olmadığı için vatandaşlar hastanelerden
geri çevrildiler, daha sonra Sağlık Bakanlığı tarafından acil -kısmen- bulundu
aşı. Ancak böyle bir kriz Eskişehir’de yaşandı, yaşanmakta, Türkiye'nin dört
bir yanında da bunun olduğu söyleniyor. 
Aralarında kuduz
aşısının da olduğu hangi ilaçlara erişimde sıkıntı yaşanmaktadır? Bunun
gerekçeleri nelerdir? Bu tür özellikle kuduz aşısı gibi anında bulunması
gereken aşıların bulunamaması nedeniyle Türkiye’de mağdur olan kaç yurttaşımız
vardır?
Teşekkür ederim.
BAŞKAN – Evet,
teşekkürler.
Şimdi cevap
kısmına geçiyoruz.
Söz, Komisyonda.
Buyurun.
PLAN VE BÜTÇE
KOMİSYONU BAŞKANI SÜREYYA SADİ BİLGİÇ (Isparta) – Sayın Başkanım, çok teşekkür
ediyorum.
Öncelikle heyeti
de saygıyla selamlıyorum.
Ben, müsaade
ederseniz, Sayın Tanal’ın yapmış olduğu değerlendirmeden başlamak istiyorum
6’ncı ve 12’nci maddelere ilişkin. Burada bir yarışma var ve bu yarışmada belli
avantaj elde edebilmek adına, bu finalleri kendi ülkelerine taşımak adına
UEFA’nın ülkelerden istemiş olduğu belli garantiler var. Bu garantileri verip
ya da vermemek tamamen ülke kararı. Bu, tabii, diyeceksiniz ki 2005 senesinde
Türkiye’de Atatürk Olimpiyat Stadı’nda Şampiyonlar Ligi finali oynandı, 2009’da
Şükrü Saraçoğlu’nda UEFA finali oynandı. Buralarda böyle bir garanti söz konusu
değildi de bugün nereden çıktı? İki yıl öncesine kadar tamamen UEFA’nın direkt
olarak şehir atamasıyla bu finallerin oynanacağı şehirler belirleniyordu fakat
iki yıldan bu tarafadır ki yapılan şudur: Aynı Avrupa Şampiyonasında ve Dünya
Kupası Şampiyonalarında olduğu gibi adaylık süreciyle bu şehirlerin
belirlenmesi kararı verildi ve bu çerçevede de 2019 ve 2020 yılları için
Şampiyonlar Ligi ve UEFA finalleriyle ilgili olarak da, Türkiye’nin başvurusu
içerisinde bu kriterlerden bir tanesi olan vergi muafiyetiyle ilgili olmak
üzere Türkiye bunu garanti eden ülkelerden bir tanesi olarak yer aldı ama tabii
ki sadece bu değil, bu şampiyonaların finallerinin Türkiye’ye taşınmasının
sebebi de sadece orada vermiş olduğumuz muafiyet değil, öyle olsaydı aynı
muafiyeti veren, aynı garantiyi veren pek çok ülke vardı, onlardan bir tanesi
olurdu. O yüzden, bunu öyle kapitülasyonlardı, şuydu, buydu, onlarla
ilişkilendirmek doğru değil. O zaman şunu mu yapmamız lazım: Biz vazgeçelim
yani madem, işte, bu garantileri istiyor UEFA, biz bundan sonra Türkiye’de
hiçbir spor müsabakasının finalinin oynanmasına o zaman talip olmayalım. 
GARO PAYLAN
(Diyarbakır)- Almanya’dan istiyor mu Sayın Başkan? 
PLAN VE BÜTÇE
KOMİSYONU BAŞKANI SÜREYYA SADİ BİLGİÇ (Isparta) - Herkesten istiyor, verip
vermemek size bağlı.
GARO PAYLAN
(Diyarbakır)- Hayır, Almanya’dan istemedi. 
PLAN VE BÜTÇE
KOMİSYONU BAŞKANI SÜREYYA SADİ BİLGİÇ (Isparta) - Bunu herkesten istiyor. Sayın
Paylan, siz de bunun böyle olduğunu biliyorsunuz ama sürekli olarak… 
GARO PAYLAN
(Diyarbakır)- Hayır, Fransa’dan, Almanya’dan istemedi.
PLAN VE BÜTÇE
KOMİSYONU BAŞKANI SÜREYYA SADİ BİLGİÇ (Isparta) - Yani şu kompleksten
kurtulalım: Kendimizi Avrupa’yla, Almanya’yla, Fransa’yla mukayese ederken
sanki onlar bizden çok üstünmüş gibi bir kompleksin içerisinde bu
değerlendirmeleri yapamayız. Türkiye Cumhuriyeti devleti güçlü, büyük bir ülke.
Yani 2005’te de yapmış bunu, 2009’da da yapmış; 2019 ve 2020’de de bunlara
talip olmuş. Bundan mutlu olmak lazım yani bundan böyle üzüntü duymak veyahut
da her şeye, süreçlere böyle bir kuşkuyla yaklaşmak yani bunlar insanı…
Biliyorsunuz böyle bir paranoyayla insanının hayatını geçirmesi de mümkün
değil. Bu paranoyaları da, bu kompleksleri de bir tarafa koymak gerekiyor. 
GARO PAYLAN
(Diyarbakır) – Vergi almamak kompleks mi oluyor ya?
PLAN VE BÜTÇE
KOMİSYONU BAŞKANI SÜREYYA SADİ BİLGİÇ (Isparta) - Bu arada, tabii ki, diğer
konuya gelelim. “1’inci maddede ‘ev kadını’ ibaresi var.” diye Sayın Paylan
soruyor. 
FİLİZ
KERESTECİOĞLU DEMİR (Ankara) – Ev hanımı… 
GARO PAYLAN
(Diyarbakır) – Ev hanımı, hanımı. 
PLAN VE BÜTÇE
KOMİSYONU BAŞKANI SÜREYYA SADİ BİLGİÇ (Isparta) - Hayır, maddeye baktığınızda
“ev kadını” falan yok, gerekçede var. 
GARO PAYLAN
(Diyarbakır) – Ev hanımı… 
PLAN VE BÜTÇE
KOMİSYONU BAŞKANI SÜREYYA SADİ BİLGİÇ (Isparta) - “Ev hanımı” diyelim peki. 
GARO PAYLAN
(Diyarbakır)- “Ev beyi” diyorsunuz değil mi siz? 
PLAN VE BÜTÇE
KOMİSYONU BAŞKANI SÜREYYA SADİ BİLGİÇ (Isparta) - Bu gerekçede var olan bir
şey, maddenin kendisinde yok ama siz de çok iyi biliyorsunuz ki gerek Komisyon
aşamasında gerek Genel Kurul aşamasında maddeler üzerinde her türlü değişikliği
burada yapma, tasarruf etme hakkımız var ancak teklifin genel ya da madde
gerekçeleri üzerinde Komisyon aşamasında da olsa bizim herhangi bir değişiklik
yapabilmemiz mümkün değil. Buradaki konu nedir? Komisyonda bu net olarak
açıklandı. Aile, Çalışma ve Sosyal Hizmetler Bakanlığımız önümüzdeki süreçte
kadın girişimcilerin daha da güçlendirilmesine yönelik yeni bir proje hazırlığı
içerisinde. Bunun bir basamağı olarak da evde kendi ürünlerini üreten
kadınlarımızın internet yoluyla da pazarlara daha rahat ulaşabilmesini temin
etmek üzere yaptığımız bir düzenleme. İnterneti bir tarafa bıraktığınızda,
mevcut hâliyle baktığınızda -hem zaten KDV yok yani esnaf muafiyeti kapsamında,
burada vergi muafiyeti de var ve orada herhangi bir tavan da yok- bu devam
ediyor, sadece internet üzerinden yapılacak olan satışlarda orayla ilgili
olarak 30 bin liralık bir tavan getiriliyor. Ama bu, diğer, dediğim gibi, evden
veyahut da doğrudan satışlarda herhangi bir sınır yok, burada hâlâ muhafaza
ediliyor. “Bu kişilerin vergiye tabi girişimci olmaları ve daha kurumsal bir
yapıya bürünerek işlerini genişletmeleri hedeflenmiştir.” şeklinde Komisyonda
bir açıklama gelmişti ama neticede ben de bu gerekçeye çok fazla katılmıyorum. 
GARO PAYLAN
(Diyarbakır) – Düşük değil mi o rakam?
PLAN VE BÜTÇE
KOMİSYONU BAŞKANI SÜREYYA SADİ BİLGİÇ (Isparta) - Ben de aynı fikirdeydim yani
bu 30 bin lira tavanı yukarıya çekilebilirdi biraz daha. 
GARO PAYLAN
(Diyarbakır) – Ortak önerge verelim.
PLAN VE BÜTÇE
KOMİSYONU BAŞKANI SÜREYYA SADİ BİLGİÇ (Isparta) - Kademelendirilebilirdi
önümüzdeki yıllara göre ama yasama yapma sürecimizde de böyle bir alışkanlık
var. Biz tekrar tekrar bazı şeyleri yapmayı seviyoruz. Önümüzdeki sene bu madde
tekrar önümüze gelir, bu 30 bin lirayı 50 bin liraya ya da 60 bin liraya ya da
70 bin liraya çıkarma noktasında adım atılır.
GARO PAYLAN
(Diyarbakır) – Şimdi yükseltelim, şimdi yapalım.
PLAN VE BÜTÇE
KOMİSYONU BAŞKANI SÜREYYA SADİ BİLGİÇ (Isparta) - Burada “ev hanımı” mıdır, “ev
kadını” mıdır, “ev erkeği” midir, “ev beyi” midir gibi tartışmaların içerisinde
de çok fazla kalmanın işin esasını kaçırmamıza sebep olduğunu düşünüyorum.
TUMA ÇELİK
(Mardin) – Tartışma değil, anlayış meselesi.
FİLİZ
KERESTECİOĞLU DEMİR (Ankara) – Bu, cinsiyetçi olup olmama tartışması.
PLAN VE BÜTÇE
KOMİSYONU BAŞKANI SÜREYYA SADİ BİLGİÇ (Isparta) – Burada maddenin aslına
baktığınızda evde kalan, başka iş yapmayan erkek ya da kadın hiç fark etmiyor,
herkesin faydalanabildiği bir muafiyettir.
FİLİZ
KERESTECİOĞLU DEMİR (Ankara) – “Evde üretim yapan yurttaşlar” diyebiliriz o
zaman. Siz demin de bunu söylediniz.
PLAN VE BÜTÇE
KOMİSYONU BAŞKANI SÜREYYA SADİ BİLGİÇ (Isparta) – Tabii ki, tabii ki. Zaten onu
söylüyorum ama gerekçede değişiklik yapamıyorum. 
FİLİZ
KERESTECİOĞLU DEMİR (Ankara) – Ama o zaman niye değişmiyor?
PLAN VE BÜTÇE
KOMİSYONU BAŞKANI SÜREYYA SADİ BİLGİÇ (Isparta) - Gerekçede bu şekilde
yazıldığı için. 
FİLİZ
KERESTECİOĞLU DEMİR (Ankara) – Beraber yapabiliriz ama.
PLAN VE BÜTÇE
KOMİSYONU BAŞKANI SÜREYYA SADİ BİLGİÇ (Isparta) - Bunun üzerinden Sayın Paylan
bir tartışma yürütüyor ama çok iyi biliyor ki gerekçede Komisyonda da Genel
Kurul aşamasında da herhangi bir değişikliği yapabilmek mümkün değil. 
FİLİZ
KERESTECİOĞLU DEMİR (Ankara) – Vallahi, herkes uzlaşıyor aslında.
TUMA ÇELİK
(Mardin) – Burada yapabiliriz ama.
PLAN VE BÜTÇE
KOMİSYONU BAŞKANI SÜREYYA SADİ BİLGİÇ (Isparta) – Efendim, burada da
yapamazsınız.
TUMA ÇELİK
(Mardin) – Niye?
PLAN VE BÜTÇE
KOMİSYONU BAŞKANI SÜREYYA SADİ BİLGİÇ (Isparta) – Yani Komisyonda yapamadığınız
hiçbir şeyi burada yapamazsınız.
TUMA ÇELİK
(Mardin) – Niye?
PLAN VE BÜTÇE
KOMİSYONU BAŞKANI SÜREYYA SADİ BİLGİÇ (Isparta) – Öyledir.
GARO PAYLAN
(Diyarbakır) – Çıkarabiliriz, çıkarabiliriz.
PLAN VE BÜTÇE
KOMİSYONU BAŞKANI SÜREYYA SADİ BİLGİÇ (Isparta) – Efendim?
GARO PAYLAN
(Diyarbakır) – Çıkarıp tekrar yeni madde ihdas edebiliriz.
PLAN VE BÜTÇE
KOMİSYONU BAŞKANI SÜREYYA SADİ BİLGİÇ (Isparta) – Yani bu, Genel Kurulun
iradesidir. 
GARO PAYLAN
(Diyarbakır) – Yeni madde ihdas edilebilir.
PLAN VE BÜTÇE
KOMİSYONU BAŞKANI SÜREYYA SADİ BİLGİÇ (Isparta) – Bu, Genel Kurulun iradesidir.
Bu yönde bir önergeniz var mı yok mu bilmiyorum ama bu kararı verecek olan,
Komisyon ya da Başkanlık Divanı değil; bu kararı verecek olan, Genel Kurul. 
Ben hepinizi
saygıyla selamlıyorum.
BAŞKAN –
Teşekkürler Sayın Bilgiç.
Değerli
milletvekilleri…
MAHMUT TANAL
(İstanbul) – İki dakika süremiz var Sayın Başkanım.
BAŞKAN – Buyurun
Sayın Tanal.
PLAN VE BÜTÇE
KOMİSYONU BAŞKANI SÜREYYA SADİ BİLGİÇ (Isparta) – Bilseydim hikâye anlatırdım
Sayın Tanal.
MAHMUT TANAL
(İstanbul) – Şimdi, Sayın Başkan dedi ki: “Efendim, bu 1’inci maddedeki ‘ev
kadınları’ önemli değil.” Gerekçeler kanuna tabidir. İleride bu kanunla ilgili
bir ihtilaf çıktığı zaman, bu kanunun amacı nedir, onun için gerekçeye bakılır.
Onun için, benim sizden istirhamım, ileride bu kanunda çıkabilecek olan
ihtilaflarla ilgili… Ve bu gerekçe uygulamacılara yol gösterici mahiyettedir.
Eğer orada sadece ve sadece “ev kadınları” derseniz, çalışan vatandaşımız,
yurttaşımız açısından amaçtan uzaklaşılmış olur. Sizden istirham ediyorum, bunu
bu şekilde düzeltmek lazım. Yani kanun koyucunun zaten amacı bu; yeni bir niza
alanı, ihtilaf alanı çıkarmak değil, kaos çıkarmak değil, düzeni sağlamaktır.
Aksi takdirde topu taca atmış olursunuz.
Teşekkür ederim,
saygılarımı sunarım.
BAŞKAN – Sayın
Arslan…
PLAN VE BÜTÇE
KOMİSYONU BAŞKANI SÜREYYA SADİ BİLGİÇ (Isparta) – Sayın Başkan, bir dakikam
vardı, kullanabilir miyim ben de kalan bir dakikayı?
BAŞKAN –
Buyurun, tabii, karşılıklı kullanılacak, pardon.
PLAN VE BÜTÇE
KOMİSYONU BAŞKANI SÜREYYA SADİ BİLGİÇ (Isparta) – Yani usul olarak, özür
diliyorum.
BAŞKAN –
Buyurun, söz sizde.
PLAN VE BÜTÇE
KOMİSYONU BAŞKANI SÜREYYA SADİ BİLGİÇ (Isparta) – Yani enteresan, ilk defa,
Sayın Tanal’ın dediklerine katılıyorum tabii ki. Burada şunu söylemem lazım:
Tabii ki kanun metni, maddeye baktığınızda gerekçesiyle birlikte anlam
kazanıyor. Zaten biz bunu, bu gerekçenin aslında çok doğru bir gerekçe
olmadığını Komisyonda da uzun uzun kendi aramızda konuştuk ve tartıştık fakat
maalesef, buna ilişkin olmak üzere gerekçe üzerinde bir değişiklik yapamadık.
Böyle bir şey çıktı. Umuyorum, Sayın Tanal’ın da ifade ettiği gibi, uygulama noktasında
bir kafa karışıklığına sebep olmayacaktır ama dediğim gibi, eski düzenlemeye ve
onun gerekçesine baktığımızda tanımlamanın da böyle olmadığını görüyoruz. 
Tekrar teşekkür
ediyorum. 
MAHMUT TANAL
(İstanbul) – Tek cümle Sayın Başkan…
BAŞKAN – Zaten
on beş saniye kaldı, buyurun Sayın Tanal.
MAHMUT TANAL
(İstanbul) – Teşekkür ederim Başkanım. 
Tek cümle şu:
Ben hep bugüne kadar aynı doğru şeyleri söylüyorum, demek ki siz beni
anlamamışsınız, bugün anlamışsınız; bugün anladığınız için teşekkür ediyorum
sizlere.
Sağ olun.
BAŞKAN – Değerli
milletvekilleri, teklifin tümü üzerindeki görüşmeler tamamlanmıştır. 
Maddelerine
geçilmesini oylarınıza sunuyorum: Kabul edenler... Etmeyenler... Kabul
edilmiştir. 
Şimdi birinci
bölümün görüşmelerine başlıyoruz.
Birinci bölüm 1
ila 9’uncu maddeleri kapsamaktadır.
Birinci bölüm
üzerinde söz alan milletvekillerinin isimlerini okuyorum: Ayhan Bilgen, Kars
Milletvekili; Emine Gülizar Emecan, İstanbul Milletvekili; İsmail Faruk Aksu,
İstanbul Milletvekili; İsmail Tatlıoğlu, Bursa Milletvekili; şahısları adına
Ayhan Bilgen ve MHP’den, ismi daha sonra bildirilecek bir milletvekili.
Şimdi ilk söz
Halkların Demokratik Partisi Grubu adına Kars Milletvekili Ayhan Bilgen’e
aittir. (HDP sıralarından alkışlar) 
Sayın Bilgen,
şahsınız adına da bir söz talebiniz var, hakkınız var, ikisini birleştiriyorum;
konuşma süreniz on beş dakikadır.
HDP GRUBU ADINA
AYHAN BİLGEN (Kars) – Sayın Başkan, Genel Kurulu saygıyla selamlıyorum ve bir
mazeretimiz dolayısıyla söz sırasını veren bütün gruplara da teşekkür ediyorum.
Tabii,
tartıştığımız konuyla ilgili hem geneli üzerinde değerlendirmeler yapıldı hem
de maddelerle ilgili konuşmalar yapılacak. Ben, biraz içerisinden geçtiğimiz
ortam ve nasıl bir süreci değerlendiriyoruz ya da nasıl bir süreci birlikte
göğüslüyoruz, buna dair düşüncelerimizi paylaşacağım. 
Bazen tarihin
kırılma dönemlerinde dış politika, ekonomik politika ve iç politika iç içe
geçer ve bunların birinde yaşanan kriz, sorun diğer bütün alanları da kilitler.
Ama öyle bir dönemden geçiyoruz ki bırakın birindeki krizi, neredeyse üçünde
birden son derece yüksek tehdidin söz konusu olduğu, son derece yüksek kaotik
bir konjonktürün önümüzde olduğu bir atmosferdeyiz. Birinin bile diğer krizleri
tetikleyebildiği dünya tarihinin, yakın siyasi tarihin örnekleri çok sayıda
varken şimdi üçünde birden kriz yaşıyor olmak, elbette bu krizi göğüslemek, bu
krizi yönetmek, bu krizde toplum için çok daha büyük tehlikeler yaşamak zorunda
kalmadan süreci atlatmak çok kolay olmayacak. 
Orta Doğu’da,
muhtemelen, yapılan hazırlıklar ister bir Türk-Kürt savaşı ister Türk-Arap
savaşı ister Sünni-Şii savaşı, hangi kategoriler, hangi saflaşmalar üzerine
kurulu olursa olsun, Orta Doğu’da bir büyük savaş senaryosunun hazırlığının
yapıldığı, buna dair mesajlar verildiği, buna dair cepheleşmeler, buna dair
yeni orduların oluşumu, yeni üsler kurulması, yeni gerilim fay hatlarının
oluşturulması çok net biçimde önümüzde duruyor. Dolayısıyla da Orta Doğu’ya
yaklaşırken, Orta Doğu politikalarını belirlerken sadece iç politikadan bakmak,
sadece bir pencereden büyük resmi görmek neredeyse imkânsız. Tam tersine, önce
büyük resmi görmek, önce büyük tehlikenin farkında olmak, sonra “Bu büyük
tehlikeyi nasıl en az badireyle atlatırız, en az zayiatla atlatırız? Buna uygun
iç politika nasıl şekillenmeli?” bu eksende bir tartışma yapma zorunluluğumuz
var. Aksi takdirde, iç politik çekişmelerin, iç politik rekabetlerin bedelinin
bütün ülke tarafından ödenmesi, bütün bir toplum, hatta bütün Orta Doğu
halkları tarafından ödenmek zorunda kalınması galiba bu sürecin en kötü yönetim
biçimi olacaktır. 
Elbette ki
devletler arasındaki ilişkilerde gerilimler olur, elbette ki devlet içerisinde
farklı yaklaşımlar arası rekabetler olabilir. Sonuçta, partiler farklı
eğilimleri, farklı toplumsal kesimler farklı beklentileri ifade eder. Ama ortak
faydayı, ortak çıkarı merkeze koymak ve sonra parti pozisyonu almak, sonra
kişisel hesaplarla ilgili bir yaklaşım geliştirmek bir ahlaki zorunluluktur ve
aslında en güçlü stratejiler de ancak ahlaki değerler gözetilerek tutarlı
biçimde inşa edilebilir. Eğer tersini yaparsanız yani “Bu süreci partimiz ne
kadar puan alarak, ne kadar oy kazanarak atlatacak?” hesabı yaparsanız küçük
hesaplar büyük planların üstünüze çökmesi sonucunu doğurur, büyük enkazlarla karşılaşırsınız.
Dünya tarihinde, Birinci Dünya Savaşı’na girerken, İkinci Dünya Savaşı’na
girilirken küçük hesaplarla hareket edildiğinde bunun bedelinin, kişilerin
hatasının, partilerin hatasının bedelinin bütün bir ülke ve toplum tarafından
ödendiğine dair son derece acı, son derece travmatik örnekler vardır.
Değerli
milletvekilleri, yine, Türkiye’nin elbette ki ekonomi politiğinden kaynaklı,
Türkiye ekonomisinin yönetim biçiminden kaynaklı yapısal sorunlar olduğunu bu
kürsüde daha önce, bütçe görüşmelerinde yani esaslı ve daha kapsayıcı
konuşmalarda iktidar partisi milletvekillileri de dillendirdiler. Cari açıkla
ilgili yapısal bir sorun olduğu çok açık, bunun hiçbir inkârı mümkün değil. Ya
da işte bugün son dönemde yaşadığımız, enflasyonla ilgili, döviz politikasıyla
ilgili, dış ticaret açığıyla ilgili, kamu harcamalarıyla ilgili yapısal
sorunlar olduğu son derece net. Dolayısıyla bu yapısal sorunlarla yüzleşmek, bu
yapısal sorunları çözme konusunda güçlü bir irade ortaya koymak da yine aslında
bir boyutuyla iç çekişmelerin ve popülist politikaların uzağında durmakla,
üzerinden bir tavır, bir tutum geliştirmekle mümkün. 
Burada eğer
sadece oy hesabı yapacak olursak, sadece birbirimizi yıpratma üzerine bir
siyaset kuracak olursak bunun bedeli, faturası sonuçta işçiye, köylüye,
yoksula; herkese çıkacaktır. Hani gemi benzetmesini ben başka türlü ele almak
istemiyorum. Farklı yaklaşımlar var; “Hepimiz ayrı gemilerdeyiz.” diyenler var,
“Aynı gemideyiz.” diyen var ama şu kesin: Bir kısmımız öyle ya da böyle kürek mahkûmu
pozisyonunda, bir kısmımız ise en lüks kamarada oturduğunda gemi hiç
batmayacakmış gibi sanıyor, hep kurtulacağını sanıyor yani belki sadece beş
dakika sonra ölecek, belki bir saat sonra ölecek, belki botlara kavuşup kendini
kurtarmak için elinde daha çok imkân olacak ama sonuçta gemi batacak. Gemi
battıktan sonra konuşmanın, tartışmanın hiçbir anlamı yok. Önemli olan gemiyi
batırmamanın yollarını açık yüreklilikle, cesaretle, öz eleştiri yapmayı göze
alarak konuşabilmek.
Değerli
milletvekilleri, iç politikayla ilgili en yapısal sorunumuz, bunu bütün
netliğiyle ifade etmek zorundayız ki yeni sistem ile Türkiye siyaset kültürü
arasındaki çelişkidir. Birkaç kez ifade ettim, bir kez daha çok net biçimde
ifade edeyim: Başkanlık sisteminin görece demokratik olduğu ülkeler arasında
herkesin birinci sırada saydığı geleneksel Amerikan sistemidir. Amerikan
sisteminin en temel özelliği parti disiplininin son derece gevşek olmasıdır,
geçişkenliğin güçlü olmasıdır yani politik olarak karşıt parti de doğru bir şey
söylediğinde sizin parti kararınızla değil, geçişken bir pozisyonla siyaset
geliştirebilmenizdir. Ama Türkiye gibi âdeta parti kastlarının oluştuğu,
kamplaşmanın oluştuğu, iki kişinin birlikte olmasının, birlikte konuşmasının
bile âdeta fanatik parti tabanlarında yadırgandığı ve bunun üzerinden siyasetin
tahkim edildiği, gerilimin prim yaptığı ülkelerde başkanlık sistemi sadece
bölünmeye hizmet eder. Şimdi, bir sistem var ortada. Bu sistemi deneyerek
öğreneceksek çok ağır bedeller ödeyerek denemek ve bu öğrenme yöntemini tercih
etmek en azından siyasetin tercihi olmamalı. Elbette ki teori ile pratik
arasında her yerde çelişki olur ve bazen teorinin doğruluğunu pratikle test
edersiniz. Bu vakitten sonra dönüp… Elbette ki parlamenter sistemin
demokratikleştirilmesi tezini biz başından beri savunduk, hâlâ bunun
arkasındayız. Türkiye siyasetindeki 4-5 kategori iki kutupluluğa uygun değil
ama sistem değişmiş, bir referandum yapılmış, bir tercih ortaya çıkmış. Bu
tartışmalar saklı kalmak şartıyla eğer iki kutuplu siyaset yürüyecekse, iki
turlu seçimin doğurduğu bir iki kutuplu siyaset yürüyecekse partilerin hiç
kimseyi dışarıda bırakmayacak biçimde kapsayıcı şemsiye rolü oynaması gerekir.
Hem taraflar arasında geçişkenlik hem tarafların kendi içinde esneklik bir zorunluluktur.
“Hem bu siyasi kültürü tercih etmeyeceğiz, eski parti alışkanlıklarımızla, eski
parti ezberlerimizle, korkularımızla, ön yargılarımızla siyaset yapacağız ama
hem de iki turlu sistemi işleteceğiz.” dersek, değerli arkadaşlar, sadece
sistemin belki doğru tarafları varsa –bunu özellikle tırnak içinde söylüyorum-
bunları bile görmeden büyük bir krizle karşı karşıya kalırız. Buraya sistem
tartışması yapmak için çıkmadım, sistem tartışmasını ayrıca başka platformlarda
yapıyoruz ama bugün yaşadığımız yaman çelişkiye dikkat çekmek için özellikle bu
vurguyu yapma ihtiyacı duyuyorum.
Değerli
milletvekilleri, elbette ki siyasi görüşlerle ilgili en uç, en aykırı, en
farklı eğilimleri bile konuşmayı, tartışmayı göze almalıyız ama bugün, siyasete
olan güveni azaltan, tüketen, galiba daha çok parti çıkarlarının ya da bazen
kişisel çıkarların toplumsal faydanın önüne geçmiş olmasıdır. Eğer toplumsal
faydayı merkeze koyan bir siyaseti hep birlikte inşa edemezsek o takdirde küçük
siyasi hesaplarla ne yazık ki topluma çok ağır bir bedel ödetiriz. Bugün
siyasete olan güvensizlik hem parti içi demokrasiyle ilgili –bütün partileri
kapsayarak söylüyorum, genelleyerek söylüyorum- hem de kişisel çıkarların bazen
parti çıkarlarının bile önüne geçmesiyle büyük bir handikaba dönüşmüştür.
Toplum, siyasetten beklentisini minimize etmiştir; toplum, siyasetin,
sorunlarını çözeceğine dair inancını her gün gittikçe kaybetmektedir.
Değerli
milletvekilleri, toplumsal barışı inşa etmek ve demokratik bir anayasa
ihtiyacının ortadan kalkmadığını, elbette ki siyasal sistem, hükûmet modeli
başka bir şey ama hak ve özgürlükler ve yine Anayasa’daki başka başlıklarla
ilgili tartışmayı mutlaka kaçınılmaz olarak yeniden gündeme almak başka bir
şeydir. Orta Doğu bir geçiş dönemi yaşıyor. Kafkasya, Balkanlar bu geçiş
dönemini kötü yönetti. Mafyalaşma, yeni sistemin boşlukları mafyalaşmayı
doğurdu. Eğer siz bir siyasal sistemde boşluk oluşturursanız o boşluğu
dolduracak güçler, aktörler mutlaka ortaya çıkacaktır. Eğer Orta Doğu’da bugün
yaşanan süreç, Arap Baharı, öncesi ve sonrasıyla Libya’da, Bahreyn’de, Yemen’de
-yani tek tek saymayalım ama- Suriye’de bu fotoğrafı ortaya çıkarmışsa belli ki
Orta Doğu’nun siyasi aktörleri bu süreci yeterince iyi yönetmiyorlar. 
Elbette ki Orta
Doğu’daki siyasi aktörleri aşan bölge dışı güçlerin kavgaları, vesayet
savaşları, bölgedeki hesapları var, bunun farkındayız ama bu hesapları bilerek,
bu hesapları görerek, buna rağmen burada yaşayan halkların, toplumların,
ülkelerin kendi yaralarına çare bulma, kendi sorunlarını çözme kapasitesiyle
yüzleşmek zorundayız. 
Bugün ne yazık
ki Orta Doğu’da sorunları yönetememe ya da kötü yönetme pratiğiyle karşı
karşıyayız. İşte, Suriye’de yaşadığımız sonuç ortaya büyük bir insanlık dramı
çıkarmışsa sadece geriye dönük tarafları suçlamak sorunu çözmeye yetmiyor.
Bunun bir benzerinin başka ülkelerde tekrarlanmasına sebebiyet vermek ya da
kendi ülkemizde benzer bir sürecin yaşanmasına fırsat vermek de galiba bu
ülkeye yapılacak en büyük kötülüktür. 
Bu Parlamento ve
her birimiz, siyasi aidiyetlerimiz ne olursa olsun eğer bu geçiş dönemini iyi
yönetme konusunda dikkatli davranmazsak, sorumlu davranmazsak, dünyadaki yaygın
popülist tarzın, popülist siyasetin, pragmatik yaklaşımların esiri hâline
gelirsek bu ülkeye çok büyük bir kötülük yapmış oluruz ama toplumsal
birikimimiz, toplumsal deneyimimiz bütün acı hatıralara rağmen birlikte
yaşamanın ve sorunları konuşarak çözmenin potansiyelini de önümüze koyuyor. Biz
bu potansiyeli görür ve bunun üzerinden bir siyaset inşa etmeyi başarırsak galiba
bu zor dönemeci daha ağır faturalar, bedeller ödeyerek değil ama bir biçimde bu
ülkede daha insanca, onurluca yaşamanın koşullarını inşa ederek geliştiririz. 
Ben süreyi
kullanma konusunda belki biraz haddi aştım, on beş dakikayı Başkan tolere etti
ama tekrar teşekkür ediyorum. 
Genel Kurulu
saygıyla selamlıyorum. (HDP sıralarından alkışlar) 
BAŞKAN –
Teşekkürler Sayın Bilgen. 
Gruplar adına
ikinci söz, Milliyetçi Hareket Partisi Grubu adına İstanbul Milletvekili İsmail
Faruk Aksu’ya aittir. 
Buyurun Sayın
Aksu. (MHP sıralarından alkışlar)
Ayrıca şahsınız
adına da beş dakika süreniz var, ikisini birleştiriyorum. Toplam konuşma
süreniz on beş dakikadır. 
MHP GRUBU ADINA
İSMAİL FARUK AKSU (İstanbul) – Sayın Başkan, sayın milletvekilleri; 39 sıra
sayılı Gelir Vergisi Kanunu ile Bazı Kanunlarda Değişiklik Yapılmasına Dair
Kanun Teklifi’nin birinci bölümü hakkında Milliyetçi Hareket Partisi Grubu
adına söz aldım. Genel Kurulu ve aziz milletimizi saygıyla selamlıyorum. 
Görüşmekte
olduğumuz kanun teklifinin ülkemiz ekonomisinde son yıllarda kaydedilen
gelişmelere uyum sağlamak, belirlenen ekonomik program hedeflerinin
gerçekleştirilmesine yardımcı olmak, vergide adalet, rekabet, basitlik,
etkinlik, verimlilik ilkeleri ile vergi güvenliğini güçlendirmek ve idarenin
etkinliğini artırmak suretiyle ihtilafları ortadan kaldırmayı amaçladığı teklif
sahiplerince ifade edilmekte ve gerekçesinde yer almaktadır. 
Kanun
teklifiyle, başta ev hanımları ve kadın girişimciler olmak üzere, evlerinde
ürettikleri bazı ürünleri internet üzerinden satanların esnaf muaflığından
faydalanmaları sağlanmaktadır. İnanıyoruz ki bu düzenleme kadınların iş
hayatında ve karar alma mekanizmalarında daha fazla rol almalarının sağlanması
ve toplumsal konumlarının güçlendirilmesi yönünde katkı sağlayacaktır.
Seçim
beyannamemizde de vurguladığımız gibi, toplumun topyekûn üretime katılmasına ve
katıldığı oranda üretimden pay almasına dayanan katılımcı kalkınma
anlayışımızla doğal ve beşeri kaynakların bütünüyle harekete geçirilmesi
gerektiğini düşünüyoruz. Bu kapsamda, esnaf, sanatkâr, çiftçi, ev kadını ve
gençlerin atıl kaynakları harekete geçirecek yöntemlerle üretime daha aktif
katılmalarının temin edilmesini, kadınlara dönük mesleki eğitim ve beceri
kazandırma programlarının yaygınlaştırılmasını, kendi işini kuracak olanlara
girişimcilik eğitimi verilmesini ve istihdam edilebilirliklerinin
geliştirilmesini, kalkınma sürecinde, iş hayatında ve karar alma
mekanizmalarında daha fazla rol almalarını sağlayarak toplumsal konumlarının
güçlendirilmesini gerekli görmekteyiz. Çalışmayan ev hanımlarına mesleki beceri
kazandırılarak yahut üreticilikleri desteklenerek aile bütçesine ve ülke
ekonomisine katkıda bulunmalarının temin edilmesini önemli ve değerli
buluyoruz. Bu doğrultuda, kadınlara yönelik iş kurma ve hibe destek
programlarında yeni adımların atılması ihtiyacının devam ettiğini ve iş gücüne
katılmalarının desteklenmesi gerektiğini bir kez daha vurgulamak istiyorum.
Yapılan bir
diğer düzenlemeyle, işsizlik kapsamında verilen tazminatlara uygulanan gelir
vergisi istisnasının kapsamına açıklık getirilerek geçmiş dönemlerde uygulama
farklılıkları nedeniyle yapılmış olan vergi kesintilerinin iadeleri
sağlanmaktadır. Düzenlemeyle işsizlik tazminatı ve işe başlatmama tazminatları
gelir vergisi istisnasının kapsamına alınmak suretiyle bu alandaki
mağduriyetler giderilmektedir.
Yine, vergiye
uyumlu mükelleflerin vergi indiriminden faydalanması kolaylaştırılmaktadır.
Bilindiği gibi, vergi indirimi şartlarından birisi de indirimin hesaplanacağı
beyannamenin ait olduğu yıl ile bu yıldan önceki son iki yıla ait vergi
beyannamelerinin kanuni süresinde verilmiş ve verginin zamanında ödenmiş
olmasıdır. Teklifle her bir beyanname itibarıyla 250 liraya kadar yapılan eksik
ödemenin bu şartın ihlali kapsamında değerlendirilmemesi, bu şekilde küçük
rakamların ödenmesinin ihmal edilmesine bağlı oluşan sorumluluk ve vergi
indirim şartının kaybedilmesi durumunun ve buna bağlı oluşan mağduriyetin önüne
geçilmesi amaçlanmaktadır.
Esasen seçim
beyannamemizde de vurguladığımız gibi herkesin mali gücüne göre vergi ödediği
adaletli bir vergi sisteminin tesis edilmesine, vergiye ilişkin düzenlemelerde
kamu finansmanıyla ilgili önceliklerin yanı sıra verginin üretim ve istihdam
üzerindeki etkileri ile sosyal yönünün birlikte değerlendirilmesine ve sorumlu
mükelleflerin ödüllendirilmesine katkı sağlayacak köklü bir vergi sisteminin
inşasını gerekli görüyoruz. 
Değerli
milletvekilleri, teklifin ana omurgasını oluşturan asgari ücret teşvikiyle
ilgili madde asgari ücret desteğinin 2019 yılında da devam ettirilmesini
düzenlemektedir. Madde hükmüne göre, asgari ücret teşviki 2019 yılında
Ocak-Aralık ayları arasında on iki ay uygulanacak, teşvik miktarıysa ortalama
sigorta sayısı 500 işçinin altında olan iş yerlerinde çalışan işçiler için günlük
5 lira, aylık 150 lira; 500 işçinin üstünde olan iş yerlerinde çalışan işçiler
içinse günlük 3,36 lira, aylık 100 lira olacaktır. Düzenlemeyle 500 işçinin
altında işçi çalıştıran iş yerleri için teşvik miktarının aylık 150 liraya
çıkartılması şüphesiz olumlu olmuştur. Bilindiği gibi, mevcut durumda teşvikten
yararlanma kriterleri bakımından aylık ücret miktarı geçmiş yıllar ile bir
önceki yıl brüt asgari ücretin toplu iş sözleşmesi uygulanan iş yerlerinde 3
katı, diğer iş yerlerindeyse 2 katı uygulanmıştır. Kanun teklifindeyse, toplu
iş sözleşmesi uygulanan iş yerleri için 2018 yılı brüt asgari ücretin 3 katı
olan 6.090 lira, toplu iş sözleşmesi uygulanmayan iş yerleri içinse brüt asgari
ücretin 1,5 katı olan 3.060 liranın altında ücret alan işçilere yönelik
düzenleme yapılmaktadır.
Teklif,
sendikalaşmayı teşvik açısından katkı sağlayabilecek olsa da toplu iş
sözleşmesi uygulanmayan iş yerlerinde çalışan yaklaşık 1,3 milyon işçi için
asgari ücret teşvikinden yararlanılamaması gibi bir durum söz konusu olabilecektir.
Bu durum esasen küçük işletmelerdeki istihdamı artırmaya dönük girişimleri de
olumsuz etkileyebilecektir.
Kanun
teklifiyle, ayrıca, Sınai Mülkiyet Kanunu kapsamında patent veya faydalı model
belgesi verilerek koruma altına alınan buluşların kurumlar vergisi
istisnasından yararlanması hususu açıklığa kavuşturulmaktadır.
KOSGEB
tarafından desteklenen AR-GE projeleri süreçlerinde uzman ve öğretim üyesi
görevlendirilmesi ve görevlendirilenlere ikinci görev aylığı ödenmesi imkânı
getirilmekte, ayrıca Yurtdışı Türkler ve Akraba Topluluklar Başkanlığında en az
beş yıldır sözleşmeli çalışan uzmanların kadroya geçirilmesi mümkün hâle
getirilmektedir.
5307 sayılı
Sıvılaştırılmış Petrol Gazları Piyasası Kanunu ve Elektrik Piyasası Kanunu’nda
yapılan düzenlemeyle başka LPG dağıtıcılarının bayilerine dağıtım yapma imkânı
verilmektedir. Birden fazla dolum tesisine sahip olma zorunluluğunun piyasanın
sağlıklı işleyişi ve rekabet politikalarına uyum amacıyla değiştirilerek dolum
tesisi ve depolama tesisinden biri yeterli görülmekte, bayi açmak için dolum
tesisi olma zorunluluğu da kaldırılmaktadır. 
Ayrıca, yerli ve
yabancı sinema film gösterimi yapan işletmelerin ödeme kaydedici cihaz kullanma
zorunluluğu olmaksızın e-bilet uygulamasına geçmelerinin teşvik edilmesi
öngörülmektedir. 
Öte yandan,
ülkemizde oynanacak olan 2019 UEFA Süper Kupa Finali ve 2020 UEFA Şampiyonlar
Ligi Finali müsabakalarına yönelik olarak Avrupa Futbol Federasyonları Birliği
ve Türkiye’de mukim olmayan katılımcı futbol kulüplerine bu müsabakalarla
sınırlı olarak vergi istisnası getirilmektedir. 
Teklifin 7’nci
maddesiyle Kıyı Kanunu’nda bazı değişiklikler öngörülmektedir. Hatırlanacağı
gibi, Sayın Genel Başkanımız Devlet Bahçeli’nin Türk tarihinde önemli bir yere
sahip olan Ahlat’ta bir Cumhurbaşkanlığı köşkü yapılması yönündeki çağrısı
Sayın Cumhurbaşkanımızca da uygun bulunmuş ve bu yönde müjde verilmişti. Bu
kapsamda, Ahlat’ta, Van Gölü kenarında Cumhurbaşkanlığı köşkü yapılması
amacıyla düzenleme yapılmasını olumlu ve anlamlı buluyor, Sayın
Cumhurbaşkanımıza ve teklif sahiplerine teşekkür ediyoruz. 
Değerli
milletvekilleri, Milliyetçi Hareket Partisi olarak yapılan tüm düzenlemelerin
toplumsal refahın yükseltilmesine, dar ve sabit gelirli vatandaşlarımızın
sıkıntılarının azaltılmasına ve üretim ve istihdamın artırılmasına katkı
sağlaması gerektiğini değerlendiriyor, bunlara yönelik çalışmaları
destekliyoruz. Ekonomideki kaynak dağılımında adalet ve etkinliğin, kamu hizmet
üretimindeyse verimliliğin temel ilke olmasını önemli görüyoruz. Hukuk normlarında,
vergilemede ve bürokratik işlemlerde yatırım için her bakımdan öngörülebilir,
istikrarlı ve güvenilir bir ortam oluşturulması, yerli ve yabancı yatırımcı
için bütünüyle kurumsal hâle gelmiş bir yatırım ortamı teşekkül ettirilmesi
önem arz etmektedir. Teknoloji kullanan, yenilikçiliği, verimliliği ve
istihdamı gözeten, rekabet gücü yüksek bir ekonominin tesisi ve toplumun refah
düzeyini artırarak sosyal dokunun güçlendirilmesi için ülkemizin kendi millî
imkân ve şartları ile doğal ve beşeri kaynaklarını dikkate alan üreten bağımsız
bir ekonomi programının hayata geçirilmesini, Türkiye'nin maruz kaldığı
ekonomik saldırılar ve ekonomik güvenlik tehdidi karşısında gerekli görüyoruz.
İstihdamın artırılması için hem yüksek hem de sorunsuz bir üretim yapısına
sahip olacak şekilde istikrarlı büyümenin şart olduğunu, bu çerçevede devletin
ekonomideki kaynak tahsisine yön vermek suretiyle üretimi artıracak yatırımlara
öncelik vermesi ve özel sektör yatırımlarının üretime yönlendirilmesi
doğrultusunda politika oluşturulmasını ülkemizin gelişmesi ve kalkınması
bakımından önemli olarak değerlendiriyoruz.
Bu
kapsamda, milletimizin refahına ve ülkemizin kalkınmasına katkı sağlayacağını
düşündüğümüz ve olumlu değerlendirdiğimiz kanun teklifinin hayırlı olmasını temenni
ediyorum. Ayrıca, yarın tatile girecek olan tüm öğrencilerimizin ve
öğretmenlerimizin huzurlu ve mutlu bir tatil geçirmesini diliyor, yüce Meclisin
siz değerli üyelerini saygıyla selamlıyorum. (MHP ve AK PARTİ sıralarından
alkışlar) 
BAŞKAN – Teşekkürler
Sayın Aksu.
Konuşma sırası,
İYİ PARTİ Grubu adına Bursa Milletvekili İsmail Tatlıoğlu’na ait.
Buyurun Sayın
Tatlıoğlu. (İYİ PARTİ sıralarından alkışlar)
Süreniz on
dakikadır.
İYİ PARTİ GRUBU
ADINA İSMAİL TATLIOĞLU (Bursa) – Sayın Başkan, yüce Meclisimizin değerli
mensupları; hepinizi partim ve şahsım adına saygıyla selamlarım. 
Giresun
Milletvekili Cemal Öztürk ve 2 Milletvekilinin Gelir Vergisi Kanunu İle Bazı
Kanunlarda Değişiklik Yapılmasına Dair Kanun Teklifi ile Plan ve Bütçe
Komisyonu Raporu üzerindeki görüşlerimizi dile getireceğiz.
Öncelikle şunu
söyleyelim: Bu 17 maddenin yaklaşık 10 maddesinde biz “evet” oyu kullanıyoruz.
Bunu, şunun için söylüyorum bilhassa: Genelde diğer partilerin, bütün
partilerin bir mutabakatı var; şimdi, aslında bu da bir ittifak ama biz 10
maddede olumlu oy kullanınca iyi, cici olunuyor fakat bu, olumsuz olunca,
“hayır” denince o zaman “zillet” “illet” ve benzeri her türlü kaba hakaret
cümlecikleri geliyor. Hâlbuki biz, mesela “Bunlar yanlış.” dediğimiz
maddelerdeki ısrarında bu teklifi getirenleri bu kaba cümlelerle suçlamıyoruz
ve bu cümlelerin hiçbiri bu Meclise ve bu Mecliste yer alan hiçbir siyasetçiye
yakışmıyor. Hepimiz doğru bir kanun yapma adına buradayız ve bu nedenle bu 17
maddelik kanun da bunun en önemli göstergesi. Bakın, 1’inci madde, ev
hanımlarıyla ilgili madde, ev hanımlarının internetten satış yaparak
kazanacakları, asgari ücretin 12 katı -yıllık brüt asgari ücret- yaklaşık 30
bin liralık gelirin esnaf muaflığı içerisinde tutulması. Ne kadar güzel. Evet,
doğru ve doğru olduğu için de “evet” diyoruz. Burada bir şeyi de söylüyoruz,
diyoruz ki: Bu 30 bin lira az. Neden az? Bu, net gelir değil, toplam satış. Net
gelirin buralarda olabileceği 50 bin liralık limite ulaşması gerekir diyoruz
ama mesela bu ilave teklif hiçbir şekilde kredi görmüyor, aslında Komisyondaki
arkadaşlarımızın, bu kanunu getiren arkadaşlarımızın da arzularına rağmen. 
Bir başka madde,
çalışanların işe başlatmama tazminatının gelir vergisi istisnasından
faydalanması; bu, “Ölüm, engellilik ve hastalık sebebiyle…” diye başlayan
madde. Buna da “evet” diyoruz, bu da doğru bir şey, bu da güzel bir madde ve bu
nedenle işin burasında biz bu maddeyi getirenlerle bir zillet ittifakı yapmış
olmuyoruz, iyi bir ittifak yapmış oluyoruz, iyi bir roldeyiz. 
Mesela 6’ncı
madde çok yanlış kurgulanmış bir madde. Zaten bunu anlayana kadar, ilgili
bürokratı bulana kadar bayağı bir zaman geçti. 
Şimdi, bu madde
diyor ki: “2019, 2020’de bu UEFA Süper Kupa ve UEFA Şampiyonlar Ligi’nin
Türkiye'de yapılabilmesini sağlamak amacıyla vergi muafiyeti tanıyalım.” Kime?
Şirketlere değil. Kime peki? Bu vergi avantajını kime tanıyoruz? Buraya,
Türkiye'ye gelip de faaliyet gösteren şirketlere değil, kime tanıyoruz? Bu
şirketlerin mensup oldukları ülkelere. Almanya’ya diyoruz ki: “Bu şampiyonlukta
sizin adınıza Türkiye'ye gelecek firmaların yaptıkları satışlar ve bundan elde
edecekleri geliri biz vergilendirmeyeceğiz.” Hâlbuki bunu demesek zaten dar
mükellefiyet nedeniyle ve vergi anlaşmaları nedeniyle bu firmalar vergilendirilecek
ve bunun vergisini Türkiye alacak ama biz bunu dediğimiz zaman bunu Türkiye
almıyor, kim alıyor? Almanya alıyor. Yani burada ilgili şirket ve organizasyon
yapanlara bir vergi muafiyeti, vergi avantajı yok ama biz bunu alabilmek için
Almanya’ya, Fransa’ya bir avantaj sağlıyoruz. Yani bu oylamada oy kullanacak
ülkelere biraz ne yapıyoruz? 
TUMA ÇELİK
(Mardin) – Rüşvet veriyoruz!
İSMAİL TATLIOĞLU
(Devamla) – Avantaj sağlıyoruz diyelim. Bunu başka ülkeler yapmıyor. 
Hâlbuki bu kanun
teklifi geldiğinde bize şöyle anlattılar: Bu bir taahhüttür, bütün ülkeler bunu
böyle yapıyor, biz de yapalım. Öyle olmadığını gördük. 
Dolayısıyla,
bakın, burada bu kanun yapmayı eleştirenlere biraz kulak verin. Kanun yapma
kalitemiz o kadar düştü ki fonksiyonsuz bir Meclise dönüşüyoruz, şipşakçı
Meclise. Bunu ikinci defa kullanıyorum. Bu kanun yapma kalitemizi yükseltmek,
bu Meclisteki parlamenterlerin ve de hükûmete destek veren hâkim siyasi
grupların birinci derecede vazifesidir. Sadece kanun mu yapmada kalitemiz
düşük? İnanın değil. Bakın, kanun yapmayı bilmiyoruz, plan yapmayı da
bilmiyoruz. Şimdi, vergi kanunlarıyla ilgili düzenlemeler yapıyoruz ama öyle
çok düzenleme yapıyoruz ki hiçbir konuyu bir bütünlük içerisinde alıp
çözemiyoruz. Vergi konusunu getirin, bunu tam bir reform içerisinde çözüp bir
kenara koyamıyoruz. Yargıyı çözüp bir kenara koyamıyoruz. İdari bürokrasiyi
çözüp bir kenara koyamıyoruz ve vergi artık kanunlara sığmıyor. 
Bakın,
bu nedenle, o kadar, Türkiye’yi yönetenler ve bu kanunu yapan siyasi gruplar, çok
samimi söylüyorum, Türkiye’nin rakamlarına ve Türkiye’nin gerçeklerine
hâkimiyetlerini kaybetmiş durumda. Nedir bir ülkeyi, bir şirketi yönetmede en
önemli şey? Öngörüdür. Bakın, makro açıdan hem büyümede hem işsizlikte hem
enflasyonda hem de bütçe dengesinde beş yıldır tutan hiçbir öngörü yok, bir
tane bile yok, bir tane bile yok. Ne beş yıllık plan ne orta vadeli plan ne
geçen yıl, daha 2017’nin Ekiminde yapılan bir yıllık plan, yok. İnanın, üç ay
önce yapılan Yeni Ekonomik Program’ın hedeflerinde bile sapma var. 
AYHAN
EREL (Aksaray) – Maliye Bakanı sizin gibi düşünmüyor ama.
İSMAİL
TATLIOĞLU (Devamla) – Müteşekkiriz.
Çok
değerli milletvekili arkadaşlarım, bu kanun yapma kalitemizi bu şekilde
sürdüremeyiz. O nedenle de parça parça, bütün bu kanunlara hâkim olmayan
arkadaşlar artık torbacı bir şekilde… Torba kanunlarını bu şekilde götürüyoruz.
Mesela
7’nci maddeye kesinlikle karşıyız, kesinlikle karşıyız ve kendileri de burada,
sağ olsun Sayın Öztürk, bununla ilgili olarak dikkate alacağını söyledi. Niçin
burada gerekli düzenlemeleri yapmıyoruz? 
Efendim, 8’inci
madde, KOSGEB projeleri… Öğretim üyelerine, kamu görevlisi olmayan uzmanlara
-doğru bir madde- 2547’de öngörülenin 5 katı kadar ücret ödeyerek KOSGEB
projelerinin daha sağlıklı yapılması ve yürütülmesine müsaade eden bir madde;
çok doğru. Buna da “evet” diyoruz ama 9’uncu madde LPG piyasası ve rekabet
konusunda yeterli bir açıklık yok. Rekabet Kurulunun da bu konuda bize ciddi ve
güvenilir bir öngörüsü yok, bir açıklaması yok. O nedenle, 15’inci maddedeki
elektrik piyasalarında bir vadeli opsiyon piyasası kurma, elektrik piyasaları
için vadeli opsiyon piyasası kurma da böyle. Yani önümüze gelen bir metin ve
bunun arkasında bir gerekçe var ama baktığınızda, bu gerekçe ile bu metin tam
üst üste örtüşmüyor UEFA’daki gibi. Nihayetinde, bunun çok arkasındaki
bürokratları bulsanız bir anlam kazanmaya başlıyor. Onun dışında, bu kanuna da
biz olumlu bakmıyoruz. 
Bu çerçevede, 17
maddelik bu kanun teklifinin önemli bir bölümüne “evet” diyoruz, arkadaşlarımız
bu maddeleri konuşurken bu görüşlerimizi dile getirecektir ama bir kısmına da
kesinlikle olumsuz yaklaşıyoruz. 
Bu duygularla
bütün Meclisi saygıyla selamlarım. (İYİ PARTİ sıralarından alkışlar) 
BAŞKAN –
Teşekkürler Sayın Tatlıoğlu. 
60’a göre söz
talepleri var, onları karşılayacağım şimdi. 
Sayın Kaya…
IV.- AÇIKLAMALAR (Devam)
40.- Ankara Milletvekili Yıldırım Kaya’nın, Ankara Siteler’de çıkan
yangında hayatını kaybeden Suriyeli işçilere Allah’tan rahmet, yaralılara şifa
dilediğine, siteler esnafının mağduriyetine ve Suriyeli vatandaşların sokakta
can veren vatandaşlar olmasının önüne geçilmesi gerektiğine ilişkin açıklaması
YILDIRIM KAYA
(Ankara) – Teşekkürler Sayın Başkan. 
Dün akşam,
Ankara’nın üretim merkezi olan Siteler’de bir iş yerinde çıkan yangında 5
Suriyeli genç yaşamını yitirdi. Yaşamını yitiren bu Suriyeli gençlere Allah’tan
rahmet diliyorum. 8 de yaralımız var, bu yaralılara da acil şifalar diliyorum. 
Suriyeliler için
harcandığı söylenen 36 milyar doların harcandığı eğer gerçekse, bu harcama yapıldıysa
bu garibanlar neden küçücük bir yerde yaşamlarına veda ettiler? Siteler
esnafının mağduriyeti ciddi anlamda devam ediyor. Burada bir kez daha bu tür
mağduriyetlerin yaşanmaması için yetkililerin gerekli tedbirleri alması
gerekiyor. 
Bir de Suriyeli
vatandaşların sokakta can veren vatandaşlar olmasına artık bir son verilmesini
talep ediyorum. 
Yaşamını
yitirenlere tekrar Allah’tan rahmet diliyorum.
BAŞKAN –
Teşekkürler. 
Sayın Çepni… Yok
galiba.
VII.- KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Teklifleri (Devam)
1.- Giresun Milletvekili Cemal Öztürk ve 2 Milletvekilinin Gelir Vergisi
Kanunu ile Bazı Kanunlarda Değişiklik Yapılmasına Dair Kanun Teklifi (2/1520)
ile Plan ve Bütçe Komisyonu Raporu (S. Sayısı: 39) (Devam)
BAŞKAN – Şimdi
söz sırası, Cumhuriyet Halk Partisi Grubu adına İstanbul Milletvekili Emine
Gülizar Emecan’da. 
Buyurun Sayın
Emecan. (CHP sıralarından alkışlar)
Söz süreniz on
dakikadır. 
CHP GRUBU ADINA
EMİNE GÜLİZAR EMECAN (İstanbul) – Teşekkür ederim. 
Sayın Başkan,
değerli milletvekillerimiz; 39 sıra sayılı Gelir Vergisi Kanunu ile Bazı
Kanunlarda Değişiklik Yapılmasına Dair Kanun Teklifi’nin birinci bölümü
üzerinde söz almış bulunuyorum. Hepinizi saygıyla selamlıyorum.
Yerel seçimler
yaklaşırken, iktidar partisi olarak tabii ki seçimlerde uğrayacağınız yenilgiyi
bertaraf edebilmek için sürekli getirdiğiniz torba kanunlar aracılığıyla seçim
yatırımı yapmaya ve yenilgileri önlemeye çalışıyorsunuz. Bunu yaparken de her
alanda olduğu gibi, Anayasa ve İç Tüzük’ü çiğneyerek, yangından mal kaçırır
gibi kanun yapmaya çalışıyorsunuz, alelacele kanunlar çıkarmaya çalışıyorsunuz.
Bir taraftan patır patır torba kanun teklifleri komisyona geliyor. 71 maddelik
kanun teklifi Komisyondan çıkıp Genel Kurula geliyor, ondan sonra arkasından
başka bir torba teklif, işte bu 17 maddelik torba teklif Komisyona geliyor. İç
Tüzük’e aykırı bir şekilde, hemen ertesi gün görüşülmek üzere Komisyon
toplanıyor. Bu tekliflerin içinde yeri geliyor -özellikle dün bitirdiğimiz 71
maddelik teklifte- 40-50 farklı kanunda yapılan değişikliklerle, muhalefetin
incelemesine fırsat bile vermeden, bu kanun tekliflerinin tartışılmasını,
görüşülmesini ve buradan geçirilmesini istiyorsunuz. Yani öyle bir hâle geldi
ki artık, ittifak ortağınız MHP de dâhil olmak üzere, muhalefet partisinin
birçok milletvekili olarak sizlere bu konuda, bu işin suyunun çıktığı, cılkının
çıktığı şeklinde eleştiriler yapıyoruz. Ama Sayın Bekaroğlu’nun da buradan, bu
kürsüden biraz önce söylediği gibi -“Bıktık artık.” dedi- ben yedi aylık yeni
bir vekilim, ben yedi ayda bıktım. Özellikle 2’nci, 3’üncü, 5’inci döneminde
olan milletvekilleri, siz hâlâ bıkmadınız mı; ben hayret ediyorum. Bu yanlıştan
ne zaman, nasıl döneceğiz, onu da merak ediyorum. Kısaca, her getirdiğiniz torbayla
yasamayı oy avcılığı ekonomisine de hizmet eder hâle getirdiniz. Her torbaya
biz EYT mağdurlarını, 3600 ek gösterge bekleyen öğretmenleri, polisleri, din
görevlilerini, sağlık çalışanlarını koyalım diyoruz ama bir türlü o torbaya
bunlar girmiyorlar. Evet, bunlar yok ama gelen torbada birtakım vergi
muafiyetleri, indirimler, istisnalar oluyor, vatandaşın lehine şeyler
getiriliyor uygulamalarda ama -“ama”sı var- bizde bir laf vardır “Bir işi
babanın hayrına yapmıyorsun, senin de çıkarın vardır.” diye.
Şöyle bir genel
ekonomik duruma göz atacak olursak, bir taraftan kaşıkla verilen aflar,
muafiyetler ve istisnalar, diğer taraftan kepçeyle alınan vergiler var. Asgari
ücrete yüzde 26 zam yapıp yüzde 23,73’e yükselttiğiniz vergi, harç ve cezalarla
bunu çalışanlardan fazlasıyla geri alıyorsunuz. İşsizlik ciddi bir sorun hâline
geldi. Son açıklanan zorlama işsizlik rakamlarında işsizlik oranı 11,6 ve işsiz
sayısı 4 milyona ulaşmış durumda. Tarım dışı işsizlik yüzde 13,6. 15-24 yaş
arası genç işsizlik ise yüzde 22,3 yani neredeyse gençlerimizin yarısı işsiz
duruma gelmiş durumda. İşsizlik Fonu’nda biriken 120 milyar TL civarında bir
para vardı, onu da başka alanlarda kullanıyorsunuz. Vatandaşın kredi kartı
borcu 103 milyar olmuş. Eskiden borcu borçla kapatmak eleştirilirdi ama ne
hikmetse öyle bir hâle geldik ki bugün kamu bankaları kart borçlarını
yapılandırma yarışına girdi yani borcu borçla kapatmak şimdi devlet eliyle
gerçekleştirilmeye başlandı çünkü vatandaş perişan, bütçe delik, borçlarını
ödeyemiyor, zorunlu ihtiyaçlarını bile karşılamakta zorlanıyor, ekonomi
dönemiyor.
Devlet
vatandaştan fena; 72,6 milyar lira olan bütçe açığımız, 117 milyar lira
tefecilere ödenecek faiz borcu, 500 milyar dolar sınırına yaklaşmış dış
borcumuz var. Böyle bir tabloda siz torba torba getirdiğiniz düzenlemelerden
medet umar ama hâlâ yapısal çözümleri uygulamaz hâldesiniz. Dünyanın enflasyonu
en yüksek ilk 10 ülkesi arasına soktuğunuz ülkemizde ekonominin iyi olduğunu
söylemeyi nasıl kendinize kabul ettirebiliyorsunuz buna da hayret ediyorum
doğrusu. 
Biraz da kanun
teklifindeki maddelere kısaca değinmek istiyorum. Örneğin madde 1’de -hani
biraz önce dedik ya içinde iyi şeyler de çıkıyor vatandaşın lehine falan- 193
sayılı Gelir Vergisi Kanunu’nda bir düzenlemeye gidiliyor. Bu düzenlemeyle,
başta ev hanımları olmak üzere, oturdukları evlerde imal ettikleri -ben
özetliyorum gerekçeyi- havlu, örtü, dantel, turistik
eşya, tarhana, erişte, mantı gibi ürünleri iş yeri açmaksızın satanlara, esnaf
muaflığından faydalanan vatandaşlara yeni bir vergi muafiyeti getiriliyor.
Öncelikle, biraz
önce soru-cevap bölümünde de tartışıldı, Komisyon Başkanımız da cevap verdi;
şimdi, bu gerekçede tanımlanan “başta ev hanımları olmak üzere” tanımı üzerinde
duruldu. Gerçekten böyle bir cinsiyetçi yaklaşımı kullandıkları için ben, bu
teklifi buraya getiren başta Cemal Öztürk olmak üzere Uğur Aydemir, İsmail
Güneş vekillerimizi daha dikkatli olmaya davet etmek istiyorum. Yani kınıyorum
demek istemiyorum, daha dikkatli olmaya davet etmek istiyorum ama eğer bu dikkat
yapılmazsa bunun üzerinde durulmazsa biz bunu tabii ki daha fazla kınamaya
devam edeceğiz. 
Bu
vatandaşlarımız gelir vergisinden muaf imal ettikleri ürünleri elektronik ortam
üzerinde satamıyorlardı daha önce, şimdi bunları satabilsinler diye bir muafiyet
getirildi. Bununla ilgili de yıllık asgari ücretin brüt tutarı, işte 30 bin TL
gibi... Bu da tartışıldı biraz önce ve Komisyonda da tartışıldı “Neden daha
yüksek olmasın?” diye. Evet, neden olmasın? Bu rakam tekrar
değerlendirilebilir. İşsizliğin çok yüksek olduğu bir dönemde vatandaşlara yeni
bir imkân sağlıyor. Bu nedenle, biz buna vatandaşın hayrına diyebiliriz ama
şunu da eklemek istiyorum: Bunun hesabı yapılmamış, ne yararlanacak kişilerin
sayısı belli yani ne kadar gelir elde edecekleri belli, brüt asgari ücret
sınırlamasının nasıl yapılacağı da net belli değil. 
Aslında, kanun
teklifinin tamamına baktığımızda, üzerinde çok da doğru, çok da iyi analiz
yapılmadığını, gerekçelendirilmediğini, etki analizlerinin yapılmadığını
görüyoruz. Aslında, yapılması gereken, iş gücü piyasasında kadın istihdamını
teşvik etmek, nitelikli kadın istihdamını artırmak, kadın girişimciliği
fırsatlarını güçlendirmektir. Umarım, bu düzenleme bu yönde çalışmalarla
desteklenir. 
Yine çok önemli
bir madde, 7’nci maddeyle, 3621 sayılı Kıyı Kanunu’na eklenmesi teklif edilen
yeni bir geçici maddeyle Rize İyidere, Bitlis’in Ahlat ilçesinde belirlenen
alanlar ile İzmir Çandarlı Limanı ve Rize İyidere liman bölgeleri yapılaşmaya
açılıyor. Geçici maddeyle, belirtilen yerlerde kamu kuruluşlarının ihtiyaçları
olduğu söyleniyor, bu ihtiyaçlara yönelik, kıyıda yapı ve yapılaşmaya dair
sınırlayıcı hükümleri kaldırıyoruz yani Kıyı Kanunu’nu deliyoruz arkadaşlar. 
Bu görüşülmeden
çok kısa bir süre önce, bir iki gün önce, Sayın Cumhurbaşkanı “Denizlerimizin
kenarlarını, orman alanlarını betona çevirme gayretinde olanlar var. Şu para
var ya, nelere muktedir; şu kapitalizm… Doğa şöyle olmuş, böyle olmuş, umurunda
değil…” Hayret ediyorum gerçekten, helal olsun diyorum. Konuşan sanki muhalefet
lideri Kemal Kılıçdaroğlu, öyle sanırsınız dinlediğinizde. 
Yani karalar
aslında sizlere yetmedi; kamu kurumları dinlenme tesisleri, Cumhurbaşkanı
sarayları için denizler, göller, kıyılar kanundan muaf olacak ve doldurulacak.
“Limanlar” deniliyor, “üniversiteler” deniliyor; limanlar ve üniversiteler
çatısı altına sığınılarak kıyılar talan edilecek. Saraykolik bir anlayışla
Türkiye’yi yönetiyorsunuz artık ve donatıyorsunuz, kıyıları katlediyorsunuz.
Özellikle Ahlat eski bir başkent, tarihî bir şehir, orada da bir Cumhurbaşkanı
sarayı yapılacak. Bu düzenleme Ahlat’ın betonlaşmasına, kıyı ve doğa talanına
yol açacak bir maddedir. İşte, bu madde de ne vatandaşın hayrına ne de
memleketin; sarayın, yandaşın, iktidarın hayrına bir madde. 
UEFA’yla ilgili
bir madde var, 6’ncı madde; biraz önce tartışıldı. Bu konuda da şunu söylemek
istiyorum: Özellikle Sayın Komisyon Başkanımız bir yorum yaptı “Almanya, Fransa
gibi değiliz, kompleksli olmayalım.” diye, bu tartışılırken. Özellikle UEFA
Kupası, Süper Kupa ve 2022’de yapılacak Şampiyonlar Ligi final maçlarını
oynayacak futbol kulüplerine ve organizasyonda görevli şirketlere KDV
istisnasıyla ilgili “Almanya vesair ülkelerle karşılaştırmayalım.” Ben bununla
ilgili sadece şunu söyleyeceğim: Evet, karşılaştırmayalım da on altı yıldır bu
ülkede kim iktidar? Hani uçmuştu bu ülke, hani lider ülkeydi, hani güçlü
devlettik. Ne yaptınız on altı yıldır? Neden biz bu ülkelerin seviyesine
yaklaşamadık da şimdi vergi imtiyazları sağlıyoruz? 
(Mikrofon
otomatik cihaz tarafından kapatıldı) 
BAŞKAN –
Buyurun, tamamlayan Sayın Emecan.
EMİNE GÜLİZAR
EMECAN (Devamla) – Teşekkür ederim Sayın Başkan. 
Bu ülkenin bu
vergiye ihtiyacı yok mu? Neden bu istisnaları sağlıyoruz? Bunun cevabını da
duymak istiyoruz açıkçası yani böyle “Karşılaştırmayın.” demek yerine. 
Burada sık sık
tekrarlanan bir cümle var “Halkımız bizi seçiyor ki her şey yolunda.
Göreceksiniz, halkımız yine bizi seçecek.” gibi. Değerli milletvekilleri, evet,
belki bu gerçekleri siz halkla paylaşmıyorsunuz, anlatmıyorsunuz, halka bizim
söylediklerimizin ulaşmasının önünü tıkıyorsunuz. 100 metre yarışa 90 metre
avantajla giriyorsunuz ancak şunu da söylemek istiyorum: 90 metre önde
başladığınız yarışın kalan 10 metresinde, 31 Martta tökezleyeceksiniz eğer
böyle giderseniz. Ve sürekli yoksullaşan halk, işsiz genç, şiddet gören,
katledilen kadın, eğitilemeyen çocuk, kepenk kapatan esnaf, geçinemeyen emekli
ve üretemeyen çiftçi size 10 metreyi tamamlatmayacak ve bu ülke bir nebze de
olsa nefes alacak ve 31 Mart-1 Nisan AKP iktidarından kurtuluşun başlangıcı
olacaktır. 
Genel Kurulu
saygıyla sevgiyle selamlıyorum. (CHP sıralarından alkışlar)
BAŞKAN –
Teşekkürler Sayın Emecan. 
Değerli
milletvekilleri, böylece, birinci bölüm üzerindeki görüşmeler tamamlanmış oldu.

Şimdi, birinci
bölümde yer alan maddeleri, varsa o madde üzerindeki önerge işlemlerini
yaptıktan sonra ayrı ayrı oylarınıza sunacağım.
1’inci madde
üzerinde üç adet önerge vardır, aykırılık sırasına göre okutup işleme alıyorum.
Türkiye Büyük Millet Meclisi Başkanlığına
Görüşülmekte olan
39 sıra sayılı Kanun Teklifi’nin 1’inci maddesinin aşağıdaki şekilde
değiştirilmesini arz ve teklif ederiz.
“MADDE 1-
31/12/1960 tarihli ve 193 sayılı Gelir Vergisi Kanununun 9 uncu maddesinin
birinci fıkrasının (6) numaralı bendine ‘işyeri açmaksızın’ ibaresinden sonra
gelmek üzere ‘veya yıl içinde gerçekleştirilen satış tutarı ilgili yıl için
geçerli olan asgari ücretin iki yıllık brüt tutarından fazla olmamak üzere,
internet ve benzeri elektronik ortamlar üzerinden’ ibaresi eklenmiştir.” 
 Erol
Katırcıoğlu Necdet İpekyüz Musa
Piroğlu
 İstanbul Batman İstanbul
 Tuma
Çelik Serpil Kemalbay Pekgözegü
 Mardin İzmir
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ BEKİR KUVVET ERİM (Aydın) – Katılmıyoruz Sayın Başkanım.
BAŞKAN – Önerge
üzerinde İzmir Milletvekili Serpil Kemalbay’ın söz talebi var. 
Buyurun Sayın
Kemalbay. (HDP sıralarından alkışlar)
Süreniz beş
dakikadır. 
SERPİL KEMALBAY
PEKGÖZEGÜ (İzmir) – Teşekkür ederim Sayın Başkan.
Değerli
milletvekilleri, öncelikle, sözlerime şöyle başlamak isterim: Ben Halkların
Demokratik Partisinin bir mensubu olmaktan onur duyuyorum, gurur duyuyorum
çünkü Halkların Demokratik Partisi Türkiye'nin en demokratik programına sahip
partidir. Ekolojik, demokratik, cinsiyet özgürlükçü, sömürüye karşı,
ayrımcılığa karşı bir partidir ve halkların birlikte, demokrasi içinde, bir
arada yaşamasını savunur, bütün farklılıkları kabul ederek, kimseyi kimseye
benzetmeden.
Değerli
arkadaşlar, Halkların Demokratik Partisinin önceki dönem Eş Genel Başkanları
Figen Yüksekdağ’ın ve Selahattin Demirtaş’ın yoldaşları olmaktan dolayı da onur
duyuyorum. Ve bütün zindanlardaki ve sürgündeki yoldaşların mücadelelerini
burada selamlamak istiyorum.
Ve Leyla Güven
-size hatırlatmaktan asla vazgeçmeyeceğim- bugün açlık grevinin 71’inci
gününde. Leyla Güven hiçbir kişisel çıkar gütmeden, hiçbir kişisel ikbal
derdine düşmeden, milletvekilliğini bir gün bile gündeme getirmeden halkların
kalıcı barışı ve demokrasisi için bedenini yetmiş bir gündür açlığa yatırdı ve
bütün dünyadan sesi duyuldu, Amerika’dan, Avrupa’dan, Filistin’den mesajlar
alıyor fakat hâlâ Türkiye’de ses yok. Bakın, Leyla Halid, Leyla Güven’e mektup
göndermiş ve ne söylüyor? Diyor ki: “Değerli arkadaşım Leyla Güven, ey
zalimlerin zindanlarındaki Leyla, sana binlerce sıcak selam. Kendi adıma ve
Filistinli kadınlar adına, devrimcilere yönelik tüm saldırılara karşı sesimi
sesine katacağımı söylüyorum.” Buradan Leyla Halid’e de selam olsun.
Değerli
arkadaşlar, tartıştığımız gündem maddesinin gerekçesi zaten cinsiyetçi bir
gündem maddesi, tartışıldı burada. Kadınları eve hapseden bir zihniyetin,
kadınlara, cinsiyet ayrımcı bakış açısıyla, sadece aileyi, ev işlerini uygun
gören bir bakış açısıyla yapılmış bir gerekçe, “hanımefendi” zihniyetiyle
yapılmış, kadınlara “kadın” diyemeyenlerin zihniyetiyle yapılmış. O nedenle,
öncelikle buradaki cinsiyetçi dile ben de itiraz etmek istiyorum. Kadınlar ev
içindeki emekleriyle hep tarif ediliyorlar, biz buna itiraz ediyoruz. Bakın,
partinizin Ulusal İstihdam Stratejisi’nde sürekli olarak kadın istihdamını
artırmayı hedeflediniz ama sınıfta kaldınız. On altı yıldır kadın istihdamını
artıramıyorsunuz. Evdeki mantı, börek, erişte, tarhana, örgü, çarşaf vesaire
gibi işleri tekrar getirdiniz, kadınların önüne koydunuz. Bu, kadınların istihdamına
yönelik ve kadınların güçlendirilmesine yönelik bir politika değildir. Evet,
evde yapılan bu küçük üretim desteklenmelidir. O nedenle, internetten yapılan
satışlara konulan sınır zaten çok düşüktür, bu daha yüksek tanımlanmalıdır ve
kadınların ya da evde üretim yapan herkesin bu üretimini dışarıda satmasının
yolu açılmalıdır, desteklenmelidir, daha çok desteklenmelidir. Fakat kadınların
istihdama katılımını artırdık veya kadınlara bir katkı yaptık diye düşünmeyin. 
Zaten
bu yasanın iki şeyi itiraf ettiğini söyleyebilirim. Bir tanesi, ev içi emeğin
değer ürettiğini gösteriyor yani evde görünmeyen emek, demek ki dışarıda
satıldığı zaman bir karşılığı varmış yani ev içi görülmeliymiş. Bir tanesi bunu
gösteriyor. İkincisi de asgari ücretle sınırlandırılmış bu yasada satışlar.
Asgari ücretten de vergi alınmasının ne kadar saçma olduğunu gösteriyor aynı
zamanda çünkü burada asgari ücretle, yılda kazanılan brüt asgari ücretle bir
sınırlandırılma getirilmiş. 
(Mikrofon
otomatik cihaz tarafından kapatıldı) 
BAŞKAN
– Tamamlayın lütfen Sayın Kemalbay, buyurun. 
SERPİL
KEMALBAY PEKGÖZEGÜ (Devamla) – Asgarin ücretin de düşük olduğunun ve geçinmek
için açlık sınırının da altında olan bu rakamın yeterli olmadığının bir başka
göstergesi olmuş durumda. Dolayısıyla ev içi emek değerlidir. Ev içi emeğin
değeri tanınmalıdır. Ev kadınlarına sigorta ve sosyal güvence getirilmelidir ve
evde yapılan üretimler desteklenirken asıl olarak kadınların istihdamı
desteklenmelidir, kadınlar iyi işlere kazandırılmalıdır. Bunun için yatırımlar
yapılmalıdır, bunun için destekler yapılmalıdır. Eşit işe eşit ücret, eş değer
işe eşit ücret sağlanarak kadınların ücretlerinin ayrımcılığa uğraması
engellenmelidir.
Yine, Flormar
direnişindeki kadınlarda olduğu gibi kadınların çalışma hayatında sendikalı ve
güvenceli bir şekilde çalışmasının önü açılmalıdır. Bütün bunları yaptığımız
zaman ancak kadınları desteklemiş oluruz diyorum.
Teşekkür
ediyorum. (HDP sıralarından alkışlar) 
BAŞKAN –
Teşekkürler Sayın Kemalbay. 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer önergeyi
okutuyorum:
Türkiye Büyük Millet Meclisi Başkanlığına
Görüşülmekte
olan 39 sıra sayılı Gelir Vergisi Kanunu ile Bazı Kanunlarda Değişiklik
Yapılmasına Dair Kanun Teklifi’nin 1'inci maddesinin aşağıdaki şekilde
değiştirilmesini arz ve teklif ederiz.
Saygılarımızla.
 Mehmet
Bekaroğlu  Emine Gülizar Emecan  Cavit
Arı
 İstanbul
 İstanbul  Antalya
 Rafet
Zeybek  Süleyman Girgin  Kamil
Okyay Sındır
 Antalya
 Muğla  İzmir
 Ali
Mahir Başarır
 Mersin
“Madde
1-31/12/1960 tarihli ve 193 sayılı Gelir Vergisi Kanununun 9 uncu maddesinin
birinci fıkrasının (6) numaralı bendinde ‘işyeri açmaksızın’ ifadesinden sonra
gelmek üzere ‘veya yıl içinde gerçekleştirilen satış tutarı ilgili yıl için
geçerli olan asgari ücretin yıllık brüt tutarından fazla olmamak üzere,
internet ve benzeri elektronik ortamlar üzerinden’ ifadesi ilave edilmiştir.”
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ BEKİR KUVVET ERİM (Aydın) – Katılmıyoruz Sayın Başkan.
BAŞKAN – Önerge
üzerinde Mersin Milletvekili Ali Mahir Başarır’ın söz talebi vardır.
Buyurun Sayın
Başarır. (CHP sıralarından alkışlar) 
Süreniz beş
dakikadır. 
ALİ MAHİR
BAŞARIR (Mersin) – Genel Kurulu saygıyla selamlıyorum. 
Sözlerime başlamadan
önce 15 Ocak 2019 Salı akşamı başlayıp Çarşamba devam eden, Mersin’i etkisi
altına alan fırtına ve yağıştan dolayı zarar gören Mersin halkına,
hemşehrilerime geçmiş olsun diyorum. Umarım gerek Meclis gerek iktidar gerekli
özeni gösterir, Mersin’i afet bölgesi olarak ilan eder çünkü binlerce dönüm
tarım arazisi sular altında kaldı. 
Değerli
milletvekilleri, bugün Gelir Vergisi Kanunu’yla ilgili konuşacaktım ama dün
Millî Eğitim Bakanlığında çok ilginç bir olay gerçekleşti. Bu trajikomik olayı
sizlerle paylaşmak istiyorum. Olayı “Mektepli Gazete” adlı millî eğitimle
ilgili, eğitimle ilgili haber yapan internet sitesinden aldık, araştırdık,
gerçekten dehşete düştük. Vatandaşın biri çıkar, Millî Eğitim Bakan Yardımcısı
Reha Denemeç’e bir dilekçe verir. Kendisini de -burası çok önemli- Anayasa
Demokratik Hukuk Konseyinin Yüksek İstişare Konsey Başkanı olarak tanıtır;
şekilli bir STK. Dilekçede 20 Ocak 2019’dan 31 Ocak 2023’e kadar Millî Eğitim
Bakanlığının il, ilçelerdeki salonlarının derneğe tahsis edilmesini talep eder.
Peki bunu niye istiyor? Üç sebep ortaya koyuyor. Bir, gençleri gittikçe
yaygınlaşan uyuşturucu batağından kurtarmak, bilinçlendirmek; güzel. İki,
kadına olan şiddetin yaygınlığını azaltmak, gençleri bilinçlendirmek. Üç
–tırnak içinde söylüyorum, bana ait değil, en önemli gelen sebep bu- “Sayın
demokrasi kahramanı, 15 Temmuz kurtuluş savaşı başkomutanı, yiğit lider Sayın
Cumhurbaşkanımız Recep Tayyip Erdoğan”ın on yedi yıllık icraatlarını bu
salonlarda çocuklara anlatacakmış. Tabii, Bakan Yardımcısı, Recep Tayyip
Erdoğan ismini görünce hiçbir şey araştırmadan izni veriyor. Önce Genel Müdüre
yazı yazıyor. Bakın yazı burada, İsmet Çolak, Genel Müdür. İncelemeden bu
yazıyı alıyor, tüm il Millî Eğitim müdürlüklerine yollanıyor. Millî Eğitim müdürlükleri
il, ilçeye yolluyor ve Bursa EĞİTİM-İŞ Başkanı diyor ki: “Bu adam kim, bu
dernek kim, bir bakalım.” Ne Bakan Yardımcısı akıl etmiş ne genel müdür akıl
etmiş ne Millî Eğitim müdür yardımcıları, müdürleri akıl etmiş. Ne çıkıyor
ortaya? Mehmet Sarıaslan, teminatsız, ipoteksiz, kefilsiz kredi dağıtan, devlet
ilişkilerini kullanan bir adam. Peki, böyle bir STK var mı? Asla yok. Bakın, bu
kişi belediye başkanlarıyla da görüşüyor, herhâlde onlara da kredi sağlıyor. Bu
kişi AK PARTİ’li bakanlarla da görüşüyor. Mesela, Ataşehir Belediye başkan
adayınızla görüşmüş. 
Şimdi, devlette
gelinen nokta bu. Maalesef devlet bu durumda. Neden bu durumdayız, neden
liyakat yok, neden etik yok, neden disiplin yok, neden hiyerarşi yok? Çünkü bu
ülkeyi bakanlar yönetmiyor. Sarayın akrabaları bakan yardımcısı olmuş, onlar
bakanları yönetiyor. Eğer ki bir devlette etik yoksa, liyakat yoksa, disiplin
yoksa, bir tek isim her şeyi yapmaya yetiyorsa bu devlet bu hâle gelir. 
Bu dernek bir
terör örgütü olabilirdi, çocukları orada toplayıp o çocukları öldürebilirdi,
terör propagandası yapabilirdi. Neden araştırılmıyor? Çağdaş bir devlette,
onurlu idarecilerin olduğu bir ülkede bu bakan istifa eder; hadi istifa etmedi,
olayı araştırır, o bakan yardımcısını görevden alır, tüm Millî Eğitim
müdürlerine bunun hesabını sorar. Ama ben bunu göremiyorum. Bu ülkede tek bir
isim her şeyi yapmaya yetiyor. 
Bakın, bu kişi,
kredi pazarlayan AK PARTİ’nin taşeronlarından birisi. Bunu EĞİTİM-İŞ’in Başkanı
tesadüfen çözüyor. Ya göremediklerimiz, ya duyamadıklarımız, ya
bilmediklerimiz. Bu, Millî Eğitim Bakanı, o kadar üzücü ki. Bu bakanlar
içerisinde kendisinden bir parça belki ümidimiz vardı, “İyi şeyler yapar.”
diyorduk; yazık, o da basiretsiz çıktı, o da yönetemiyor. 
(Mikrofon
otomatik cihaz tarafından kapatıldı) 
BAŞKAN – Buyurun
Sayın Başarır, tamamlayın sözlerinizi.
ALİ MAHİR
BAŞARIR (Devamla) – Bence, bu ülkeyi yönetenler hatalarından dolayı artık hesap
vermeli, hesap vermek zorunda. Sizin hatalarınız yüzünden bu ülkenin insanları,
gençleri, çocukları zarar görmemeli. Olay net, bakın evraklarla açıklıyorum.
Biz çocuklarımızı, bu nesli, evlatlarımızı kime teslim ediyoruz, kimin elinde?
Ne olduğu belli olmayan insanlar geliyor, yazıyı alıyor, salonlara gelecek,
gençlere konuşma yapacak. Bence, lütfen, bu olayı araştırın; Bakana bu olayın
hesabını sorun, en azından bu yazıyı yazan Bakan Yardımcısını görevden aldırın.
Teşekkür
ediyorum, saygılar sunuyorum. (CHP sıralarından alkışlar) 
BAŞKAN –
Teşekkürler Sayın Başarır.
Önergeyi
oylarınıza sunuyorum: Kabul edenler… Etmeyenler… Önerge kabul edilmemiştir.
Diğer önergeyi
okutuyorum:
Türkiye Büyük Millet Meclisi Başkanlığına
Görüşülmekte
olan (2/1520) esas numaralı Gelir Vergisi Kanunu ile Bazı Kanunlarda Değişiklik
Yapılmasına Dair Kanun Teklifi’nin 1’inci maddesinin birinci fıkrasında yer
alan “eklenmiştir” ibaresinin “ilave edilmiştir” ibaresiyle değiştirilmesini
arz ve teklif ederim.
 Mehmet
Metanet Çulhaoğlu Fahrettin Yokuş Arslan
Kabukcuoğlu
 Adana Konya Eskişehir
 İsmail
Koncuk Yavuz Ağıralioğlu Aylin
Cesur
 Adana İstanbul Isparta
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ BEKİR KUVVET ERİM (Aydın) – Katılmıyoruz Sayın Başkan.
BAŞKAN – Önerge
üzerinde Isparta Milletvekili Aylin Cesur konuşacaktır.
Buyurun Sayın
Cesur. (İYİ PARTİ sıralarından alkışlar) 
Süreniz beş
dakikadır.
AYLİN CESUR
(Isparta) – Sayın Başkan, değerli milletvekilleri; Genel Kurulu saygıyla
selamlıyorum.
1’inci maddede,
evde üretim yapan kadınlara dönük, Gelir Vergisi Kanunu’nda yapılması öngörülen
düzenleme olumlu gibi gözükse de eleştirilecek yönleri var. Ülkemizde krizin ve
işsizliğin en çok vurduğu kesimlerin başında kadınlar var. Kadın istihdamındaki
sıkıntıların, toplumsal cinsiyet koşullarını göz ardı eden bir düzenlemeyle
geçiştirilmesini doğru bulmuyoruz. Kadın istihdamı bu şekilde ele alınmaz.
Kadın istihdamı ve kadın emeğinin, yalnızca evde havlu, çarşaf, çeyiz eşyası
üretimine indirgenmesi son derece yanlıştır. Bu, cinsiyetçi bir yaklaşımdır.
Siyasette kadını araç olarak görmek ve onlarla ev ev oy toplamak değildir
kadına verilecek önem.
Kadınlara hak
ettikleri önemi, devlet olarak, devleti yöneten sizler vereceksiniz. Bunun için
de önce kadınlara istihdam sağlayacaksınız. Bugün 10 kadından 7’si işsiz
maalesef bizim ülkemizde. TÜİK’in resmî verilerine göre, her 10 kadından
yalnızca 3’ü çalışıyor ve bunların yarıya yakını da kayıt dışı. İŞKUR’un
verilerine göre, 2017’de 1 milyon 275 bin, 2018’de 1 milyon 663 bin kayıtlı
kadın işsiz var. Şimdi, tüm veriler, işsizliğin en çok kadınları etkilediğini
ve kadınların, bütün işsizlik türlerinde erkeklerden daha fazla işsiz kaldığını
göstermekte. Kadın istihdamının artırılması ve işsizliğin azaltılması için iş gücü
piyasalarındaki cinsiyetçi uygulamalara son vermek gerekiyor. Evinde, çocuğu
üşümesin diye kendine ekmek parası kazanan kadının alacağı ekmeğe kadar
uzandıysa elleriniz, hep beraber uçurumun dibine doğru gidiyoruz demektir; çok
üzgünüm. 
“İşsizlik” demişken
TÜİK’in ekim ayındaki işsizlik oranları da bu hafta açıklandı. Bu güzel ülkede
işsizlik artık yüzde 11,6. Siz her fırsatta “Kriz yok.” deyip vatandaşa
sağladığınız iş imkânlarını anlatırken vatandaş kan ağlıyor, ağlamakla da
kalmıyor, intihar notları koyuyor cebine ve intihara kalkışıyor, bazen de
hayatını kaybediyor. Siz “yeni Türkiye” deyin, ben “sizden sonraki Türkiye”
diyeyim. Siz geldiğinizde olan sorunlar aynen duruyor, bu da yetmiyor ve
maalesef işsizlik yüzde 11,6’ya gelmiş vaziyette. Kayıtlı işsiz sayısı 501 bin
arttı, 3 milyon 788 bin resmî rakamlara göre, gerçekte 6,5 milyon civarında ve
genç nüfusta (15-24 yaş) da bu 3 puan arttı işsizlik oranı ve yüzde 22,3.
Şimdi, on yedi yıllık iktidarınızda işte ülkeyi getirdiğiniz tablo bu. Şimdi 1
milyon üniversiteli işsizin olduğu bir tablo bu aynı zamanda ve onlar adına ben
bu kürsüden sizlere soruyorum: Üniversite mezunu işsizlerin hâli ne olacak, ne
olacak? İş arayan her 4 kişiden 1’i üniversite mezunu ve üniversite mezunu
işsiz sayımız 2004’te 308 binken bugün 1 milyon 50 bin. 
Hazine ve Maliye
Bakanımız “2018 yılı enflasyon hedeflerini tutturduk.” diyor, “Yıllık enflasyon
yüzde 20,8 olacaktı; 20,3.” diye de hatta bundan memnuniyet ifade ediyor.
Şimdi, danışmanları kendisine galiba bilgi vermediler, ben burada yardımcı
olmak istiyorum, belki faydası olabilir. Bizde 20,3 hani; bu, gelişmiş
ülkelerde ve gelişmekte olan ülkelerde enflasyondan memnuniyet yüzde 1,4-3,8
arasında olduğu zaman oluyor. Sadece Arjantin’de yüzde 48 ki o da IMF’nin
kapısına dayanmış vaziyette, batmış ve IMF’ye sığınmış. Şimdi, zaten bizdeki
ekonomistlere göre yüzde 29 civarında enflasyonumuz da dünyanın en kötü
enflasyonu olmaya giden bir durumdayken bununla nasıl övünülür, ben bilemem.
Benim bildiğim, halkımızın artık bunlara karnı tok çünkü halkın karnı aç, ekmek
istiyor. 
Neden bu kadar
kötüleşti bu tablo, biliyor musunuz? Çünkü Türkiye'de sermaye güvencesi,
hukukun üstünlüğü ve düşünce özgürlüğü yok. Bunu siz yaptınız. Şu an ekonomide
yaşadığımız bu kriz 1994 ve 2001 krizine benzemiyor. O zaman sabit kurda
devalüasyon yapılmıştı, alınan önlemlerle, bir yıl sonra büyüme başlamıştı
ülkede. Şimdi bu reel sektörde borç ödeme krizi olduğu için Türkiye'de ağır bir
borçlanma var ve yüksek faizle bulabileceğiniz borç olacak bu da, eğer
bulabiliyorsanız. Görünen köy kılavuz istemez değerli arkadaşlar…
(Mikrofon
otomatik cihaz tarafından kapatıldı) 
BAŞKAN – Buyurun
Sayın Cesur, tamamlayın lütfen. 
AYLİN CESUR
(Devamla) – Teşekkür ederim.
…31 Marttan
sonra, bu gidişatla tarihimizin en ağır ve zorlu kemer sıkma programı ve acı
reçetenin de millete ödetilmesine doğru gidiliyor ne yazık ki. Bu harcama
furyasıyla da ekonomik krizin ateşine de benzin döküyorsunuz, bu da benden
söylemesi.
TEKEL’in satışı,
TELSİM’in satışı, PETKİM’in satışı, limanların satışı, madenlerin satışı,
TÜRKTELEKOM’un satışı, orman arazilerinin satışı, kâğıt fabrikalarının satışı,
şeker fabrikalarının satışı, tank palet fabrikasının satışı ses getirmiyor. 
Değerli
arkadaşlar, ne oldu millî değerlerimize? Tank palet fabrikası demek, savunma
sanayimiz demek, o da millî savunma sanayimizin göz bebeği demek, göz bebeği.
25 kuruşluk poşetten alacağınız 15 kuruşa muhtaç ettiğiniz Türkiye’de biz
bunları önemsiyoruz. Bunlar ülkemizin atardamarları ve biz önemsiyoruz.
Önemsemekle de kalmıyoruz, biz bunların sahibiyiz.
Hepinizi
sevgiyle, saygıyla selamlıyorum. (İYİ PARTİ sıralarından alkışlar) 
BAŞKAN –
Teşekkürler Sayın Cesur.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
1’inci maddeyi oylarınıza
sunuyorum: Kabul edenler… Kabul etmeyenler… 1’inci madde kabul edilmiştir.
Birleşime yirmi
dakika ara veriyorum.
Kapanma Saati: 21.04
DÖRDÜNCÜ OTURUM
Açılma Saati: 21.41
BAŞKAN: Başkan Vekili Mithat SANCAR
KÂTİP ÜYELER: Emine Sare AYDIN YILMAZ (İstanbul), Rümeysa KADAK
(İstanbul)
-----0-----
BAŞKAN – Türkiye
Büyük Millet Meclisinin 47’nci Birleşiminin Dördüncü Oturumunu açıyorum.
39
sıra sayılı Kanun Teklifi’nin görüşmelerine kaldığımız yerden devam ediyoruz.
Komisyon?
Yerinde.
2’nci madde
üzerinde iki önerge vardır, aykırılık sırasına göre okutup işleme alacağım.
Türkiye Büyük Millet Meclisi Başkanlığına
Görüşülmekte
olan 39 sıra sayılı "Gelir Vergisi Kanunu ile Bazı Kanunlarda Değişiklik
Yapılmasına Dair Kanun Teklifi”nin 2'nci maddesinin aşağıdaki şekilde
değiştirilmesini arz ve teklif ederiz.
Saygılarımızla
 Mehmet
Bekaroğlu Emine Gülizar Emecan Cavit
Arı
 İstanbul İstanbul Antalya
 Süleyman
Girgin Rafet Zeybek Kamil
Okyay Sındır
 Muğla Antalya İzmir
 İlhami
Özcan Aygun
 Tekirdağ
MADDE 2 – 193
sayılı Kanunun 25 inci maddesinin birinci fıkrasına bulunan (1) numaralı bent
aşağıdaki şekilde değiştirilmiştir.
"1. Ölüm,
engellilik ve hastalık sebebiyle verilen tazminat ve yardımlar ile 25/8/1999
tarihli ve 4447 sayılı İşsizlik Sigortası Kanunu uyarınca ödenen işsizlik
ödeneği ve 22/5/2003 tarihli ve 4857 sayılı İş Kanununa göre ödenen işe
başlatmama tazminatı"
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU BAŞKANI SÜREYYA SADİ BİLGİÇ (Isparta) – Katılmıyoruz Sayın Başkanım.
BAŞKAN – Önerge
üzerinde Tekirdağ Milletvekili İlhami Özcan Aygun konuşacaktır. (CHP
sıralarından alkışlar)
Buyurun Sayın
Aygun. 
Süreniz beş
dakikadır.
İLHAMİ ÖZCAN
AYGUN (Tekirdağ) – Teşekkür ediyorum Sayın Başkanım.
Sayın Başkan,
değerli milletvekilleri; Genel Kurulu saygıyla selamlıyorum.
39 sıra sayılı
Gelir Vergisi Kanunu ve Bazı Kanunlarda Değişiklik Yapılmasına Dair Kanun
Teklifi’nin 2’nci maddesi üzerinde Cumhuriyet Halk Partisi Grubu adına söz
almış bulunuyorum.
Bu yasa teklifi
üzerinde konuşurken önce 2019 yılı bütçesini de sizlere hatırlatmak zorundayım.
Çünkü, 2019 yılı bütçesi, yürütmenin bütçeyi vergi zamlarına yasladığı bir
bütçedir yani dar gelirliyi ve orta gelirliyi ezip soluk alamaz hâle
getirdiğiniz bir bütçedir. Aslında, sizler, getirdiğiniz bu düzenleme üzerinden
31 Mart yerel seçimlerine kadar zaman kazanmaya çalışıyorsunuz. Çünkü, ne
yaparsanız yapın, krizi gizleyemediğinizin sizler de farkındasınız. Artık,
ekonomik kriz vatandaşımızın sırtına binmiş, gıda enflasyonu almış başını
gitmiştir. 
OECD ülkeleri
içerisinde gıdayı en pahalı tüketen ikinci ülkeyiz. Buraya gelmeden önce
İstanbul hal fiyatlarına baktım, manzara korkunç: Taze fasulyenin kilosu 20
lira, sarımsağın kilosu 25 lira, taze soğanın kilosu 8 lira, sivribiberin
kilosu 10 lira, domatesin kilosu 5 lira, kuru soğanın kilosu 4 lira, beyaz
lahananın kilosu 5 lira.
Evet,
gülüyorsunuz Sayın Bakan ama rakamlar bugünkü rakamlar.
İSMET YILMAZ
(Sivas) – Taze fasulyenin mevsimi değil yalnız.
İLHAMİ ÖZCAN
AYGUN (Devamla) – Yani mutfakta yangın var. Yürütme ne yapıyor? Yangını görünce
ithalata başvuruyor. Hububat, ayçiçeği, kuru soğan ve domates ithalatında
gümrüğü sıfırladınız. Yani iktidar, mutfaktaki yangına benzin döktüğünün
farkında bile değil, acı olan bu. Çünkü, ithalat yaptıkça gıda fiyatlarını
artırıyorsunuz. Uyanın artık, uykudan kalkın.
Bakın, dünyada
eti en pahalı tüketen ve bu yüzden en az et yiyen Avrupa ülkesi biziz. Şimdi,
halkımızı sebze de yiyemeyecek duruma getirmiş hâle geldiniz. Fasulyenin kilosu
et fiyatına yaklaştı. Vatandaşa sebzeyi de çok görüyorsunuz, yazıktır, günahtır
bu ülkeye. İktidar bu acı tabloyu gizlemek için Ali Cengiz oyunları yapıyor ama
bilesiniz ki ne yaparsanız yapın çift haneli işsizliği, çift haneli faizleri,
çift haneli enflasyonu gizleyemiyorsunuz. Reel durum ortada, bütün TÜİK
Başkanlarını alsanız dahi yine sonuç değişmeyecek. Gerçeklerin mutlaka ortaya
çıkmak gibi bir huyu vardır. 
Getirdiğiniz
teklifin 2’nci maddesinde, sözüm ona kafa karışıklığını gideriyorsunuz. 193
sayılı Gelir Vergisi Kanunu’nun 25’inci maddesinin birinci fıkrasının birinci
bendine açıklık getirerek işsizlik ödeneği ve işe başlatmama tazminatı, gelir
vergisi kapsamı dışına çıkarılıyor. Ben baktım, hiçbir fark göremedim. Zaten
işsizlik ödeneği ve işe başlatmama tazminatı, gelir vergisi kapsamı dışındaydı.

Belli
ki vatandaşa güzellik yapıyormuş gibi görünüyorsunuz ama oyun içerisinde oyun
yapıyorsunuz. Bu maddeyle yaptığınız tek şey, parantez içi yazılan hükmü,
parantezin dışına almış olmanızdır. Gizli oyunlarla vatandaşın gelirine el
koyup sonra kolaylık getiriyor gibi göstermeye çalışıyorsunuz. Her konuda aynı
oyunları oynuyorsunuz; benzinde indirime gidiyor, bir hafta sonra indirimi
tekrar geri alıyorsunuz; soğan fiyatlarını düşürüyor, bir hafta sonra domates
ve fasulye fiyatlarını yükseltiyorsunuz. Yani aslında mutfakta yangın dinmiyor,
büyüyor. 
Evet
değerli milletvekilleri, buradan iktidara sesleniyorum: Bir şey yapacaksanız
böyle göstermelik değişiklikler yerine, vatandaşın karnını doyuracak
düzenlemeler yapalım. 
Ben
iki konuda yasa teklifi verdim. Dar gelirli vatandaşın yanındaysanız, orta
hâlli vatandaşın yanındaysanız gelin Türkiye Büyük Millet Meclisi Başkanlığına
sunduğum yasa tekliflerini kanunlaştıralım. Bu tekliflere lütfen destek verin. 
Birinci
teklifimiz: Evet, çiftçimizin Ziraat Bankası ve Tarım Kredi Kooperatiflerinden
aldığı, vadesi gelmiş ve ödenmemiş kredilerini yapılandıralım, faizlerini
silelim, anaparayı 2023 yılına kadar beş yıllık taksitlere bölerek çiftçiye
olan borcumuzu bu şekilde ödemiş olalım. Ama siz ne yapıyorsunuz? Çiftçi feryat
ederken kulaklarınızı tıkayıp sıfır gümrüklü ithalat kararı alıyorsunuz, kendi
çiftçinizi açlığa mahkûm edip yabancı çiftçiyi fonluyorsunuz. Siz kimden
yanasınız? Üretimden mi ithalattan mı yanasınız? 
Diğer
kanun teklifimiz de esnaf üzerine. Gelin, esnafın, küçük ve orta ölçekli
işletmenin bankalardan çektiği kredi ve vadesi gelmiş çekleri sebebiyle
yaşadığı sıkıntıları giderelim. Büyük işletmeler konkordato yoluyla kendisini
koruyor ama esnaf maalesef koruyamıyor. O zaman, esnafın, küçük ve orta ölçekli
işletmecinin borçlarını yapılandırıp kara listeye giren kayıtlarını silelim.
Sicil affı çıkaralım; kredi kartlarını yapılandırmak yetmez, sicil affı
gerekiyor. Hem Merkez Bankasının hem de Bankalar Birliğinin kayıtlarını silelim,
esnafın önünü açalım. 
Sözlerime
son verirken yüce Meclisi saygıyla selamlıyorum. 
Teşekkür
ederim. (CHP sıralarından alkışlar) 
BAŞKAN
– Teşekkürler Sayın Aygun. 
Önergeyi
oylarınıza sunuyorum: Kabul edenler… Etmeyenler… Önerge kabul edilmemiştir. 
Diğer önergeyi
okutuyorum: 
Türkiye Büyük
Millet Meclisi Başkanlığına
Görüşülmekte
olan (2/1520) esas numaralı "Gelir Vergisi Kanunu ile Bazı Kanunlarda
Değişiklik Yapılmasına Dair Kanun Teklifi”nin 2’nci maddesinin birinci
fıkrasında yer alan "değiştirilmiştir” ibaresinin "yeniden
düzenlenmiştir” ibaresiyle değiştirilmesini arz ve teklif ederim.
 Mehmet
Metanet Çulhaoğlu  İsmail Koncuk  Fahrettin
Yokuş
 Adana
 Adana Konya

 Arslan
Kabukcuoğlu  Yavuz Ağıralioğlu 
 Eskişehir İstanbul
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU BAŞKANI SÜREYYA SADİ BİLGİÇ (Isparta) – Katılmıyoruz Sayın Başkan. 
BAŞKAN – Önerge
üzerinde Adana Milletvekili Mehmet Metanet Çulhaoğlu konuşacaktır. 
Buyurun Sayın
Çulhaoğlu. (İYİ PARTİ sıralarından alkışlar)
Süreniz beş
dakikadır. 
MEHMET METANET
ÇULHAOĞLU (Adana) – Sayın Başkan, değerli milletvekilleri; 39 sıra sayılı
Teklif’in 2’nci maddesi hakkında görüşlerimi ifade etmek üzere söz almış
bulunuyorum. Yüce heyetinizi saygıyla selamlıyorum. 
Değerli
milletvekilleri, yine bir torba yasa önümüzde. Biz defalarca bu kürsüden İYİ
PARTİ milletvekilleri olarak muhalefet anlayışımızı ifade ettik. Yine bir kez
daha söylüyorum, ülkemizin, milletimizin ve tüm vatandaşlarımızın menfaatine
olan kanunlarda olumlu oy kullanacağız; aleyhinde olacak konularda da etkili
muhalefet yapmaya devam edeceğiz. 
193 sayılı
Kanun’un 25’inci maddesinin (1)’inci fıkrasının (1) numaralı bendindeki ölüm,
engellilik, hastalık ve özellikle ekonomik krizin devam ettiği bu ortamda
işsizlik sebebiyle işe başlatmama tazminatı dâhil, verilen tazminat ve yapılan
yardımların gelir vergisinden müstesna tutulması yani alınmaması için bu kanun
teklifinin görüşülmesi sırasında Komisyonda İYİ PARTİ Grubumuz, uygulama ve
kanun metni arasındaki ihtilafın giderilmesi için olumlu görüşte bulunmuştur ve
bu maddeyi destekleyeceğiz.
İYİ PARTİ
milletvekilleri olarak bizler sanayicinin, esnafın, çiftçinin, asgari
ücretlinin her zaman yanında olduğumuzu bu maddeyle bir kez daha gösterdik,
göstermeye devam edeceğiz. EYT ve 3600 ek gösterge sözünüzü yerine getirene
kadar hatırlatacağız, hatırlatmaya devam edeceğiz. Yeter ki vatandaşımızın
menfaati olan kanunları siz getirin, biz olumlu destek vermeye devam edelim;
yeter ki onların yüzü gülsün, evlerine ellerinde ekmekle gidebilsinler. Fakat
AK PARTİ’nin bu kanun değişiklik teklifi, kalıcı bir çözüm olmayıp geçici bir
çözümdür. Asıl çözüm, işsizliğin kökten bitirilmesi olmalıdır. Bakınız, bugün
asgari ücretle çalışan birçok vatandaşımız, kirasını veremediği için ailesiyle
birlikte kurulu evini, düzenini bozarak anasıyla, babasıyla birlikte yaşamak
zorunda kalmaktadır. Çocuğuna bir okul forması alamayan annelerin feryadını hiç
duymuyor musunuz arkadaşlar?
Sizlere
işsizlikle ilgili vahametin boyutunu göstermek için rakamlarla bir örnek vermek
istiyorum. Adana’da 31 Aralık 2018 tarihi itibarıyla Adana Esnaf ve Sanatkârlar
Odaları Birliğine bağlı 78 esnaf odası bulunuyor. Bu odalara kayıtlı 43.314
esnaftan gene aynı tarih itibarıyla son bir yılda tam 2.107 esnafımız terkin
vermiş yani esnaflığını sonlandırmış, işini bırakmak zorunda kalmış, kepenk
indirmiştir arkadaşlar. Neden? Çünkü Adanalı küçük esnaf, sattığı malların
yerine yenisini koyamıyor. “Büyük alışveriş merkezleri, hipermarketler ile
kayıt dışı çalışan ve belediyelerin de müdahale etmediği Suriyeliler yüzünden
iş yapamaz olduk.” diye feryat ediyorlar. Avrupa’da yerleşim yerlerinin dışında
açılan marketler ve hipermarketler, bizde şehirlerin orta yerinde, hem de yan
yana açılmakta, küçük esnaf mağdur olmaktadır. İmar planlarında buna dikkat
edilmesi gerekiyor. Küçük esnafın elektrik faturalarında indirim yapılmalı.
Gelir Vergisi Kanunu’nda “Basit usulde vergi mükellefi olma şartlarından
birisi, büyükşehirlerde yıllık kira gideri 9 bin Türk lirası, diğer şehirlerde
6 bin Türk lirası.” denilmektedir. Yani bugünün şartlarında 9 bin lira kira çok
cüzi bir rakam. Yine, diğer şehirlerde 6 bin lira yani aylığı 500 liraya
geliyor, zaten böyle bir iş yeri bulma imkânı da yok. Dolayısıyla gelir
vergisindeki bu durumun da düzeltilmesi, esnafın mağduriyetinin giderilmesi
gerekmektedir. 
Değerli
arkadaşlar, yine, Adana’da Seyhan Barajı’ndan Seyhan Nehri’ne bırakılan su
miktarı sebebiyle 14 Ocak 2018 tarihinde Adana’ya bağlı Dervişler, Mürseloğlu,
Karayusuflu, Salmanbeyli ile Mersin’in Tarsus ilçesine bağlı Çöplü, Kefeli,
Yaramış, Ağzıdelik ve Baltalı mahallelerinde narenciye, buğday, lahana,
karnabahar, kabak ve marul ekili 30 bin dönümlük tarım arazisi sular altında
kaldı. Tarım ve Orman Bakanlığı çiftçimizin zararını karşılamak için ne yaptı? TARSİM
yani tarım sigortası olmayan çiftçilerimize yardım edilecek mi? 
(Mikrofon
otomatik cihaz tarafından kapatıldı)
BAŞKAN
– Buyurun, tamamlayın Sayın Çulhaoğlu.
MEHMET
METANET ÇULHAOĞLU (Devamla) – Teşekkür ederim Sayın Başkan. 
Aşırı
yağıştan zarar gören 30 bin dönüm arazide çiftçilik yapan üreticilerimizin
zararı nedeniyle, Tarım Kredi Kooperatiflerine ve Ziraat Bankasına olan
borçlarının faizsiz olarak bir yıl ertelenmesini talep ediyorum.
Yüce
heyetinizi saygılarımla selamlıyorum. (İYİ PARTİ sıralarından alkışlar)
BAŞKAN
– Teşekkürler Sayın Çulhaoğlu.
Önergeyi
oylarınıza sunuyorum: Kabul edenler… Etmeyenler… Önerge kabul edilmemiştir.
Maddeyi
oylarınıza sunuyorum: Kabul edenler… Etmeyenler… Madde kabul edilmiştir.
3’üncü
madde üzerinde üç adet önerge vardır, aykırılık sırasına göre okutup işleme
alıyorum.
Türkiye Büyük Millet Meclisi Başkanlığına
Görüşülmekte
olan 39 sıra sayılı Kanun Teklifi’nin 3’üncü maddesinin aşağıdaki şekilde
değiştirilmesini arz ve teklif ederiz.
"MADDE 3-
193 sayılı Kanunun mükerrer 121 inci maddesinin ikinci fıkrasının (1) numaralı
bendinde yer alan “10 Türk lirasına” ibaresi “250 Türk lirasına” şeklinde
değiştirilmiş ve aynı bende ‘ödemeler bu şartın ihlali sayılmaz.’ ifadesinden
sonra gelmek üzere aşağıdaki cümle eklenmiştir.
“Vergi
kanunları gereğince, tecil edilerek belirlenen şartların gerçekleşmesine bağlı
olarak terkin edilecek vergilerin, şartların sağlanamaması halinde kanunlarında
belirlenen tecil süresinin sonunu takip eden altmışıncı günün bitimine kadar
ödenmesi şartıyla bu şart ihlal edilmiş sayılmaz."
 Necdet
İpekyüz Tuma Çelik Erol
Katırcıoğlu
 Batman Mardin İstanbul

 Musa
Piroğlu Serpil
Kemalbay Pekgözegü
 İstanbul İzmir

BAŞKAN –
Komisyon önergeye katılıyor mu? 
PLAN VE BÜTÇE
KOMİSYONU BAŞKANI SÜREYYA SADİ BİLGİÇ (Isparta) – Katılmıyoruz Sayın Başkan. 
BAŞKAN – Önerge
üzerinde İstanbul Milletvekili Musa Piroğlu konuşacaktır. 
Buyurun Sayın
Piroğlu. (HDP sıralarından alkışlar) 
Süreniz beş
dakikadır. 
MUSA PİROĞLU
(İstanbul) – Sayın Başkan, dün kaldığım yerden devam edeceğim çünkü gündem dün
kaldığım yerden devam ediyor, bu ülkenin talihsizliği de devam ediyor. 
Dün demiştim ki:
“Ülkenin çoğunluğunu oluşturan yoksulların seçtiği Meclis çoğunluğu ne yazık ki
bu yoksul çoğunluğun sesine kulaklarını tıkamış, onları görmezden geliyor.” 
Vergileri
konuşuyoruz ama ne yazık ki verginin konuşulduğu yerde mülk sahiplerinin,
patronların yani en basit tabiriyle “işveren” denilen sermaye sınıfının nasıl
daha az vergi vereceği üzerine yoğun bir tartışma yürütüyoruz. Onlara nasıl
kolaylık sağlarız, cezalarını nasıl affederiz, 6 vergi affının üstüne belki
7’nciyi nasıl çıkarırız diye kafa yoruyoruz ama bu Meclisin gündeminde bu
yoksulların sorunları yok. Mesela, asgari ücretten işçilerin ödediği verginin
kaldırılması yok. Bu Meclisin gündeminde özellikle zorunlu tüketim maddelerinde
olan ÖTV’nin kaldırılması yok. En adalet dışı ÖTV meselesi bu Meclisin
gündemine girmiyor. 
Şöyle bir örnek
vereyim: Arabaya konulan mazotta, arabalarıyla övünen, her gün yeni bir
arabasıyla sokağa çıkan Ali Ağaoğlu da, PETKİM’in sahibi de, TÜPRAŞ’ın sahibi
de Ödemiş’teki Murat’tan bozma Şahin görünümlü arabasına mazot koyan köylü de,
ben de, sokaktaki kâğıt toplayıcısı da aynı parayı veriyor, aynı vergiyi
ödüyor. Elektriğe de aynı vergiyi ödüyoruz, yediğimiz yemeğe de, kullandığımız
telefona da aynı vergiyi ödüyoruz. Biri rezidansında yaşıyor, öbürü
gecekondusunda yaşıyor. Doğal gazda aynı vergiyi ödüyoruz ve birinin doğal gazı
yatırılmadığında aynı gün kesiliyor, öbürünün kapısına kimse dayanamıyor ve bu
Meclis bunu konuşmuyor. 
Bu
Meclis, yoksulların, işçilerin gelir vergisini kısıtlamayı konuşmuyor. Diyor ki
bizim madde: “Uyumlu vergi mükellefine ceza gelirse bunda 250 liraya kadar
indirim yapılabilir.” Ben size en uyumlu vergi mükellefini söyleyeyim: 22
milyon çalışan, her ay düzenli vergisini veriyor. Düzenli olarak her ay bu
vergisini veren insanların yani bu ülkenin bütün yükünü sırtında taşıyanların
vergisinde herhangi bir indirime gidilmiyor. 
Çözüm?
Ben size birkaç tane çözüm önerisi söyleyeyim, sonuçta vergiye ihtiyaç var:
Mesela, arabasıyla övünen, lüks arabasıyla hava satanların, bunu gösterenlerin
vergisini artırın. Mesela, servet vergisini koyun, servet sahiplerinden daha
fazla vergi alın. Mesela, sarayı kapatın, sarayın masraflarını ortadan
kaldırın. Mesela, Kıbrıs’taki askerleri çekin, Kıbrıs’ın kaderini Kıbrıs
halkına bırakın. Somali’de kurulmaya çalışılan üssü, Katar’daki üssü kapatın,
askerleri buraya getirin. Ordunun sayısını azaltın, masrafları kısın, savunma
masraflarını. Ve mesela, Leyla Güven’in sesine ses verin Kürt halkıyla adil
demokratik bir barış imzalayalım, savaş bütçesini kısalım, bu bütçeyi yoksul
halka ve bu ülkenin ihtiyaçlarına harcayalım.
ZÜLFÜ DEMİRBAĞ
(Elâzığ) - Hangi Kürt halkı ya?
İBRAHİM
YURDUNUSEVEN (Afyonkarahisar) - Ne barışı ya? 
MUSA PİROĞLU
(Devamla) – İşte, tam onu diyecektim, onu da şimdi söyleyeyim, iyi oldu. (AK
PARTİ sıralarından gürültüler) 
ALİ ÖZKAYA
(Afyonkarahisar) – Saçmalama hakkını kullandın.
MUSA PİROĞLU
(Devamla) – Şimdi, sabahtan beri HDP'nin adı ne zaman anılsa birileri eline
mezura alıyor, cetvel alıyor ya da metre alıyor, bir mesafe yarışına girişiyor.
Doğrudur, herkesin bir mesafesi vardır, bizim de var. Bizim mesafemiz, ezen ile
ezilen arasındaki mesafede ezilenden yana olmaktır, patronun karşısında işçiden
yana olmaktır, erkeğin zulmünün karşısında kadından yana olmaktır, Gazze’de
Filistinliden, İspanya’da Katalan’dan, Basklıdan, İrlanda’da İrlandalıdan,
Türkiye’de Kürt’ten yana olmaktır. Biz o oylarla buraya geldik;
beğenmeyebilirsiniz, onaylamayabilirsiniz ama mecbursunuz, son Kürt ölene
kadar, son Alevi ortadan kalkana kadar, son emekçi ortadan kalkana kadar bizi
dinleyeceksiniz. 
İBRAHİM
YURDUNUSEVEN (Afyonkarahisar) – Son terörist, son teröriste kadar!
MUSA PİROĞLU
(Devamla) – Rosa Luxemburg’un deyimiyle, vardık, varız, var olacağız ve bunu
size rağmen yapacağız. (HDP sıralarından alkışlar) 
BAŞKAN –
Teşekkürler Sayın Piroğlu.
CAHİT ÖZKAN
(Denizli) – Sayın Başkan…
OYA ERONAT
(Diyarbakır) – Bence cevap verme Başkan, hastadır!
NİLGÜN ÖK (Denizli)
– Bence de değmez yani!
FİLİZ
KERESTECİOĞLU DEMİR (Ankara) – Ne hastası, kafadan mı! Ne biçim bir konuşma o!
EROL KATIRCIOĞLU
(İstanbul) – Verebilecek misiniz acaba!
BAŞKAN – Buyurun
Sayın Özkan.
IV.- AÇIKLAMALAR (Devam)
41.- Denizli Milletvekili Cahit Özkan’ın, İstanbul Milletvekili Musa
Piroğlu’nun 39 sıra sayılı Kanun Teklifi’nin 3’üncü maddesiyle ilgili önerge
üzerinde yaptığı konuşmasındaki bazı ifadelerine ilişkin açıklaması
CAHİT ÖZKAN
(Denizli) – Teşekkürler Sayın Başkan.
Türkiye
Cumhuriyeti devleti, 81 milyon vatandaşımızın Anayasa önünde eşitlik anlayışına
göre vardır ve var olmaya devam edecektir. Kürt’üyle, Türk’üyle, Laz’ıyla,
Çerkez’iyle 81 milyon kardeşimiz bu milletin, bu devletin eşit vatandaşıdır.
Onun için, bu ifadeyi asla kabul etmiyoruz. “Kürtlerle adil barış imzalayın.”
ifadesini kabul etmediğimizi ifade ediyor, Kürtlerin bu ülkenin asli unsuru,
vatandaşı olduğuna inanıyoruz. Bu ülkede tek bir sorun vardır, o da terör
sorunudur. Terör sorununu da yine milletimizle, 81 milyon kenetlenerek bertaraf
edeceğiz. Bu terör sorunundan en fazla mağduriyeti de başta Kürt
vatandaşlarımız olmak üzere 81 milyon aziz milletimizin kardeşliği görmüştür.
Bu zararı ilanihaye bertaraf ederek adil, barışçıl anayasal düzenimizi yine
demokratik hukuk devleti anlayışı içerisinde inşallah geleceğe taşıyacağız.
BAŞKAN –
Teşekkürler. 
Buyurun Sayın
Kerestecioğlu.
ENGİN ALTAY
(İstanbul) – Ben de sisteme giriyorum. 
BAŞKAN – Size de
söz vereceğim Sayın Altay.
42.- Ankara Milletvekili Filiz Kerestecioğlu Demir’in, insanların adil
bir seçime gidildiğine inanmadığı gibi mahkemelerde adil olarak
yargılanacaklarına da inanmadıklarına, Diyarbakır Milletvekili Oya Eronat’ın
yerinden sarf ettiği bazı ifadelerine ilişkin açıklaması
FİLİZ
KERESTECİOĞLU DEMİR (Ankara) – Sayın Başkan, “terör” “terör” diyerek, her şeye
terör muamelesi yaparak ve insanları sürekli “terörist” diye adlandırarak
nereye gelindiğini gördük. Bugün ne adil bir seçime gidildiğine inançları var
insanların ne de mahkemelerde yargılandıkları zaman adil olarak
yargılanacaklarına. Ama burada bir şeye dikkat çekmek isterim, tutanaklara da
bakacağım.
Sayın Eronat
oradan bir laf attı ve “Cevap vermeyin, hasta.” dedi. Ne gibi bir hastalıktan
bahsediyor acaba kendisi? Böyle bir sözü derhâl geri alması ve özür dilemesi
gerekiyor burada. Öncelikle, bunu sizden rica ediyorum çünkü “Engellenirsek
engelliyiz.” diyor engelli insanlar. Engellilik bir hastalık değildir ama
kastettiği başka bir şeyse zaten, o zaman…
(Mikrofon
otomatik cihaz tarafından kapatıldı) 
BAŞKAN –
Sözlerinizi tamamlayın. 
FİLİZ
KERESTECİOĞLU DEMİR (Ankara) – …derhâl özür dilemesi gerekiyor, bu Meclisi
artık bu şekilde karıştırmaktan vazgeçmesi gerekiyor. Herkesin ifade özgürlüğü
vardır ve Musa Vekilimizin dediği gibi, buna katlanmak zorundasınız. Biz buraya
seçilerek geldik, sizin inayetinizle falan gelmedik. Seçim çalışması yaptık,
gene yapacağız ve gene seçilerek geleceğiz. Bunu böyle bilin ve bu şekilde
davranın. Kimsenin öyle bize mezuralarla ayar vermesine de ihtiyacımız yok,
bunu tekrar herkese iade ederiz, herkes elindeki mezurayı kendisine saklasın.
İnsan haklarından, kadın haklarından, barıştan yana olan kim, bu halk bunu
gayet iyi biliyor. 
Teşekkür ederim.
(HDP sıralarından alkışlar)
ENGİN ALTAY
(İstanbul) – Sayın Başkan…
BAŞKAN – Sayın Eronat’a
söz vereyim, sonra size vereyim Sayın Altay.
Buyurun Sayın
Eronat.
43.- Diyarbakır Milletvekili Oya Eronat’ın, İstanbul Milletvekili Musa
Piroğlu’nun 39 sıra sayılı Kanun Teklifi’nin 3’üncü maddesiyle ilgili önerge
üzerinde yaptığı konuşmasındaki bazı ifadelerine ilişkin açıklaması
OYA ERONAT
(Diyarbakır) – Sayın Başkan, değerli milletvekilleri; evet, ben grup başkan
vekilime “Cevap vermeyelim, hasta.” dedim çünkü düşüncesini hastalıklı
buluyorum. “Bu ülkede son Kürt ölene kadar” veya…
TUMA ÇELİK (Mardin)
– Hasta olan sensin!
OYA ERONAT
(Diyarbakır) – Bir dakika…
“Son Kürt ölene
kadar” lafıyla Kürtleri bu ülkeden ayrı tutma zihniyetini bir ayrılıkçı
zihniyet olarak görüyorum, ben de bir Kürt olarak bunu kesinlikle reddediyorum,
ben bu ülkenin asli unsuruyum. Kürtlerle barış imzalamak ne demek? Biz bu
ülkenin vatandaşıyız ve bu ülkenin sahibiyiz. Kürtlere karşı bu ayrımcılığınız
nedir? (AK PARTİ, MHP ve İYİ PARTİ sıralarından alkışlar)
BAŞKAN – Sayın
Altay, buyurun.
44.- İstanbul Milletvekili Engin Altay’ın, “Kürtler de bizim
kardeşimiz.” denilmesinin bile Kürtleri ikincilleştirmek olduğuna, İstanbul
Milletvekili Musa Piroğlu’nun “son Kürt, son Alevi ölene kadar” ifadesini doğru
bulmadığı gibi bunu söyleten düşünceyi de doğru bulmadığına ilişkin açıklaması 
ENGİN ALTAY
(İstanbul) – Ben diyaframdan dolayı ayakta konuşmayı tercih ediyorum.
BAŞKAN
– Nasıl isterseniz.
ENGİN
ALTAY (İstanbul) – Şimdi, Sayın Başkan, sayın milletvekilleri; ben siyasi
hayatımı da özel hayatımı da hiçbir felsefi akıma bağlı kalmaksızın,
atasözlerine ve özdeyişlere göre tanzim ederim. Bundan da hep fayda
bulmuşumdur. 
Şimdi,
bir söz vardır, “Söyleyene değil, söyletene bak.” derler. Şimdi, hiç şüphesiz
“Son Kürt ölene kadar, son Alevi ölene kadar, son emekçi ölene kadar
mücadelemiz devam edecek.” sözünde işte o “Söyletene bak.” mesajı var. Ne Kürt
ölsün… (AK PARTİ sıralarından gürültüler)
ZÜLFÜ
DEMİRBAĞ (Elâzığ) – Arkadaşlar, PKK’yı kastediyor. Engin Bey, PKK’yı, Kandil’i
kastediyor.
ENGİN
ALTAY (İstanbul) – Daha ne söyleyeceğimi dinlemeden tahammülünüz kesildi ya.
Bir de demek ki tamamını söylesem burası karışacak. Bu Kandil’le HDP kadar
Tayyip Erdoğan’ın da ilişkisi vardır. (AK PARTİ sıralarından gürültüler)
ZÜLFÜ
DEMİRBAĞ (Elâzığ) – Ne alakası var?
ENGİN
ALTAY (İstanbul) – Evet, evet, vardır, vardır; belki de fazladır, fazladır.
Konuşalım, isterseniz sabaha kadar… Ben bir şey söyleyeyim ya… 
ALİ
ÖZKAYA (Afyonkarahisar) – Kandil’le ilişkisi, orayı yok etmek. 
ENGİN
ALTAY (İstanbul) – Yahu, konuşmama tahammül edemeyen bir çoğunluk partisiyle
karşı karşıyayız ya. Bir ne söyleyeceğimi dinleyin ya, dinleyin!
(Mikrofon
otomatik cihaz tarafından kapatıldı) 
ALİ
ÖZKAYA (Afyonkarahisar) – Ya, iyi de Kandil’le ilişkisi, orayı yok etmek.
BAŞKAN
– Buyurun.
ENGİN
ALTAY (İstanbul) – Bir dinleyin arkadaşlar, istifade edersiniz. 
Şimdi,
bu ülkede “Efendim, Kürtler de bizim kardeşimiz, Kürtler de bu millette, bu
ülkede birinci sınıf.” demek bile Kürtleri ikincilleştirmektir. 
YELDA
EROL GÖKCAN (Muğla) – O senin düşüncen.
ENGİN
ALTAY (İstanbul) – Aynı şey Aleviler için de geçerlidir. Böyle bakarsak
meseleyi çözeriz. Böyle bakmazsak biz burada didişirken memleketin dört bir
yanında evlatlarımız ölür. Kararı verecek olan da bu Meclistir. Bu kadar basit.
Ne demek Kürtler de bu milletin ya da bu ülkenin asli unsurudur? E, zaten öyle.
Bunu söylemeye gerek var mı?
OYA
ERONAT (Diyarbakır) – Biz de onu diyoruz.
Oraya
söyleyeceksin, oraya!
İBRAHİM
YURDUNUSEVEN (Afyonkarahisar) – Onlar ayrıştırıyor.
ENGİN
ALTAY (İstanbul) – Ama geçende de söyledim, bu ülkede bir zaman, Kürtçe mektup
yazmak, Kürtçe şarkı söylemek yasak idi. 
NİLGÜN
ÖK (Denizli) – Evet. Kimin zamanında kalktı? Kimin zamanında kalktı? Yasaktı,
kim kaldırdı yasağı?
ENGİN
ALTAY (İstanbul) – Bu ülkede hâlâ…
(Mikrofon
otomatik cihaz tarafından kapatıldı) 
ENGİN
ALTAY (İstanbul) – Talep ediyorum. Bir oturumda tanık oldum, Cahit Bey’in
mikrofonunu 5 kez açtınız. 
BAŞKAN – Bu
konuda bir sıkıntınız olmasın. 
ENGİN ALTAY
(İstanbul) – Bu ülkede, hâlen, 1 tane Alevi vali yok. Şimdi bunlara gözümüzü mü
kapatacağız, üç maymunu mu oynayacağız? (AK PARTİ sıralarından gürültüler)
NİLGÜN ÖK
(Denizli) – Bu ayrımcılık, tamamen ayrımcı zihniyet. 
YELDA EROL
GÖKCAN (Muğla) – Yeter artık, toplumu bölmeyin! Bundan size ekmek çıkmaz,
bölmeyin. 
ENGİN ALTAY
(İstanbul) – Dolayısıyla şunu söylüyorum: Ben, Musa Bey’in söylemindeki “Son
Kürt, son Alevi ölene kadar” ibaresini doğru bulmuyorum; doğru bulmuyorum ama
bunu söyleten kafayı da doğru bulmuyorum. 
Teşekkür ederim.
(CHP sıralarından alkışlar) 
HASAN ÇİLEZ
(Amasya) – Ya, onu kim söyletiyor Sayın Altay, Allah aşkına söyleyin ya. 
BAŞKAN –
Teşekkürler Sayın Altay. 
HASAN ÇİLEZ
(Amasya) – Aldığı eğitim söyletiyor, yaptığı işler söyletiyor. 
ENGİN ALTAY
(İstanbul) – İyi, öyle deyin, siz öyle deyin; millet ölsün, siz de “Şehitler ölmez!”
diye bağırın. 
HASAN ÇİLEZ
(Amasya) – Ama bu faşizan tavrın karşısında durmanız lazım. 
ENGİN ALTAY
(İstanbul) – Tabii, sizin çocuklarınız ölmüyor. 
HASAN ÇİLEZ
(Amasya) – Nasıl ya! Şehit oluyor çocuklarımız, şehit! 
ENGİN ALTAY
(İstanbul) – Sizinkiler de olsun, bizimkiler de olsun. Niye fakir fukaranın
çocuğu şehit oluyor? 
BAŞKAN – Buyurun
Sayın Kerestecioğlu. 
45.- Ankara Milletvekili Filiz Kerestecioğlu Demir’in, hamasetle kardeş
olunmayacağı gibi hamasetle şehit edebiyatı da yapılamayacağına ve gerçekten
barış isteniyorsa bunun için uğraşılması gerektiğine ilişkin açıklaması
FİLİZ
KERESTECİOĞLU DEMİR (Ankara) – Evet, bunu defalarca aslında burada ifade
etmiştim. Hakikaten, burada hamaset yapmak çok kolay yani siz yoksul
olmadığınızda kalkıp başkalarının yoksulluğunu göremezsiniz ya da bir şey
yaptığınızda onlar için bir şey yapmış zannedersiniz kendinizi. Orada askerler
ölür, gençler ölür ama siz burada konuşurken rahat koltuklarınızda çok rahat
konuşursunuz. Gerçekten bu da böyledir. 
ENGİN ALTAY (İstanbul)
– Aynen öyle. 
FİLİZ
KERESTECİOĞLU DEMİR (Ankara) – Öbür tarafta Ahmedi Hani’nin heykeli yıkılır,
siz dersiniz ki: “Biz asli unsuruz, Kürtler bizim kardeşimizdir.”
“Kardeşimizdir” demek de bir ikincilleştirmedir aslında…
ZÜLFÜ DEMİRBAĞ
(Elâzığ) – Ne diyelim? 
FİLİZ
KERESTECİOĞLU DEMİR (Ankara) – …ve Tahir Elçi Parkı’nın adını değiştirmek de
aslında hiç de eşit olmadığınızı gösteren bir şeydir. 
Ana dilde eğitim
hakkı için bir basın açıklaması yaparsınız, yüzünüze gaz sıkarlar. 
(Mikrofon
otomatik cihaz tarafından kapatıldı) 
BAŞKAN – Devam
edin Sayın Kerestecioğlu. 
FİLİZ
KERESTECİOĞLU DEMİR (Ankara) – Seçim zamanı gelir, sizin partinizi
çalıştırmazlar, onlarca yöneticinizi gözaltına alırlar. Bunların içerisinde
Kürt halay ekibi de vardır ve halaybaşını da içeri alırlar. Bunu, bizzat tanık
olduğum şeyleri birazdan anlatacağım size konuşmamda. O yüzden “kardeşiz”
demek, hani, aslında, gerçekten olmadığınızı ifade eden bir şeydir. Eşit
yurttaşlık başka bir şeydir. Eşit yurttaşlığın prensipleri vardır, ilkeleri
vardır. Öyle, hamasetle kardeş olunmaz, hamasetle şehit edebiyatı yapılmaz.
Gerçekten barış istiyorsanız bunun için uğraşırsınız. “Savaş yok.” diyerek
inkâr etmekle de barış sağlanmaz maalesef.
Ve bir kişinin
konuşmasını, düşüncesini hastalıklı bulmak da ayrıca incitici, zarar verici,
hakaretamiz bir ifadedir, buna da dikkatinizi çekmek isterim tekrar.
Teşekkür ederim.

BAŞKAN – Buyurun
Sayın Ağıralioğlu.
46.- İstanbul Milletvekili Yavuz Ağıralioğlu’nun, Türkiye Cumhuriyeti
devletine vatandaşlık bağıyla bağlı olan herkesin Türk ve herkesin ortak
isminin de “Türk milleti” olduğuna ilişkin açıklaması
YAVUZ
AĞIRALİOĞLU (İstanbul) – Sadece bir husus var; “asli unsur-tali unsur”
terminolojisi imparatorluk terminolojisidir, imparatorluklarda böyle bir literatür
kullanılabilir. Ulus devletlerde bu literatürün yerine vatandaşlık gelir yani
vatandaşlar… “Türkiye Cumhuriyeti devletine vatandaşlık bağıyla bağlı olan
herkes Türk ıtlak olunur.” cümlesi -Cumhuriyet kurulurken- çok medeni bir
tariftir. Sosyolojik olarak istinat ettiği şey budur yani kimsenin kendisini ne
hissettiğini yargılayan, töhmet altına bırakan, aidiyetiyle insanları rencide
eden bir tanım değildir bu. Bu, sosyolojik olarak, vatandaşlığın hangi temel
üzerinde milletleşmeyi tarif ettiğinin adıdır, çok medeni bir tabirdir. 
Bugün bu
meselenin bu hâle gelmesinde, sözlerimiz kadar sözlerimizin arkasındaki
sicillerimizin doğruluğu ya da yanlışlığı etkilidir. Şimdi, bazen şöyledir: Biz
Hükûmetimizin bazı sözlerine, bugün milliyetçilik parantezine alıp
değerlendirebileceğimiz bazı sözlerine yeteri kadar itibar etmeyiz…
(Mikrofon
otomatik cihaz tarafından kapatıldı) 
BAŞKAN –
Buyurun.
YAVUZ
AĞIRALİOĞLU (İstanbul) – …çünkü bu hassasiyetlerini havi bir siyasi geçmişe
sahip değiller. Dolayısıyla bu kabîl cümleleri takdir ederiz ama endişeyle
dinleriz. 
HDP’nin bu
mevzuda “eşit vatandaşlık” “vatan” ve benzeri cümlelerine, siyasi
terminolojinin bazen savaş diline, bazen barışa davet ederken mütekabiliyet
oluşturmasına da çok fazla itibar etmeyiz, itimat etmeyiz. Sebebi şudur: Bu
sözlerin arkasındaki siyasi sicil bu sözleri söyleme hakkı olarak ellerine asla
bu imkânı vermez. Yani müşahhas hâle getiriyorum, ben bazen sehven ya da bazen
kasten “kürdistan” diyebilirim. Benim “kürdistan” sözüm, siyasi sicilim, duruşum,
fikrî istinatgâhım dolayısıyla imparatorluk hevesime hamledilir ama HDP’den
birisi “kürdistan” derse vatan tasavvurumuzda bölünme tedai ettirir. Ben hukuk
dersem, hukuk, eşitlik üzerinde herkesin uymasını istediğim sözü ifade etmiş
olurum.
(Mikrofon
otomatik cihaz tarafından kapatıldı) 
BAŞKAN –
Tamamlayın Sayın Ağıralioğlu.
YAVUZ
AĞIRALİOĞLU (İstanbul) – HDP’de terörü tekzip edemeyen birisi ya da o mesafeyi
ayarlayamayan birisi “hukuk” derse terör seviciliğine hamledilir. Bunu şunun
için arz ediyorum: Sözlerimiz kadar, sözlerimizi söylemeye irade koyduğumuz
yere bizi getiren siyasi süreçteki sicilimize göredir dediklerimiz. Dolayısıyla
imparatorluk terminolojisiyle bu mevzuyu konuşamayız. Bu mevzuyu şöyle
konuşabiliriz: Türkiye Cumhuriyeti devletine vatandaşlık bağıyla bağlı olan
herkes Türk’tür. Kürt, Türkmen’in mütekabilidir. “Türk milleti” hepimizin ortak
ismidir.
EROL KATIRCIOĞLU
(İstanbul) – Niye “kardeş” diyorlar o zaman?
YAVUZ
AĞIRALİOĞLU (İstanbul) – Çünkü “düşmanız” demekten daha iyi geliyor Beyefendi.
Yani “kardeşiz” demek, “düşmanız” demekten daha iyi çünkü.
BAŞKAN – Sayın
Özkan…
47.- Denizli Milletvekili Cahit Özkan’ın, anlaşabilmek için aynı dili
konuşmak kadar söylemlerin de aynı anlamı taşıması gerektiğine ve İstanbul
Milletvekili Engin Altay’ın yaptığı açıklamasındaki bazı ifadelerine ilişkin
açıklaması
CAHİT ÖZKAN
(Denizli) – Teşekkürler Sayın Başkan.
Sayın Başkan,
değerli milletvekilleri; tabii, aynı dili konuşmak kadar, söylemlerimiz de aynı
anlam içerisinde olduğu takdirde tam anlamıyla anlaşabildiğimizi ifade
edebiliriz. Bugün demokrasilerde sandık beş yıldan beş yıla, dört yıldan dört
yıla değil, her an her eylemimiz ve söylemimiz sürekli vatandaşlarımız nezdinde
teste tabi tutuluyor ve bunlar sandık önüne geldiği zaman da vatandaşlarımız
tarafından tercihlerine yansıtılıyor. Bakın, Sayın Cumhurbaşkanımızın ve AK
PARTİ olarak grubumuzun ve yine, bugün yine tartışması söz konusu olan Cumhur
İttifakı’nın bütün dünya ve ülke meseleleriyle ilgili, bölge meseleleriyle
ilgili yaklaşımı, ülkemizin, milletimizin, devletimizin ve bayrağımızın çıkarı
neyi gerektiriyorsa bu anlayışla meseleye yaklaşmaktır. Özellikle Sayın
Altay’ın da ifade ettiği meseleye bakacak olursak, Sayın Cumhurbaşkanımızın,
eski yönetim modelinde Hükûmetin başı olarak Başbakanlığı döneminde ve bugün de
Cumhurbaşkanlığı hükûmet sisteminde bütün ülke meselelerine yaklaşımı,
ülkemizin istiklal ve istikbali için en doğru hareket nedir, bunun
yaklaşımıdır. Bu bağlamda, söylemi kabul etmediğimizi ifade ediyor, Genel
Kurulu saygıyla selamlıyorum.
BAŞKAN – Sayın
Altay…
48.- İstanbul Milletvekili Engin Altay’ın, PKK’nın bir terör örgütü
olduğunu ve devletin bu konuda etkin mücadele yürütmesi gerektiğini defalarca
dile getirdiğine, “Sayın Öcalan” ifadesini Türk siyaset literatürüne kazandıranın
Recep Tayyip Erdoğan olduğuna ilişkin açıklaması
ENGİN ALTAY
(İstanbul) – 2’nci tura başladık inşallah.
YAVUZ
AĞIRALİOĞLU (İstanbul) – Bir şey daha söyleyeceğim Başkanım.
ENGİN ALTAY
(İstanbul) – “Sayın Altay” dedi.
BAŞKAN –
Buyurun, devam edin Sayın Altay.
ENGİN ALTAY
(İstanbul) – Şimdi, yani Sayın Özkan özetle diyor ki: “Tayyip Erdoğan ‘Abdullah
Öcalan iyidir.’ derse bu doğrudur ama ahali derse yanlıştır.” Öyle şey olur mu?
PKK’ya İYİ PARTİ, MHP, HDP, CHP hiç konjonktürel bakmadı, hiç. Bu partilerin
hepsinin PKK’yla ilgili düşüncesi, anlayışı, yaklaşımı bellidir. (AK PARTİ
sıralarından gürültüler)
HASAN ÇİLEZ
(Amasya) – Düşüncelerin ne senin? 
ENGİN ALTAY
(İstanbul) – Ne oluyor size ya!
Bu partinin
sözcüsü olarak orada yüz kere ben dedim ki: PKK bir terör örgütüdür, devlet
bununla katı, amansız, etkin bir mücadele etmelidir ama hiçbir güvenlik
kaygısı, temel hak ve özgürlüklerin gasbına engel olmamalıdır.
(Mikrofon
otomatik cihaz tarafından kapatıldı) 
BAŞKAN –
Buyurun.
ENGİN ALTAY
(İstanbul) – Dolayısıyla, Türkiye'nin bir de ayrıca Kürt sorunu vardır diye bin
defa söyledim. 
İSMAİL GÜNEŞ
(Uşak) – HDP desin onu. 
ENGİN ALTAY
(İstanbul) – Ben söyledim. 
Ama Tayyip
Erdoğan, AK PARTİ Genel Başkanı -sataşma olsun diye öyle diyorum, sataşmadan
söz alınsın diye- şimdi, mesela “Sayın Öcalan”ı Türk siyasi hayatına… Şimdi siz
-MHP’ye söylüyorum bunu- HDP’ye kızıyorsunuz ya... Sataşma diye değil Erkan
ağabey ya.
ERKAN AKÇAY
(Manisa) – “MHP” diyorsun, sataşıyorsun.
ENGİN ALTAY
(İstanbul) - “Sayın Öcalan”ı Türk siyaset literatürüne kazandıran Recep Tayyip
Erdoğan’dır, konjonktürel olarak. 
Şimdi, “PKK’yla
görüşen arkadaşı ben gönderdim, sıkıntısı olan bana gelsin.” diyen Recep Tayyip
Erdoğan’dır. Ben AK PARTİ Grubuna soruyorum: Şu fotoğraf... Dolmabahçe’de çekirdek
mi yiyordu kardeşim, çekirdek mi yiyordu bu fotoğrafta? Neyse. 
Ben yüz kere
söyledim, olan, şehidin, ölen gencin anasına, babasına oluyor. Biz burada bu
işin politikasını yapmayalım, bin kere söyledim, ayıptır, günahtır. 
Teşekkür ederim.
(CHP sıralarından alkışlar) 
CAHİT ÖZKAN
(Denizli) – Sayın Başkan...
BAŞKAN – Sayın
Özkan, artık bu konuyu kapatalım, yoksa 3’üncü tura da başlarsak...
Benim açımdan
bir sorun yok arkadaşlar, bütün grup başkan vekillerinin söz taleplerini sabaha
kadar karşılamaya hazırım ama bunun bir sınırı var. 
CAHİT ÖZKAN
(Denizli) – Sayın Başkanım…
BAŞKAN - Lütfen…
Şimdi, aynı şekilde, diğerlerinin de söz alıp konuşmasını kabul ederseniz…
PLAN VE BÜTÇE
KOMİSYONU BAŞKANI SÜREYYA SADİ BİLGİÇ (Isparta) – Biz karşıyız bu işe.
CAHİT ÖZKAN
(Denizli) – Sayın Başkanım…
BAŞKAN – Sayın
Özkan, bir dinleyin beni. Size söz vereceğimi söyledim istiyorsanız.
CAHİT ÖZKAN
(Denizli) – Söz vermeyin, kayıtlara geçin, bir cümle kuracağım.
YAVUZ
AĞIRALİOĞLU (İstanbul) – Biz de kayıtlara geçireceğiz o zaman.
ENGİN ALTAY
(İstanbul) – Ben de kayıtlara bir şey geçireceğim. 
BAŞKAN – Aynı
şeyler kayıtlara geçme şeklinde bir döngü hâlini alır. Komisyon da Meclis
çalışanları da diğer parti mensupları da eğer kabul ederse sınır tanımadan ben
söz hakkı veririm. Bu kadar açık. 
ENGİN ALTAY
(İstanbul) – Tabii, biz memnun oluruz. 
CAHİT ÖZKAN
(Denizli) – Nasıl olsa yapacağız sonra.
ENGİN ALTAY
(İstanbul) – Yapalım efendim.
CAHİT ÖZKAN
(Denizli) - Yapacağız.
BAŞKAN – Yani
“Kayda geçsin.” veya “60’a göre konuşmak istiyorum.” diyene söz hakkı veririm. 
PLAN VE BÜTÇE
KOMİSYONU BAŞKANI SÜREYYA SADİ BİLGİÇ (Isparta) – Başkanım, öncelik siyasi
partilerde değil Komisyonda. Bundan sonra ben konuşacağım.
BAŞKAN – Onu ben
takdir ederim Sayın Bilgiç. 
PLAN VE BÜTÇE
KOMİSYONU BAŞKANI SÜREYYA SADİ BİLGİÇ (Isparta) – İç Tüzük hükmü efendim, İç
Tüzük. 
VII.- KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Teklifleri (Devam)
1.- Giresun Milletvekili Cemal Öztürk ve 2 Milletvekilinin Gelir Vergisi
Kanunu ile Bazı Kanunlarda Değişiklik Yapılmasına Dair Kanun Teklifi (2/1520)
ile Plan ve Bütçe Komisyonu Raporu (S. Sayısı: 39) (Devam)
BAŞKAN – Şimdi,
önergeyi oylarınıza sunuyorum: Kabul edenler.. Etmeyenler… Önerge kabul
edilmemiştir.
Diğer önergeyi
okutuyorum: 
Türkiye Büyük Millet Meclisi Başkanlığına
Görüşülmekte
olan (2/1520) esas numaralı Gelir Vergisi Kanunu ile Bazı Kanunlarda Değişiklik
Yapılmasına Dair Kanun Teklifi’nin 3’üncü maddesinin aşağıdaki şekilde
değiştirilmesini arz ve teklif ederiz.
“Madde 3- 193
sayılı Kanunun mükerrer 121 inci maddesinin ikinci fıkrasının (1) numaralı
bendinde yer alan ‘10 Türk lirasına’ ibaresi ‘3317 sayılı Vergi Usul Kanununun
Mükerrer 353. Maddesinde belirtilen eksik veya yanıltıcı bildirimde bulunan
mükelleflere verilen özel usulsüzlük cezasından 1 Türk lirası fazlasına’
şeklinde değiştirilmiş ve aynı bende ‘Ödemeler bu şartın ihlali sayılmaz.’
ibaresinden sonra gelmek üzere aşağıdaki cümle eklenmiştir.
‘Vergi kanunları
gereğince, tecil edilerek belirlenen şartların gerçekleşmesine bağlı olarak
terkin edilecek vergilerin, şartların sağlanamaması hâlinde kanunlarında
belirlenen tecil süresinin sonunu takip eden on beşinci günün bitimine kadar
ödenmesi şartıyla bu şart ihlal edilmiş sayılmaz.’”
 Mehmet
Metanet Çulhaoğlu İsmail Koncuk Fahrettin
Yokuş
 Adana Adana Konya
 Arslan
Kabukcuoğlu Yavuz Ağıralioğlu
 Eskişehir İstanbul
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU BAŞKANI SÜREYYA SADİ BİLGİÇ (Isparta) – Katılmıyoruz Sayın Başkan. 
BAŞKAN – Önerge
üzerinde Konya Milletvekili Fahrettin Yokuş konuşacaktır. 
Buyurun Sayın
Yokuş. (İYİ PARTİ sıralarından alkışlar)
Süreniz beş
dakikadır. 
FAHRETTİN YOKUŞ
(Konya) – Sayın Başkan, değerli milletvekilleri; hepinizi şahsım ve İYİ PARTİ
adına saygıyla selamlıyorum. 
Efendim, ben de
biraz önceki tartışmayı kaynatmak için değil ama… Herhâlde burada bulunan
herkes bu kürsüden yemin ettik, hem de şeref ve namusumuz üzerine yemin ettik.
Eğer bu yemininde herkes samimiyse lütfen bu kürsüye geldiğiniz zaman,
sözlerinizi ettiğiniz yemine sadakatle yaparsanız, söylerseniz burada hiçbir
tartışma çıkmaz ama buradan birileri Türk devletinin, Türk milletinin
birliğini, dirliğini, geleceğini, 81 milyonun kardeşliğini bozacak sözler
söylemeye devam ederse elbette ki bu tartışmalar burada bitmez. Ben buranın bir
ferdi olarak bütün milletvekillerimizi verdikleri sözün, ettikleri andın
arkasında durmaya davet ediyorum. 
Değerli Başkan,
sayın milletvekilleri; ülkemiz vergi adaletsizliği bakımından herhâlde dünyada
ilk sıralarda gelen bir ülke. Hani, bizim iktidarımızın en güzel söylediği şey
var ya “bizden önce, bizden sonra” yani 2002’den önce Türkiye’de vergi
çeşitlerine bir bakın, bir de 2002’den sonra bakın. Görürsünüz ki bu iktidar
vergi çeşitlendirmesini artırmıştır, çoğaltmıştır. Yine, eski yıllara bir
bakın, kayıt dışı istihdama bir bakın, eski sistemde, çok şükür, kayıt dışını
yapanlar hiç olmazsa bizim vatandaşlarımızdı ama şimdi ülkemizde 1 milyondan
fazla kayıt dışı çalışan insan, on binlerce kayıt dışı iş yeri açmış olan
yabancı unsurlar var. 
Eski sistemde
Türkiye'nin vergi dağılımına baktığınız zaman, yeni düzende değişen bir şey
yok. Yine, ortalamaya baktığınız zaman, dolaylı vergiler ile dolaysız vergiler
arasındaki uçurum devam ederek gidiyor, yüzde 70’lere yüzde 30’lar civarında.
Allah aşkına, hâlâ bu kürsüye çıkıp her konuda “Eskiden şöyleydi, şimdi böyle.”
demenizi vallahi biraz komik buluyorum ya; kusura bakmayın ya, komik buluyorum.

Vergi konusunda
da aynı; bir aldığımız nefesten vergi almadığınız kaldı, yakında onu da alırsınız,
Allah bilir, alırsınız; her yerde vergi. Yahu “Asgari ücret vergi dışı.”
dersiniz, düzenlemeyi doğru dürüst yapamazsınız, 2 çocuklu veya 1 çocuklu, evli
asgari ücretliden vergi alırsınız; getirdiğiniz sistem böyle. “Kayıt dışıyla
mücadele edeceğiz.” diye bir yasa çıkarırsınız, dersiniz ki: “Efendim,
vergisini düzenli ödeyenlerden, yüzde 5 vergi indirimi yapacağız, almayacağız.”
Deriz ki biz: Yahu, sizin adaletiniz ne zaman herkesi kapsayacak? Bu ülkede
asgari ücretli de, işçi de, memur da, vallahi vergi kaçırmıyoruz biz, düzenli
ödüyoruz, bize niye vergi indirimi yapmıyorsunuz? Ama sizin adaletiniz olmadığı
için, bakın, şu anda bütün memurlar, işçiler yıl içinde 18 bin liralık gelirin
hemen üstüne çıktığı zaman ne oluyor; yeni bir vergi dilimine, yüzde 20’ye
giriyor ve sizin yıllarca “Biz memuru enflasyona ezdirmiyoruz.” yalanınız bu
şekilde ortaya çıkmış oluyor. “Efendim, enflasyon kadar artış verdik ya.”
diyor; e, kardeşim, iyi de ocak ayında bana enflasyon olarak verdiğin artış
-memura, işçiye, asgari ücretliye- haziran ayında aynı mı? Vergi dilimine geldi
mi geri gidiyor. Ya da 15 Temmuzda, ikinci dönem verdiğin yüzde 4-5 artış
aralık ayında aynı miktarda cebimde kalıyor mu? Kalmıyor. Her yıl memurlar
yüzde 3-4, işçiler yüzde 3-4 kayba uğruyor.
(Mikrofon
otomatik cihaz tarafından kapatıldı)
BAŞKAN –
Tamamlayın Sayın Yokuş.
FAHRETTİN YOKUŞ
(Devamla) – Şimdi, niye bu adaletsizlikleri giderecek bir uygulama yapmazsınız?

Kardeşim, bir de
memura, işçiye, emekliye enflasyon kadar zam yaparsınız amma vergide yeniden
değerleme oranını yüzde 23,7 yaparsınız. Yani bunun anlamı ne? Ben, memura 2019
yılında 4+5=9 vereceğim, onun cebinden yüzde 23,7 vergi alacağım. Yahu sizin
adaletinize bir bakın. Ben size neyi anlatayım? Aynı şekilde, 4+4 verdiğiniz
taşeron; aynı şekilde, yarın toplu sözleşme yapacak işçiler… Ne diyeyim ben
size? Onun için, her seferinde burada diyorum, anlatıyorum, kamuyu
yönetemediğinizi, yanlışlarınızı, beceriksizliklerinizi… Ya, bir gün de kabul
edin, kabul edin. 
(Mikrofon
otomatik cihaz tarafından kapatıldı) 
FAHRETTİN YOKUŞ
(Devamla) - Vallahi, kabul ettiğiniz gün ben size daha böyle güzel, kibar kibar
konuşacağım.
Teşekkür ederim,
iyi akşamlar. (İYİ PARTİ ve CHP sıralarından alkışlar)
BAŞKAN –
Teşekkürler Sayın Yokuş.
Önergeyi
oylarınıza sunuyorum: Kabul edenler… Etmeyenler… Önerge kabul edilmemiştir.
Diğer önergeyi
okutuyorum:
Türkiye Büyük Millet Meclisi Başkanlığına
Görüşülmekte
olan 39 sıra sayılı Gelir Vergisi Kanunu ile Bazı Kanunlarda Değişiklik
Yapılmasına Dair Kanun Teklifi’nin 3’üncü maddesinin aşağıdaki şekilde
değiştirilmesini arz ve teklif ederiz.
Saygılarımızla.
 Mehmet
Bekaroğlu  Emine Gülizar Emecan Cavit
Arı
 İstanbul İstanbul Antalya
 Süleyman
Girgin Rafet Zeybek Kamil
Okyay Sındır
 Muğla Antalya İzmir
 Suzan
Şahin
 Hatay
MADDE 3- 193
sayılı Kanunun mükerrer 121’inci maddesinin ikinci fıkrasının (1) numaralı
bendinde yer alan "10 Türk lirasına” ibaresi "300 Türk lirasına”
şeklinde değiştirilmiş ve aynı bende "ödemeler bu şartın ihlali
sayılmaz." ifadesinden sonra gelmek üzere aşağıdaki cümle eklenmiştir.
"Vergi
kanunları gereğince, tecil edilerek belirlenen şartların gerçekleşmesine bağlı
olarak terkin edilecek vergilerin, şartların sağlanamaması hâlinde kanunlarında
belirlenen tecil süresinin sonunu takip eden onbeşinci günün bitimine kadar
ödenmesi şartıyla bu şart ihlal edilmiş sayılmaz.”
BAŞKAN
– Komisyon önergeye katılıyor mu?
PLAN
VE BÜTÇE KOMİSYONU BAŞKANI SÜREYYA SADİ BİLGİÇ (Isparta) – Katılmıyoruz Sayın
Başkan.
BAŞKAN
– Önerge üzerinde Hatay Milletvekili Suzan Şahin konuşacaktır.
Buyurun
Sayın Şahin. (CHP sıralarından alkışlar)
Süreniz
beş dakikadır.
SUZAN
ŞAHİN (Hatay) – Sayın Başkan, değerli üyeler; yüce Meclisi saygıyla
selamlıyorum. 
Söz
aldığım 3’üncü madde kapsamında vergiye uyumlu mükelleflerin bir mağduriyete
uğramaması için yapılan düzenlemeye göre, 10 liraya kadar yapılan eksik
ödemelerin ihlal sayılmaması yönündeki rakam 250 liraya çıkarılmak isteniyor.
Güzel. Güzel de Komisyon tutanaklarına baktığımızda, Gelir İdaresi Başkanlığı
daire başkanının sözlerine göre, 10 lirayı yani 5 simit parasını ödeyemeyen 290
bin kişi var bu ülkede. Bu içler acısı tablonun sorumlusu kim arkadaşlar? 300
bin kişinin 10 lirayı ödeyememesi bu Hükûmetin ayıbıdır. 
Bu
ülkede afet var. Her yer yangın yeri. Kredi kartı borçlu sayısı 2,5 milyon
kişi. 2003 yılından beri AKP hükûmetlerinin uyguladığı yanlış ekonomi
politikalarının sonucunda geldiğimiz yer ülkenin çok yüksek bir borçluluk
seviyesine ulaşmış olmasıdır. Bugün ülkede borcu olmayan kimse yok. Dün
emeklilikte yaşa takılanlarla ilgili kanun teklifi önerimizi yine reddettiniz.
Emekliye enflasyon oranında kira, yakacak, giyim, yiyecek yardımına da
yanaşmıyorsunuz. Asgari ücret 2.020 lira ise en düşük emekli maaşı da 2.020
lira olmalıdır. Emekliler açlık sınırında yaşam mücadelesi veriyor; ısınamıyor,
kirasını ödeyemiyor. 
Öğrenciye
verdiğiniz krediyi daha mezun olmadan istiyorsunuz. Genel Başkanınız “Burs
almayın, kredi alın; bedavacılığa alışmayın.” derken 280 bin öğrenciyi, öğrenim
ve katkı kredileri ödeyemediği için icralık ettiniz. Öğrencilerin kredi
borçları silinmeli; devlet, geleceği olan gençlerine karşılıksız burs
vermelidir.
Bir tarafta ne
talep ederse etsin “Sana yok.” dediğiniz emekli, memur, işçi, öğrenci, çiftçi;
diğer yanda milletimize hakaret etmesine rağmen vergi borcu silinen yandaş iş
adamları, milyarlarca liralık saraylarda badem sütüyle beslenenler. Bu halkın
hesap soracağı günler yakındır arkadaşlar. 
Çiftçiye
“Üretme.” diyorsunuz, tüm tarım ürünlerinde gümrük vergisini sıfıra indirerek
yerli tarımı bitiriyor, çiftçiye “Tarlanı ekme.” diyorsunuz. Çiftçi ne yapsın,
başka yapacak işi de yok. Nasıl kazanacak da nasıl karnını doyuracak? Türk
çiftçisini bitirip yabancı sermayeye ülkeyi teslim etmektesiniz. 
AKP Hükûmeti,
şirketlerin ve vatandaşların borçlarını ödeyebilmesine imkân verecek bir gelir
kazanmalarına yol açacak politikalar geliştirmek yerine, borçluların borcunu
borçla çevirmesi için seçim öncesi “müjde” adı altında bir seçim yatırımı,
realiteden uzak bir çözüm önerisi sunarak kredi kart borçlarının yapılandırılacağını
söyledi. Türkiye’de toplam kredi kartı borcu 103,4 milyar lira. Bu borcun
tamamını ödemek için Ziraat Bankasının kredi vermesi mümkün değil, bankanın bu
kadar kaynağı yok. Bu da demek oluyor ki herkesin talebi karşılanmayacak.
Yeterli para olmadığından krediden yararlanmak da çok kolay olmayacak.
Milyonlarca insan bu seçim yatırımından yararlanamayacak anlaşılan. Krediden
yararlanabilmek için son altı aydır sigortalı çalışan olmak ve borcu yasal
takibe düşmemiş olmak gibi koşullar var. Asıl borcu takibe girmiş ve ödeyemez
durumda olan kişinin borcu yapılandırması gerekirken bu kişilere “Sana kredi
yok.” deniyor. Onların durumu ne olacak peki? Ödenecek taksit tutarı aylık
gelirinin yüzde 75’ini geçemeyecekmiş. Aylık geliri varsa tamam, peki krizde
işsiz kalan milyonlar ne yapacak? 
Ziraat Bankası
yıllık mevduata yüzde 20 faiz verdiğini söylüyor. Kredi kartı borcu için
kullandıracakları aylık yüzde 1,1’lik kredinin yıllık bileşik maliyeti yaklaşık
yüzde 14 olur. Bankanın bu oranla krediye dönüştürmesi alenen zarar etmesine
yol açacaktır. Bir kamu bankasının zararının önünde sonunda halka fatura
edileceği de açıktır. Yoksa Ziraat Bankasını altından kalkamayacağı bir çıkmaza
sokup batırarak yarın üç kuruşa yandaşlara ya da Katarlı dostlarınıza mı satma
düşüncesindesiniz? 
Rantın, lüksün,
savurganlığın, üretmeden tüketmenin bedelini yine halk ödeyecek. Bir yanda
kışlık, yazlık saray yatırımları, rektörlere uzay mekiği gibi makam araçları;
bir yanda mutfaklarda boş tencereler.
(Mikrofon
otomatik cihaz tarafından kapatıldı) 
BAŞKAN –
Tamamlayın lütfen Sayın Şahin. 
SUZAN ŞAHİN
(Devamla) – Kim halktan yana, kim haktan yana; milletimizin takdirine
sunuyorum. Her şeyin çözümü adalette. Adil olacaksınız, denge kuracaksınız
diyorum. 
Saygılarımla.
(CHP ve İYİ PARTİ sıralarından alkışlar) 
BAŞKAN –
Teşekkürler Sayın Şahin. 
Önergeyi
oylarınıza sunuyorum: Kabul edenler... Etmeyenler… Önerge kabul edilmemiştir. 
3’üncü maddeyi
oylarınıza sunuyorum: Kabul edenler…Etmeyenler… 3’üncü madde kabul edilmiştir. 
4’üncü madde
üzerinde aynı mahiyette olmak üzere iki önerge vardır, önergeleri okutup
birlikte işleme alacağım. 
Türkiye Büyük
Millet Meclisi Başkanlığına
Görüşülmekte
olan (2/1520) esas numaralı Gelir Vergisi Kanunu ile Bazı Kanunlarda Değişiklik
Yapılmasına Dair Kanun Teklifi’nin 4’üncü maddesinin birinci fıkrasında yer
alan "eklenmiştir” ibaresinin "ilave edilmiştir” ibaresiyle
değiştirilmesini arz ve teklif ederim.
 Mehmet
Metanet Çulhaoğlu  Yavuz Ağıralioğlu Fahrettin
Yokuş
 Adana
 İstanbul Konya

 Arslan
Kabukcuoğlu  İmam Hüseyin Filiz Ayhan
Erel 
 Eskişehir Gaziantep Aksaray
 Hayrettin
Nuhoğlu
 İstanbul

Aynı mahiyetteki
diğer önergenin imza sahipleri:
 Mehmet
Bekaroğlu  Emine Gülizar Emecan  Cavit
Arı
 İstanbul
 İstanbul  Antalya
 Rafet
Zeybek Süleyman Girgin Kamil
Okyay Sındır
 Antalya Muğla İzmir
BAŞKAN –
Komisyon aynı mahiyetteki önergelere katılıyor mu?
PLAN VE BÜTÇE
KOMİSYONU BAŞKANI SÜREYYA SADİ BİLGİÇ (Isparta) – Katılmıyoruz Sayın Başkanım.
BAŞKAN – Aynı
mahiyetteki önergeler üzerinde ilk söz, İstanbul Milletvekili Hayrettin
Nuhoğlu’na aittir.
Buyurun Sayın
Nuhoğlu. (İYİ PARTİ sıralarından alkışlar) 
Süreniz beş
dakikadır. 
HAYRETTİN
NUHOĞLU (İstanbul) – Sayın Başkan, değerli milletvekilleri; görüşülmekte olan
bu torba kanunun 4’üncü maddesi üzerinde söz aldım. Sözlerime selamlarımı
sunarak başlıyorum.
Bu madde, 2018
Mart ayında çıkarılmış olan kanundaki bir maddenin değiştirilmesinden
ibarettir. Ne oldu da dokuz ay önce çıkarılmış bir kanunun maddesi yeniden
değişiyor? Kamuda vergi iadelerine ilişkin açılan davaların çokluğu ve bu
davaların kamunun aleyhine sonuçlanmaları üzerine, ondan kaynaklanan gelir
kayıplarının önlenmesiyle ilgili bir kanundan bahsediliyor. Böyle dokuz aylık,
on aylık bir kanun söz konusu olunca “Acaba kimler faydalandı da şimdi artık
değiştiriliyor.” düşüncesi aklıma gelmiyor değil. Tabii, torba kanun… Gerçekten
bu kanunun üzerinde böyle konuşmak da içimden gelmiyor. Onun için, ben gene
Anayasa konusuna değinmek istiyorum.
Değerli
arkadaşlar, herkes gibi ben de haber kanallarını izliyor, gazeteleri okuyorum.
Meclis Başkanımız Sayın Binali Yıldırım seçim çalışmalarına devam etmektedir.
Yanındakilerle birlikte Adalet ve Kalkınma Partisi adına İstanbul’a büyükşehir
belediye başkanı olabilmek için bilerek ve taammüden, yeminine rağmen,
Anayasa’ya sadakatten ayrılıyor. Doğrusu, bu kadar pişkinlik olmaz. Anayasa’nın
94’üncü maddesi orada durdukça, bu yapılan hiçbir zaman unutulmaz ve bir gün
mutlaka karşılarına çıkar. Merak ediyorum, ettiği yemini bozmayı içine nasıl
sindirebiliyor? O da benim gibi, bir mühendistir. Aslında mühendisler analitik
düşünmeyi severler ve doğru analizler yapabilirler, bu 94’üncü maddeyi mutlaka
benim gibi anlıyordur. İyi de niçin uygulayamıyor? İşte bunun sebebi, ülkemizi
on altı yıldır yönetmekte olan zihniyetin ta kendisidir; bu zihniyet
mensuplarının planları, kurguları, hatta cumhuriyet değerlerini ve kurumlarını
itibarsızlaştırmak niyetleri olabilir. Tekrar ikaz ediyorum: Bu ısrardan
vazgeçin. 
Buradan çok
samimi olarak da bir hususu dile getirmek istiyorum. Devlet imkânlarını
kullanarak sağladıkları avantajların peşinde değiliz, onları kıskanıyor
değiliz; gerçekten, Anayasa’ya bağlı kalmak ve sadakatten ayrılmamak çok daha
önemlidir ve bu, hepimize gereklidir. 
Değerli
arkadaşlar, bu duruma sosyal medya hesaplarında ve dost sohbetlerinde artık çok
sıkça rastlanmaktadır; toplumdaki gerginliğe, güvensizliğe rağmen hâlâ iktidara
toz kondurmayan bir kesim vardır. Bu kesim medya organlarının neredeyse
tamamına yakınını işgal etmiş durumdadır. Çizilen pembe tablolara rağmen
iktidara destek veren önemli bir kesimde ise tedirginlik başladı, “Nereye
gidiyoruz?” sorusuna bu kesimlerde artık çok sıkça rastlamak mümkündür. Yandaş
gazetelerden bir tanesinin ünlü bir köşe yazarı cuma günkü köşesinde bir yazı
yayınladı, onun bir kısmını sizlerle paylaşmak istiyorum. Diyor ki bu ünlü
yandaş gazeteci:
“1)
Yolsuzluklar
2) Kısa yoldan,
katakullilerle zenginleşmek 
3) Adli alandaki
farklı kumpaslar
4) Kibir dili
5) Aile
alanındaki savrulmalar
6) Ekonomideki
çarpıklıklar
7) Keyfî yönetim
tarzı
8) Kutuplaşma” 
Gerçekten,
on altı yıllık merkezî yönetimde kesintisiz ve tek başına bir iktidar,
belediyelerde de yirmi beş yıllık bir iktidar söz konusudur ve elbette, yaşanan
iç sancılar artık dışa vurmaya başlayacaktır. Öyle görünüyor ki 31 Mart bir
dönüm noktası olacak ve ülkeyi yönetenler, oradan çıkan sonuçtan sonra ya
akıllarını başlarına alacak ya da bir an önce çekip gitmenin planlarını
yapacaklardır.
(Mikrofon
otomatik cihaz tarafından kapatıldı)
BAŞKAN
– Tamamlayın Sayın Nuhoğlu.
HAYRETTİN
NUHOĞLU (Devamla) – Değerli milletvekilleri, değerli arkadaşlar; Yüksek Seçim
Kurulunun takındığı tavırları da asla kabul etmiyoruz, tasvip etmiyoruz. İYİ
PARTİ olarak, askı süresinin uzatılmasını talep ettik, reddettiler.
Tespitlerimize göre, 126.294 seçmen sahte yazılmıştır; metruk binalarda, boş
arazilerde, FETÖ’nün kapatılmış yurtlarında yüzlerce adres görünmektedir; 80
metrekarelik bir apartman dairesinde 40 farklı soyadı taşıyan 82 kişi
kayıtlıdır. Gene bunun benzeri, o kadar çok “mükerrer” demeyeceğim, sahte kayıt
vardır ki bu seçimler şaibe altında kalabilir. Yüksek Seçim Kurulu vakit çok
geçmeden acil tedbirler almak zorundadır.
Hepinizi
saygıyla selamlıyorum. (İYİ PARTİ sıralarından alkışlar) 
BAŞKAN
– Teşekkürler Sayın Nuhoğlu.
Aynı
mahiyetteki önergeler üzerinde ikinci söz Antalya Milletvekili Cavit Arı’ya
aittir. 
Buyurun
Sayın Arı. (CHP sıralarından alkışlar) 
Süreniz
beş dakikadır.
CAVİT ARI
(Antalya) – Sayın Başkan, değerli milletvekili arkadaşlarım; 39 sıra sayılı
Bazı Kanunlarda Değişiklik Yapılmasına Dair Kanun Teklifi’nin 4’üncü maddesinde
Cumhuriyet Halk Partisi Grubu adına söz almış bulunmaktayım. Öncelikle hepinizi
saygıyla sevgiyle selamlıyorum. 
Maddede, ikale
sözleşmesi veya karşılıklı anlaşmayla işçi-işveren ilişkisini sonlandırma
sözleşmesi kapsamında tazminat, yardım benzeri ödeme yapılanlar tarafından, bu
ödemeler üzerinden ödenen gelir vergisi ve damga vergisini iade talep süreciyle
ilgili 27/3/2018 tarihinde Resmî Gazete’de yayımlanan 7103 sayılı Kanun’la
vergi kanunlarında birçok değişiklik yapıldı ve bu değişikliklerden biri de
ücretin tanımını düzenleyen Gelir Vergisi Kanunu’nun 61’inci maddesine eklenen
7’nci maddesi hükmü aynen şöyle: “Hizmet sözleşmesi sona erdikten sonra
karşılıklı sonlandırma sözleşmesi veya ikale sözleşmesi kapsamında ödenen
tazminatlar iş kaybı tazminatları, iş sonu tazminatları, iş güvencesi
tazminatları gibi çeşitli adlar altında yapılan ödemeler ve yardımlar.” Madde,
bu kapsamındaki ödemelerden kesilen vergilerin iadesiyle ilgili. Bu kapsamda,
anılan bu yeni düzenlemeden sonra yani 27/3/2018 tarihinden önceki yapılan
kesintilerle ilgili iadeler yasal düzenlemeye kavuştu ancak önceki süreçlerle
ilgili birtakım davalar bulunmaktaydı. İşte bu davalardan vazgeçilmesiyle
ilgili bir düzenleme yapılmakta. 
Değerli
arkadaşlar, bu düzenlemede yani bu maddede aynen şöyle denilmekte: Bu madde
hükümlerinden dava açmamaları veya açılmış davalardan vazgeçmeleri şartıyla
yararlanırlar. Yine, maddenin devamında “…vazgeçilen davalarla ilgili olarak
yargılama giderleri ve vekâlet ücretine hükmedilemez.” denilmekte.
Değerli
arkadaşlar, şimdi, bu düzenleme, vatandaşımızın gidip mahkeme kapılarında
gereksiz davalarla uğraşmalarına ihtiyaç bırakmayacak bir düzenleme olarak
görülmekte ve yine, 27/3/2018 tarihinden önce açılan davalarda idarenin bir
şekilde anlaşması yani uzlaşması anlamına gelmekte. Bu anlamda özel bir
itirazımız yok ancak burada açılmış davalar bulunmakta. Bu davaları da
genellikle avukat arkadaşlarımız açtılar. Şimdi gelinen noktada, idare yani bir
anlamda devlet, bu kaybedilen davalar nedeniyle artık yargılama sürecini
bitirmekte ve bu yargılamalardan vazgeçerek mükellefle anlaşıp parasını iade
etmekte. Sonuç olarak bu anlaşılmakta. Peki, bu durumda avukatın suçu ne? Yani
burada, görevini yapmış olan, kazanılan birçok davanın da örnek teşkil ettiği
bir ihtilafta görevini yapıp dava açan ve ücreti hak etmek üzere olan avukatın
burada, değerli arkadaşlar, bir kusuru yok. Mükellef ile devlet anlaşmakta ama
sonuçta cezayı avukat çekmekte. 
Zaten avukatların
durumu, maalesef, ülkemizde yargının içinde bulunduğu durumla bağlantılı
olarak, gerçek anlamda sıkıntılı. Yani zaten avukatların görev sahaları, görev
alanları iyice kısıtlanmış durumda; avukatların gelirlerinde ciddi bir azalma
meydana geldi. İşte bu nedenledir ki zaten vergi sıkıntısı olan yani vergisini
ödeyemeyen ciddi sayıda avukat arkadaşın olduğu bir ortamda siz, devlet ile
mükellefi anlaştırırken avukatın hak etmiş olduğu ücreti maalesef avukattan
esirgemekle onları zor bir durumla karşı karşıya bırakıyorsunuz.
(Mikrofon
otomatik cihaz tarafından kapatıldı)
BAŞKAN –
Buyurun, tamamlayın Sayın Arı.
CAVİT ARI
(Devamla) – Tamamlıyorum Başkanım.
Değerli
arkadaşlar, Avukatlık Kanunu gereğince böyle bir karar alınması esasen doğru
değildir çünkü eğer dava açmaya sebebiyet verilmişse dava açmaya sebebiyet
veren kişi veya kurum mahkeme masraflarından ve vekâlet ücretinden sorumludur.
Burada getirilmeye çalışılan bu hükümle idarenin dava açmaya sebebiyet verdiği
çok açıktır, dolayısıyla da burada artık avukatlık ücretini hak etmiş bulunan
meslektaşlarımızın bu ücretlerinin kesinlikle burada sözleşme ile anlaşmanın
öncelik şartı olarak değerlendirilmesi doğru olmayacaktır. O nedenle de “Eğer
mükellef anlaşacaksa davasından vazgeçecek ve avukatlık ücretine hükmedilmeyecektir.”
şeklindeki bu düzenleme Avukatlık Kanunu’na uygun olmayacaktır değerli
arkadaşlar. O nedenle bu yönüyle maddenin çıkarılmasını arz ve talep ediyorum.
Teşekkür
ediyorum. (CHP sıralarından alkışlar)
BAŞKAN –
Teşekkürler Sayın Arı.
Aynı mahiyetteki
önergeleri oylarınıza sunuyorum: Kabul edenler… Etmeyenler… Önergeler kabul
edilmemiştir.
4’üncü maddeyi
oylarınıza sunuyorum: Kabul edenler… Etmeyenler… 4’üncü madde kabul edilmiştir.
5’inci madde
üzerinde üç adet önerge vardır, aykırılık sırasına göre okutup işleme alıyorum.
Türkiye Büyük Millet Meclisi Başkanlığına
Görüşülmekte
olan 39 sıra sayılı Kanun Teklifi’nin 5’inci maddesinin kanun teklifinden
çıkarılmasını arz ve teklif ederiz.
 Erol
Katırcıoğlu Necdet İpekyüz Musa
Piroğlu
 İstanbul Batman İstanbul
 Serpil
Kemalbay Pekgözegü Tuma Çelik
 İzmir Mardin
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ BEKİR KUVVET ERİM (Aydın) – Katılmıyoruz Sayın Başkan.
BAŞKAN – Önerge
üzerinde Batman Milletvekili Necdet İpekyüz konuşacaktır.
Buyurun Sayın
İpekyüz. (HDP sıralarından alkışlar)
Süreniz beş
dakikadır.
NECDET İPEKYÜZ
(Batman) - Sayın Başkan, değerli milletvekilleri; bu maddeyle, özellikle sinema
sektörünün de mevcut durumu düşünüldüğünde, ödeme sistemlerinin teknolojiyle
uyumu konusunun, düzenlenmesi hedeflenmektedir. Fakat bütün maddelerde ele
aldığımız gibi burada da bir sorunu gündeme getirmemiz lazım; tekrar keyfiyet
söz konusu, tekrar bir tekelleşmeyle karşı karşıyayız. Niçin? Çünkü haksız bir
rekabete neden olabilme ihtimali var. Aslında, Türkiye’de sinema sektörüne
baktığımızda, afişlere, reklamlara, sinemaya gidenlere baktığımızda sanki
sinemada seyirci sayısı arttı, nitekim doğru da fakat bu sinema sektöründe
gişedeki sayının artması sinemadaki özgürlüklerin, sinemadaki gelişmenin
artması anlamına gelmemektedir. Maalesef, Türkiye’deki filmlerin çeşitliliği
giderek azalmakta, daha çok “popüler kültür” dediğimiz popüler konuları ele
alan ve gişe hasılatı için gişeyi öncelikli kılan filmler gündeme alınmakta.
Dünyada da böyle bir trend var ama biliyoruz ki dünyada da bu gişe filmleri
daha çok ödül alanlar değil. Sinemanın daha çok özgürlüklerin önünü açması,
sanatın önünü açması, kültürün önünü açması gerekirken popüler filmler daha çok
günübirlik problemlere değiniyor, hatta kimi zaman gündemden uzaklaşmak için de
kullanılabiliyor. Ve Türkiye’ye baktığımızda, aslında Türkiye’de geçen hafta
çok tartışılan bir konuyu, özellikle Plan ve Bütçe Komisyonuna geldikten sonra,
sinema sektöründe çalışanlar sosyal medyada ve olabildiğince ulaşabildikleri
diğer kesimlerde de tartışmaya açtılar. Burada ele aldıkları konu neydi? Ele
aldıkları en büyük konu, Türkiye’de 3 tane büyük firma, aslında sinema
sektörünü ele geçirmiş. Sinema sektörünün 3 tane ayağı var: Bir tanesi dağıtım,
bir tanesi yapım, bir diğeri işletme. Şu anda Türkiye’de dağıtım, işletme ve
yapım aynı firmada toplanabiliyor. Dünyanın birçok yerinde dağıtım, işletme ve
özellikle yapım aşaması farklı. Nitekim, sinemada Hollywood’da, Amerika’da bile
denetleme kurumları bunu önlemekte, 3 tane ayrı ayağın bir arada olmasına karşı
çıkmakta. Türkiye’de, bu AVM’lerle beraber “cep sineması” dediğimiz sektörde
181 bin koltuk var, 90 bini sadece bir firmaya ait, 90 bini. İstediği filmi
oynatabiliyor, istediği filmi oynatmıyor. 
Size ben film
sorsam -birçoğumuz sinemaya gitmişiz gelmişiz ama- en çok gişe hasılatı olanlar
aklımızda. Peki, ödül alan filmler, belgeseller, Türkiye’nin gerçeğini veya
yurt dışındaki gerçekleri paylaşan kaç film izlemişsiniz veya izleniyor? Çok az
ve giderek buradaki bu tekelleşme gerçekten de sinema sektöründe sanatın,
özgürlüğün, muhalefetin önünü açmak isteyenlerin de önünde engel olmaktadır.
Bu, kısaca tekrar bir tekelleşmeye neden olmakta ve denetleme kurulu olması
gereken Rekabet Kurumu da buna seyirci olmakta yani deyim yerindeyse denetleme
görevi üstünde olan Rekabet Kurumu sinema seyreder gibi seyretmektedir;
normalde incelemesi lazım, müdahale etmesi lazım ama sinema seyircisi gibi
izlemekte ve hatta bu tekelleşmeye de göz yummaktadır. 
Biz ne demek
istiyoruz? Biz sinema sektörünün, sinema çalışanlarının ve sinemadaki
özgürlüklerin önünü açmazsak gerçekten Türkiye’deki demokrasi mücadelesine de
zarar vermiş oluruz. 
Bakın, size
kendi vekil olduğum ille ilgili bir olayı anlatmak istiyorum sinema bağlamında.
Batman’da 70’lerde Türkiye’nin birçok ilinde olduğu gibi sinemalar var, Mehtap
Sineması dediğimiz bir sinema var ama Batman’ın son dönemde sineması yoktu
2000’li yılların başına kadar. 2000’li yılların başında Batman’da yerel
yönetimler ve Batman’daki bir kısım sanatla uğraşanlar, kültürle uğraşanlar
“Bir sinema yapalım.” dediler ve Batman gibi yerde belediye buna öncülük etti.
İnşaat yapıldı, bir parkın çevresine sinema yapıldı; çay bahçesi var, kafesi
var ama aslında sinema dışında bir kültür evine dönüştü; tiyatrolar,
seminerler, paneller, konferanslar, birçok etkinlik yapılıyor. “Ne olacak bu
sinemanın ismi?” diye soruldu kamuoyuna “Yılmaz Güney Sineması olsun adı.”
dendi ve Yılmaz Güney Sineması yıllarca orada hizmet verdi, sonra kayyum atandı.

Kayyum atandı,
ilk işi ne oldu? Herkes bekliyor kayyum ne yapacak diye, dedi ki: “Bu Yılmaz
Güney Sinemasının görünümü hoş değil, biz sosyal medyada paylaşalım, 3 tane
proje sunalım, bu sinemayı güzelleştirelim.” Daha bununla uğraşılırken pat, bir
yangın çıktı. “Elektrik kontağı” dendi ve sinema ciddi hasar gördü, yandı. 
(Mikrofon
otomatik cihaz tarafından kapatıldı)
BAŞKAN – Devam
edin Sayın İpekyüz. 
NECDET İPEKYÜZ
(Devamla) – Yılmaz Güney Sineması bir nefes olmuş, bir soluk alma yeri olmuş.
Peşinden Batman halkı “Ne yapalım, ne edelim?” dedi. Kayyum internetten şunu
dedi: “Ya, biz bundan, bu 3 projeden vazgeçtik. Size sosyal medyadan soruyoruz,
bir anket yapalım. Yılmaz Güney Sinemasına bahçe mi yapalım, park mı yapalım,
sinema mı yapalım?” Bir hafta, on gün beklendi, yüzde 67 “Sinema yapalım, bahçe
yapmayalım.” dedi. Sekiz gün sonra kayyum tekrar, bir daha bir soru sordu: “Ya,
birçok tepki var; burayı sinema mı yapalım, cami mi yapalım?” Buyurun. Tekrar
kamuoyuna sunuldu, yüzde 76 tekrar “Sinema yapalım.” dedi. Hâlâ sinema yok,
Yılmaz Güney Sineması yok. Ayıp değil mi ya? Hem soruyorsunuz… Ve ne yapılıyor?
Hafıza yok ediliyor, hafıza. Çim ekiliyor, molozlar kaldırılıyor, yerle bir
ediliyor. Sonra nedir: “Kayyumlar memlekette seviliyor, beğeniliyor.” Ya, ilk
geldiği günden Batman’a ne yapmışsan yap ama Yılmaz Güney Sineması oranın
nefesiydi, sesiydi. 
(Mikrofon
otomatik cihaz tarafından kapatıldı)
BAŞKAN –
Sözlerinizi bağlayın Sayın İpekyüz. 
NECDET İPEKYÜZ
(Devamla) – Siz sinema sektörüne böyle bakarsanız, kültüre ve sanata böyle
bakarsanız her şeyi kendinizde görürseniz ihsan, lütuf gibi “Ben bilirim, ben
sizin adınıza karar veririm.” dersiniz ama halka sorduğunuzda halk size bunun
cevabını verir. Hele ne ayıp ki böyle bir kayyum cami ile sinemayı sorup bu
yanıtı aldıktan sonra da yerinde oturuyor. 
Teşekkür
ediyorum. Saygılarımı sunuyorum. (HDP sıralarından alkışlar)
BAŞKAN –
Teşekkürler Sayın İpekyüz. 
Önergeyi
oylarınıza sunuyorum: Kabul edenler… Etmeyenler… Önerge kabul edilmemiştir. 
Diğer önergeyi
okutuyorum: 
Türkiye Büyük
Millet Meclisi Başkanlığına
Görüşülmekte
olan 39 sıra sayılı Gelir Vergisi Kanunu ile Bazı Kanunlarda Değişiklik
Yapılmasına Dair Kanun Teklifi’nin 5’inci maddesinin aşağıdaki şekilde
değiştirilmesini arz ve teklif ederiz. 
Saygılarımızla. 
 Mehmet
Bekaroğlu  Emine Gülizar Emecan Cavit
Arı
 İstanbul İstanbul Antalya
 Süleyman
Girgin  Rafet Zeybek  Kamil
Okyay Sındır
 Muğla Antalya İzmir
MADDE
5-26/5/1981 tarihi ve 2464 sayılı Belediye Gelirleri Kanununun 21 inci
maddesinin ikinci fıkrasına "ödeme kaydedici cihaz kullanılarak”
ifadesinden sonra gelmek üzere "veya elektronik belge düzenlenmek
suretiyle" ifadesi ilave edilmiştir.
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ BEKİR KUVVET ERİM (Aydın) – Katılmıyoruz Sayın Başkan. 
BAŞKAN – Önerge
üzerinde söz talebi yoktur. 
Gerekçeyi
okutuyorum:
Gerekçe:
Yapılan
değişiklikle madde metninin daha iyi anlaşılması amaçlanmaktadır.
BAŞKAN –
Önergeyi oylarınıza sunuyorum: Kabul edenler… Etmeyenler… Önerge kabul edilmemiştir.

Diğer önergeyi
okutuyorum: 
Türkiye Büyük Millet Meclisi Başkanlığına
Görüşülmekte
olan (2/1520) esas numaralı Gelir Vergisi Kanunu ile Bazı Kanunlarda Değişiklik
Yapılmasına Dair Kanun Teklifi’nin 5’inci maddesinin birinci fıkrasında yer
alan “eklenmiştir” ibaresinin “ilave edilmiştir” ibaresiyle değiştirilmesini
arz ve teklif ederim.
 Feridun
Bahşi Mehmet Metanet Çulhaoğlu Fahrettin
Yokuş
 Antalya Adana Konya
 Arslan
Kabukcuoğlu İmam Hüseyin Filiz Yavuz
Ağıralioğlu
 Eskişehir
 Gaziantep İstanbul
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ BEKİR KUVVET ERİM (Aydın) – Katılmıyoruz Sayın Başkan.
BAŞKAN – Önerge
üzerinde Antalya Milletvekili Feridun Bahşi konuşacaktır.
Buyurun Sayın
Bahşi. (İY İPARTİ sıralarından alkışlar)
Süreniz beş
dakikadır.
FERİDUN BAHŞİ
(Antalya) – Sayın Başkan, değerli milletvekilleri; 39 sıra sayılı Kanun
Teklifi’nin 5’inci maddesinde verdiğimiz önerge üzerine söz aldım. Hepinizi
saygıyla selamlıyorum.
Değerli
milletvekilleri, Türkiye’de çıkarılan her yeni yasa yeni mağduriyetler
yaratmakta, 1’inci parti mensupları da mağduriyetleri gidermek için torba
yasaları devreye sokmaktadır. Yasalar sorun çözmek için vardır, sorun çıkarmak
için değil. AK PARTİ, daha önce çıkardığı torba yasalarda unutulmuş, eksik
bırakılmış, sakıncalı bulunmuş hususları yeni torba yasalarla düzeltmeye
çalışmakta ancak yeni torba yasalar, yeni sakıncalar doğurmaktadır. Torba
yasalar “yapboz” “dene yanıl” “koy kaldır” yasalarıdır. Acele, üstünkörü, zaman
baskısı altında, yangından mal kaçırır gibi çıkarılan yasalar sağlıksız ve
sorunludur. Bütün bunlar daha önce de defalarca söylenmesine rağmen, iktidar
yanılmaz olduğunu düşünüyor, yaptığı her işin de doğru olduğunu sanıyor,
Türkiye Büyük Millet Meclisini de bu şekilde çalıştırmaya devam ediyor ki,
doğru değildir.
Torba
yasalarla, haksızlıkları bile bile, parça parça, taksit taksit gideriyorsunuz.
Ne kadar torba yasa çıkarılırsa yasalar ve yasama da o kadar sorunlu hâle
gelmektedir. Buradan bir kez daha uyarıyorum: Türkiye Büyük Millet Meclisinin
ve Türk demokrasinin iki virüsü vardır; bunlardan biri kanun hükmünde
kararnameler, diğeriyse torba yasalardır. Bunları tedavi etmeden Türkiye’de
demokrasiyi tedavi edemezsiniz. İktidarın istisnai hâllerde başvurması gereken
torba yasaya sürekli başvurduğunu görüyoruz. Roma’da milattan önce 98 yılında
kabul edilmiş bir kanunla yasa yapma tekniğinin ilkesi çizilmiştir. Bu ilke,
yasalarda konu birliği olma ilkesidir yani tek konu ya da sıkı bağlantı içinde
konuları düzenleme zorunluluğu ilkesidir. İki bin yüz on yedi yıl önce konulmuş
evrensel hukuk ilkesine bizim Parlamentomuzda bugün bile uyulmamakta, aralıksız
ve çok fazla torba yasa çıkarılmaktadır.
Değerli
arkadaşlar, Fransa’da bir deyiş vardır: “Bir ülkede yasa sayısı 5 bini geçmişse
o ülkede hukuktan söz edilemez.” Gelin, artık hem hukukun üstünlüğünü sağlamak
için hem de Türkiye Büyük Millet Meclisinin vakar ve saygınlığını yeniden
kazandırmak için fazla yasa çıkarmaktan ve özellikle de torba yasa çıkartmaktan
vazgeçelim.
Değerli
milletvekilleri, konuyla ilgisi bakımından, elektrik faturaları, çiftçinin,
sanayicinin, esnafın ve dar gelirlinin en önemli gider cetvelini
oluşturmaktadır. Tüketici, elektrik tüketim bedelinin yanı sıra dağıtım bedeli,
iletim bedeli, kayıp kaçak bedeli, perakende satış hizmet bedeli, sayaç okuma
bedeli, enerji fonu, TRT payı, elektrik tüketim vergisi ve KDV ödemektedir.
Kayıp kaçak bedelinin ve sayaç okuma bedelinin elektrik faturalarına
yansıtılmasının hukuka uygun olmadığına yönelik birçok yargı kararı vardır.
Bundan dolayı, 2016 yılında yapılan düzenleme sonucu daha önce elektrik
faturalarında ayrı ayrı gösterilen kayıp kaçak bedeli ile iletim ve sayaç okuma
bedelleri dağıtım bedeline eklenmiş olup faturalarda ayrı bir kalem olarak
görünmez hâle getirilmiştir. Kayıp kaçağın oluşmasında hiçbir sorumluluğu
bulunmayan tüketicilerin kayıp kaçak bedelini ödemek durumunda bırakılması hak
ve hakkaniyet ilkesiyle bağdaşmamaktadır. Tüketicilerin dağıtım sisteminin
kayıp ve kaçağına muhatap kılınması Anayasa’nın hukuk devleti, sosyal devlet,
adalet ve eşitlik ilkelerine ve evrensel tüketici haklarına aykırıdır. Nitekim,
Yargıtay Hukuk Genel Kurulunun 21 Mayıs 2014 gün 2013/7-2554 esas ve 2014/679
karar sayılı ilamı da bu yöndedir. Yargıtay Hukuk Genel Kurulu bu hükmünde,
elektrik enerjisinin nakli esnasında meydana gelen kayıp veya başka kişiler
tarafından çalınarak kullanılan elektrik bedellerinin kurallara uyan diğer
abonelerden tahsili yoluna gitmenin hukuk devleti ve adalet anlayışıyla
bağdaşmayacağına, elektrik kaybını önleme ve hırsızlıkları engelleme veya
hırsızı takip edip bedeli ondan tahsil etme görevinin bizzat enerjinin sahibine
ait olduğuna karar vermiştir. 
(Mikrofon
otomatik cihaz tarafından kapatıldı) 
BAŞKAN –
Tamamlayın Sayın Bahşi. 
FERİDUN BAHŞİ
(Devamla) – Teşekkür ederim efendim. 
Bundan dolayı,
zaten mali bir çöküş içinde olan vatandaşlarımızdan hiçbir ad altında fazladan
para talep edilmemelidir. 
Büyük Türk
milletini ve Gazi Meclisi saygıyla selamlıyorum. 
Hepinize
teşekkür ediyorum. (İYİ PARTİ sıralarından alkışlar) 
BAŞKAN –
Teşekkürler Sayın Bahşi. 
Önergeyi
oylarınıza sunuyorum: Kabul edenler… Etmeyenler… Önerge kabul edilmemiştir. 
5’inci maddeyi
oylarınıza sunuyorum: Kabul edenler… Etmeyenler… 5’inci madde kabul edilmiştir.

6’ncı madde
üzerinde ikisi aynı mahiyette olmak üzere toplam üç önerge vardır; önergeleri
aykırılık derecesine göre okutup işleme alıyorum. 
Türkiye Büyük Millet Meclisi Başkanlığına
Görüşülmekte
olan 39 sıra sayılı Kanun Teklifi’nin 6’ncı maddesinin kanun teklifinden çıkarılmasını
arz ve teklif ederiz.
 Erol
Katırcıoğlu Necdet İpekyüz Musa
Piroğlu
 İstanbul Batman İstanbul
 Serpil
Kemalbay Pekgözegü Tuma Çelik Murat
Çepni
 İzmir Mardin İzmir
BAŞKAN –
Komisyon önergeye katılıyor mu? 
PLAN VE BÜTÇE
KOMİSYONU SÖZCÜSÜ BEKİR KUVVET ERİM (Aydın) – Katılmıyoruz Sayın Başkan.
BAŞKAN – Önerge
üzerinde İzmir Milletvekili Murat Çepni konuşacaktır. 
Buyurun Sayın
Çepni. (HDP sıralarından alkışlar)
Süreniz beş
dakikadır.
MURAT ÇEPNİ
(İzmir) – Teşekkürler Başkan.
Genel Kurul ve
değerli halkımız; 2019 Süper Kupa finali ve 2020 Şampiyonlar Ligi finali
Türkiye'de olacak ve bu etkinlikte yer alacak olan yabancı şirketlere vergi
muafiyetiyle ilgili bir maddeyle buradayım, madde hakkında konuşmakla ilgili
buradayım.
Şimdi, tabii,
deniz bitti, AKP açısından rant ekonomisi, beton ekonomisi sonuna geldi ve bu
saadet zinciri, oluşturulan bu saadet zinciri sürekli koşmak zorunda yani
bisiklet gibi pedal çevirmeden ayakta kalma şansları yok. Dolayısıyla geçici
önlemler, geçici günlük paralara ihtiyaçları var ve bu paralar da doğal olarak…
Bir bakıyorsunuz, “büyük devlet” “büyük reis” “dünya devleti” prestijinin,
oluşturulmaya çalışılan prestijin yerle bir olmasına, aslında bu tablonun da
çıplak olarak açığa çıkmasına sebep oluyor.
Şimdi, AKP
ülkenin nimetlerini peşkeş çekmekle mahir yani fabrikaları kapatıyor, doğayı
talan ediyor, burayı yabancı şirketlere peşkeş çekiyor ama öbür taraftan da
“yerli ve millî” edebiyatını sürdürüyor. Buralarda da hamaset edebiyatıyla
parti politikalarını gerçekleştiriyorlar.
Tabii, hayat
böyle akmıyor. Hayat nasıl akıyor? Örneğin, 2017’de ücretliler 67,1 milyar TL
gelir vergisi ödemişler, kurumlar ise 52,9 milyar TL. 2.558 TL net maaştan
asgari geçim indirimiyle 537 TL, temel harcamalardan dolayı da yaklaşık 360 TL
dolaylı vergi alınıyor ve toplamda 897,50 TL vergi ödenmiş oluyor ücretli
tarafından. Tutarın maaşa oranı ise yaklaşık yüzde 35. Doğal gaz yaktığında
KDV, ÖTV gibi 3 adet; elektrik düğmesine bastığında KDV, TRT payı dâhil 4 adet;
musluğu açtığında çevre, atık su gibi 5 adet vergi, harç var. Elektrik
faturasındaki vergi oranı yüzde 20, doğal gazda yüzde 17. Şimdi, bu Hükûmet,
işçi hak istediğinde, köylü destek istediğinde, emekçi iş istediğinde, ekmek
istediğinde son derece ceberut, zorba ve son derece büyük devlet refleksleri
gösterirken yabancı sermaye istediğinde tıpkı bir sömürge psikolojisiyle
davranıyor. Tabii, bunlar, bu kürsüler söz konusu olduğunda buradan
dillendiriliyor fakat günde iki saat konuşan, yaklaşık 300 televizyonda konuşan
ve bütün farklı sesleri kısan iktidar açısından halka ulaşması kuşkusuz
zorlaşıyor. 
Şimdi,
soruyoruz, bu kupalar için gelen şirketlere vergi indirimiyle neyi elde
edeceksiniz yani nasıl bir katkı sağlayacaksınız? Örneğin Türkiye’deki sporu mu
geliştireceksiniz? Hayır. Yani burada tekrardan bir öz kaynak meselesi devreye
giriyor. Şimdi, bu politikalarla siz ancak pop star futbolcular
geliştirirsiniz, bunlardan Türkiye’de çok var. Bu politikalarla öz kaynak
geliştiremezsiniz yani Metin Oktaylar, Lefterler geliştiremezsiniz; buradan
sporcu çıkmaz, ancak buradan topçular çıkar, bu topçular da fazlasıyla
etrafımızda var. Buradan altyapıyı geliştiremezsiniz, aynı, tıpkı tarımda
yaptığınız gibi, tıpkı ekolojide yaptığınız gibi, doğada yaptığınız gibi,
enerji sektöründe yaptığınız gibi günlük sermayeye peşkeş çekersiniz, doğayı
peşkeş çekersiniz; örneğin tıpkı turizm gibi. Şimdi, bu yasanın da turizmle
alakası var, muhtemelen, turistler gelecek ve küçük esnaf ihya olacak gibi bir
politika güdüyorlar oysa bu da olmayacak. Dolayısıyla biz burada şunu
söylüyoruz: Bu politikalar, AKP’nin toplamda yürüttüğü işçi düşmanı, emekçi
düşmanı, doğa düşmanı politikalarının devamıdır. Bu tip politikalar… “Turizm”
diye tabir edilen şey aslında peşkeş çekme siyasetidir. Biz kültürel anlamda
etkileşimi savunuyoruz, halkların birbiriyle kardeşleşmesini kuşkusuz
savunuyoruz. Tabii ki insanlarımız dolaşacaklar, gezecekler. İnsanlar
gelsinler. Spor faaliyetleri halkların bir araya geldiği, kardeşleştiği
etkinliklerdir fakat bugün yaşanan şey tam tersidir; bir taraftan peşkeş çekme
siyaseti, bir taraftan da sporun ırkçı ve milliyetçi siyasetin beşiği, arka
bahçesi hâline getirilmesi siyasetidir. 
Dolayısıyla biz
bu uygulamayı yanlış buluyoruz, bu uygulamadan vazgeçilmelidir. Sermayeye
olanak sağlayan, emekçilere düşmanlaşan bu siyasetten hızlıca uzaklaşılması
gerektiğini savunuyoruz.
Teşekkürler.
(HDP sıralarından alkışlar)
BAŞKAN –
Teşekkürler Sayın Çepni.
Önergeyi
oylarınıza sunuyorum: Kabul edenler... Etmeyenler... Önerge kabul edilmemiştir.

Şimdi, aynı
mahiyetteki diğer iki önergeyi okutuyorum:
Türkiye Büyük Millet Meclisi Başkanlığına
Görüşülmekte
olan (2/1520) esas numaralı Gelir Vergisi Kanunu ile Bazı Kanunlarda Değişiklik
Yapılmasına Dair Kanun Teklifi’nin 6’ncı maddesinin birinci fıkrasında yer alan
“eklenmiştir” ibaresinin “ilave edilmiştir” ibaresiyle değiştirilmesini arz ve
teklif ederiz.
 Yavuz
Ağıralioğlu İmam Hüseyin Filiz Arslan
Kabukcuoğlu
 İstanbul Gaziantep Eskişehir
 Fahrettin
Yokuş Mehmet Metanet Çulhaoğlu Tamer
Akkal
 Konya Adana Manisa
Aynı mahiyetteki
diğer önergenin imza sahipleri:
 Mehmet
Bekaroğlu Emine Gülizar Emecan Cavit
Arı
 İstanbul İstanbul Antalya
 Alpay
Antmen Kamil Okyay Sındır Süleyman
Girgin
 Mersin İzmir Muğla
BAŞKAN –
Komisyon aynı mahiyetteki önergelere katılıyor mu?
PLAN VE BÜTÇE
KOMİSYONU SÖZCÜSÜ BEKİR KUVVET ERİM (Aydın) – Katılmıyoruz Sayın Başkan.
BAŞKAN – Aynı
mahiyetteki önergeler üzerinde ilk söz Manisa Milletvekili Tamer Akkal’a ait. 
Buyurun Sayın
Akkal. (İYİ PARTİ sıralarından alkışlar)
Süreniz beş
dakikadır.
TAMER AKKAL
(Manisa) – Sayın Başkan, değerli milletvekilleri, televizyonları karşısında
bizleri izleyen yüce Türk milleti; hepinizi saygıyla selamlıyorum.
Gelir Vergisi
Kanunu ile Bazı Kanunlarda Değişiklik Yapılmasına Dair Kanun Teklifi’nin 6’ncı
maddesiyle ilgili İYİ PARTİ adına söz almış bulunmaktayım. 
Genel
Kurulda, aceleyle komisyondan geçirilen 71 maddelik torba yasa teklifi
görüşülürken şimdi de 18 maddelik bir torba yasa usule aykırı olarak Plan ve
Bütçe Komisyonuna alındı ve Genel Kurulda görüşülüyor. Teklifte 11 farklı kanun
olduğu hâlde komisyonlardan görüş alınmadan kanun maddelerini ilgili meslek
gruplarına ve kamu kurumlarına danışmayan AK PARTİ Grubu Gazi Meclisin
iradesini ve demokratik teamülleri yine yok saymaktadır. Yasama yılının
başından beri getirilen yasa teklifleri Anayasa’ya aykırı olarak
hazırlanmaktadır. 
Ülkemiz
16 Nisan kirli referandumundan sonra adım adım bir tek adam rejimine doğru
sürüklendi. Asırlık parlamenter sistem tasfiye edilerek yerine ağır bir tek
adam otoritesi inşa edildi. Tek adam rejiminin sebep olduğu devlet
kurumlarındaki yozlaşma ve tahribatın yasama erkini tümüyle kuşattığını
görüyoruz. 
Türkiye
Büyük Millet Meclisi, AK PARTİ tarafından âdeta bir tiyatro salonu olarak
görülüyor. Bu yüce Mecliste AK PARTİ’nin ziyadesiyle milletvekili var, grup
başkan vekili, komisyon başkanları var ama bunların hiçbirinin yasa
tekliflerindeki tek bir cümleyi, tek bir noktayı bile değiştirebilecek kudret
ve inisiyatifleri yok. Tamamı saray bürokrasisinden gelen senaryoyu oynamakla
mükellef. 
16
Nisan kirli referandumuyla getirilen Cumhurbaşkanlığı hükûmet sistemi gereği
yürütmeye ait olan kanun tasarısı kaldırılmış ve sadece Meclis erkine ait olan
kanun tekliflerinin verilebileceği kabul edilmişti. Yasama ve yürütme
arasındaki kesin ayrılık için getirilen ve anayasal zorunluluk olan bu karar
bir yalandan ibarettir. Alınan kararın aksine, Cumhurbaşkanlığı hükûmet
sisteminde milletvekilleri tarafından verilen kanun teklifi ortadan kaldırılmış
ve tüm yasalar yürütme tarafından hazırlanıp AK PARTİ milletvekillerine
imzalatılan kanun tasarıları şeklinde yüce Meclise getirilmiştir. Saray
bürokrasisinin AK PARTİ’li milletvekillerine imzalattığı kanun tasarıları
komisyonlarda tartışılmadan ve görüşülmeden torba kanunlara doldurulup Genel
Kurula getirilmektedir. Açıkça görülmektedir ki yasama ve yürütme arasında
herhangi bir ayrılık, denge ve denetim mekanizması yoktur. Yasama, yürütme ve
yargı bir tek adam rejimi altında işlevlerini yitirmiş ve tüm demokratik
uygulamalar ve teamüller yok edilmiştir. 
Değerli
milletvekilleri, teklifin ilgili maddelerinde yabancı futbol kulüpleri ve tüzel
kişiliklerin, ülkemizde oynanacak olan 2019 UEFA Süper Kupa finali ve 2020 UEFA
Şampiyonlar Ligi finali müsabakaları dolayısıyla yapılacak mal teslimleri ve
hizmetleri için hem katma değer vergisinden hem de gelir ve kurumlar
vergisinden istisna tutulması amaçlanmaktadır. İhracata teşviki artırmak ve
döviz akışını sağlamak için KDV muafiyetini anlamak mümkündür ancak gelir ve
kurumlar vergisi muafiyetini kabul etmemiz mümkün değildir. Ülkemize gelecek bu
kulüpler ya da tüzel kişiler Türkiye’de ödemese bile kendi ülkelerinde
vergilendirilecekler. Eğer Türkiye’de vergi öderse burada ödedikleri vergi
nispetinde kendi ülkelerinde mahsuplaşacaklar. Bizim almadığımız gelir ve
kurumlar vergisini kendi memleketlerinde ödeyecekler. Türkiye açısından
böylesine anlamsız bir vergi kaybının mantığını anlamak mümkün değildir.
Türkiye, egemenlik haklarından doğan vergilendirmeden vazgeçerek yalnızca
gereksiz bir gelir kaybına değil, aynı zamanda bir itibar kaybına da
uğrayacaktır. Türkiye, müstemleke bir ülke değildir. 
İYİ PARTİ
olarak, modern kapitülasyonlara sebep olacak ve Türk devletinin egemenlik
haklarına halel getirecek yasa tekliflerine karşı olduğumuzu buradan beyan ve
ifade etmek istiyorum. 
Futbolla ilgili
bir diğer konu, futbol kulüplerinin dostu Ziraat Bankası! Ziraat Bankası,
milyon dolarlık futbol kulüplerinin tüm borçlarını beş ila on yıla varan
vadelerle yapılandırıyor. Keşke kulüplerin borcunu yapılandırdığı gibi, milyonlarca
çiftçinin borcunu da yapılandırsaydı. Buradan soruyorum: Ziraat Bankasının
kuruluş amacı nedir? Demirören grubuna kredi verip Kanal D’yi satın almasını
sağlamak mıdır, yıllarca yanlış idare edilen kulüplerin borçlarını
yapılandırmak mıdır? 
(Mikrofon
otomatik cihaz tarafından kapatıldı) 
BAŞKAN –
Tamamlayın Sayın Akkal. 
TAMER AKKAL
(Devamla) – Ziraat Bankası bu işler için mi kurulmuştur? Çiftçiyi kurtaran bir
Ziraat Bankası hiç duydunuz mu? Çiftçinin traktörleri hacizli, banka borçları
yüz milyarları aştı. Ürettiklerini neredeyse maliyetine satan, zararına satan
çiftçilere kredi vermeyen Ziraat Bankası ne hikmetse futbol kulüplerinin
derdine düşmüştür. 
Konuşmama son
verirken şunu da ifade etmek isterim: Futbolda yapılması gereken bir şey varsa,
çiftçileri desteklemekle mükellef olan bankaların, milyon dolarlık spor
kulüplerinin borçlarını yapılandırması kesinlikle değildir. Yapılması gereken,
Dernekler Kanunu’na göre yönetilen spor kulüplerine müstesna olmak üzere,
çağdaş bir spor kulüpleri kanunu çıkarılmasıdır. Yapılması gereken, Manisaspor
gibi köklü kent takımlarının desteklenmesidir. 
Kentteki yerel
kurumların kendi kurum takımlarından ziyade şehir takımlarının desteklenmesi
hususunda hassasiyet gösterilmesi gerektiğini düşündüğümü belirtiyor, Genel
Kurula saygılarımı sunuyorum. (İYİ PARTİ sıralarından alkışlar)
BAŞKAN –
Teşekkürler Sayın Akkal.
Aynı mahiyetteki
önergeler üzerinde ikinci söz Mersin Milletvekili Alpay Antmen’e ait.
Buyurun Sayın
Antmen. (CHP sıralarından alkışlar)
Süreniz beş dakikadır.
ALPAY ANTMEN
(Mersin) – Teşekkür ederim Sayın Başkan.
Sayın Başkan,
değerli milletvekilleri; teklifin 6’ncı maddesini görüşüyoruz. Bu maddeyle,
2019 UEFA Süper Kupa finali ve 2020 UEFA Şampiyonlar Ligi finali müsabakalarına
ilişkin, UEFA’ya katılımcı futbol kulüpleri ve organizasyonda görevli tüzel
kişilerden iş yeri, kanuni ve iş merkezi Türkiye’de bulunmayanlara KDV
muafiyeti sağlanıyor.
Soralım:
Bir: Neden bu
KDV’nin alınmaması sadece iş yeri, kanuni ve iş merkezi Türkiye’de
bulunmayanlara sağlanıyor? Cümlenin düşüklüğünü hiç saymıyorum.
İki: Neden bu
KDV’nin alınmaması sadece tüzel kişilere öngörülüyor?
Üç: Neden bu
maddeyle ilgili uluslararası mütekabiliyet esası öngörülmemiştir? 
Cevabını ben
vereyim: Bu kanun yine bir sipariş kanun ve adrese teslim kolaylıklar
sağlayacak. Yani bu yasayla, iki futbol maçı için yapılacak işler dolayısıyla
belli şirketlerden KDV, gelir vergisi, kurumlar vergisi alınmaması öngörülüyor
ama diğer vergi mükelleflerimiz ise ağır vergi yükü altında inim inim inliyorlar.
Örneğin, diğer ödenekler ve gelir vergisi dışında avukatların doğrudan ödediği
KDV oranı yüzde 18. Adalet hizmetinin pırlanta kadar, futbolcu kadar ya da
vergisini sıfırladığınız millete söven iş adamı kadar değeri yok mu? Avukatlık
hizmeti için KDV’nin, pırlantanın KDV’si gibi sıfır olmasa bile ekmekte olduğu
gibi yüzde 1’e indirilmesi gerekmez mi? Büyük şair Bertolt Brecht ne diyor?
“Adalet halkın ekmeği değil midir?” Gerçi siz halkın ekmeğine de adalet hakkına
da pek saygı duymuyorsunuz ama neyse. 
Değerli
milletvekilleri, Türkiye’de iki grup var; biri sarayspor, diğeri halkspor. Siz
özgürlüklerde, demokraside, insan haklarında Türkiye’yi amatör kümeye
düşürdünüz, şut çektiğiniz tek kale var, o da maalesef halkın kalesi. Vatandaş
geçim sıkıntısı altında ezilirken tarıma ve çiftçiye destek vermesi gereken bir
banka, sizin emrinizle bunun yerine spor kulüplerinin borçlarının derdine
düştü. Sporun desteklenmesi hepimizin isteğidir ancak burada konunun spor
olmadığı çok açık. Futbolda en az vergi alan Avrupa ülkesiyiz ama en kötü
futbol bizde. Neden acaba? Futbolculara “Takın kramponları, oynayın.”
diyorsunuz ama asgari ücretliye ise maşallah kramp geçirtiyorsunuz. Yabancı
futbolcuların Türkiye’yi tercih etmesinin en önemli nedeni Türkiye'nin yabancı
sporcular için bir vergi cenneti olması, oysa altyapıya yatırım yapılsa ve
altyapıda ülkemizin genç değerleri yetiştirilse daha iyi olmayacak mı sayın
milletvekilleri? Bakın, bugün ayda brüt 6 bin TL maaşla çalışan bir vatandaş,
gelirinin yarısından fazlasını yani 3.400 lirasını vergi için ödüyor. Örneğin,
İsveç’de futbolcular yüzde 59, Portekiz’de yüzde 56,5, Danimarka’da ve
İspanya’da yüzde 56 oranında vergi öderken Türkiye’de yüzde 15 ödüyorlar, o da
öderlerse. Asgari ücretli vatandaş yılın yüz otuz günü sadece vergiler için
çalışırken çok yüksek standartlarda kazanan futbolcuların, futbol kulüplerinin
çok az vergi vermesi, hatta vergi vermemesi adaletsizlik ve haksızlıktır.
İşçiye, çiftçiye, emekliye, memura vergi bindirimi yapan sayın iktidar,
futbolcuya vergi indirimi yapıyor. Adaletin sağlanması adına Türkiye’de
futbolcular da tüm halkımız gibi kazandıkları ölçüde vergi vermelidir. Bence
futbolcular forma reklamlarına “Hükûmet sağ olsun.” yazsınlar, olmadı
transferleri de siz yapın. “AKP Başkan, sarayspor şampiyon.” diye tezahürat
duymak istiyorsunuz ama asgari ücretlinin tezahüratı başka “AKP Başkan,
işsizlik şampiyon.” Siz, takımları Devler Ligi’ne çıkarabilir misiniz emin
değilim ama vergi liginde küme düştüğümüz kesin, çalışanların kararıyla hükmen
yeniksiniz. 
Değerli
milletvekilleri, lamı cimi yok, 31 Martta göreceksiniz, bu halk sarayspora,
size sandıkta öyle bir şut çekecek ki unutmayacaksınız, unutamayacaksınız. (CHP
sıralarından alkışlar) Çünkü halk durur durur öyle bir vurur ki hepiniz baraj
kursanız da fayda etmez. 
Hepinizi
saygılarımla selamlıyorum. 
Teşekkür ederim.
(CHP sıralarından alkışlar) 
BAŞKAN –
Teşekkürler Sayın Antmen. 
Aynı mahiyetteki
önergeleri oylarınıza sunuyorum: Kabul edenler... Kabul etmeyenler... Önergeler
kabul edilmemiştir. 
6’ncı maddeyi
oylarınıza sunuyorum: Kabul edenler... Kabul etmeyenler...6’ncı madde kabul
edilmiştir. 
7’nci madde
üzerinde aynı mahiyette olmak üzere üç önerge vardır, önergeleri okutup işleme
alıyorum: 
Türkiye Büyük Millet Meclisi Başkanlığına
Görüşülmekte
olan 2/1520 esas numaralı Gelir Vergisi Kanunu ile Bazı Kanunlarda Değişiklik
Yapılmasına Dair Kanun Teklifi’nin 7’nci maddesinin teklif metninden
çıkarılmasını arz ve teklif ederim.
 Mehmet
Metanet Çulhaoğlu  Yavuz Ağıralioğlu Fahrettin
Yokuş
 Adana
 İstanbul Konya
 İmam
Hüseyin Filiz Arslan Kabukcuoğlu Hüseyin
Örs 
 Gaziantep Eskişehir Trabzon
Aynı
mahiyetteki diğer önergenin imza sahipleri:
 Necdet
İpekyüz Erol Katırcıoğlu Musa
Piroğlu
 Batman İstanbul İstanbul
 Serpil
Kemalbay Pekgözegü Tuma Çelik
 İzmir
 Mardin
Aynı mahiyetteki
diğer önergenin imza sahipleri:
 Mehmet
Bekaroğlu Emine Gülizar Emecan Cavit
Arı
 İstanbul İstanbul Antalya
 Süleyman
Girgin Kamil Okyay Sındır
 Muğla İzmir
BAŞKAN –
Komisyon aynı mahiyetteki önergelere katılıyor mu?
PLAN VE BÜTÇE
KOMİSYONU SÖZCÜSÜ BEKİR KUVVET ERİM (Aydın) – Katılmıyoruz Sayın Başkan.
BAŞKAN – Aynı
mahiyetteki önergeler üzerinde ilk söz Trabzon Milletvekili Hüseyin Örs’e ait. 
Buyurun Sayın
Örs. (İYİ PARTİ sıralarından alkışlar)
Süreniz beş
dakikadır. 
HÜSEYİN ÖRS
(Trabzon) – Sayın Başkan, değerli milletvekilleri; ilgili kanun teklifinin
7’nci maddesi üzerinde konuşma yapmak üzere İYİ PARTİ Grubu adına söz aldım.
Hepinizi en derin saygılarımla selamlıyorum.
Değerli
milletvekilleri, bu maddeyle kıyılar, sahil şeritleri, doldurma ve kurutma
yoluyla kazanılan arazilere ilişkin, özellikle Bitlis Ahlat, İzmir Çandarlı ve
Rize İyidere Limanı’nda yapılaşmaya dair sınırlayıcı hükümlerin kaldırılması
teklif edilmektedir. Özellikle sahil şeritlerinde doldurma yoluyla kazanılan
araziler göçük ve çökme riskinin yüksek olduğu arazilerdir. 
Değerli
milletvekilleri, konuyla ilgili olarak, Doğu Karadeniz Bölgesi’ni ele alarak
riskin büyüklüğüne dikkatinizi çekmek isterim. 1996 yılında yayımlanan Türkiye
Deprem Tehlikesi Haritası, Doğu Karadeniz’in aktif faylarını dikkate almamış,
bu nedenle bölgenin gerçek deprem potansiyeli belirlenememiştir. Ancak 2012
yılında, Karadeniz’de Batum açıklarında, Trabzon fayı üzerinde oluşan 5,7
büyüklüğündeki depremin artçıları Trabzon ve Rize illerimizi tehdit ettiğinden,
2018 yılında yenilenen ve revize edilen Türkiye Deprem Tehlikesi Haritası’nda
Trabzon’un deprem tehlikesi 2 kat, Rize’ninki ise 3 kat artmıştır. Yirmi iki
yıl gecikmeyle yenilenen ve revize edilen Türkiye Deprem Tehlikesi Haritası,
Trabzon ve Rize’de deprem güvencesi yetersiz yapı stoklarının ve deniz dolgu
alanlarının olduğu gerçeğiyle artık yüzleşme zamanının geldiğini ortaya
koymuştur. Bu sorun halı altına süpürülerek üzeri örtülecek bir sorun değildir.
Konunun uzmanları ve sivil toplum örgütleri, özellikle Rize ilimizde, yaklaşık
70 bin kişinin yaşadığı binlerce konut ve ticarethanenin bulunduğu 350 bin
metrekarelik deniz dolgu alanında olası bir deprem şiddetinin 5 kat daha
artacağını ifade etmektedirler. Konuyla ilgili olarak 21 Aralık 2018 tarihinde
Türkiye Büyük Millet Meclisi Başkanlığına bir araştırma önergesi vermiş ve bu
dolgu alan için bir kentsel dönüşüm projesinin bir an önce hayata geçirilmesini
önermiştim. İnşallah, gündeme alınır ve gerekli tedbirlerin alınmasına bizim de
bir katkımız olur diye düşünüyorum. 
Değerli
milletvekilleri, dolgu alanı üzerine yapılan üstyapı inşaatlarının önemli bir
kısmının temelleri deniz suyunun etkisiyle korozyona uğramış ve bu durum hâlâ,
daha devam etmektedir. Binaların temelleri ve kolonları hem deniz suyu hem de
aşırı yağmur nedeniyle yüzey sularının etkisiyle zayıflamaya başlamış, hatta
çürümeye yüz tutmuştur. Dolgu zeminlerin üzerine yapılan inşaatların emniyetli
taşıma kapasiteleri zayıftır. Bu, Rize ilimizin dolgu alanında yer altı ve yer
üstü sularının etkisiyle daha da zayıflamıştır. Dolayısıyla Rize ili dolgu
alanı üzerindeki binaların, Allah korusun, çökme, yan yatma ve yıkılma gibi
riskleri de artmıştır. Sadece üstyapı inşaatları değil, aynı zamanda altyapı
inşaatları da yani kanalizasyon, su, doğal gaz, elektrik, telefon ve benzeri
boru ve kablo hatları da önemli risk altındadır. 
Rize’deki
durumun bir benzeri kendi şehrim Trabzon için de söz konusudur. Yer altı suyu
75 santimetre derinde olan Trabzon Akyazı deniz dolgu alanı üzerinde yapılan ve
yapılması planlanan projelerde de benzer sorunların yaşanması ihtimali maalesef
ki büyüktür. 
Değerli
milletvekilleri, hinterlandı dar olan fakat sürekli büyüyen Rize ve Trabzon
gibi illerimizde denizden yer kazanmak adına dolgu yapılması günümüzün bir
gerçeğidir. 
(Mikrofon
otomatik cihaz tarafından kapatıldı) 
BAŞKAN –
Tamamlayın Sayın Örs.
HÜSEYİN ÖRS
(Devamla) – Ancak 1990 yılında yayımlanan Kıyı Kanununun Uygulanmasına Dair
Yönetmelik bugünkü hâliyle, planlı ve denetimli dolgu alanlarının
oluşturulmasında yetersiz kalmaktadır. Bu nedenle, deniz dolgularının yeterli
gerekçelerini, deniz ekolojisinin korunmasını, jeolojik, jeofizik sondaj ve
zemin etütlerinin niceliğini, niteliğini belirleyen ve ciddi kontrolünü
sağlayan bir deniz dolgu yönetmeliği hazırlanarak bir an önce uygulamaya
konulmalıdır.
Hepinizi en
derin saygılarımla selamlıyorum. (İYİ PARTİ sıralarından alkışlar)
BAŞKAN –
Teşekkürler Sayın Örs.
Aynı mahiyetteki
diğer önergenin gerekçesini okutuyorum: 
Gerekçe: 
Bu maddeyle, her
alanda kendilerini doğasever olarak lanse ettirmeye çalışan AKP yetkilileri
doğanın doğallığını mühendislik oyunlarıyla yerle bir etmeye devam etmektedir.
Söylemde, kıyıların betonlaştırıldığı, insanların topraktan uzaklaştırılıp
dikey mimariye mahkûm edildiğini söyleyen AKP'liler söz konusu kanun teklifiyle
tabir yerinde ise “Bugüne kadar yaptığımız doğa katliamı bundan sonra
yapacaklarımızın göstergesidir.” demektedir. 
Kıyıları
betonlaştırılmak istenen yerlerden biri de Bitlis'in Ahlat ilçesidir. Cumhurbaşkanının
yeni bir saray isteğiyle, yerel yöneticiler tarafından 10 bin metrekarelik
alanın tahsis edileceğini ancak topoğrafik yapıdan dolayı yer olmadığını ve
kıyıların betonlaştırılması gerektiğini belirtmektedirler. 
Rize'de bir
lojistik merkezine gerek olup olmadığı, Hopa ve Rize limanlarının ihtiyacı
giderip gideremediği konusunda bir çalışma yoktur. Projenin gerekçeleri
anlatılırken 2008 verileri kullanılmıştır. Bu verilere göre deniz
taşımacılığının yüzde 25'i kömür ithalatı içindir. Deniz yoluyla gelen kömür
bölge illerine taşınıyor. Ancak sadece 2008 verileri üzerinden bir dolgu
çalışması oldukça yanlış olacaktır çünkü kömür ithal edilen bölgeler doğal gaz
kullanımına geçeceği zaman yapılan doğa katliamı ve yatırım atıl olacaktır.
Buna göre, kömür kullanımı veya talebi bitince yapılacak olan bu iş de ortadan
kalkacaktır. 
İyidere Lojistik
Merkezi Projesi dosyasına baktığımız zaman, projenin inşaat aşamasında dolgu
için yaklaşık 4 milyon 630 bin ton anroşman taşın kullanılması planlanmaktadır.
Rize-İyidere arası 16 kilometre yani yirmi bir dakika civarındadır. Lojistik
limanda, depolama, ulaşım, idari ve benzeri amaçlarla kullanılacak diğer
yapıları da inşa etmek adına yaklaşık 450 bin metrekarelik bir geri saha dolgu
alanı planlanmıştır. Bu projenin bedeli 700 milyon TL'dir. Bu kadar planlama
doğanın hiçbir devinimi göz önüne alınmadan yapılmaktadır.
Bu nedenlerle
ilgili maddenin kanun teklifinden çıkarılması gerekmektedir.
BAŞKAN – Aynı
mahiyetteki önergeler üzerinde söz sırası İstanbul Milletvekili Mehmet
Bekaroğlu’na aittir.
Buyurun Sayın
Bekaroğlu. (CHP sıralarından alkışlar)
Süreniz beş
dakikadır.
MEHMET BEKAROĞLU
(İstanbul) – Teşekkür ederim Sayın Başkan.
Değerli
arkadaşlar, hepinizi saygıyla selamlıyorum. 39 sıra sayılı Kanun Teklifi’nin
7’nci maddesi üzerine verdiğimiz önergeyle ilgili konuşacağım. 
Bu maddede, ekli
krokide sınır ve koordinatları belirtilen Rize dolgu alanı, bu üniversite için,
Bitlis Ahlat’ta devlet konutları, Çandarlı ve yine Rize İyidere’de liman için
bir kıyı dolgusu yapılacak. Bu nedenle, Kıyı Kanunu’ndan muafiyet isteniyor. 
Değerli
arkadaşlarım, gerekçede de belirtilmiş, gerçekten Rize’de alan çok sınırlı,
doğru fakat bugün çıkmadı bu problem, yıllardan beri var ve biz yıllardan beri
uyarıyoruz. Ben yirmi seneden beri Rize’de siyaset yapıyorum ve hep de
muhalefette kaldım. Önce Anavatan Partisi Hükûmetini, daha sonra MHP de dâhil
oldu, onları uyardık, sonra, on altı seneden beri de Adalet ve Kalkınma Partisi
Hükûmetini uyarıyoruz. Üniversiteyle ilgili özellikle çok uyardık. Rize’de bu
üniversite şehir içinde olmaz, yanlış yapıyorsunuz. Dinlemediler, şehir içinde
her tarafta üniversite binası yaptılar. Öyle ki üniversite binası ile
vatandaşın evinin penceresi arasında 2 metre mesafe olan yerler var değerli
arkadaşlarım. Oysa Rize’de 6-7 kilometre yukarıda Isırlık diye bir yer var.
Burada çoğu da kamuya, hazineye ait olan 500 dönüm bir arazide bir Rize
üniversitesi, Rize Recep Tayyip Erdoğan Üniversitesi kampüsü kurun dedik,
“Çıkamayız kışın oraya.” dediler. Ya arkadaşlar, Erzurum 2.200 metre
rakımdadır, nasıl çıkamazsınız 500 metreye, 400 metreye? Dinlemediler, değerli
arkadaşlarım. Şimdi ise denizde dolgu yapacaklar. 
Bakın,
biraz evvel konuşan İYİ PARTİ milletvekili Hüseyin Bey de sözünü etti, Rize’de
yıllar evvel dolgu yapıldı ve şu şekilde satıldı: İşte dolgu “denizden kara,
karadan para” diye takdim edildi. Şimdi orada da on beş seneden beri uyarıyoruz
Adalet ve Kalkınma Partisini. Var mı burada milletvekili, bilmiyorum. 
OSMAN
AŞKIN BAK (Rize) – Var, var.
MEHMET
BEKAROĞLU (Devamla) – Bu binalar tehlikede, yıkılacak Osman Bey. Sen Mecliste
herkese laf atıyorsun ama bu binalar yıkılacak, raporlar var, buna el atın.
İkna edemedik, dinlemediler de değerli arkadaşlar. Niye dinlemediler? Muhalefet
söylüyor diye dinlemediler. 
LÜTFÜ
TÜRKKAN (Kocaeli) – Osman bayramda gider Rize’ye. O kadar Rizeli. Bayramdan
bayrama.
OSMAN
AŞKIN BAK (Rize) – Ben her zaman buradayım.
LÜTFÜ
TÜRKKAN (Kocaeli) – Onun Rizeliliği bayramdan bayrama! 
OSMAN
AŞKIN BAK (Rize) – Yedi sülalem orada benim, yedi sülalem.
MEHMET
BEKAROĞLU (Devamla) – Bakın, on altı seneden beri bunları anlatıyoruz. Şimdi ne
yapıyorlar? Şimdi tekrar dolgu yapacaklar, denizi dolduracaklar. 
Değerli
arkadaşlarım, Rize’de üniversite binası yapılması, Rize’de lojistik merkez
yapılması, liman yapılması, bunların hiçbirisine karşı çıkmıyoruz. Elbette
bunları destekliyoruz. Elbette bunlara ihtiyacı var. Şehir hastanesi için de
geçen sene Plan ve Bütçe Komisyonundan geçti, aynı şekilde dolguyla yapılacak
şehir hastanesi. Ama henüz bir kuruş para ayrılmış değil, daha hiçbir şey
yapılmadı. 
Bakın,
inadın sonucunda gelinen yerdir. Bugün on altı senelik Adalet ve Kalkınma
Partisi hükûmetinden sonra Rizelilere de buradan bir teessüfümü bildiriyorum.
Bütün bunları anlattık, defalarca da karşılarına çıktık, bunlar yanlış yapıyor
dedik. Belediyelerde yapılacak 2014 seçimlerinde bütün bu sıkıntıları anlattık,
dinlemediler. “Hemşehrimiz filan” dediler, sanki biz Batum’dan gelmiştik, rey
vermediler, canları sağ olsun. Dinlemediler ve şimdi gelinen yerde Rize şehir
olmaktan çıkmıştır değerli arkadaşlarım. Bu yapılanlarla daha güzel olmuyor,
daha çok iş alanı da açılmıyor maalesef. Rize bir inat uğruna tahrip
edilmiştir. Kimseyi dinlemiyorlar. “Nasıl olsa Cumhurbaşkanı var, Cumhurbaşkanı
ne derse Rizeli oy verecek.” yerel siyasetçiler, Sayın Osman Aşkın Bak dâhil
-cevap hakkı tanıyorum burada- bu kolaylığa yenildikleri için Rize’ye hiçbir
şey yapamamışlardır. 
Aslında
milyarlarca lira para aktarılmıştır değerli arkadaşlarım. Ama bir tane, “artı
1” istihdam yaratılamamıştır değerli arkadaşlarım. Bir ÇAYKUR’a ve çaya esir
edilmiştir Rize. O çay ve ÇAYKUR’un da sınırları gelmiştir. ÇAYKUR şu anda
Varlık Fonu’nda, ne olacak ne olmayacak belli değil.
Şimdi Sakarya
belediye başkan adayı yapıldı giden ÇAYKUR Genel Müdürü, işçilere ne dedi
biliyor musunuz, geçici işçilere? “Siz bir senelik çayı satın alırsanız, parayı
da verirseniz, sizi daimî işçi yapacağım.” Bu adam -bakın, bir daha tekrar
ediyorum- işçilere dedi ki, geçici işçilere: “Bir senelik çay satın alırsanız
sizi daimî işçi yapacağım.”
Değerli
arkadaşlar, böyle bir devlet var mı, böyle bir kanun var mı, böyle bir düzen
var mı? Bu adam şimdi Sakarya’ya belediye başkan adayı oldu. 
Rize’de yapılan
şey bu. Bu dolgu ve yapılan bu kadar yatırıma rağmen Rize’de yaşam çok zor
Sayın Osman Aşkın Bak.
Teşekkür ederim.
(CHP sıralarından alkışlar) 
BAŞKAN –
Teşekkürler Sayın Bekaroğlu.
OSMAN AŞKIN BAK
(Rize) – Efendim, sataşma var.
ENGİN ALTAY
(İstanbul) – Osman Bey’e söz hakkı doğdu.
LÜTFÜ TÜRKKAN
(Kocaeli) – Osman, sataşmadan söz al.
MEHMET BEKAROĞLU
(İstanbul) – Osman konuşsun.
OSMAN AŞKIN BAK
(Rize) – Efendim, şunu söyleyeyim, zabıtlara geçsin diye söylüyorum tabii zaman
ekonomisi açısından: Rize şu anda yatırımlarıyla beraber büyümeye devam ediyor.
Organize Sanayi Bölgesi ful dolu. İkincisini yapıyoruz. Küçük sanayiyi
yapıyoruz.
MEHMET BEKAROĞLU
(İstanbul) – Mikrofonunu aç. Sataştım ona. Doğruyu söylemiyor.
OSMAN AŞKIN BAK
(Rize) – Kentsel dönüşüm için on gün önce sayın bakanımızla beraberdik orada,
çalışmalar devam ediyor. 
MEHMET BEKAROĞLU
(İstanbul) – 1 kişiye iş vermediler, 1 kişiye.
OSMAN AŞKIN BAK
(Rize) – Rizeliler memnun. Cumhurbaşkanından memnun. Sandığa gömüyor… 
MEHMET BEKAROĞLU
(İstanbul) – On beş senedir “artı 1” istihdam yaratılamadı Rize’de.
OSMAN AŞKIN BAK
(Rize) – 14 seçimdir sandığa gömüyor. (AK PARTİ sıralarından alkışlar) Rize’de
oy alıyor; “3-0” “3-0”… Kendisi de aday oldu, onu da sandığa gömdüler. Hepsini
sandığa gömdüler.
MEHMET BEKAROĞLU
(İstanbul) – Yaslandılar Recep Tayyip Erdoğan’a.
KADİM DURMAZ
(Tokat) - Rizeliler hâlâ göçmeye devam ediyor.
OSMAN AŞKIN BAK
(Rize) – Rizeli hemşehrilerimizle gurur duyuyoruz. Cumhurbaşkanımızla gurur
duyuyoruz. 
Teşekkür
ediyorum.
BAŞKAN –
Teşekkürler. 
Aynı mahiyetteki
önergeleri oylarınıza sunuyorum: Kabul edenler… Kabul etmeyenler… Önergeler
kabul edilmemiştir.
Maddeyi
oylarınıza sunuyorum: Kabul edenler… Etmeyenler… 7’nci madde kabul edilmiştir.
8’nci madde
üzerinde iki adet önerge vardır, okutup işleme alıyorum. 
Türkiye Büyük Millet Meclisi Başkanlığına
Görüşülmekte
olan (2/1520) esas numaralı Gelir Vergisi Kanunu İle Bazı Kanunlarda Değişiklik
Yapılmasına Dair Kanun Teklifi’nin 8‘inci maddesinin aşağıdaki şekilde
değiştirilmesini arz ve teklif ederim.
"MADDE 8-
12/4/1990 tarihli ve 3624 sayılı Küçük ve Orta Ölçekli İşletmeleri Geliştirme
ve Destekleme İdaresi Başkanlığı Teşvik ve Muafiyetleri Kanunu’nun mülga ek 1
inci maddesi aşağıdaki şekilde yeniden düzenlenmiştir.
EK MADDE 1-
Başkanlık tarafından desteklenen araştırma, geliştirme, tasarım, yenilik, girişimcilik,
iş geliştirme, üretim ve yatırım faaliyetlerine ilişkin her türlü süreçte görev
yapmak ve mesleki bilgi ve deneyiminden yararlanmak üzere geçici süreyle kamu
görevlileri ile alanında uzman kamu görevlisi olmayan diğer kişiler Bakanlığın
çıkaracağı bir yönetmelikle görevlendirilebilir. Bu kapsamda görevlendirilen
öğretim elemanları ile kamu görevlisi olmayan alanında uzman diğer kişilere
4/11/1981 tarihli ve 2547 sayılı Yükseköğretim Kanunu’nun 38’inci maddesinde
öngörülen aylık tutarın beş katını aşmamak kaydıyla diğer kanunlardaki
düzenleme ve kısıtlamalara tabi olmaksızın ödeme yapılabilir. Yapılacak
ödemelere ilişkin usul ve esaslar; işin ve hizmetin özelliği, görev yeri,
çalışma şartları ve süreleri gibi hususlar esas alınmak suretiyle Başkanlıkça
belirlenir. 2547 sayılı Kanuna göre görevlendirilecekler asli görevlerine ait
aylık, ücret, ödenek, her türlü zam ve tazminatlar ve diğer mali ve sosyal
haklar ile 2547 sayılı Kanunun 58’inci maddesinde öngörülen ödemelerden aynı
usul ve esaslar çerçevesinde yararlanmaya devem eder. Bu maddede öngörülen
ödemeden yararlananlara 6245 sayılı Harcırah Kanununa göre harcırah ödenmez.”
 Mehmet
Metanet Çulhaoğlu  İsmail Koncuk  Fahrettin
Yokuş
 Adana
 Adana Konya

 Arslan
Kabukcuoğlu  Yavuz Ağıralioğlu  İmam
Hüseyin Filiz
 Eskişehir İstanbul Gaziantep
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ BEKİR KUVVET ERİM (Aydın) - Katılmıyoruz Sayın Başkan. 
BAŞKAN – Önerge
üzerinde Adana Milletvekili İsmail Koncuk konuşacaktır. 
Buyurun Sayın
Koncuk. (İYİ PARTİ sıralarından alkışlar)
Süreniz beş
dakikadır. 
İSMAİL KONCUK
(Adana) – Sayın Başkan, değerli milletvekilleri; yüce heyetinizi saygıyla
selamlıyorum.
Öncelikle
Ceyhan’da bir sel olayı yaşandı bugün. Hemşehrilerime geçmiş olsun dileklerimi
ifade etmek istiyorum. Ceyhan Nehri’nin taşması sonucunda Ceyhan-Kadirli yolu
ulaşıma kapandı, bazı köylerimizde de ulaşımda problemler yaşanıyor. Allah
beterinden korusun diyorum. Tabii, Çukurova’daki diğer illerimizde de,
Mersin’de, Tarsus’ta da sel felaketi yaşandı. Tüm Çukurovalı hemşehrilerime
geçmiş olsun dileklerimi ifade etmek istiyorum.
Değerli
milletvekilleri, yine bir vergi kanunuyla karşı karşıyayız. Aslında, yani böyle
dişe dokunan çok fazla değişiklik yok yani “vergi kanunu” ifadesi son derece
önemli bir ifade ama böyle, etkileyici, çarpıcı, vatandaşlarımızın,
milletimizin beklentilerini karşılayan bir değişiklikle karşı karşıya
olmadığımızı burada ifade ediyorum. Plan ve Bütçe Komisyonu üyemiz İsmail
Tatlıoğlu da buradaki bazı maddeleri İYİ PARTİ Grubu olarak desteklediğimizi
zaten ifade etti. İşte, evde üretilen –“ev hanımları” diyor burada ama- havlu,
çorap, örtü, çarşaf ve benzeri ürünlerin vergiden muaf olması konusu elbette
önemli. Tabii, burada çok gündeme geldi ama biz İYİ PARTİ olarak bir kere daha
gündeme getirelim. Bu 30 bin lira civarındaki vergi muafiyetinin yeterli
olmadığını, bunun yüzde 70-80’inin anamal gideri olduğunu zaten hepimiz
biliyoruz. Dolayısıyla çok fazla büyük bir rakam değil. Bunun 2 katına
çıkarılması zaten AK PARTİ Grubunun da -Komisyon Başkanımız Süreyya Bey de
burada ifade etti ama- birçok kişinin de kabulü olmasına rağmen, maalesef,
kanun maddesi hâline gelmedi. Enteresan bir durum yani bu kadar aklıselim,
herkesin kabul ettiği maddelerin dahi burada düzeltilerek Türkiye Büyük Millet
Meclisi Genel Kuruluna gelmemesini de anlamakta zorlanıyoruz.
Tabii, 7’nci
madde evlere şenlik bir madde. Benden önceki milletvekilleri de bilhassa Sayın
Cumhurbaşkanının o konuşmasını okudu, ben de kendi üslubumca okuyacağım. Diyor
ki Sayın Cumhurbaşkanı: “Denizlerimizin kenarlarını, orman alanlarını betona
çevirme gayretinde olanlar var. Şu para var ya, nelere muktedir şu kapitalizm.
Doğa şöyle olmuş, böyle olmuş umurlarında değil.” Son derece güzel bir
tanımlama, aynen katılıyorum ama şimdi, bu tanımlama bir yana, bu 7’nci madde
bir yana. 
Değerli
milletvekilleri, poşeti 25 kuruş bedelle satmakla çevreci olunamıyor demek ki.
Şimdi, Sayın Cumhurbaşkanı vatandaşın huzuruna çıkacak, deniz kenarlarının,
orman alanlarının betona çevrilmesinden rahatsızlığı ifade edecek ama Rize’de,
İzmir’de, Ahlat’ta deniz ve göl kenarlarını biz betona çevireceğiz; bunu
milletimize nasıl izah edebileceksiniz? Böyle bir tenakuzu siyaseten izah
edebilmek mümkün mü bilmiyorum. Gerçi siz bu konuda mahirsiniz, onu da ifade
edeyim. Yani kendi tenakuzlarınızı dahi millete doğru olarak takdim etmek
konusunda mahir olduğunuzu da burada ifade etmek istiyorum. Ama çevrecilik
adına bu 7’nci madde tam bir garabet, tam bir tezat uygulamadır; bunu da
çevrecilik adına burada kınadığımı ifade ediyorum. Denizlerimizi, göllerimizi
betonlaştırarak çevreci olunamıyor demek ki ama televizyonlarda, miting
meydanlarında millete başka, Türkiye Büyük Millet Meclisi Genel Kurulunda başka
olmaz. Bunun, yüce dinimizde bir adı var, burada sizleri fazla kırmamak adına
söylemek istemiyorum ama bu riyadır, bu riyadır.
(Mikrofon
otomatik cihaz tarafından kapatıldı) 
BAŞKAN
– Tamamlayın Sayın Koncuk.
İSMAİL
KONCUK (Devamla) – Yaptıklarımız ile dilimizden çıkan ifadeler çelişiyorsa
bunun adına “riya” deniliyor, bunun adına “ikiyüzlülük” deniliyor. Bu, herhâlde
Türkiye Büyük Millet Meclisine, bir siyasi partiye, bir iktidar partisine
yakışır bir tutum değildir. Bu maddeyi, tabii 8’inci maddeyi, biz de diğer
muhalefet partileri gibi kabul etmedik, doğru bulmadık. Bu anlayış mutlaka
değişmelidir. 
Değerli
milletvekilleri, gönül isterdi ki “vergi kanununda değişiklik yapılması” diye
isim verdiğiniz bu değişiklikler içerisinde keşke şu yüzde 15’lik, 20’lik,
27’lik dilimler yeniden gözden geçirilseydi. Büyük bir feryat var,
kulaklarınızı tıkıyorsunuz, görmezden geliyorsunuz. Milletten koptuğunuz,
milletten uzaklaştığınız, bu maddelerde dahi çok net olarak görülüyor diyorum.
İnşallah 31 Mart tarihinde millet şu ayaklarınızı yere bastıracak, yere bastıracak;
bastırmalı, yoksa 31 Marttan sonrası millet için facia olacak diyorum. 
Saygılar
sunuyorum. (İYİ PARTİ sıralarından alkışlar) 
BAŞKAN
– Teşekkürler Sayın Koncuk.
Önergeyi
oylarınıza sunuyorum: Kabul edenler... Etmeyenler... Önerge kabul edilmemiştir.

Diğer
önergeyi okutuyorum: 
Türkiye Büyük Millet Meclisi Başkanlığına
Görüşülmekte
olan 39 sıra sayılı Gelir Vergisi Kanunu ile Bazı Kanunlarda Değişiklik
Yapılmasına Dair Kanun Teklifi’nin 8’inci maddesinin aşağıdaki şekilde
değiştirilmesini arz ve teklif ederiz.
Saygılarımızla.
 Mehmet
Bekaroğlu Emine Gülizar Emecan Cavit
Arı
 İstanbul İstanbul Antalya
 Süleyman
Girgin Rafet Zeybek Kamil
Okyay Sındır
 Muğla Antalya İzmir

MADDE 8-
12/4/1990 tarihli ve 3624 sayılı Küçük ve Orta Ölçekli İşletmeleri Geliştirme
ve Destekleme İdaresi Başkanlığı Teşvik ve Muafiyetleri Kanununun mülga ek 1
inci maddesi aşağıdaki şekilde yenilenerek düzenlenmiştir.
"EK MADDE
1- Başkanlık tarafından desteklenen araştırma, geliştirme, tasarım, yenilik,
girişimcilik, iş geliştirme, üretim ve yatırım faaliyetlerine ilişkin her türlü
süreçte görev yapmak ve mesleki bilgi ve deneyiminden faydalanmak üzere geçici
süreyle kamu görevlileri ile alanında uzman kamu görevlisi olmayan diğer
kişiler görevlendirilebilir. Bu kapsamda görevlendirilen öğretim elemanları ile
kamu görevlisi olmayan alanında uzman diğer kişilere 4/11/1981 tarihli ve 2547
sayılı Yükseköğretim Kanununun 38 inci maddesinde öngörülen aylık tutarın beş
katını aşmamak kaydıyla diğer kanunlardaki düzenleme ve kısıtlamalara tabi
olmaksızın ödeme yapılabilir. Yapılacak ödemelere ilişkin usul ve esaslar; işin
ve hizmetin özelliği, görev yeri, çalışma şartları ve süreleri gibi hususlar
esas alınmak suretiyle Başkanlıkça belirlenecektir. 2547 sayılı Kanuna göre
görevlendirilecekler asli görevlerine ait aylık, ücret, ödenek, her türlü zam
ve tazminatlar ve diğer mali ve sosyal haklar ile 2547 sayılı Kanunun 58 inci
maddesinde öngörülen ödemelerden aynı usul ve esaslar çerçevesinde yararlanmaya
devam eder. Bu maddede öngörülen ödemeden yararlananlara 6245 sayılı Harcırah
Kanununa göre harcırah ödenmez.”
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ BEKİR KUVVET ERİM (Aydın) – Katılmıyoruz Başkanım.
BAŞKAN – Önerge
üzerinde söz talebi yok. 
Gerekçeyi okutuyorum:

Gerekçe: 
Yapılan
değişiklikle madde metninin daha iyi anlaşılması amaçlanmaktadır.
BAŞKAN –
Önergeyi oylarınıza sunuyorum: Kabul edenler… Etmeyenler… Önerge kabul
edilmemiştir. 
8’inci maddeyi
oylarınıza sunuyorum: Kabul edenler… Etmeyenler… 8’inci madde kabul edilmiştir.

9’uncu madde
üzerinde iki adet önerge vardır, aykırılık sırasına göre işleme alıyorum.
Türkiye Büyük
Millet Meclisi Başkanlığına
Görüşülmekte
olan (2/1520) esas numaralı Gelir Vergisi Kanunu ile Bazı Kanunlarda Değişiklik
Yapılmasına Dair Kanun Teklifi’nin 9’uncu maddesinin teklif metninden
çıkarılmasını arz ve teklif ederiz. 
 İsmail
Koncuk Yavuz Ağıralioğlu İmam
Hüseyin Filiz
 Adana İstanbul Gaziantep
 Arslan
Kabukcuoğlu Fahrettin Yokuş Mehmet
Metanet Çulhaoğlu
 Eskişehir Konya Adana
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ BEKİR KUVVET ERİM (Aydın) – Katılmıyoruz Sayın Başkanım.
BAŞKAN – Önerge
üzerinde Eskişehir Milletvekili Arslan Kabukcuoğlu konuşacaktır.
Buyurun Sayın
Kabukcuoğlu. (İYİ PARTİ sıralarından alkışlar) 
Süreniz beş
dakikadır.
ARSLAN
KABUKCUOĞLU (Eskişehir) – Teşekkür ederim.
Sayın Başkan,
değerli milletvekilleri; 39 sıra sayılı Kanun Teklifi’nin 9’uncu maddesi
üzerinde İYİ PARTİ Grubu adına söz almış buluyorum. Hepinizi saygıyla selamlarım.
Türkiye
İstatistik Kurumu Kasım 2018 verilerine göre ülkemizde 11 milyondan fazla
otomobil bulunmaktadır. Bu araçların yüzde 39 kadarı LPG’lidir. LPG’li araçlar
klasman olarak nispeten düşük güçte ve düşük konfordadır. Pek çok durumda,
araç, bir aile için mecburiyetler listesine girmektedir. LPG’li araçların yakıt
almasını kolaylaştıracak fırsatların sağlanması yerinde olmuştur. Benzine göre
kendi bünyesinde bazı riskler taşıyan LPG’nin bu tehlikelere karşın litre
bedelinde benzinin bedelinin 1/3’ü kadar olması bu aracı kullanacak
insanlarımıza sosyal yardım olacaktır. 
Asgari ücret
2018 yılında 353 avro, günümüzde ise 324 avroya düşmüştür. Asgari ücretle
geçinen 6 milyon 700 bin kişi ve asgari ücret altında 1 milyon 800 bin kişi
yaşamaktadır. İYİ PARTİ’nin teklif ettiği asgari ücretin vergi dışında
bırakılması talebi, normalde bu ailelere bir rahatlık getirecekti. Aslında
Hükûmet de konunun farkındadır. Ev kadınlarının kazancının bir nevi vergi dışı
bırakılması ve onları evde üretime teşvik etmek, aynı zamanda Hükûmetin aczinin
bir ifadesidir. Ne çare ki gelir garantili yollar, köprüler, tüp geçitlerden,
hastanelerden vatandaşa verecek para kalmıyor. Evinde ufak çapta üretim
yapılmasına evin erkekleri de dâhil olacaktır. Erkeklerde istihdamın yüzde 65,
kadınlarda yüzde 30 olduğunu düşünürsek yine de bu işten en çok yararlanacak
olan kadınlardır. Doğrusu, ev işiyle uğraşan kadınlar evlerindeki sınırlı
konfordan fedakârlık etmek zorundadırlar. Evlerinin bir kısmını yapacakları bu
işlere ayıracaklardır, evlerini aynı zamanda iş yeri hâline getireceklerdir.
Eşler, çocuklar da işe müdahil olacaktır. Bunlar oyalanıp duracaklar. El emeği
göz nuru örgü, dantel veya erişte, tarhana ne kadar insanların yoksulluğuna
çare olabilir ki? Bu, olsa olsa onların yoksulluklarına katlanmaları için,
yoksulluğu kendilerine bir kader bilmeleri için bir araç olabilir. Bu durum,
aslında Eskişehir’in Çamlıca Mahallesi’nde, Gündoğdu Mahallesi’nde oturmakta
olan, yaşamakta olan vatandaşlar için biraz daha oyalanma olabilir. Devlete
düşen, insanları pek çok yerde sadaka bile sayılmayacak gelirlere mahkûm etmek
yerine kişi başına 10 bin dolar olduğu iddia edilen gayrisafi millî hasılanın
eşit olarak dağıtılmasını sağlamak olmalıdır. 
Varsayalım ki
insanlar emek zahmet bu işe başladılar, bin bir emekle belli bir düzeye
getirdiler, tam bellerini doğrultacakken bu sefer de vergi memurları tepelerine
dikilecektir. Büyük iş insanlarından, müteahhitlerden bir şey alamayan devlet,
emin olunuz bu insanlardan elini hiç çekmeyecektir. Elli yıl önce
Hindistan’daki, Bangladeş’tekine benzeyen, insanlara refah getirmeyen
yöntemlere ümit beslemek on yedi yıllık AK PARTİ Hükûmetinin ülkeyi getirdiği
hazin noktadır. Dar gelirliler için yapılması gereken böyle palyatif çözümler
değil eğitimde, ahlakta, adalette ülkeyi çağdaş seviyelere getirmek yani ülkeyi
orta gelir tuzağından çıkartmak olmalıdır.
Hepinize
saygılar sunarım. (İYİ PARTİ sıralarından alkışlar)
BAŞKAN –
Teşekkürler Sayın Kabukcuoğlu.
Önergeyi
oylarınıza sunuyorum: Kabul edenler… Etmeyenler… Önerge kabul edilmemiştir.
Diğer önergeyi
okutuyorum:
Türkiye Büyük Millet Meclisi Başkanlığına
Görüşülmekte
olan 39 sıra sayılı Gelir Vergisi Kanunu ile Bazı Kanunlarda Değişiklik
Yapılmasına Dair Kanun Teklifi’nin 9’uncu maddesinin aşağıdaki şekilde değiştirilmesini
arz ve teklif ederiz.
Saygılarımızla. 
 Mehmet
Bekaroğlu Emine Gülizar Emecan Cavit
Arı
 İstanbul İstanbul
 Antalya
 Süleyman
Girgin Kamil
Okyay Sındır
 Muğla İzmir
MADDE 9-
2/3/2005 tarihli ve 5307 sayılı Sıvılaştırılmış Petrol Gazları (LPG) Piyasası
Kanunu ve Elektrik Piyasası Kanununda Değişiklik Yapılmasına Dair Kanunun 5
inci maddesinde bulunan ikinci fıkranın ikinci cümlesi ile yedinci fıkrasının
üçüncü cümlesi yürürlükten kaldırılmış ve dördüncü fıkrasının birinci cümlesi
aşağıdaki şekilde değiştirilmiştir.
"Dağıtıcıların,
teknik düzenlemelere uygun depolama ve/veya dolum tesisine sahip olması
zorunludur.”
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ BEKİR KUVVET ERİM (Aydın) – Katılmıyoruz Sayın Başkan.
BAŞKAN – Önerge
üzerinde İzmir Milletvekili Kamil Okyay Sındır konuşacaktır.
Buyurun Sayın
Sındır. (CHP sıralarından alkışlar)
Süreniz beş
dakikadır. 
KAMİL OKYAY
SINDIR (İzmir) – Sayın Başkan, değerli milletvekilleri; 39 sıra sayılı Gelir
Vergisi Kanunu ile Bazı Kanunlarda Değişiklik Yapılmasına Dair Kanun
Teklifi’nin 9’uncu maddesi üzerinde Cumhuriyet Halk Partisi Grubu adına söz
almış bulunuyorum.
Tabii, bu sözüme
önce sorularla başlamak istiyorum. Birinci sorum şu değerli arkadaşlar: Türkiye
Cumhuriyeti, Anayasa’nın 2’nci maddesinde de belirtildiği şekliyle acaba
gerçekten demokratik, gerçekten laik, gerçekten sosyal ve gerçekten bir hukuk
devleti midir? Demokrasiyi, laikliği ve sosyal devleti tartışmayacağım burada
ama hukuk devleti üzerine birkaç sözüm var. Örneğin, Sayın Cumhurbaşkanı
Anayasa’nın 103’üncü maddesi uyarınca hepimizin önünde, milletin önünde bir ant
içiyor, tarafsızlık yemini ediyor; uyuyor mu? Bu sorunun yanıtı hepimiz
tarafından gayet iyi biliniyor aslında. Kimimiz açıkça “Hayır.” diyebiliyor,
kimimiz “Hayır.” derse başına ne iş geleceğini düşündüğünden bu konuda
düşüncelerini kendine saklıyor. 
Bir başka soru:
Örneğin, Türkiye Büyük Millet Meclisi Başkanı, Anayasa’nın 94’üncü maddesinde
belirtildiği gibi “Meclis Başkanı, Başkanvekilleri, üyesi bulundukları siyasî
partinin veya parti grubunun Meclis içinde veya dışındaki faaliyetlerine
katılamazlar.” hükmüne uyuyor mu? Gidip İstanbul Büyükşehir Belediye Başkanlığı
için bir siyasi faaliyet gerçekleştirirken, aynı gün gelip Meclis çatısı altında,
hepimizin bir Başkanı olarak bu göreve devam ediyor mu, bu görevini sürdürüyor
mu? 
Şimdi, değerli
arkadaşlar, örneğin, seçimlerde mühürsüz oy pusulası, mühürsüz zarflarla
kullanılan oylarla ilgili kanun emretmesine rağmen, Yüksek Seçim Kurulu
tarafından -ki bir yargı organı olarak, yüksek yargı organı olarak- yetkisini
de aşarak tam kanunsuzluk yapıldı mı, bu oylar geçerli sayıldı mı? Bunun daha
nicelerini sayabiliriz. 
Bizim Cumhuriyet
Halk Partisi Grubu olarak Anayasa Mahkemesine -Anayasa’ya aykırılık olduğunu
iddia ettiğimiz- sunduğumuz birçok metin henüz daha görüşülmedi veya bir sonuç
alabildik mi? 
Şimdi, değerli
arkadaşlar, bu hukuksuzluğun sonu, en son geldiğimiz örneği Komisyonumuzda
hukuk dışı bir uygulama; İç Tüzük’ümüzün 26’ncı maddesi “Komisyonların
toplantıya çağrılması” başlıklı maddesi, “Zorunluluk olmadıkça komisyon
toplantısı için çağrı, en az iki gün önceden yapılır.” diyor. Peki, bu torba
kanun teklifinin Komisyonda görüşülmesi için yapılan çağrı acaba ne zaman
yapıldı? 9 Ocak 2019, saat 18.30’da, hani mesai de bitmiş. Hani çeşitli kamu
kurumlarına, kuruluşlarına veya özel sektörde bazı çalışanlara bir soru, görüş
sormaya kalksak bulamayacağız. 
Hemen ertesi
gün, 10 Ocakta, sabah saat 11.00’de Komisyon toplantıya çağırılıyor ve bu 18’di,
1 madde çıkarıldı ki aslında Plan ve Bütçe Komisyonunu da ilgilendiren bir
maddeydi. Çıkarılmış olan… Bu Komisyon toplantısı hemen ertesi gün sabah
yapılıyor. Peki, biz 11 farklı kanun içeren böyle bir kanun teklifinin üzerinde
görüşlerimizi oluşturabiliyor muyuz? Bu, İç Tüzük ihlali değil midir? Söz
konusu, yapılan İç Tüzük ihlali bu kadar kolayca geçiştirilebilecek mi? Bu
kanun teklifi hazırlanırken tali komisyonlara, meslek kuruluşlarına kanun
teklifini hazırlayan arkadaşlarımız, milletvekili arkadaşlarımız sormuşlar
mıdır? Onlar sormuş, bilgi almış olabilirler kamu kurumlarından. Peki, biz
Komisyon üyeleri olarak bu maddeler üzerinde kendi bilgimizi geliştirecek,
artıracak, fikir üretecek zamana sahip olabildik mi? Olamadık. Peki, bu
Komisyon ne iş yapar, bu Komisyon neden toplanır, bu Komisyon alelacele neden
toplanır da buraya –gündeme- bu kanun teklifi, torba kanun gelir? Ne yazık ki
bu konu anlaşılabilir değil. 
Ben ilk soruma
geri dönmek istiyorum. Gerçekten bir hukuk devleti miyiz? Bu sorunun yanıtını
sözlerin arasında, sizin kendi zihninizde gayet açık ve net verdiğinizi
biliyorum. 
Hepinize
saygılar sunuyorum. (CHP sıralarından alkışlar)
BAŞKAN –
Teşekkürler Sayın Sındır. 
Önergeyi
oylarınıza sunuyorum: Kabul edenler… Etmeyenler… Önerge kabul edilmemiştir. 
9’uncu maddeyi
oylarınıza sunuyorum: Kabul edenler… Etmeyenler… 9’uncu madde kabul edilmiştir.

Birleşime on
dakika ara veriyorum. 
Kapanma Saati: 00.04
BEŞİNCİ OTURUM
Açılma Saati: 00.28
BAŞKAN: Başkan Vekili Mithat SANCAR
KÂTİP ÜYELER: Bayram ÖZÇELİK (Burdur), Şeyhmus DİNÇEL (Mardin)
-----0-----
BAŞKAN – Türkiye
Büyük Millet Meclisinin 47’nci Birleşiminin Beşinci Oturumunu açıyorum.
39
sıra sayılı Kanun Teklifi’nin görüşmelerine kaldığımız yerden devam ediyoruz.
Komisyon
yerinde.
Geçen oturumda,
birinci bölümde bulunan maddelerin oylamaları tamamlanmıştı.
Şimdi ikinci
bölümün görüşmelerine başlıyoruz.
İkinci bölüm, 10
ila 17’nci maddeleri kapsamaktadır. 
İkinci bölüm
üzerinde ilk söz, Milliyetçi Hareket Partisi Grubu adına Kayseri Milletvekili Mustafa
Baki Ersoy’a ait.
Buyurun Sayın
Ersoy. (MHP sıralarından alkışlar)
Süreniz on
dakikadır.
MHP GRUBU ADINA
MUSTAFA BAKİ ERSOY (Kayseri) – Sayın Başkan, değerli milletvekilleri; 39 sıra
sayılı Gelir Vergisi Kanunu ile Bazı Kanunlarda Değişiklik Yapılmasına Dair
Kanun Teklifi’nin 10 ila 17’nci maddelerini kapsayan kısmı üzerinde Milliyetçi
Hareket Partisi Grubu adına söz almış bulunmaktayım. Yüce heyetinizi ve ekran
başında bizleri izleyen yüce Türk milletinin tüm fertlerini saygıyla
selamlıyorum.
Teklif, 2016,
2017 ve 2018 yıllarında da uygulanmış olan ve işverene sağlanan asgari ücret
sigorta prim desteğinin 2019 yılında da uygulanmasını içermektedir. Daha önceki
yıllarda, çalışan işçi sayısına bakılmaksızın işçi başına 100 Türk liralık
destek verilmekteydi. Bu düzenlemeyle, 2019 yılında 500 ve üzeri işçi
çalıştıran iş yerleri için destek miktarı günlük 3 lira 36 kuruş yani aylık 101
Türk lirası olarak uygulanacak, 500’ün altında işçi çalıştıran iş yerleri için
ise 2018 yılında verilen günlük 3 lira 33 kuruş yüzde 50 artırılarak 5 Türk
lirasına çıkarılacak ve aylık 150 Türk lirası olarak uygulanacaktır. Bu sayede
işletmelerimiz asgari ücret teşvikiyle korunmaya devam edilecek, küçük
işletmelere devlet tarafından sağlanan katkının miktarı da artmış olacaktır.
Ülkemizde
gerçekleştirilen AR-GE ve yazılım faaliyetleri sonucu elde edilen patent ve
faydalı model belgelerine konu buluşların satışı, kiralanması, seri üretimi ve
üretim sürecinde kullanılmasından elde edilen kazançların yüzde 50’si gelir ve
kurumlar vergisinden istisnadır. Kurumlar Vergisi Kanunu’na göre söz konusu
istisnadan faydalanılabilmesi için 551 sayılı Kanun Hükmünde Kararname
kapsamında Patent veya Faydalı Model Belgesi alınması ve anılan kanun hükmünde
kararname kapsamındaki kişilerden olunması gerekmektedir. Ancak 551 sayılı
Kanun Hükmünde Kararname, 22/12/2016 tarih ve 6769 sayılı Sınai Mülkiyet
Kanunu’yla yürürlükten kaldırılmış olup 6769 sayılı Kanun’da 551 sayılı Kanun
Hükmünde Kararname’ye yapılan atıfların, ilgili olduğu maddeler itibarıyla 6769
sayılı Kanun’a yapıldığına dair madde yer almamaktadır. Dolayısıyla mevcut
durumda 6769 sayılı Kanun kapsamında Patent veya Faydalı Model Belgesi alınan
buluşlardan elde edilen kazançlar için anılan istisnadan yararlanılabilmesi
mümkün değildir. Bu maddeyle yapmış olduğumuz teknik düzenleme, alınan Patent
veya Faydalı Model Belgesi’ne konu buluşların, elde edilen kazançların gelir ve
kurumlar vergisi istisnasından faydalanmasını sağlamaktadır.
2019
UEFA Süper Kupa Finali ve 2020 UEFA Şampiyonlar Ligi Finali ülkemizde
oynanacaktır. İki yıl öncesine kadar bu şampiyonalar UEFA’nın atamasıyla
Avrupa’nın çeşitli ülkelerinde yapılmaktaydı. Adaylık sürecinin başlatılması ve
bu 2 şampiyonanın yapılacağı ülkelerin tıpkı Avrupa Futbol Şampiyonası ve Dünya
Futbol Şampiyonası gibi bir adaylık süreciyle belirlenir hâle gelmesiyle UEFA,
ülkelerden çeşitli garantiler istemeye başlamıştır. 6’ncı maddede yer alan KDV
istisnasıyla birlikte düşünüldüğünde teklifin 12’nci maddesinde yer alan gelir
ve kurumlar vergisi muafiyeti, 2019 yılı Süper Kupa Finali’ni ve 2020 Avrupa
Şampiyonlar Ligi Finali’ni -2005 yılında İstanbul Olimpiyat Stadında oynanmış
olmasına rağmen- 2’nci kez almamızda avantaj sağlamıştır. 
Yurtdışı
Türkler ve Akraba Topluluklar Başkanlığında uzmanlaşmayı artıran ve personelin
lehine hükümler getiren bu düzenlemeyle, Başkanlıkta fiilen en az beş yıl
çalışanların diğer şartları taşıması kaydıyla uzmanlığa atanabilmesini sağlayan
mevcut düzenlemeye ek olarak ataması yapılacakların Başkanlıkta sözleşmeli
olarak yıllardır sunduğu katkıların özlük haklarına yansıması amaçlanmaktadır.
Bu sayede gelir kaybının makul bir seviyeye çekilmesi, iş sonu tazminatı, mesai
ücretleri ve benzer diğer ödemelere ilişkin olası hukuki ihtilafların önüne
geçilmesi, mevcut uygulamaya yönelik belirsizlikler ve kayıtlar nedeniyle atama
için başvurmayan personele ek süre verilerek düzenlemenin nihai amacına
ulaşması sağlanmaktadır. 
Teklif, enerji
piyasalarını ilgilendiren, bu sektörde faaliyet gösteren firmaların ekonomide
yaşanan spekülatif dalgalanmalara karşı ihtiyatlı olmalarını sağlayan ve nihai
tüketiciye ekonomik anlamda olumlu yansımaları olacak şekilde düzenlenmesini
kapsamaktadır. 
Enerji
piyasalarında borsada olduğu gibi ileri tarihli anlaşmalar yapılmaktadır. Borsa
İstanbul’da da vadeli işlemler adı altında ileri tarihli enerji ticareti
yapılmaktadır. Hâlihazırdaki düzenlemeye göre SPK mevzuatı, vade dolduğunda
fiziki teslimatın yapılıp yapılmadığını kontrol etmeye cevaz vermemektedir. Bu
kapsamda, 14’üncü maddede yapılan düzenlemeyle sayaç ölçümlerine dayanarak
fiziksel teslimat şartını sağlamayı amaç edinen ve ileriki tarihteki enerji
tedariki sayesinde enerji ticaretini garantiye almak suretiyle piyasaya,
katılımcılara güven veren, işlem yapısını hukuken garanti altına alan bir
sistemin kurulması öngörülmektedir. Yurt dışında da benzerleri yapılan bu
uygulama, tedarikçinin üreticiyle ileri tarihli fiziksel teslimat koşuluyla
anlaşma yaparak fiyatı kendisi açısından garanti altına alabilmesine imkân
vermektedir. Bu sayede, örneğin, altı ay sonra elektrik fiyatları ya da doğal
gaz fiyatlarının ne olacağı, kuraklık olup olmayacağı gibi risklerin tedarik
sürecine olan etkisi bertaraf edilecek, yapılan denetim neticesinde elektriği
eksik üreten üreticinin veya eksik alan tedarikçinin, dengesizlik maliyetine
katlanması söz konusu olacaktır. 
Teklifle, EPİAŞ
tarafından işletilen veya mali uzlaştırmayla diğer mali işlemleri yürütülen
piyasalara ilişkin olarak risk yönetimi, teminat yönetimi, temerrüt yönetimi ve
temerrüt garanti hesabına ilişkin usul ve esasların EPDK tarafından çıkarılan
yönetmelikle belirlenmesi amaçlanmaktadır. Ayrıca, EPİAŞ tarafından işletilen
veya mali uzlaştırmayla diğer işlemleri yürütülen piyasalar kapsamında alınan
teminat ve temerrüt garanti hesabı varlıklarının da yasal takipler karşısında
koruma altına alınması amaçlanmaktadır. Enerji piyasasında elektrik üreten veya
elektrik satan şirketlerin EPİAŞ nezdindeki teminatlarının hacze, rehine, iflas
veya tasfiyeye konu edilebileceği ve ürettikleri veya sattıkları elektrik
fiyatlarına bu riskleri ekleyecekleri durumu, elektrik fiyatlarının da yukarı
yönlü değişmesi ihtimalini beraberinde getirmektedir.
Teklifin 15’inci
maddesiyle, EPİAŞ’a verilen teminat mektuplarının elektrik piyasasına ilişkin
olduğu, sadece bu işlemler için kullanılabileceği kesin, kati ve süresiz olduğu
da aşikârdır. Dolayısıyla bu teminatların haciz veya rehine konu edilmemesi
elektrik fiyatlarında yaşanabilecek yukarı yönlü baskının önüne geçmesini
sağlayacaktır.
Sayın Başkan,
değerli milletvekilleri; konuşmamı noktalamadan önce gündeme getirilmesini
elzem gördüğüm bir konuya değinmek istiyorum. Bildiğiniz üzere, seçim bölgem
olan Kayseri’miz, 1 milyon 370 binin üzerindeki nüfusu, 4 üniversitesi, fakülte
hastanesi ve Türkiye'nin en büyük şehir hastanesini bünyesinde bulunduran,
başta Erciyes Dağı olmak üzere kış ve kültürel turizm imkânlarına sahip, yakın
zamanda 4’üncü organize sanayi bölgesine kavuşacak 1,7 milyar dolara ulaşan
ihracatıyla ülkemiz açısından her yönden önemli bir ilimizdir. Gelin görün ki
Kayseri’miz, ülke ekonomisine olan bunca katkısına rağmen yıllardır hep ihmal
edilmiştir. Bu ihmalin en büyük göstergesi ise ülkemizin coğrafik olarak en
merkezî konumunda olmasına karşın, hak ettiği ve gereken ulaşım yapısına henüz kavuşturulmamasıdır.
Kayseri’mizin elverişli ulaşım imkânlarına sahip olması, yine ilimiz
hastanelerinden faydalanmakta olan çevre illerimiz vatandaşları açısından da
elzem bir durumdur. Tüm bu etmenlere rağmen ilimizle bağlantılı herhangi bir
otoyol projesi yapılmamakla birlikte âdeta mahrumiyet bölgesi olarak ilan
edilmiş ve var olan projelere dâhil edilmemiştir. Örneğin, 24 Ağustos 2017
tarihinde Ankara-Niğde Otoyolu Projesi yapımına başlanmıştır. Ankara ve Niğde
arasında yapılacak olan bu yolun toplam uzunluğu, bağlantı yollarıyla birlikte
330 kilometreyi bulmaktadır. Fakat gelin görün ki Kayseri’miz, bu projede de
yerini bulamamış, yine hizmetten mahrum bırakılmıştır. 
Talebimiz çok
açık ve nettir, biz, hakkımız olanı yıllarca Hak’tan dileyebildik, şimdi ise
sayın bakan, sesimizi duyacaktır diye ümit ediyoruz. Bu konuda kendisinin
gerekli hassasiyeti göstereceğine yürekten inanıyoruz. Bizler Kayseri halkı
olarak çok çalıştık, ülkemize sayısız iş yeri, fabrika ve marka kazandırdık. En
azından hâlihazırda uygulama aşamasına gelmiş bulunan Ankara-Niğde Otoyolu
Projesi‘ne Kayseri ilinin de dâhil edilmesinin en büyük hakkımız olduğunu
düşünüyor ve Kayseri’mizin, bu yola kavuşmasından sonra ülke ekonomimize
sağlayacağı katkının büyüyeceğinin aşikâr olduğunun bir kez daha altını çizmek
istiyoruz. 
Sözlerimi
tamamlamadan önce, geçtiğimiz salı akşamı Kayseri’miz ilçelerinde, özellikle de
Talas’ta meydana gelen, saatteki hızı 90 kilometreye kadar ulaşan fırtına
sonucu maddi ve manevi kayba uğrayan tüm hemşehrilerimize geçmiş olsun
dileklerimi iletiyor, tekrarının yaşanmamasını Cenab-ı Hak’tan diliyorum. 
Söz konusu
teklifin, ülkemize, milletimize hayırlı olmasını temenni ediyor, Gazi
Meclisimizi ve yüce Türk milletini saygıyla selamlıyorum. (MHP sıralarından
alkışlar) 
BAŞKAN –
Teşekkürler Sayın Ersoy.
İkinci söz, İYİ
PARTİ Grubu adına Aksaray Milletvekili Ayhan Erel’e ait. 
Buyurun Sayın
Erel. (İYİ PARTİ sıralarından alkışlar) 
Süreniz on
dakikadır. 
İYİ PARTİ GRUBU
ADINA AYHAN EREL (Aksaray) – Sayın Başkan, değerli milletvekilleri, yüce Türk
milleti; Gelir Vergisi Kanunu ile Bazı Kanunlarda Değişiklik Yapılmasına Dair
Kanun Teklifi’nin ikinci bölümü üzerine İYİ PARTİ adına söz almış
bulunmaktayım. Yüce heyetinizi saygıyla selamlıyorum. 
Ekmek, su, aş
bulmak gecikebilir, temele taş bulmak gecikebilir, devlete baş bulmak
gecikebilir; adalet gecikmez, tez verilmeli. Yargının kurucu unsuru olarak
yasaca tanımlanan avukatlık mesleği ve savunmanın temsilcileri avukat
meslektaşlarımızın sorunları gün geçtikçe çığ gibi büyümektedir. Adalet, mülkün
temeli ise savunma da adaletin temelidir. Savunmasız adil bir yargılama
düşünülemez. Bağımsız olduğu iddia edilen yargımızda çok önemli görev üstlenen
avukatlar acaba bugün hangi şartlarda çalışmaktadır, bunun farkında mıyız? Ünlü
bir düşünürün özlü sözünde belirttiği gibi, avukatlar efendileri olmadan
yargıdaki yerlerini almak için büyük fedakârlıkla çalışmaktadırlar. Bu onurlu
mesleğin mensubu olarak bugün burada bir nebze de olsa avukatların sorunlarını
yüce Meclisin dikkatine sunmak istiyorum. 
Bugün,
ülkemizde, tüm olumsuz şartlara rağmen var olmaya çalışan avukatlığın ve
savunmanın onurunu koruma mücadelesi verdiklerinin bilinmesini isterim.
Avukatlık mesleğinin özellikle ekonomik yönden zayıflaması sonucu, bir kısım
meslektaşlarımızın meslek kurallarına uygun davranmasının azalması, mesleki
geleneklerinin göz ardı edilmesi sonucu, zaten tarafsızlığı ve güven unsuru son
sıralarda yer alan yargı için de hukuka olan güvenin yok olması sonucunu
doğurmuş, halk arasında “Avukat tutma, hâkim tut.” sloganının doğmasına neden
olmuş durumdadır. 
Her ne kadar
toplumun genelinde avukatlık mesleği “oldukça iyi kazandıran bir meslek” algısı
yer etmiş ise de bunu tüm avukatlar için söylemek pek mümkün değildir. Ekonomik
sorunları dile getirmenin meslek onurunu zedeleyebileceği düşünülse de
amacımız, meslek onuruna zarar vermek değil, meslek itibarını zedelememek adına
pek fazla dillendirilmeyen bu konuyu irdeleyerek ekonomik sıkıntılar yaşayan
genç avukatlara çözüm önerileri sunabilmektir. 
Avukatlık
mesleği, salt para kazanma arzusuyla yapılacak bir meslek değildir. Lakin her
insan gibi avukatlar da öncelikle temel ihtiyaçlarını karşılayabilmek, ardından
gerek kendileri gerekse bakmakla yükümlü oldukları insanların ihtiyaçlarını
karşılayabilmek adına gelire ihtiyaç duyarlar. Bugün mesleğinin başında bulunan
genç meslektaşlarımızın, büyük hukuk bürolarında sigortalı çalışan avukatların
sigorta primleri dahi yeri gelmekte kuruma gerçek ücretler üzerinden
bildirilmemektedir. Çalışmak zorunda kalan genç avukatın bu duruma istemeden de
olsa ses çıkarmadığı gözlenmektedir. “Çalışmak zorundayım.” diyen avukata
sormak gerek: Kendi hakkını savunamayan bir avukatın, başkasının hakkını
savunması mümkün müdür? Baro aidatlarını, sigorta primlerini dahi ödemekte zorlanan
avukat sayısının oldukça fazla olduğu düşünüldüğünde özellikle genç avukatların
büyük bir kısmının ya bürolarını kapatıp hiç büro açmadan başka bürolarda ücret
karşılığı çalıştığına veya kamuda ücretli avukatlık yaptıklarına tanık
olmaktayız. Ekonomik sıkıntılar sonucu, “Yoksulluk haksızlık getirir.” sözünde
de belirtildiği gibi, avukatlar ister istemez meslek kurallarının dışına
çıkmaya, iş alabilmek, gelir elde edebilmek adına meslek kurallarıyla
bağdaşmayacak şekilde hareket etmeye, mesela reklam yasağına uymamaya veya
yukarıda ifade edildiği gibi inanmadıkları işleri almaya zorlanmaktadır.
Ekonomik sorunları bulunan avukatın, meslek ilke ve kurallarına uygun
davranmasını beklemek oldukça ütopik bir yaklaşım olacaktır. Oysa ekonomik
sorunlarını çözmüş bir avukat kamu hizmetini ifa ederken bağımsız ve güçlü
olacak, özellikle bağımsız ve güçlü avukatlar da Avukatlık Kanunu’nun 1’inci
maddesinde belirtilen yargının kurucu unsurlarından olan bağımsız savunmayı
serbestçe temsil etme görevini gerçek anlamda yerine getireceklerdir. 
Kısa
bir süre içinde savunmanın temsilcileri avukatların tüm sorunlarını anlatmak
mümkün değildir. Kısaca, avukatlık mesleği yani savunma can çekişmektedir. Can
çekişen kutsal avukatlık mesleğine ve onun temsilcilerine bir gün herkesin
ihtiyacı olabileceği akıldan çıkarılmamalıdır. Türkiye Barolar Birliği Başkanı
Sayın Feyzioğlu’nun kısmen olsa da sorunları dile getiren bir metnini burada
sizlerle paylaşmak istiyorum:
Avukatlık
stajına kabul ve avukatlık sıfatını kazanma sınava bağlanmalıdır. Hukuk
fakültelerinin öğretim kalitesi artırılmalı, kontenjanları düşürülmeli, yeni
hukuk fakültesi uzun yıllar açılmamalıdır. Sayılar, sorunun büyüklüğünü
göstermekte yeterlidir. Yaklaşık 120 bin kayıtlı avukat vardır, stajyer avukat
sayısı ortalama 15 bindir. Hukuk fakültelerinde 70 bin civarında öğrenci
bulunmaktadır. Beş yıl sonra avukat sayısı 200 bini bulacaktır. Mahkeme
kalemlerinde, noterlik dairelerinde, banka şubelerinde, tapu dairelerinde hukuk
fakültesi mezunları için belli sayıda kadronun ayrılması hem uyuşmazlıkları
önleyecek hem de hukuk fakültesi mezunu gençlerimize iş imkânı yaratacaktır. 
İdare mahkemesi
hâkimlerinin herhangi bir fakülte mezunu olmasına izin veren düzenleme hem
mesleğimiz hem de vatandaşlarımızın hukuki güvenliği açısından sakıncalıdır. 
Ceza
uyuşmazlıklarında hukukçu olmayanların uzlaştırmacı yapılması yanlıştır. Devlet
memurlarının, örneğin adliye personelinin uzlaştırmacı olarak
görevlendirilmesine izin verilen uygulama ise Devlet Memurları Kanunu’na açıkça
aykırıdır. 
İş
uyuşmazlıklarında dava şartı olan ara buluculukta, her talep eden işçiye,
barolar tarafından maddi durum araştırması yapılmaksızın, adli yardım faslından
avukat görevlendirilmesi mümkün hâle getirilmelidir. Bu, ara buluculuk kurumuna
güveni artıracaktır. Bunun için, baroların adli yardım bütçesi, yeterli kaynak
aktarılarak bu yardımı karşılayacak imkâna kavuşturulmalıdır. 
İlk derece
hâkimlerin kıdem ortalaması son derece düşükken avukatları bilirkişilik
yapmaktan alıkoyan düzenleme, adalet hizmetinin kalitesini olumsuz yönde
etkilemektedir. 
Adil yargılanma
hakkını özellikle maddi durumu elverişli olmayan vatandaşlarımız için sağlamaya
yönelik olan ve işkence iddialarının önüne geçilmesi açısından vazgeçilmez
önemde bulunan CMK avukatlığında öngörülen ücretler trajik düzeyde düşüktür. En
azından asgari ücret tarifesine eşitlenmelidir. 
Sosyal devlet
ilkesini ete kemiğe büründüren adli yardım hizmetinin karşılığının bir-bir
buçuk yıl geriden ödenebilir durumda olması, diğer başka bir sorundur. 
Avukatlık
ücretlerine uygulanan katma değer vergisinin düşürülmesi, vatandaşın etkili bir
adalet hizmeti almasını sağlayacaktır. 
Kamuda çalışan
avukatların ek göstergeleri, hâkimlere eşit hâle getirilmelidir. Avukatların
emeklilik hakları da hâkimlere eşit olmalıdır. 
Adliye
yönetiminde görevli olan komisyonlarda baro başkanlarının yer alması, yönetimi
kolaylaştıracaktır, mesleğin icrasında karşılaşılan iletişim kaynaklı
sorunların da önüne geçecektir. Bu şekilde, adliyede görev yapan ve adliyede
hizmet bekleyen herkesin mutlu olması sağlanacaktır. 
Ülkemizde kanuna
göre son derece de kısıtlı faaliyet alanına sahip olan yabancı avukatlık
bürolarının örtülü yollardan faaliyet yasaklarını dolanmaları ve bazılarının
büyük vergi kayıplarına neden olmaları önlenmelidir. Türk avukatlar için haksız
rekabet teşkil eden bu durum, aynı zamanda, Lozan Barış Antlaşması’yla
defettiğimiz adli kapitülasyonların dolaylı yoldan geri gelmesidir. 
Belirtilen
hususlar ışığında, savunmanın gerekli saygınlığı kazanması için, üzerinde
çalışılacak, gerçekleştirilecek ve geliştirilecek yasal düzenlemelerin
yapılması gerektiğini düşünüyorum. 
Heyetinizi
saygıyla selamlıyorum. (İYİ PARTİ sıralarından alkışlar)
BAŞKAN –
Teşekkürler Sayın Erel.
Söz sırası,
Halkların Demokratik Partisi Grubu adına Ankara Milletvekili Filiz
Kerestecioğlu’na ait. 
Buyurun Sayın
Kerestecioğlu. (HDP sıralarından alkışlar)
Süreniz on
dakikadır. 
HDP GRUBU ADINA
FİLİZ KERESTECİOĞLU DEMİR (Ankara) – Teşekkürler Sayın Başkan.
Sayın Başkan,
değerli milletvekilleri; adını doğru koyup da “ekonomik kriz” diyemediğiniz
“yeni ekonomik gelişmeler” lafını ve “kadın ve ev işçisi” diyemediğiniz ev
hanımlarını selamlayarak sözlerime başlamak isterim.
Kadınlar eve
girince, evde emek harcayınca ev hanımı olmuyor arkadaşlar, tıpkı erkekler eve
girip ayaklarını uzatınca ev beyi olmadıkları gibi. Cinsiyetçi olup olmamak bir
tercihtir. Yine bu kanunda cinsiyetçi kavramları ve yaklaşımları tercih
ettiğiniz görülüyor. Aslında bu madde, evde üretimi ve evde üretim yapan
herkesi kapsadığı hâlde “ev hanımları” ifadesini tercih ediyorsunuz. Bunun
“evde üretim yapan yurttaşlar” ya da “kadınlar” olarak değiştirilmesi
gerekiyor.
10’uncu maddeye
de bir iki söz söylemek isterim. Asgari ücrete üç yıldır vergi desteği
veriyorsunuz. Aslında kime veriyorsunuz bu desteği? Patronlara. Asıl yapılması
gereken ise gerçekten ciddi bir gelir vergisi reformu ve yoksullara, işçilere
vergiden muafiyet getirilmesidir, patronlara değil.
Değerli
arkadaşlar, geçen hafta Ankara’da bir basın açıklaması yapmak istemiştik,
biliyorsunuz. Bu basın açıklaması, Emniyet mensuplarının şiddetiyle engellendi.
Sizlere bir sitemim de olmuştu. Bu saldırıyla ilgili bir soruşturma
başlatıldığını öğrendik. Umuyorum, bu soruşturma da diğerleri gibi cezasızlıkla
sonuçlanmaz ve bu şehrin insanların zapturapt altında ifade hakkından mahrum
kaldığı bir şehir olarak kalmaması için belki de ilk adım atılır. 
İşte sizlere
bugün tam da gözaltına alınarak bu açıklamaya konu olan arkadaşlarımızdan
bahsetmek istiyorum. Aslında, yalnızca onların hikâyesi de değil bu. Bu ülkenin
2’nci muhalefet partisi yani bizim üyelerimiz için partide gönüllü olmak demek,
yalnızca çocuklarını daha az görmek, okuyacağı kitapları ertelemek, sosyal
hayatı olmamak, işten belki izin alarak siyaset yapmak anlamına gelmiyor.
HDP’li olmak, aynı zamanda sürekli gözaltına alınmak, demokratik bir hak olan
basın açıklaması yaptığında bile tutuklanma tehdidini yaşamak anlamına geliyor.
Evet, tek yaptığın şey, örneğin ana dilde eğitim hakkı için ya da kadın
cinayetlerine karşı bir eyleme katılmak olduğu hâlde, o kirli basının
manşetlerinde “Terör Örgütü Operasyonu” başlığı altında adının geçmesi demek,
HDP’li olmak. Korkunç bir algı operasyonunun, karalama kampanyasının hedefi
olmak demek. 
Ne zaman
seçimler yaklaşsa -ki şu son üç yılda seçimin konuşulmadığı bir gün
yaşayamadık- Ankara’da operasyonlar düzenleniyor. En son aralarında parti
yöneticilerimiz ile EĞİTİM SEN ve TÜM BEL SEN sendika yöneticilerinin de
bulunduğu 22 kişi, ta 2015 yılında yapılan bir basın açıklamasıyla ilgili
gözaltına alındılar, dört gün gözaltında tutuldu arkadaşlarımız. Neden bir
basın açıklamasından dört yıl sonra gözaltı kararı alınır, gerçekten bunu
sormak istiyorum. Yanıt: “Efendim, bu konuda ihbar mail ve mesajları gelmiş.”
Şimdi, bakın, ortada bir cinayet suçu olur, ağır bir suç olur yani aradan ne
bileyim dört yıl geçer, birisi vicdan hesaplaşmasına girer ve dört yıl sonra
ihbar eder, der ki: “Ya, böyle bir cinayet vardı.” E, peki, yüzlerce kişinin
katıldığı, herkesin gözü önünde yapılmış bir basın açıklamasını dört yıl sonra
kim ihbar eder arkadaşlar?
ENGİN ALTAY
(İstanbul) – Talimat, ihbar olmaz, talimat. 
FİLİZ
KERESTECİOĞLU DEMİR (Devamla) – Buna kim inanır gerçekten?
Meselenin aslı
şu: Bu operasyon kararları, görevli Cumhuriyet Başsavcılığı tarafından değil,
İçişleri Bakanlığı ya da başka bir merkezî birim tarafından veriliyor. Elde bir
liste, kimin gözaltına alınması isteniyorsa onunla ilgili dosya hazırlanıyor.
Önce fail belirleniyor yani, ondan sonra faile isnat için fiil yaratılmaya çalışılıyor.
Suçlama konusu yapılan fiil ise parti çalışmalarından başka bir şey değil
aslında. Üstelik daha önce aynı suçlamayla ifade vermiş olanlara da sonra
bakıyorlar, diyorlar ki: “A, sizin ifadeniz varmış, pardon.” Üç gün sonra
serbest bırakılıyorlar “Aynı konuda ifadeniz varmış.” diye. 
Hani “Gözaltında
işkence yoktur.” diyorsunuz ya, bugün burada yüzleşmemiz gerek. Gözaltında hem
psikolojik hem fiziksel işkence var. Bu sözlerim aynı zamanda suç duyurusudur.
Acilen bu gözaltı merkezlerinin denetlenmesi gerekir. Bu gözaltı merkezi
dediğim de Ankara’dan bahsediyorum, şuralarda bir spor salonundan bahsediyorum.
Bu kişiler, gözaltına alınan kişiler, giriş kapısından itibaren tam ses, 80
darbesinde özellikle işkence yapılırken sembolik olarak dinletilen “Ölürüm
Türkiyem” şarkısının avaz avaz bağırtılarak dinlenmesiyle karşılaşıyorlar.
Üniformalarında herhangi bir sembol olmaması gereken Emniyet mensupları,
üzerlerinde Türkçülüğün sembolü hâline gelen Göktürk alfabesiyle yazılmış
armalar taşıyorlar. 
LÜTFÜ TÜRKKAN
(Kocaeli) – Kötü bir şey mi o?
FİLİZ
KERESTECİOĞLU DEMİR (Devamla) - Yurttaşlar, soruşturma konusuyla ilgisi
olmayan, kişiliklerine yönelik hakaret ve tacizlere maruz kalıyorlar. Yan yana
gelmeleri, birbirleriyle konuşmaları dahi yasaklanıyor. O spor salonunun
içerisinde çıplak ayakla ya da çorapla, bütün gün sert bir zemin üzerinde
dolaşıyorlar. Tribünlerde oturtulmuyorlar. Mahkemeye gittim ve bütün bu
arkadaşlarla tek tek görüştüm; bunlar, bizzat onlarla yaptığım görüşmelerden
kendi tanıklıklarım. Yan yana gelmeleri engelleniyor. Evet, her gün, ayakta,
sözüm ona, sağlık kontrolü altında işkenceye maruz kalıyorlar. Dahasını
söyleyeyim: Özellikle FETÖ suçlamasıyla orada yer alanlar -ki hepsi bir
aradalar- IŞİD, ÖSO, işte FETÖ ve HDP’li olarak gözaltına alınanlar aynı yerde
tutuluyorlar ve kadınların başörtüleri çıkartılarak ince birer tülbent
veriliyor, bir de üstelik, bu suçlamalara maruz kalanlar, sürekli çocuklarıyla
tehdit ediliyorlar, onlar itirafçı olmaya zorlanıyorlar ve bu nedenle gerçekten
itirafçı olanların olduğunu söylüyor bizim arkadaşlarımız. Müvekkilleriyle
görüşmek isteyen avukatlar saatlerce bekletiliyorlar. 
Şimdi, ben,
burada, sizinle bir anekdotu paylaşmak istiyorum: Bu arkadaşlar adliyede
ifadeye çıkarıldıklarında, bana “Vekilim.” diye birileri geldi -4-5 kişi-
dediler ki: “Biz bir düğün ekibiyiz ve ben halay başıyım, bu arkadaş davulcu,
bu da saz çalıyor, bu da solistimiz beyefendi.” Ben önce şaka zannettim
gerçekten. “Vallahi, düğünde türkü çalarken biz alındık ve Mecliste bunu ifade edin.”
dediler, olur dedim. Sonra “Savcılık kararı olarak 17 kişi serbest, 3 kişi
tutuklamaya sevk edildi.” dendi. Bir baktık, bizim düğün ekibi, düğün dernek
ekibi tutuklamaya sevk edilenler, diğerleri için serbest bırakılma kararı var.
Gerçekten, bizim sevgili Sırrı Süreyya Önder’in Beynelmilel filmi gibi bir
hikâyeye doğru ilerliyorken neyse ki hepsi birden serbest bırakıldı. 
Evet, aslında,
yapılan operasyonun niteliğinden ve sonuçlarından geriye bakıldığında bunun bir
algı operasyonu olduğu çok açık çünkü o yalan gazetelerin manşetlerinde “terör
operasyonu” diye çıktı hepsi ve ondan sonra, dört gün sonra serbest
bırakıldılar. 
Evet, AKP’nin
yerel seçim stratejisi, işte bu ve Ankara, bir daimî gözaltı şehri; o
bırakılıyor, o alınıyor; o bırakılıyor, o alınıyor. 
Şimdi ben size
soruyorum: Bu seçimlere eşit koşullarda girmeye cesaret edebilecek misiniz?
Böyle bir cesaretiniz var mı? Hiç ama hiç sanmıyorum, böyle bir cesaretinizin
olduğunu. 
Evet,
arkadaşlar, gerçekten, sorun çok Ankara’da. Ben, bir konuya daha değinmek
istiyorum: Hatalardan ders çıkarmak. AKP siyasetinde maalesef buna yer yok.
2018 yılında onlarca yurttaşın ölümüne neden olan Çorlu ve Ankara tren
kazaları, maalesef, bunu bir kez daha gösterdi. 2004 yılındaki o Pamukova vahim
tren kazası ise hâlen aklımızda. Sendikaların, bilim insanlarının uyarılarına
rağmen, bütün bunlar bir kenara atıldı ve sistem, sadece hızlı tren olarak
değil, hızlandırılmış tren olarak devreye girdi; çok acı biçimde 41
yurttaşımızı Pamukova’da kaybetmiştik. 
Bu yaşananların,
bu faciaların bir daha yaşanmaması için 2018’de ne yapıldı arkadaşlar? Mesela,
Devlet Demiryolları Yönetim Kurulu Başkanı ve Genel Müdürü İsa Apaydın, ne
yaptı? Çorlu kazası sonrası kendine yöneltilen tepkiler üzerine, önce Twitter
hesabını kilitledi, daha sonra da profil resmini değiştirip oraya Türk Bayrağı
koydu. Şimdi, herhâlde İsa Apaydın, böylece tedbir aldığını düşünüyordu
cezalara karşı “Ben vatanseverim, ihmalim yoktur.” yani bu şekilde bir algı
yaratmaya çalıştı. 
(Mikrofon
otomatik cihaz tarafından kapatıldı) 
BAŞKAN – Devam
edin Sayın Kerestecioğlu.
FİLİZ
KERESTECİOĞLU DEMİR (Devamla) – Bu kazalar sonrasında kimse istifa etmedi.
Demir yollarını politik tercihlerle güvensiz hâle getiren gerçek sorumlulara
hiçbir şey olmadı. Mesela geçtiğimiz ay yaşanan Ankara kazasında bu durumu
yatıştırmak için hareket memuru, makasçı ve kontrolör günah keçisi ilan edildi.
Oysa enine boyuna tartışmamız gereken bir politik sorun duruyor karşımızda. 
İşte, Birleşik
Taşımacılık Çalışanları Sendikası, iki gün önce Ankara kazasıyla ilgili yüksek
hızlı tren faciası raporunu yayımladı. Bilmiyorum, hiç baktınız mı, burnumuzun
dibinde gerçekleşen bu kazada kaybettiğimiz insanlar, yaralananlar umurunuzda
mı ama ben bu raporu inceledim ve bu raporun vurguladığı çok çarpıcı bilgiler
var. Diyorlar ki: “AKP döneminde demir yolu taşımacılığı bir kamu hizmetinden
kâr amaçlı ticari kuruma dönüştürüldü. Personel sayısı sürekli azaltıldı.
Eğitimler azaltıldı.” Örneğin, Çorlu örneği böyleydi, yolu kontrol etmesi
gereken kadro kaldırılmıştı…
(Mikrofon
otomatik cihaz tarafından kapatıldı) 
BAŞKAN –
Buyurun, sözlerinizi bağlayın lütfen.
FİLİZ
KERESTECİOĞLU DEMİR (Devamla) – …ve yolun çöktüğünden kimsenin haberi yoktu.
Evet, personel eksikliği fazla mesaiyle kapatılmaya çalışılınca çalışanların
yaşadığı fiziksel ve ruhsal yorgunluk da kazalara zemin hazırladı. Türkiye
Cumhuriyeti Devlet Demiryolları Meslek Lisesi kapatıldı. Sürekli, siyasi
nitelikli atamalar yapıldı, bu yaklaşım emekçiler arası iş barışını bozdu. Bir
bütün olarak çalışması gereken altyapı ve tren işletmeciliği birbirinden
tamamen ayrıştırıldı ve Devlet Demiryolları yönetimi, şirketlerin sırtını
sıvazlayıp projeleri aslında daha tamamlanmadan teslim almaktan çekinmedi ve
sorunlar bununla bitmedi, daha Gebze-Halkalı arasındaki Marmaray hattı da
oldubittiye getirilerek yine açılmaya çalışılıyor ve daha beş gün önce bu hat
üzerinde, Florya’da kaza oldu. 
Evet, aslında,
daha da sıralamak istediğim çok fazla şey var ama müsaade ederseniz Sayın
Başkan…
(Mikrofon
otomatik cihaz tarafından kapatıldı) 
BAŞKAN – Evet,
bir dakika daha süre vereceğim size.
Buyurun. 
FİLİZ
KERESTECİOĞLU DEMİR (Devamla) – Dünyada en güvenilir ulaşım aracı olarak
bilinen demir yolu taşımacılığı Türkiye’de artık ne yazık ki güvensiz bir
ulaşım seçeneğine dönüştürüldü ve Devlet Demiryolları, kendine yeten, güvenli
bir taşımacılık kurumu olmaktan çıkarıldı ki artık birçok şeyimizin kalmadığı
gibi, yani ne şeker fabrikaları ne de onun gibi başka şeyler. 
Ben temmuzdaki
Çorlu faciasında oğlu Arda’yı kaybeden Mısra Öz Sel’in isyan ederek “Artık ölen
vatandaşlarımıza rahmet dilemeyin, istifa edin.” sözlerini tekrarlamak
istiyorum. Evet, değerli arkadaşlar, artık rahmet dilemeyin, en azından
sorumluları tespit edin, gerçekten birazcık sorumluluk alın çünkü sizler de eve
gidip çocuklarınızın yüzüne bakıyorsunuz ve aynı zamanda bu ülkede bir
hesaplaşmanız olacak. Yani insanın en önemli hesaplaşması kendisiyle
hesaplaşmasıdır.
Saygılar
sunuyorum. (HDP sıralarından alkışlar)
BAŞKAN –
Teşekkürler Sayın Kerestecioğlu.
Şimdi, gruplar
adına son söz, Cumhuriyet Halk Partisi Grubu adına Muğla Milletvekili Süleyman
Girgin’e aittir.
Buyurun Sayın
Girgin. (CHP sıralarından alkışlar)
Süreniz on
dakikadır. 
CHP GRUBU ADINA
SÜLEYMAN GİRGİN (Muğla) – Sayın Başkan, değerli milletvekilleri; 39 sıra sayılı
Gelir Vergisi Kanunu ile bazı kanunlarda değişiklik yapılmasına dair torba
kanunun ikinci bölümü üzerine söz almış bulunmaktayım. Hepinizi saygıyla
selamlıyorum.
Genel Kurulda
bütçe görüşmeleri öncesi aceleyle Komisyona getirilen 71 maddelik torba yasa
teklifi görüşülürken arkasından 17 maddelik başka bir torba yasa teklifinin
Plan ve Bütçe Komisyonuna usule aykırı olarak alınması bu yasama döneminde
garabetin olağan hâle dönüşmesidir. Antalya Milletvekilimiz Cavit Arı’nın
deyimiyle söylemek istiyorum, bir milletvekilinin bakanlıkları veya kamu
kurumlarını dolaşarak “Torbacı geldi, torbacı. Torba kanunlar alırım. Var mı
torba kanun maddeleri vermek isteyen?” diye sorması ve kamudan topladığı bu
maddeleri torbalaştırması mümkün olmadığına göre, bu, alelacele ve yangından
mal kaçırır gibi getirilen torba kanunların sarayın mutfağında hazırlandığı
ortadadır. Yani Anayasa’ya aykırı olarak, yasama görevi milletvekillerince
değil, tamamen yürütme erkince yerine getirilmiştir. Bu durum, Anayasa’nın,
arkadan dolanarak, muvazaa yani hile yoluyla ihlal edilmesi demektir. 
Yasama
dönemindeki tüm torba kanun tekliflerine bir bütün olarak bakıldığında amacın,
ekonomik krizdeki sorunlu alanları çözmek, reform yapmak veya toplum
kesimlerinin gerçek taleplerine cevap olmadığı; sadece, 31 Marttaki yerel
seçimler düşünülerek krizin seçmen üzerindeki olumsuz etkilerinin giderilmesi
olduğu görülebilir. 31 Marttan sonra ne olacak? “O zaman biz istediğimizi
yaparız.” anlamı herhâlde ortaya çıkmaktadır. 
Kanun
teklifinin 6’ncı ve 12’nci maddelerine baktığımızda vergi muafiyetleri
getirilmektedir. Bu maddelerle, İstanbul’da oynanacak 2019 UEFA Süper Kupa Finali
ve 2020 Şampiyonlar Ligi Finali etkinlikleri kapsamında hem UEFA’ya hem takım
işletmelerine hem sponsorlarına, hatta güvenlik birimlerine kadar gelir ve
kurumlar vergisi muafiyeti sağlanmıştır. Bu durum, Türkiye açısından gereksiz
bir vergi kaybından başka bir şey de değildir. Türkiye acaba aynı amaçla bir
başka ülkeye gittiğinde böyle bir vergi muafiyeti hakkı tanınıyor mu, o da
sorulur. Türkiye bir sömürge ülkesi değildir. Maalesef bu düzenleme Türkiye
açısından hiçbir yarar sağlamadığı gibi egemenliğin gereksiz devri suretiyle
itibar kaybı da meydana getirmektedir. 
Kendi
vatandaşını vergiye boğan anlayış, UEFA organizasyonu için vergi muafiyetinde
bulunmuştur. Türkiye’de ise devletin geçim kaynağı hâline gelmiştir vatandaşın
cebi. Vergi oranlarına bir bakalım. 1 litre benzinin yüzde 60’ı vergi; kombiyi
açtın, doğal gazda üç çeşit vergi; düğmeye bastın, elektrikte dört çeşit vergi;
musluğu açtın, beş çeşit vergi; bir paket sigaradaki 20 dal sigaranın 17 dalı
vergi. Otomobilden alınan vergiye gelince dünya birinciliği bizde, bir araba
aldığınızda bir araba da devlete alıyorsunuz. 
Dolaylı
vergilerin oranına baktığımızda, 2000’li yıllarda yüzde 50-54 düzeyindeyken
2018 yılı itibarıyla yüzde 67’ye ulaşmıştır. Oturdun vergi, kalktın vergi. Bu
kadar yük yetmemiş gibi şimdi bir de çıkarttınız poşet vergisi. “Vergi” diyorum
çünkü üç kuruşluk poşetten alınacak 25 kuruşun 15 kuruşu devlete gidecek;
devlet kazanacak, market kazanacak. Kim kaybedecek? Elbette vatandaş
kaybedecek. 
MÜŞERREF
PERVİN TUBA DURGUT (İstanbul) – Çevre kazanacak. 
SÜLEYMAN
GİRGİN (Devamla) – Ormanlar yakılıp yıkılıp her yer beton ormanlarına çevrilirken
göz yuman, HES’le dereleri satıp çevresindeki ekolojiyi yok eden zihniyet
poşeti paralı yapıp doğayı koruyacakmış, buna inanan var mı? Doğa talancıları
ile poşet satarak doğayı koruyanlar aynı kişiler. 
Yasa teklifinin
7’nci maddesi Kıyı Kanunu’na bir madde ekliyor, diyor ki: “Teklife ekli listede
bulunan alanlarda kıyılar, sahil şeritleri, doldurma ve kurutma yoluyla
kazanılan arazilere yapı ve yapılaşmaya dair sınırlayıcı hüküm uygulanmaz.”
İzmir Çandarlı’da 7.240 dönüm, Rize’de 2.300 dönüm, Bitlis Ahlat’taki saray
yapımı için oluşturulacak arazinin ise 25 dönüm olduğunu öğreniyoruz. Nedir bu
göz doymazlık? Makam yetmiyor. 
Emekliye yüzde
10 zam yapılırken saraya yüzde 26 zam yapılıyor, yetmiyor. Saray bütçesi
2019’da 3 kat artırılıyor, yetmiyor. Yazlık, kışlık, uçan saraylar yetmiyor.
2014 yılından bu yana sarayın harcamaları yüzde 550 artmış, yetmiyor. 2 milyara
yakın örtülü ödenek yetmiyor. Şimdi de Ahlat’ta yeni bir saray için torba kanun
getiriliyor. Nedir bu lüks ve israf? “Komple memleketin tapusunu verelim bari,
yoksa kurtuluş yok.” demekte vatandaş.
Değerli
milletvekilleri, AKP’li Cumhurbaşkanının ve iktidarın yaptığı en iyi şeylerden
biri iktidardayken bile muhalefet gibi davranabilmeyi becermek. “Denizlerimizin
kenarlarını, ormanları betona çevirme gayretinde olanlar var. Şu para var ya şu
para, nelere muktedir. Şu kapitalizm, doğa şöyle olmuş böyle olmuş, umurunda
değil.” Bu sözler kimin? Sayın Erdoğan’ın. Bu ülkeyi beton ormanlarına çeviren
kim? Erdoğan. “İstanbul’a ihanet ettik.” diyen kim? Erdoğan. Okluk Koyu’nu
yazlık saray için kapatan kim? Erdoğan.
Ben buradan şunu
vurgulamak istiyorum: Belki danışmanları söyleyemiyorlardır, bari AKP
milletvekili olarak sevgili arkadaşlar sizler söyleyin kendisine. “On altı
yıldır İstanbul’u biz yönetiyoruz. On altı yıldır ülkeyi biz yönetiyoruz.” diye
lütfen Sayın Erdoğan’a bir hatırlatın. 
Okluk Koyu’ndaki
köylülere “kamu yararı” gerekçesiyle bir yazı gitti sevgili milletvekilleri.
Ailesi ve etrafının keyfi için köylüyü yerinden yurdundan etmenin neresinde bir
kamu yararı var? 
Bodrum
Kissebükü’nü kendi oteli için imara açan kim? Erdoğan’ın Turizm Bakanı, daha
doğrusu sadece kendi çıkarına bakanı. Sayın Erdoğan, halkın imara açtırmamak
için yıllardır direndiği Bodrum Kissebükü Koyu senin Turizm Bakanın tarafından
imara açıldı. Mavi yolculuğun başlangıç ve bitiş noktasıdır Kissebükü. Mavi
yolculuğun olmazsa olmazı, temiz ve yapılaşmaya açılmamış bakir koylardır.
Buraya verilen yapılaşma izni, dünya markası gulet turizminin ölüm fermanıdır,
bölge ekonomisinin ölüm fermanıdır. Gökova’nın bir yakasında Cumhurbaşkanının
sarayı, bir yakasında Turizm Bakanının oteli. 
Sevgili
milletvekilleri, burası Bodrum’un Kissebükü. Bodrum Kissebükü mavi yolculuğun
başlangıç noktasıdır ve bitiş noktasıdır. Burası da Marmaris Okluk Koyu.
Gökova, Kaptan Cousteau’nun “yeryüzü cenneti” diye tabir ettiği yer. Turizm
destinasyonu bakımından hedefe ulaşılacak yerler buralar ama bu koyların
-neredeyse tamamı- kimisi imara açılıyor, kimisi yazlık saray nedeniyle askeri
üs hâline getiriliyor. Lütfen, bu makamlar gelip geçicidir, bu lüks ve israftan
ve bu doğayı mahvetmekten kendinizi kurtarın. 
Ben şunu da
vurgulamak istiyorum: Turizm Bakanının görevi otellerine yeni oteller katmak
değildir; Turizm Bakanının görevi, yılda dört ay süren turizm mevsimini sekiz
aya çıkarmaktır ve o bölgeyi geliştirmektir, ülkenin turizmine katkı
sağlamaktır. Eğer ille de böyle düşünülüyorsa ben AK PARTİ’li milletvekillerine
şunu söylemek istiyorum: Değerli arkadaşlar, siz bu partinin üvey evlatları
mısınız? Siz de gidin bir saray yapın kendinize, bir koy kapatın, villa yapın
ve neticede Gökova bitsin, sizler muradınıza erin. Böyle mi düşünülüyor acaba? 
Yetti mi?
Yetmedi. Değerli milletvekilleri, yeni bir torba yasa daha hazırlanmış sarayın
mutfağında, o da gelecek yakında Meclise. O da Komisyondan geçti, Maden Yasası.
Çevreyi korumak için naylon poşetleri paralı yapan iktidar 4046 sayılı
Özelleştirme Kanunu kapsamında özelleştirilen ve özelleştirilecek olan termik
santrallere iki yıl daha çevreyi kirletme hakkı tanıdı. Yani bu, şu demek: “Ben
gözlerimi kapıyorum, hak aramak isteyenlerin de önünü kesiyorum, iki yıl daha
çevreyi zehirleyebilirsiniz.” Buna asla müsaade etmeyeceğiz.
Değerli
milletvekilleri, yine, teklifin 10’uncu maddesindeki düzenlemeyle işverenlere
destek verilmektedir. “Sigortalı ve işveren hisselerine ait sigorta primlerinin
Devlet tarafından karşılandığı durumlarda işverenin ödeyeceği sigorta priminin
İşsizlik Sigortası Fonunca karşılanacak tutardan az olması hâlinde sadece
sigorta prim borcu kadar mahsup işlemi yapılır.” denmektedir. Bu maddeyle
işverenlerin sigorta primlerine yönelik borçlarının affı düşünülmüştür. 
Bir kez daha
söyleyelim: İşsizlik Sigortası Fonu sigortalılara işsiz kalmaları hâlinde
destek sağlamak amacıyla kuruldu ama AKP iktidarı, 2008 yılında getirdiği
yasayla…
(Mikrofon
otomatik cihaz tarafından kapatıldı)
BAŞKAN – Buyurun
Sayın Girgin, tamamlayın lütfen.
SÜLEYMAN GİRGİN
(Devamla) – Teşekkür ediyorum.
…yaptığı
değişiklikle “sigortalılara işsiz kalmaları hâlinde” ibaresini çıkardı ve
İşsizlik Fonu’nu işsizlere değil sermayeye can simidi hâline getirdi. Bu madde
kapsamında Plan ve Bütçe Komisyonuna verdiğimiz önergemiz AKP ve MHP
milletvekillerinin oylarıyla reddedildi, tıpkı EYT’de olduğu gibi. 
Biliyorsunuz
değerli milletvekilleri, işsizlik ödeneğinden yararlanabilmek için işçinin son
üç yılda altı yüz gün prim ödemesi gerekiyor ve kendi isteğiyle iş yerinden
ayrılmaması gerekiyor. Bunu -önerimiz- ne yaptık biz? Mevsimlik orman
işçilerinin, turizm işçilerinin yararlanabilmesi için bu koşulları hafifletici
önergeler verdik, bunlar reddedildi. 
“Elektrikte
yüzde 10 indirim yaptık.” diyerek yandaş medya aracılığıyla “müjde” diye başlık
atıldı ve bir hafta önce Sayın Cumhurbaşkanı düzenli sosyal yardım alan
ailelere yönelik 150 kilovatsaate kadar elektrik desteği verileceğini söyledi.
Biz bundan iki ay önce Enerji Bakanlığı bütçe görüşmelerinde şöyle bir öneride
bulunmuştuk: 230 kilovatsaate kadar, sadece düzenli yardım alanlara değil…
(Mikrofon
otomatik cihaz tarafından kapatıldı)
BAŞKAN –
Sözlerinizi bağlayın Sayın Girgin.
Buyurun.
SÜLEYMAN GİRGİN
(Devamla) – Teşekkür ediyorum.
…brüt asgari
ücret kadar geliri olan 8,5 milyon aileye bu yardım verilmeli dedik. Son Plan
ve Bütçe Komisyonuna bu önerimizi de getirdik, bu da reddedildi. Yetti mi?
Hayır. 3600 ek gösterge isteyen öğretmenler, sağlık emekçileri, din görevlileri
ve Emniyet görevlileri için verdiğimiz önerge, o da reddedildi. 
Değerli
arkadaşlar, size İbni Haldun’dan bir şey okumak istiyorum. İbni Haldun’a göre,
bir toplumun çöküşünün belirtileri, dayanışmanın yok olması, üretimin
zayıflaması, fiyat ve vergilerin artması, liyakatin kaybolması, adaletsizlik ve
kayırmacılığın artması, karamsarlığın hâkim olması ve israftır. İbni Haldun
altı yüz on üç yıl önce öldü. Sizlere bir yeri anımsatıyor mu bilmem ama bana
o, AKP’nin on altı yıl iktidarı sonrası mahvettiği güzel ülkemizin içine
düştüğü durumu hatırlatmaktadır diyorum, hepinizi saygıyla selamlıyorum. (CHP
sıralarından alkışlar) 
BAŞKAN –
Teşekkürler Sayın Girgin.
Şahıslar adına
İstanbul Milletvekili Yavuz Ağıralioğlu söz talebinde bulunmuştur.
Buyurun.
YAVUZ
AĞIRALİOĞLU (İstanbul) – Beş dakika mı?
BAŞKAN – Beş
dakika, evet.
YAVUZ
AĞIRALİOĞLU (İstanbul) – Tamam Başkanım, inat da bir murat, konuşacağız.
BAŞKAN –
Buyurun.
Süreniz beş
dakika.
YAVUZ
AĞIRALİOĞLU (İstanbul) – Sayın Başkan, değerli milletvekilleri; Dışişleri
Bakanlığına soru sorduk Doğu Türkistan’la ilgili; cevap geldi, nezaket
gösterdiler, sağ olsunlar. Cevap, mahiyeti şu: “Endişelerimiz var,
endişelerimizi ilettik. Endişelerimizden, duyduğumuz kaygılardan sorumluluk
çıkardık, size de cevabımızı şöyle verdik: Doğu Türkistan’da sizin
hassasiyetlerinize mevzu edeceğiniz kadar büyük bir şey yok. Kısmen
rehabilitasyon kampları gibi çalışan birtakım faaliyet merkezleri var. Bunlar
toplumun radikal unsurlardan temizlenmesi maksadıyla Çin Hükûmetinin meslek
edindirme kurslarına dönmüş birtakım kamplar.” Şimdi, bu cümlelerle beraber
Hükûmetin siyasi vizyonuna yakın gazetecilerin attığı “tweet”ler var. Bunlarla
ilgili, bu “tweet”lerin arkasındaki algı çarpıklığının… Bir de Binali Bey’in
telaffuz ettiği, Çin’in toprak bütünlüğü içerisinde zikredilen bir alan var.
Doğu Türkistan, arkadaşlar, Türkiye Cumhuriyeti devletinin üzerine kurulduğu
vatan topraklarının büyüklüğünün 2 katı yani 1 milyon 580 bin kilometrekare;
üstünde 35 milyon Türk yaşıyor arkadaşlar. Cevabın içerisinde “akraba
topluluğumuz” falan gibi bir şey geçiyor; Çin’le ilgili sorduğumuz, Doğu
Türkistan’la ilgili sorduğumuz sorunun içerisinde “akraba, akrabalarımız” diye
bir şey geçiyor. Türk milleti, kadim Türk yurdu, milattan önce 300 yıllarına
kadar bilebildiğimiz –evvelini bilmiyoruz- kadim bir Türk yurdu; üstünde
yaşayanlar Türk, üstüne bastığımız toprak Türk, bin küsur senedir üstünde
adıyla sanıyla yaşayan Türk.
Şimdi,
bütün bu olan biten içerisinde, işgal olan bir toprak parçası; Çin’in toprağı
değil, bizim toprağımız; üstünde yaşayan insanlar Müslüman. “Dünya 5’ten
büyüktür.” diyen Cumhurbaşkanımızın dediği 5’e dâhil Çin, muhatabımız aslında
Amerika’ya feveran ederken söylediğiniz 5’in içine Çin de dâhil; ondan da
büyük. O 5’e Çin de dâhil. Orada “Dünya 5’ten büyüktür.” diye haklı
hassasiyetlerimizle kızdığımız “Kudüs çiğneniyor.” diye hassasiyet gösterip
avazımız çıktığı kadar bağırdığımız “Müslümanlığımız ayaklar altında eziliyor,
izzetinefsimize ziyan ediliyor.” diye feveran ettiğimiz Ümmetimuhammed
bütünlüğü içerisine Türkler de dâhil arkadaşlar, Türkler de Müslüman, oradaki
Türkler de Müslüman; izzetlerine, iffetlerine musallat olunan kardeşlerimiz.
Mevzu
konuşulunca bir de şöyle bir âdet başladı: Efendim, neymiş? CIA’in o bölgeye
mahsus bir çalışması varmış, bu tür haberler sansasyonel bir kirletmeymiş, bu
kirletmeye Türkiye'den de alet olan birtakım siyasi unsurlar varmış. Vay vay
vay vay! Ha, biz şimdi olduk, iki bin yıllık Türk yurdunun, bu topraklara
gelmeden önce bizim kendi yurdumuzun üstünde yaşayan, izzetiyle, iffetiyle
yaşayıp, Müslüman olarak yaşayıp Müslüman olarak ölecek olan kardeşlerimizin
ızdırabına cümle kuruyoruz; bir de bu cümlelerimizle yaptılar bizi CIA sözcüsü.
ENGİN
ALTAY (İstanbul) – Eyvah eyvah!
YAVUZ
AĞIRALİOĞLU (Devamla) – Bizimkiler şimdi bizim bu cümlelerimizden zannederler
ki: Biz şimdi mevzuyu Çin’in toprak bütünlüğü içerisinde zikrediyoruz. 
Aziz
arkadaşlarımız, bu toprağın üstünde yaşayanların çığlıklarını duymazsak biz
Aliya İzzetbegoviç’in şu sözüne konu olacağız: “Her şey olup bitecek, akılda
kalan sadece dostlarımızın sessizliği olacak.” Kudüs’e hassasiyet gösteriyoruz,
haklıyız; Arakan’a hassasiyet gösteriyoruz, haklıyız; Suriye’ye hassasiyet
gösteriyoruz şu anda, haklıyız; Irak’a hassasiyet gösteriyoruz, haklıyız.
Sanki, efendim, CIA’in o bölgedeki hesapları var da, Suriye’deki hesapları biz,
Efendimiz’in kabrinde, Medine-i Münevvere’de ervahla beraber toplandık, orada planladık.
Suriye kimin planı? Suriye’deki bunca kanın, gözyaşının arkasında kimin alçak
hesapları vardı? Türk devletinin bu gayya kuyusuna düşmesine kimin siyasi
vizyonu sebep oldu? Dolayısıyla, lütfen kalbinizi açın; orada 35 milyon
kardeşinizin izzetine, iffetine, Müslümanlığına musallat oldular, topraklarına
musallat oldular. Çin, Doğu Türkistan’ı işgal etti arkadaşlar. Toprak bütünlüğü
diye bir şey yok. 
(Mikrofon
otomatik cihaz tarafından kapatıldı) 
BAŞKAN – Buyurun
Sayın Ağıralioğlu, tamamlayın lütfen. 
YAVUZ
AĞIRALİOĞLU (Devamla) – O yüzden, Binali Bey’in söylemiş olduğu “Çin’in toprak
bütünlüğü” cümlesini orada bize yapılan onca kötü muamelenin istinadı hâline
getirecek duyarsızlığa engel olalım arkadaşlar. 
Beş dakikalık
konuşma için bu kadarını söyleyebildim. Bugün birkaç konuşmadan sonra bir
kanaat getirdim ki benim bütün mevzuyu tarihî serencamı içerisinde, bir Türk
bütünlüğü içerisinde anlatmam lazım. Türk ne, oradan bugüne ne, neye tekabül
etti, ne oldu, şimdi ne olamadığı için bu hâlde diye, inşallah, sinema bölümüne
geçtiğimiz zaman tarihî serencamını, her bir sayfasını kahramanlıklarla doldura
doldura geçirmiş bir milletin kadim varlığına nezaret eden bir kimliği size arz
etmeye gayret edeceğim. 
Ama bu Doğu
Türkistan meselesinde algımızın hatalı olduğunu bilmenizi isterim. Gerçekten,
orada sessiz kaldığınız, göz yumduğunuz, duymazdan geldiğiniz kardeşlerinizin
feryadı, figanı dünyada, ahirette yüzümüze yapışır bizim.
(Mikrofon
otomatik cihaz tarafından kapatıldı)
YAVUZ
AĞIRALİOĞLU (Devamla) – Bitiriyorum Başkanım.
BAŞKAN –
Buyurun.
YAVUZ
AĞIRALİOĞLU (Devamla) – İzzetimize, iffetimize bu kadar ciddi saldırıların
olduğu yerde meseleyi “Çin’in toprak bütünlüğü” falan gibi saçma sapan bir
cümleyle takdim etmek bizim Türklüğümüzü inkâr etmemiz anlamına gelir. Lütfen
bu mevzuda hassasiyet taşıyalım. 16 ülke bu mevzuda hassasiyet gösterdi, kınama
kararları aldı, izleme komitesi talep etti, İnsan Hakları İzleme Komitesinin
oraya sokulmadığını söyledi. Bu mevzuda biz size raporları da takdim edeceğiz.
Bunu bir çerçeveye oturtmamız lazım. 
Topraklarını
terk etmiyor Türkler, sizden para beklemiyor Türkler; sadece “Biz sizin
kardeşleriniziz, bizi duyun, sesimizi duyun, ızdırabımızı duyun, bizim burada
yaşadıklarımızı dünyaya duyurun. Yoksa ne vatan terk edecek ne de para
dilenecek bir milletiz.” diyorlar, bilesiniz.
Genel Kurulunuza
saygılarımla. (İYİ PARTİ sıralarından alkışlar)
BAŞKAN –
Teşekkürler Sayın Ağıralioğlu.
Değerli
milletvekilleri, böylece ikinci bölüm üzerindeki görüşmeleri de tamamlamış
olduk.
Şimdi ikinci
bölümde yer alan maddeleri, varsa o maddeler üzerindeki önerge işlemlerini
yaptıktan sonra ayrı ayrı oylarınıza sunacağım.
10’uncu madde
üzerinde üç adet önerge vardır, okutup işleme alıyorum.
Türkiye Büyük Millet Meclisi Başkanlığına
Görüşülmekte
olan 39 sıra sayılı Kanun Teklifi’nin 10’uncu maddesinin kanun teklifinden
çıkarılmasını arz ve teklif ederiz.
 Necdet
İpekyüz Erol Katırcıoğlu Musa
Piroğlu
 Batman İstanbul İstanbul
 Serpil
Kemalbay Pekgözegü Tuma Çelik Ömer
Faruk Gergerlioğlu
 İzmir Mardin Kocaeli
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ BEKİR KUVVET ERİM (Aydın) – Katılmıyoruz Sayın Başkan.
BAŞKAN – Önerge
üzerinde Kocaeli Milletvekili Ömer Faruk Gergerlioğlu’nun konuşması vardır.
Buyurun Sayın
Gergerlioğlu. (HDP sıralarından alkışlar)
Süreniz beş
dakikadır.
ÖMER FARUK
GERGERLİOĞLU (Kocaeli) – Sayın Başkan, değerli milletvekilleri; bugün size çok
önemli bir mektup okuyacağım, beni dikkatle dinlemenizi istirham ediyorum.
Ölümünden dört gün önce cinayetini yazan bir hasta tutuklunun mektubunu
okuyacağım. Ölümünden dört gün önce hakkındaki ihlalleri BİMER’e bildirmesine
rağmen cevap alamayan ve yakınlarının da dokuz ay geçmesine rağmen bir cevap
alamadığı bir hasta tutukluyu anlatacağım, skandal bir vaka. 
Halime Gülsu,
Tarsus Cezaevinde kalıyordu. Halime Gülsu 34 yaşında bir İngilizce
öğretmeniydi; hasta bir kişiydi, bekâr bir hanımdı, kronik sistemik lupus
eritematozus isimli çok ciddi bir hastalığa sahipti. On beş yıldır hastalığı
devam ediyordu ve ciddi bir tedavi altında ancak normalleştirilebilmişti. Bu
kişi gözaltına alındı ve başına gelmeyen kalmadı değerli arkadaşlar. Bakın,
mektubu burada. Dokuz ay sonra ortaya çıkan bir mektup bu. Bu nasıl bir devlet?
Bir hasta tutuklu ölüyor ve dosyalar sümen altı ediliyor, sonunda dokuz ay
sonra mektubu ortaya çıkıyor ve cinayetini anlatıyor. Bakın, ne diyor dört gün
öncesinde Halime Gülsu: “Görevli polisler tarafından ailemi aradıkları yönünde
verilen bir kâğıdı imzaladım ancak tutuklanarak cezaevine gönderildikten sonra
ağabeyimle görüşüm esnasında o dönem aranmadığını, hatta ilaçlarla ilgili bir
bilgisinin olmadığını söyledi. Gözaltındayken bir hafta sonra günlük olan
ilacım, yazılı bir kâğıtla gönderemediğim için, görevli polisler yüzünden
tarafıma ulaştırılamadı. Evde bulunduğu hâlde, ilacımın iki haftalık 2 dozunu
gözaltındayken alamadım.” Yani polisler bir hafta müddetle bu hasta kişinin
nerede olduğunu ailesine bile haber vermiyorlar ve ilaç kendisine ulaşamıyor. 
Bitmedi, hâkim
ve savcılara ağır bir hasta olduğunu, cezaevi koşullarında yaşamasının çok zor
olduğunu söylemesine rağmen tutuklanıyor. Bu kişi bağışıklık sistemini
baskılayan ilaçlar kullanıyor. Ben de bir hekimim, biliyorum, böyle bir hasta
cezaevinde viral enfeksiyonlar karşısında çok zayıf bir duruma düşebilir. Zaten
girdiği cezaevi de çok kötü bir cezaevi, Tarsus Cezaevi. 12 kişilik koğuşta
21’i kadın, 3’ü çocuk, 24 kişi kalıyorlardı; yerde yatan insanlar vardı. Böyle
bir cezaevine hasta bir kişiyi sokuyorsunuz. Devam ediyorum: “Cezaevi kuralları
gereği revire çıkmak için defalarca, sayısını dahi hatırlayamadığım ve üzerinde
‘acil’ ibaresi düştüğüm dilekçelerime cevap dahi verilmedi ve revire de
götürülmedim. Gözaltına alınmamdan tutukluluğum süreci dâhil bir ay kadar
sonrasında ancak dâhiliye servisine…” Bir ay doktora götürülmüyor ve dâhiliye
yerine romatoloji bölümüne götürülmesi gerekiyor, oraya da gidemiyor. Gereken
tahliller yapılmıyor. Bu arada, TEM Şube Müdürlüğünde hastalık raporu
kayboluyor. Skandallar bitmedi daha, dâhiliye doktoru yaptığı tetkikler üzerine
yanlış bir teşhis koyuyor ve “Bir şeyi yokmuş.” diyor. Cezaevi görevlileri
artık hasta değil muamelesi yapıyor, “Bir şeyin yokmuş.” diyorlar. Bu kişi iki
ay boyunca ilacını kullanamıyor. İlacını kullanamazsa bu hastalık nükseder arkadaşlar.
“Bu arada hastalığım tekrar nüksetti, hâlsizlik, yorgunluk ve eklem ağrılarım
tekrar başladı, ayrıca mide bulantılarım da başladı. Revire tekrar dilekçe
yazdım ve revir görevlilerince dâhiliye servisine tekrardan sevkim yapıldı.”
Ancak yine ilgili bölüme gidemiyor, romatolojiye yine gidemiyor, elli sekiz gün
oluyor ve romatoloji bölümüne gidemiyor. Günler geçiyor, ölümüne bakın
yedi-sekiz gün var. “112 Acil Servisten ambulans geldi, ambulans görevlileri,
hastalığımı anlattığım hâlde, tansiyonumu ve nabzımı ölçerek, ‘İnşallah bir şey
olmaz.’ diyerek beni koğuşuma geri gönderdiler.” Aslında bu sırada genel yoğun
bakıma kaldırılması gereken bir hastadır bu. “Cezaevindeki görevli infaz koruma
memurları, yalan söylediğimi düşünmekteydiler ve beni azarlamaktaydılar.”
diyor. “Hastalığım son derece ciddi ve ölümcül bir hastalık olup gözaltına
alındığım günden itibaren tutuklu bulunduğum ve dilekçeyi yazdığım bugüne kadar
dilekçe içerisinde bahsettiğim olayda görevini ihmal eden, savsaklayan sıralı
tüm görevliler için, Mersin Emniyet Müdürlüğü…
(Mikrofon
otomatik cihaz tarafından kapatıldı)
BAŞKAN –
Buyurun, tamamlayın lütfen Sayın Gergerlioğlu.
ÖMER FARUK
GERGERLİOĞLU (Devamla) - …TEM Şube Müdürlüğü, Tarsus Kadın Kapalı Ceza İnfaz
Kurumu, Tarsus Devlet Hastanesinde gerekli işlemlerin başlatılmasını talep
ediyorum.” diyor ve abisi ölümünden iki üç gün önce onu ziyaret ettiğinde infaz
koruma memurlarının dalga geçtiği bu insan, abisine diyor ki: “Ağabey, ben çok
kötüyüm, çok kötüyüm ağabey.” Ve 28 Nisanda vefat ediyor Halime Gülsu,
cezaevinden tabutla çıkıyor. 
Bu,
devriiktidarınızın büyük bir utancıdır çünkü dokuz aydır ben bu konuyu takip
ediyorum, konu hakkında dokuz ay önce makale de yazdım, bu makalede bu ölümün
nasıl olduğunu da tahmin ettim bir doktor olarak ve tahminim de doğru çıktı.
Adli Tıp Kurumu raporu da var burada, diyor ki: “Akciğerlerde ödem ve konjesyon
sonucu ölmüştür.” 4 profesör, 1 doçent ve 1 uzmanın raporu, bakın ne diyor:
“Kişinin ölümünün sistemik lupus eritematozus hastalığı ve gelişen komplikasyonları
sonucunda meydana gelmiş olduğunun kabulü gerekir.” 
(Mikrofon
otomatik cihaz tarafından kapatıldı) 
BAŞKAN –
Sözlerinizi bağlayın Sayın Gergerlioğlu. 
ÖMER FARUK
GERGERLİOĞLU (Devamla) – Bu ne demektir? Bu hasta içeride ilaçlarını
kullanamamıştır ve sonucunda önlenemeyen bir şekilde vefat etmiştir. 
Ben Ceza ve
Tevkifevleri Müdürüne de gittim iki ay önce, daha bu raporlar çıkmadan önce bu
konuyu takip ediyordum bir insan hakları savunucusu olarak ve ona bu cinayeti
sorduğumda bana dedi ki: “Hastaneye gereken miktarda gitmiş, niye bizim
başımızı ağrıtıyorsun? Gerekenler yapılmış.” Adalet Bakanına da sordum, aynı
cevapları aldım. Soru önergesi de verdim. 
Bu, bir utanç
vakasıdır arkadaşlar; ben bu vakanın peşine sonuna kadar da düşeceğim. Dokuz aydır
düştüm ve sonunda bu evrakları ele geçirdim ama adalet yerini bulana kadar da
bütün bu yetkililerin, sorumluların peşine de düşeceğim değerli arkadaşlar. 
Bakın, bu
cezaevinde, Tarsus Cezaevinde şu anda 80 yaşında Sise nine de var. Son derece
hasta bir insanı devriiktidarınızda hapiste tutuyorsunuz. Adli Tıp Kurumunun
aslında onu tahliye etmesi gerekiyor ancak öylesine bir adaletsizliğe boğdunuz
ki ülkeyi…
(Mikrofon
otomatik cihaz tarafından kapatıldı)
ÖMER FARUK
GERGERLİOĞLU (Devamla) - …hasta, yaşlı, hamile, bebek demeden cezaevlerine
insanları dolduruyorsunuz ve sonunda böyle cinayetler oluyor. Bunun hesabı
verilemez arkadaşlar. Azıcık vicdanı olan bunun hesabını veremez. (HDP
sıralarından alkışlar) 
BAŞKAN –
Teşekkürler Sayın Gergerlioğlu. 
Önergeyi oylarınıza…
LÜTFÜ TÜRKKAN
(Kocaeli) – Karar yeter sayısı istiyoruz. 
BAŞKAN –
Önergeyi oylarınıza sunacağım ve karar yeter sayısı arayacağım: Kabul edenler…
Etmeyenler… Karar yeter sayısı yoktur. 
Birleşime beş
dakika ara veriyorum. 
Kapanma Saati: 01.33
ALTINCI OTURUM
Açılma Saati: 01.43
BAŞKAN: Başkan Vekili Mithat SANCAR
KÂTİP ÜYELER: Bayram ÖZÇELİK (Burdur), Şeyhmus DİNÇEL (Mardin)
-----0-----
BAŞKAN – Türkiye
Büyük Millet Meclisinin 47’nci Birleşiminin Altıncı Oturumunu açıyorum.
10’uncu maddenin
ilk önergesi üzerinde karar yeter sayısı bulunamamıştı. Şimdi önergeyi
oylarınıza sunacağım ve karar yeter sayısı arayacağım.
Kabul edenler…
Etmeyenler… Önerge kabul edilmemiştir, karar yeter sayısı vardır.
39
sıra sayılı Kanun Teklifi’nin görüşmelerine kaldığımız yerden devam ediyoruz.
Komisyon
yerinde.
Şimdi diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 39 sıra sayılı Gelir Vergisi Kanunu ile Bazı Kanunlarda Değişiklik
Yapılmasına Dair Kanun Teklifi’nin 10’uncu maddesiyle 5510 sayılı Sosyal
Sigortalar ve Genel Sağlık Sigortası Kanunu’na eklenen geçici 78’inci maddenin
son fıkrasının aşağıdaki şekilde değiştirilmesini teklif ederiz.
“Bu maddenin
uygulanmasına ilişkin usul ve esaslar Hazine ve Maliyet Bakanlığı, Aile, Çalışma
ve Sosyal Hizmetler Bakanlığı ve Türkiye İş Kurumunun görüşleri alınmak
suretiyle Kurum tarafından belirlenir.”
 Mehmet Bekaroğlu  Emine
Gülizar Emecan Cavit Arı
 İstanbul İstanbul Antalya
 Süleyman
Girgin Rafet Zeybek  Kamil
Okyay Sındır
 Muğla Antalya
 İzmir
 Kani
Beko
 İzmir
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ AYŞE KEŞİR (Düzce) – Katılmıyoruz Sayın Başkan.
BAŞKAN – Önerge
üzerinde İzmir Milletvekili Kani Beko konuşacaktır.
Sayın
Beko, buyurun. (CHP sıralarından alkışlar)
Süreniz
beş dakikadır. 
KANİ BEKO
(İzmir) – Sayın Başkan, değerli milletvekilleri; doğumunun 117’nci yılında
Sevgili Nazım Hikmet’i sevgi, saygıyla anıyorum. Nazım Hikmet’in küçük ama
bizim için anlamı büyük olan bir şiirini de sizlerle paylaşmak istiyorum. Nazım
der ki: “Gözüm, iki gözümün bebeği/Ölmekten korkmuyorum, onuruma yediremiyorum
zamansız ölmeyi/En sevdiğim memleket yeryüzüdür/Sıram gelince yeryüzüyle örtün
beni.”
(Uğultular)
BAŞKAN – Sayın
Beko, bir dakika lütfen.
Değerli
milletvekilleri, salonda uğultu var, lütfen sessizliği sağlayalım, konuşmacının
daha rahat bir ortamda konuşmasını sürdürmesine imkân tanıyalım.
Buyurun Sayın
Beko.
KANİ BEKO
(Devamla) – Teşekkür ederim Sayın Başkan.
Sevgili
milletvekilleri, madde 10: “2019 yılı Ocak ila Aralık ayları/dönemi bu maddede
belirtilen tutarlar ... Kuruma ödeyecekleri sigorta primlerinden mahsup edilir
ve bu tutar İşsizlik Sigortası Fonundan karşılanır.” Dolayısıyla çalışan işçi
arkadaşlarımızın İşsizlik Fonu’na vermiş olduğu bu paralar işverenlere
aktarılır.
Değerli
arkadaşlarım, sevgili kardeşlerim; bizim yaştakiler bilir -bir dönemin Sayın
Enerji ve Tabii Kaynaklar Bakanı, siz de dinliyorsunuz herhâlde beni- ANAP tek
başına iktidara geldiğinde “Bu ülkede fakir fukara çok.” diyerek fakir fukara
fonları kurulmuştu, o fakir fukara fonlarının akıbetinin ne olduğunu bugün ne
siz biliyorsunuz ne de biz biliyoruz. Daha sonra, hatırlarsanız “Siz tasarruf
yapamazsınız.” dediler işçilere, “Biz tasarruf yaparız.” dediler. Tasarruf
Teşvik Fonu kurulduktan sonra 1994 yılında, ben DİSK Ege Bölge Başkanıyken
Kocaeli’nde çok büyük bir miting yapmıştık, Tasarruf Teşvik Fonu’nda 6 milyar
paramız vardı, “Tasarruf Teşvik Fonu’nda biriken paralarımızı geri verin.”
dediğimizde, 54’üncü Hükûmet bize “Tasarruf Teşvik Fonu’nda beş kuruş paranız
yok.” dedi. 
Sizler de
biliyorsunuz, İşsizlik Fonu kurulduğu dönemlerde en büyük desteği de biz
vermiştik. İşsizlik Fonu kurulurken sadece işçilerin insan olmaktan kaynaklanan
temel ihtiyaçlarını giderebilecek bir fon diye kurulmuştu ama günümüze
gelindiğinde, bugün İşsizlik Fonu’nda 130 milyar para olması gerekirken
İşsizlik Fonu’nda ne kadar para olduğunu Bakanın kendisi de bilmiyor. 
Dolayısıyla, bir
dönem Ulaştırma Bakanlığı yapan Binali Yıldırım, Ulaştırma Bakanıyken 25 milyarı
fondan aldı GAP’a ve kara yollarına harcadı. Bu da yetmedi, sanki işverenler
açlık sınırında yaşıyorlarmış gibi 25 milyarı da işverenlere hediye etti. Daha
sonra, bu da yetmedi, bankaların içini boşalttıktan sonra gözlerini tekrar
İşsizlik Fonu’na diktiler ve dolayısıyla arkadaşlar, 11 milyarı da bankalara
aktardılar. Bu da yetmedi, az önce fonlardan bahsetmiştim, bu fonlardan bugüne
kadar vergi alınmamıştı ama sanki İşsizlik Fonu bir ticarethaneymiş gibi
İşsizlik Fonu’ndan maalesef 3 milyara yakın para kesildi. Dolayısıyla, bugüne
geldiğimizde, İşsizlik Fonu, işçilerin insan olmaktan kaynaklanan temel
ihtiyaçlarını giderebilecek bir fon olmaktan maalesef çıktı. Hatırlarsanız, bir
dönem, dönemin Başbakanının “Bu ülkede biz, kuracağımız fonla, her işçiye bir
ev vereceğiz.” iddiasıyla iktidar olmuşlardı. O dönemlerde kurulan Konut
Edindirme Fonu’ndan milyarlarca para toplandı fakat daha sonra baktık,
Türkiye'de bugüne kadar 1 işçi bile…
(Mikrofon
otomatik cihaz tarafından kapatıldı)
BAŞKAN –
Buyurun, devam edin Sayın Beko.
KANİ BEKO
(Devamla) – …Konut Edindirme Fon’undan ev sahibi olamadı. 
Sevgili
arkadaşlarım, değerli kardeşlerim; daha dün Ankara’da mobilyacılar sitesinde
çıkan bir yangın sonrası 5 Suriyeli arkadaşımız maalesef yanarak öldü. Bu
kürsüden -10 kere oldu- size sesleniyorum: Gelin, Avrupa’da olduğu gibi ILO
kriterlerine uygun bir işçi sağlığı ve iş güvenliği yasasını buradan çıkaralım.
Bu çocuklar bizim çocuklarımız. Yedi yıl ILO’da, DİSK Genel Başkanlık dönemimde
bakanlarla birlikte görev yaptım. Avrupa’da çalışan işçiler, işçi sağlığı ve iş
güvenliği önlemleri alındığından dolayı ölmüyorlar ama maalesef işçi sağlığı ve
iş güvenliği önlemleri alınmadığından dolayı bizim insanlarımız ölüyor.
(Mikrofon
otomatik cihaz tarafından kapatıldı)
BAŞKAN –
Tamamlayın lütfen Sayın Beko.
KANİ BEKO
(Devamla) – Duymayan kulaklar duysun, görmeyen gözler görsün; işçi sağlığı ve
iş güvenliği önlemleri alınmadığından dolayı AKP iktidara geldiği günden bu
yana 25 bine yakın işçi arkadaşımızı iş cinayetlerinde kaybettik. Gelin, ILO
kriterlerine uygun bir yasa çıkaralım ve -bugüne kadar ölen arkadaşlarımız
gibi- bundan sonra işçilerin ölmemesi için bu işçi kardeşlerimize katkı
koyalım. Görevimizin onları öldürmek değil, onları yaşatmak olduğunu buradan
bir kez daha ifade etmek istiyorum.
Hepinize iyi
akşamlar diliyorum. Sağ olun, var olun diyorum. (CHP sıralarından alkışlar)
BAŞKAN –
Teşekkürler Sayın Beko.
Önergeyi
oylarınıza sunuyorum: Kabul edenler... Kabul etmeyenler... Kabul edilmemiştir.
Diğer önergeyi
okutuyorum: 
Türkiye Büyük Millet Meclisi Başkanlığına
Görüşülmekte
olan (2/1520) esas numaralı Gelir Vergisi Kanunu ile Bazı Kanunlarda Değişiklik
Yapılmasına Dair Kanun Teklifi’nin 10’uncu maddesinin birinci fıkrasında yer
alan “eklenmiştir” ibaresinin “ilave edilmiştir” ibaresiyle değiştirilmesini
arz ve teklif ederiz. 
 Mehmet
Metanet Çulhaoğlu Arslan Kabukcuoğlu İsmail
Koncuk
 Adana Eskişehir Adana
 İmam
Hüseyin Filiz  Yavuz
Ağıralioğlu
 Gaziantep  İstanbul
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ AYŞE KEŞİR (Düzce) – Katılmıyoruz Sayın Başkan. 
BAŞKAN – Önerge
üzerinde Gaziantep Milletvekili İmam Hüseyin Filiz konuşacaktır. 
Buyurun Sayın
Filiz. (İYİ PARTİ sıralarından alkışlar) 
Süreniz beş
dakikadır. 
İMAM HÜSEYİN
FİLİZ (Gaziantep) – Sayın Başkan, değerli milletvekilleri; 39 sıra sayılı Gelir
Vergisi Kanunu ile Bazı Kanunlarda Değişiklik Yapılmasına Dair Kanun
Teklifi’nin 10’uncu maddesi üzerinde İYİ PARTİ Grubunun vermiş olduğu önerge
üzerinde söz almış bulunmaktayım. Genel Kurulu saygılarımla selamlarım. 
Bu maddede,
Sosyal Sigortalar ve Genel Sağlık Sigortası Kanunu’na eklenen geçici 78’inci
madde uyarınca asgari ücret desteğinin 2019’da on iki ay boyunca uygulanacağı
belirtilmiştir. Uzun vadeli sigorta kollarına tabi kişileri çalıştıran
işverenlerin bu haktan yararlanacağı, işverenlere sağlanacak bu prim ödemeleri
desteğinin İşsizlik Sigortası Fonu’ndan karşılanacağından bahsedilmektedir. İYİ
PARTİ Grubu olarak sanayicilere üretimlerini devam ettirebilmeleri; esnaf,
sanatkâr ve işçilerin ayakta kalabilmeleri için verilen her türlü desteğin
yanında olduğumuzu ifade etmek istiyorum. 
Değerli
milletvekilleri, içinde bulunduğumuz ekonomik durum ve kriz nedeniyle
sanayiciler ve çalışanlar birçok problem yaşamaktadırlar. Kendi memleketim olan
Gaziantep, yıllardan beri kendi kaynaklarıyla büyümesini gerçekleştirmiş bir
sanayi şehridir. Girişimci ruh, şehrimizde her anlamda karşılık bulmuş ve
yatırıma dönüşmüştür. Yaklaşık 43 milyon 200 bin metrekare alan üzerine
kurulmuş 5 adet organize sanayi bölgesi olan Gaziantep’te, 950 adet firmanın,
308 adedi tekstil, 208 adedi gıda, 81 adedi de plastik alanında olmak üzere,
diğer sanayi kollarıyla birlikte serbest bölgesi de ilave edilince toplam
yaklaşık 140 bin kişiye istihdam imkânı sağlanmaktadır ancak son zamanlarda
yaşanılan ekonomik krizden Gaziantep de etkilenmiş ve sanayicilerimiz ve
işçilerimiz bu sıkıntılardan nasibini almıştır.
Değerli
milletvekilleri, sıkıntıların bir kısmını burada dile getirmek istiyorum. Artan
faiz yükü iş adamlarımızın belini bükmüş, kâr marjları bu faiz oranlarının çok
altında kalmış ve insanlarımız neredeyse üretimden ve ticaretten soğumuştur.
Bankaların güvensiz ve tedirgin tutumları iş adamlarımızın moralini bozmakta ve
çalışma azmini kırmaktadır. Sürekli ve düzensiz bir şekilde değişen döviz
kurları, geleceğe dönük yatırım düşüncelerinin askıya alınmasına sebep olmuş ve
tüm maliyet hesapları altüst olmuştur. 
Enerji
fiyatlarındaki artış neredeyse 2 katına çıkmıştır. 2017 Aralık ayında 1
kilovatsaat elektrik için KDV dâhil 0,26 TL ödenirken 2018 yılında bu rakam KDV
dâhil 0,41 TL olmuştur. Neredeyse yüzde 58’leri bulan bu artış karşısında
sanayicilerimizin rekabet edebilme kabiliyetleri azalmıştır. 2017 Aralık ayında
1 metreküp doğal gaz için KDV dâhil 0,89 TL ödenirken 2018 yılında bu rakam KDV
dâhil 1,54 TL olmuştur; bir yıldaki artış yüzde 73’tür. 2017 Aralık ayında 1
metreküp su için KDV dâhil 3,79 TL ödenirken 2018 yılında bu rakam KDV dâhil
4,61 TL olmuştur; bir yıldaki artış yüzde 21,5 olmuştur. 
Şehrimizde ve
bölgemizde yatırım yapan Suriyeli girişimciler, özellikle ayakkabı, terlik yan
sanayi firmalarında ayrıca bir sorun teşkil etmektedir. Denetimden uzak bu iş
yerlerinde sigortasız Suriyeli işçiler çalıştırılmakta ve Suriyeli mültecilerin
sigorta primi, BAĞ-KUR primi ödememeleri haksız rekabet doğurmaktadır.
Dolayısıyla, aynı işi yapan sanayicilerimiz haksızlığa uğramaktadır. Ayrıca,
ekonomik kriz sadece işverenleri değil, işçilerimizi de etkilemektedir. Ağustos
2018’den itibaren çok sayıda işçinin işlerine son verildiği ya da zorunlu izne
çıkarıldığıyla ilgili iddialar bulunmaktadır. Bu iddiaların araştırılması
gerektiğini belirtiyor, Genel Kurula saygılar sunuyorum. (İYİ PARTİ
sıralarından alkışlar)
BAŞKAN
– Teşekkürler Sayın Filiz.
Önergeyi
oylarınıza sunuyorum: Kabul edenler... Etmeyenler... Önerge kabul edilmemiştir.
Bir
önerge daha vardır, onu da okutuyorum: 
Türkiye Büyük Millet Meclisi Başkanlığına
Görüşülmekte
olan 39 sıra sayılı Kanun Teklifi’nin 10’uncu maddesiyle 5510 sayılı Kanun’a
eklenen geçici 78’inci maddenin üçüncü fıkrasının aşağıdaki şekilde
değiştirilmesini arz ve teklif ederiz. 
 Cahit
Özkan Mehmet Doğan Kubat Abdullah
Güler
 Denizli İstanbul İstanbul
 Recep
Özel Kemal Çelik Metin
Yavuz
 Isparta Antalya Aydın
  Necip
Nasır
  İzmir
“Bu
madde kapsamında destekten yararlanılacak ayda/dönemde, 2018 yılı Ocak ila
Kasım ayı/döneminde aylık prim ve hizmet belgesi veya muhtasar ve prim hizmet
beyannamesi ile 4 üncü maddenin birinci fıkrasının (a) bendi kapsamında uzun
vadeli sigorta kollarından en az sigortalı bildirimi yapılan aydaki/dönemdeki
sigortalı sayısının altında bildirimde bulunulması halinde bu madde hükümleri
uygulanmaz.”
BAŞKAN
– Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ AYŞE KEŞİR (Düzce) – Takdire bırakıyoruz Sayın
Başkan.
BAŞKAN
– Gerekçeyi okutuyorum:
Gerekçe:

Asgari
ücret desteğinden yararlanılan ayda, 2018 yılı Ocak ila Kasım ayları/döneminde
aylık prim ve hizmet belgesi veya muhtasar ve prim hizmet beyannamesi ile 4
üncü maddenin birinci fıkrasının (a) bendi kapsamında uzun vadeli sigorta
kollarından en az bildirim yapılan aydaki/dönemdeki sigortalı sayısının
üzerinde bildirim yapılması sağlanarak istihdamın artırılması amaçlanmıştır.
BAŞKAN
– Önergeyi oylarınıza sunuyorum: Kabul edenler... Etmeyenler... Önerge kabul
edilmiştir. 
Kabul
edilen önerge doğrultusunda 10’uncu maddeyi oylarınıza sunuyorum: Kabul
edenler... Etmeyenler... 10’uncu madde kabul edilmiştir. 
11’inci
madde üzerinde iki önerge vardır, aykırılık sırasına göre okutup işleme
alıyorum:
Türkiye Büyük Millet Meclisi Başkanlığına
Görüşülmekte
olan 39 sıra sayılı Gelir Vergisi Kanunu ile Bazı Kanunlarda Değişiklik
Yapılmasına Dair Kanun Teklifi’nin 11’inci maddesinin aşağıdaki şekilde
değiştirilmesini arz ve teklif ederiz. 
 Mehmet
Bekaroğlu  Süleyman Girgin Emine
Gülizar Emecan
 İstanbul Muğla İstanbul
 Cavit
Arı  Rafet Zeybek Kamil
Okyay Sındır
 Antalya Antalya İzmir
MADDE 11-
13/6/2006 tarihli ve 5520 sayılı Kurumlar Vergisi Kanununun 5/B maddesinin
ikinci fıkrasının (a) bendine “Kanun Hükmünde Kararname” ifadesinden sonra
gelmek üzere “veya 22/12/2016 tarihli ve 6769 sayılı Sınai Mülkiyet Kanunu”
ifadesi ve (b) bendine “2 nci maddesinde” ifadesinden sonra gelmek üzere “veya
6769 sayılı Kanunun 3 üncü maddesinde” ifadesi eklenmiştir. 
BAŞKAN – Komisyon
önergeye katılıyor mu? 
PLAN VE BÜTÇE
KOMİSYONU SÖZCÜSÜ AYŞE KEŞİR (Düzce) – Katılamıyoruz Sayın Başkan. 
BAŞKAN – Önerge
üzerinde konuşmacı yoktur. 
Gerekçeyi
okutuyorum: 
Gerekçe: 
Yapılan
değişiklikle madde metninin daha iyi anlaşılması amaçlanmaktadır. 
BAŞKAN –
Önergeyi oylarınıza sunuyorum: Kabul edenler… Etmeyenler… Önerge kabul
edilmemiştir. 
Diğer önergeyi
okutuyorum: 
Türkiye Büyük Millet Meclisi Başkanlığına
Görüşülmekte
olan (2/1520) esas numaralı Gelir Vergisi Kanunu ile Bazı Kanunlarda Değişiklik
Yapılmasına Dair Kanun Teklifi’nin 11’inci maddesinin birinci fıkrasında yer
alan “eklenmiştir” ibaresinin “ilave edilmiştir” ibaresiyle değiştirilmesini
arz ve teklif ederiz. 
 Mehmet
Metanet Çulhaoğlu  Arslan Kabukcuoğlu İsmail
Koncuk
 Adana
 Eskişehir Adana
 Tuba
Vural Çokal İmam Hüseyin Filiz Yavuz
Ağıralioğlu
 Antalya Gaziantep İstanbul
BAŞKAN –
Komisyon önergeye katılıyor mu? 
PLAN VE BÜTÇE
KOMİSYONU SÖZCÜSÜ AYŞE KEŞİR (Düzce) – Katılamıyoruz Sayın Başkan. 
BAŞKAN – Önerge
üzerinde Antalya Milletvekili Tuba Vural Çokal konuşacaktır. 
Buyurun Sayın
Vural Çokal (İYİ PARTİ sıralarından alkışlar) 
Süreniz beş
dakikadır. 
TUBA VURAL ÇOKAL
(Antalya) – Sayın Başkan, değerli milletvekilleri; 11’inci madde üzerinde söz
almış bulunmaktayım. 
Yapmış olduğunuz
kanun teklifi düzenlemelerini incelerken mağdur olan taşeron işçileriyle ilgili
bir düzenleme yapılmadığını görüyoruz. Cumhurbaşkanlığı sarayına, 30 Ekim 2018
tarihi itibarıyla, sürekli işçi kadrosuna 1.108 işçi daha alınmıştır. Bu
hizmetler için de kadro açılmasıyla birlikte, sarayda çalışan memur, sözleşmeli
personel ve işçi sayısı 2 kat birden artarak ekim ayı sonu itibarıyla 2.374’e
çıkmıştır. Ülkemizde 3 milyon 600 bin işsiz ve her alanda atama bekleyen
üniversite mezunu milyonlarca arkadaşımız varken, sarayda, kriterleri belli
olmayan, yüksek maaşla danışman yapılan ve ofislerde çalışacak kişilere tanınan
ayrıcalığın adı adaletsizlik değildir de nedir?
Şanlıurfa’da,
Toplum Yararına Program kapsamında, Millî Eğitim Müdürlüğünde dokuz ay süreyle
çalıştırılacak bin kişilik iş için 44 bin kişi başvuruda bulunmuştur. Bu içler
acısı durumun sorumlusu kimdir?
Haklarında hem
Meclis araştırması önergesi hem de soru önergesi verdiğim -1 milyona yakın
kişiyi ilgilendiren- taşeron işçilerimiz de mağduriyet yaşamaktadırlar. 696
sayılı Kanun Hükmünde Kararname’yle düzenlenen taşeron işçilere kadro
düzenlemesinde 100 binin üzerindeki KİT çalışanı kadroya geçememiştir.
Kara yollarında
çalışan 14.500 kişi, 12 bin yemekhane çalışanı, 11 bin kiralık araç şoförü, 3.500
hastane bilgi işlem sistemi personeli, radyoloji görüntüleme çalışanları,
laboratuvar çalışanları, diş protez ihalesi çalışanları gibi, toplamda 100 bine
yakın işçi yüzde 70 ihale sözleşmesine takıldıklarından dolayı ihale mağduru
olup kadrodan yararlanamamıştır. Yüzde 70 şartı kaldırılarak bu mağdur
işçilerin mağduriyetleri giderilmeli, tamamı kadroya alınmalıdır.
Belediye ve il
özel idare çalışanı 450 bin işçi sürekli işçi kadrosunda değil, bu kurumların
iktisadi teşekküllerinde istihdam edilmişlerdir. Bu yüzden, çalışan
arkadaşlarımız yılda 4 taksitle ödenen ilave tediye ücretinden
faydalanamamaktadır. Kurumlarda yıllarca joker eleman pozisyonunda olan yani
raporlu yerine çalışan arkadaşlarımız o yıl içerisinde 4 Aralık 2017 tarihinde
çalışıyor görünmediğinden dolayı kadro alamamıştır. Ayrıca, KİT’ler kapsamında
çalışan işçilerin iki yıl çalışma şartına tabi tutulacak olup belli
kontenjanlar dâhilinde kadroya alınacak olması büyük mağduriyete yol açacaktır.
Bu uygulama yeniden gözden geçirilerek mevcut çalışanların tamamı kadroya
alınmalıdır. Zorunlu emekliliğe sevk edilme durumu ortadan kaldırılmalı,
memurlarda olduğu gibi, kişinin onayıyla çalışma süresi 65 yaşına kadar
çıkarılmalıdır. 7600 gün prim şartından dolayı taşeron işçiler emekli ettirilmiştir.
Bu şartlar altında emekli olan taşeron işçiler günümüzde asgari ücretin de
altında maaş almaktadırlar. 696 sayılı KHK’yle sürekli işçi kadrolarına geçen
işçiler 2020 yılı sonuna kadar yüksek hakem sözleşmesine tabi tutulacak olup
eski kadrolu işçilerin yararlandığı haklardan yararlanamayacak olmaları
kurumlarda iş barışını bozacaktır. En alt limitten verilen haklar, örneğin
yemek ücreti 5 TL brüt, her altı ay yüzde 4 maaş zammı enflasyon karşısında
erimiş olup bu durumun 2020 yılına kadar sürdürülebilirliği imkânsızdır.
Kadroya geçen işçilere özellikle enflasyon farkı verilmeyip sadece yüzde 4 zam
uygulanacak olması, Sayın Cumhurbaşkanının her ortamda “Biz işçilerimizi
enflasyona ezdirmiyoruz.” sözünü havada bırakmaktadır. Maalesef işçilerin
tamamı enflasyona ezdirilmiştir. Ayrıca “eşit işe eşit ücret” söyleminden yola
çıkılarak hâlen daha kadroya geçen işçilere asgari ücret üzerinden maaş
uygulaması son bulmalı, taşeron firmalara verilen kâr payının işçilere
verilmesi gerekmektedir. Sağlıkta çalışan işçilere de yıpranma payı verilmeli,
özel güvenlik görevlisi olarak çalışanlara da gece çalışma farkı ücreti
ödenmelidir. Sosyal tesislerde çalışan işçiler de kadroya alınmalıdır. Millî
Eğitim Bakanlığında çalışan geçici işçiler sürekli işçi kadrolarına alınmalıdır.
Devlet bankalarında taşeron olarak çalışan personel kurum bünyesinde istihdam
edilmelidir. Sendikalı olarak kurumlarında iş bütünlüğü sağlanması amacıyla
NACE kodlarında düzenleme yapılmalı, herkes çalıştığı kuruma ait iş kolunda
sendikalara üye olabilmelidirler.
Sözlerime son
verirken yapılan adaletsizlerin, eşitsizliklerin ve haksızlıkların ortadan
kaldırılmasını temenni ediyorum.
(Mikrofon
otomatik cihaz tarafından kapatıldı) 
BAŞKAN -
Buyurun, bağlayın sözlerinizi Sayın Vural Çokal.
TUBA VURAL ÇOKAL
(Devamla) - Ve buradan Sayın Cumhurbaşkanımıza sesleniyorum: Antalya
Manavgat’taki Sorgun ormanındaki ağaç katliamına bir an önce son verilmesini
talep ediyorum.
Hepinize
saygılar sunuyorum.
Teşekkürler.
(İYİ PARTİ sıralarından alkışlar) 
BAŞKAN – Teşekkürler
Sayın Vural Çokal.
Önergeyi
oylarınıza sunuyorum: Kabul edenler... Etmeyenler... Önerge kabul edilmemiştir.

Madde 11’i
oylarınıza sunuyorum: Kabul edenler... Etmeyenler... 11’inci madde kabul
edilmiştir. 
12’nci madde
üzerinde iki adet önerge vardır, aykırılık sırasına göre okutup işleme
alıyorum: 
Türkiye Büyük Millet Meclisi Başkanlığına
Görüşülmekte
olan 39 sıra sayılı Gelir Vergisi Kanunu ile Bazı Kanunlarda Değişiklik
Yapılmasına Dair Kanun Teklifi’nin 12’nci maddesinin teklif metninden çıkartılmasını
arz ve teklif ederiz. 
 Mehmet
Bekaroğlu Emine Gülizar Emecan Cavit
Arı
 İstanbul İstanbul Antalya
 Süleyman
Girgin Rafet Zeybek Kamil
Okyay Sındır
 Muğla Antalya İzmir
  Özgür
Ceylan
  Çanakkale
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ AYŞE KEŞİR (Düzce) – Katılmıyoruz Sayın Başkan.
BAŞKAN – Önerge
üzerinde Çanakkale Milletvekili Özgür Ceylan konuşacaktır. 
Buyurun Sayın
Ceylan. (CHP sıralarından alkışlar) 
Süreniz beş
dakikadır. 
ÖZGÜR CEYLAN
(Çanakkale) – Sayın Başkan, değerli milletvekilleri; kanun teklifinin 12’nci
maddesindeki önergemiz üzerine söz almış bulunuyorum. Hepinizi saygıyla
selamlıyorum. 
Kanunun bu
maddesi ve bununla bağlantılı 6’ncı maddesiyle, İstanbul’da oynanacak 2019 UEFA
Süper Kupa ve 2020 Şampiyonlar Ligi futbol final müsabakalarında elde ettikleri
her türlü kazanç ve irat için UEFA ile katılımcı futbol kulüplerine ve
organizasyonda görevli tüzel kişiliklere hem KDV hem de gelir ve kurumlar
vergisinden muafiyet getirilmektedir. Bu konuda KDV muafiyetini ihracatı teşvik
gibi düşünürsek anlamak mümkündür ancak gelir ve kurumlar vergisinden
muafiyetlerini anlamak mümkün değildir çünkü bu tip dar mükellefiyetler yani
ülkemizde iş yeri veya merkezi olmayan mükellefler, Türkiye’de vergi ödesin,
ödemesin kendi ülkelerinde kazançları üzerinden vergilendirileceklerdir. Eğer
Türkiye’de vergi öderlerse ülkelerinde ödeyecekleri vergiden bu tutarı
düşeceklerdir. Yani bu yapılan vergi muafiyetinin, UEFA’nın ve katılımcı
kulüplerin vergi açısından bağlı oldukları ülkeler dışında kimseye yararı
bulunmamaktadır. Bu durum, bizim açımızdan da gereksiz vergi kaybından başka
bir işe yaramamaktadır. 
Anlaşıldığı
kadarıyla, Türkiye, bu final organizasyonlarını alabilmek için diğer ülkelerin
vermediği bir tavizi vermiş durumdadır. Diğer aday ülkelerin hiçbiri bu vergi
kaybına razı olmazken biz vergi kaybına razı olarak bu organizasyonu ülkemize
kazandırmış bulunmaktayız. Bu, apaçık bir kapitülasyondur. Ne büyük bir başarı
öyküsü (!)
Biz
organizasyonun alınmasına karşı değiliz ancak bunun anlamı şudur: Türkiye,
artık, uluslararası organizasyonlar için ancak üste para ödeyerek katılımcıları
ikna eden bir noktaya getirilmiştir. Gönül ister ki böyle organizasyonları
almak için tavizler vermek zorunda kalınmasın. Ancak burada çok çarpıcı bir
tespiti de yapmak zorundayız: Biz böyle bir tavizi vermeseydik bu organizasyonu
alamazdık çünkü maalesef, on altı yıldır devam eden iktidar döneminde Türkiye,
hapisteki aydınları, gazetecileri ve siyasileriyle insan haklarına saygının ve
düşünce özgürlüğünün olmadığı, bir darbe girişiminin yaşandığı, çocuk yaşta
kızların evlendirildiği, yurtlarında erkek çocuklarına tecavüz edilen,
cemaatlerin devlette cirit attığı, bütün fabrikalarını satmaya çalışan, doğası
talan edilen, maliyesi damadına emanet edilmiş bir tek adam yönetimiyle
yönetilen bir ülke konumuna gelmiştir. Yabancılar bu yüzden ülkemize artık
mesafeli durmaktadır ve bu tavizi vermemizin nedeni de budur maalesef. 
Ayrıca, işin,
Türkiye'nin itibarı bakımından kötü oluşunun yanında, bir farklı boyutu daha
bulunmaktadır, o da ülkemizdeki vergi adaletini göstermesi açısından gelinen
noktadır. Devletin temel geliri vergidir. Adaletli bir vergi sisteminde çok
kazananın çok, az kazananın az vergi ödemesi gereklidir. Devlet, burada,
muafiyete ihtiyacı olmayan büyük kuruluşlara vergi istisnası sağlamaktadır.
Peki “bordro mahkûmları” dediğimiz, vergisi kaynaktan kesilen memurumun,
işçimin günahı nedir? Ki bu emekçiler, devletin topladığı yıllık gelir
vergisinin neredeyse üçte 2’sini karşılamaktadırlar. Maalesef ki iktidarın
düşük ve orta gelir düzeyli vatandaşlarımıza reva gördüğü tam bir köleliktir. 
Yine, teklifte
dikkat çeken bir nokta da bu vergi muafiyeti sözü verilirken yüce Meclisin
görüşünün alınmamış olmasıdır. Türkiye Futbol Federasyonu bunu taahhüt etmiş ve
gerçekleşince de alelacele yasalaştırarak, torbaya koyarak önümüze getirmiştir.
Oysa yöntem bu olmamalıdır. Biz “Bu sistem kişiye özel hazırlanmış, Meclis
etkisizleşiyor.” derken iktidar güçlü Meclis olacağını iddia ediyordu. Soruyorum
size: Bu mudur güçlü Meclis? Olaylar bittikten sonra önümüze gelen yasa
tekliflerine el kaldırıp indirmek midir güçten anladığınız? Doğrusu, bu yasa
önce Meclise getirilmeliydi, artısıyla eksisiyle tartışılmalıydı, halkın
seçtiği Meclisin ortak aklıyla yasalaşmalıydı. 
İşte, bu yüzden
diğer ülkelerin vermediği tavizleri veriyoruz. Böyle giderse maalesef vermeye
de devam edeceğiz. 
Saygılarımla.
(CHP sıralarından alkışlar)
BAŞKAN –
Teşekkürler Sayın Ceylan. 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Diğer önergeyi
okutuyorum: 
Türkiye Büyük Millet Meclisi Başkanlığına
Görüşülmekte
olan (2/1520) esas numaralı Gelir Vergisi Kanunu ile Bazı Kanunlarda Değişiklik
Yapılmasına Dair Kanun Teklifi’nin 12’nci maddesinin birinci fıkrasında yer
alan “eklenmiştir” ibaresinin “ilave edilmiştir” ibaresiyle değiştirilmesini
arz ve teklif ederiz.
 Mehmet
Metanet Çulhaoğlu  İsmail Koncuk  Ayhan
Erel
 Adana
 Adana  Aksaray
 Arslan
Kabukcuoğlu  İmam Hüseyin Filiz  Yavuz
Ağıralioğlu 
 Eskişehir
 Gaziantep  İstanbul
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ AYŞE KEŞİR (Düzce) – Katılamıyoruz Sayın Başkan. 
BAŞKAN – Önerge
üzerinde Aksaray Milletvekili Ayhan Erel konuşacaktır. 
Buyurun Sayın
Erel. (İYİ PARTİ sıralarından alkışlar)
Süreniz beş
dakika. 
AYHAN EREL
(Aksaray) – Sayın Başkan, değerli milletvekilleri, yüce Türk milleti; Gelir
Vergisi Kanunu ile Bazı Kanunlarda Değişiklik Yapılmasına Dair Kanun
Teklifi’nin 12’nci maddesi üzerinde İYİ PARTİ adına söz almış bulunmaktayım.
Hepinizi saygıyla selamlıyorum. 
Bugün, 1980
öncesi ülkemizin bulunmuş olduğu durumda, memleket mücadelesinde kendi
canlarını hiçe sayan 5.200 ülkücüden Aksaraylı 2 şehidimizden biri olan Şevki
Demir’in şehadet günüdür. Dilaver Cebeci’nin şiirlerinde resmettiği bu tabloda
yaşadılar hep. Dudaklarında sevda türkülerini mırıldandılar, saçlarında kurt
nefesi rüzgârlar vardı hep. Küllenmiş ocakları yeniden tutuşturdular,
bacalarından duman duman tüttüler hep. Onlar, Oğuz mayası, gök ışığın
erleriydi. Düşmanların göğsünde kalırdı pençe izleri hep. Gençliklerini
damarlarına hapsettiler. Kaç kere yaşanmış cenklere girdiler hep. Onlar bu
dünyaya “Li ya budun.” diyerek gelmişlerdi. Konaklı, sofralı, tuğralıydılar;
bir dilim ekmekle doyageldiler hep. Din-ü devlet ile millî devlete asi
olmadılar, uyageldiler hep. Ünlü şehirlerde ünsüz gezdiler, bazen de bir sessiz
köye geldiler hep. Yedi göbek nesilleri helaldi, helal rızıkları yiyegeldiler
hep. Onların dağları Tanrı’ydı, Süphan’dı, Nur’du, göklerin sesini duyageldiler
hep. Onlar bize öyle bir dava bıraktılar ki atam Bilge Kağan’ın dediği gibi
“Üstte gök çökmedikçe, altta yağız yer delinmedikçe bizim ilimizi ve töremizi
kimse bozamaz.” dediler. 
Sayın Başkan,
değerli milletvekilleri; en kötü adalet, geç tecelli eden adalettir. “Sonunda
hüküm isabetli dahi olsa geciken adalet zulümdür.” demiştir Orhan Gazi. Güven
duyulan ve zamanında tecelli eden bir yargı, ekmek kadar, su kadar, nefes almak
kadar önemlidir. Zira, adalet, devletin temelidir çünkü bir devleti ayakta
tutan, milleti mutlu, devleti güçlü kılan en temel unsurdur adalet. Adaletin
olmadığı yerde anarşi, kaos, işkence ve zulüm vardır. Bu nedenle, adalete
dayanmayan, gücünü adaletten almayan devletlerin tarih sahnesinde çok uzun yeri
olamaz. Vatandaşın yargıya güvenmesi, yargının tarafsız olması esastır. Adalet
ancak ve ancak yargının bağımsız olmasıyla sağlanır. Bir hukuk devletinde
olması gereken en temel unsur, adalet dağıtıcılarının, adalet uygulayıcılarının
kesin olarak siyasal tarafsızlığa riayet etmeleridir. Yargının bağımsızlığı,
siyaset kurumlarının yargının üzerinde güç ve otorite kullanmalarının önüne
geçilmesiyle sağlanır ancak son zamanlarda, avukatlar arasından atanan adalet
dağıtıcılarının siyasi iradenin baskısına ne kadar dayanacaklarını açıkçası
düşünmek istemiyorum.
Burada bir yaman
çelişkiden de bahsetmek istiyorum. Hâkim ve savcıların, herhangi bir seçimde,
herhangi bir siyasi partiden veya bağımsız olarak seçime girmek için
mesleklerinden istifa ettiklerinde, bir daha mesleğe geri dönmelerine imkân
tanınmamaktadır. Sanırım, hâkim ve savcının siyasi görüşü ortaya çıktığı ve
tarafsızlığı ortadan kalktığı düşüncesiyle böyle bir düzenleme yapılmıştır. O
zaman ben soruyorum: Yıllarca herhangi bir siyasi partide, özellikle AK
PARTİ’de, il başkanlığı, belediye başkan yardımcılığı, il genel meclisi üyeliği
ve kadın kolları başkanlığı yapmış bir avukat arkadaşımızın, hâkim olarak
atandığında, acaba siyasi görüşü ortaya çıkmamış mı oluyor? Bir hâkim ve
savcıyı, herhangi bir siyasi partiden aday olduğunda, siyasi düşüncesi ortaya
çıktığı düşüncesiyle göreve başlatmıyorsunuz ama yıllarca herhangi bir siyasi
partide, son yıllarda da özellikle AK PARTİ’de siyaset yapan avukat
arkadaşlarımızı hâkim ve savcı olarak atamanızla… Bu iki çelişkiyi
dikkatlerinize sunmak istiyorum. 
(Mikrofon
otomatik cihaz tarafından kapatıldı)
BAŞKAN –
Buyurun, sözlerinizi bağlayın Sayın Erel. 
AYHAN EREL
(Devamla) – Ya bu vasıf ve mahiyetteki avukatları adalet ordusuna katmayınız ya
da herhangi bir partiden aday olmak için görevinden ayrılan hâkim ve savcıları
görevine iade ediniz. 
Diğer
bir konu, 2018/1 merkezî atamayla 260 kişinin Sosyal Güvenlik Kurumu ataması
yapılmış ama altı aydır maalesef güvenlik soruşturmaları tamamlanıp göreve
başlatılmamıştır. Bu arkadaşlarımız da bir an önce göreve başlamak istiyorlar. 
Hepinize
teşekkür ediyorum, saygılar sunuyorum. (İYİ PARTİ sıralarından alkışlar) 
BAŞKAN
– Teşekkürler Sayın Erel. 
Önergeyi
oylarınıza sunuyorum: Kabul edenler… Etmeyenler… Önerge kabul edilmemiştir. 
12’nci
maddeyi oylarınıza sunuyorum: Kabul edenler… Etmeyenler… 12’nci madde kabul
edilmiştir. 
13’üncü
madde üzerinde iki adet önerge vardır, aykırılık sırasına göre okutup işleme
alıyorum.
Türkiye Büyük Millet Meclisi Başkanlığına
Görüşülmekte
olan 39 sıra sayılı Gelir Vergisi Kanunu ile Bazı Kanunlarda Değişiklik
Yapılmasına Dair Kanun Teklifi’nin 13’üncü maddesindeki “on günlük” ibaresinin
“otuz günlük” şeklinde değiştirilmesini arz ve teklif ederiz.
 Mehmet
Bekaroğlu  Süleyman Girgin  Rafet
Zeybek
 İstanbul
 Muğla  Antalya
 Emine
Gülizar Emecan  Cavit Arı  Kamil
Okyay Sındır
 İstanbul
 Antalya  İzmir
BAŞKAN
– Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ AYŞE KEŞİR (Düzce) – Katılmıyoruz Sayın Başkan.
BAŞKAN
– Önerge üzerinde söz talebi yok.
Gerekçeyi
okutuyorum:
Gerekçe:

Beşinci
fıkra metninde yer alan süre yetersiz olduğundan artırılmaktadır.
BAŞKAN
– Önergeyi oylarınıza sunuyorum: Kabul edenler… Etmeyenler… Önerge kabul
edilmemiştir.
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan (2/1520) esas numaralı Gelir Vergisi Kanunu ile Bazı Kanunlarda Değişiklik
Yapılmasına Dair Kanun Teklifi’nin 13’üncü maddesinin birinci fıkrasında yer
alan “eklenmiştir” ibaresinin “ilave edilmiştir” ibaresiyle değiştirilmesini
arz ve teklif ederiz. 
 Mehmet
Metanet Çulhaoğlu  Fahrettin Yokuş  Arslan
Kabukcuoğlu
 Adana
 Konya  Eskişehir
 İsmail
Koncuk  Aydın Adnan Sezgin  Yavuz
Ağıralioğlu
 Adana
 Aydın  İstanbul
BAŞKAN
– Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ AYŞE KEŞİR (Düzce) – Katılmıyoruz Sayın Başkan.
BAŞKAN
– Önerge üzerinde Aydın Milletvekili Aydın Adnan Sezgin konuşacaktır.
Buyurun
Sayın Sezgin. (İYİ PARTİ sıralarından alkışlar) 
Süreniz
beş dakikadır.
AYDIN
ADNAN SEZGİN (Aydın) – Sayın Başkan, sayın milletvekilleri; görüştüğümüz
13’üncü madde, Yurtdışı Türkler ve Akraba Topluluklar Başkanlığının (YTB)
personel rejimini düzenleyerek kurumda en az beş yıldır görev yapmakta olan
yerli ve yabancı sözleşmeli uzmanların Başkanlığın A grubu uzmanlık kadrosuna
atanmalarını düzenlemektedir.
13’üncü madde,
YTB Teşkilat Kanunu’na 2 Temmuz 2018 tarihinde ilave edilen geçici 3’üncü
maddeye ekleme yapmaktadır. Geçici 3’üncü maddeye göre, 2 Temmuz 2018’den
itibaren otuz gün içinde başvuran ve en az beş yıl sözleşmeli kadroda çalışan
kişiler YTB uzmanlığı kadrosuna alınmıştır. Dolayısıyla önümüzdeki kanun
teklifi genel bir düzenleme değil, geçici 3’üncü madde kapsamında geçiş yapmış
olan sözleşmeli uzmanlar için bir düzenlemedir. 
Bu düzenlemeyle,
tam olarak bir duruma ve belirli kişilere özel kanun örneğiyle karşı
karşıyayız. Bırakın Anayasa’mızı ve yasalarımızı, bu düzenleme hukukun temel
normu olan kanunların genelliği ilkesini de ihlal etmektedir. Daha da büyük bir
sakınca ise geçici 3’üncü maddenin kalıcı hâle getirilmesi ve uygulamasının
yaygınlaştırılması hâlinde ortaya çıkacaktır.
İstihdam
koşulları tamamen farklı ve hiçbir şekilde birbirinin muadili olmayan bazı
sözleşmeli kadrolardan A grubu uzman kadrolarına doğrudan geçiş imkânının
sağlanması, A grubu kadrolara girebilmek için yıllarca KPSS ve YDS puanı almak
üzere gayret sarf eden gençler açısından haksızlık yaratmayacak mıdır? Bunun
yandaşlar için üst düzeyli bir kadro alanı hâline dönüşmesinden endişe
ediyoruz.
Görev tanımı
itibarıyla YTB gerekli ve önemli bir kurumdur. Bu nedenle, sözleşmeli
personelin A grubuna geçişini bu şekilde kolaylaştırmak ve istismara açık hâle
getirmek yerine daha nesnel bir yol bulunması uygun olacaktır. 
YTB’nin
yapısındaki soruna da dikkat çekmek istiyorum. Daha önce bir devlet bakanlığına
bağlı olan YTB, Kültür ve Turizm Bakanlığına bağlı hâle getirilmiştir. Kültür
ve Turizm Bakanlığına birçok farklı ve ilgisiz kurumun bağlanması nedeniyle
bakanlık tam bir garabete dönüşmüştür. Çalışma alanları göz önünde bulundurulduğunda
doğru olan YTB’nin Dışişleri Bakanlığına bağlanmasıdır. Türk Akreditasyon
Kurumu, dün görüştük, Dışişleri Bakanlığına bağlı iken bakanlığın çalışma
alanıyla birebir ilintili olan YTB’nin Kültür ve Turizm Bakanlığına bağlı
olması makul müdür? Ayrıca bu durum, kurumun yurt dışındaki temsilcilikleri ile
o ülkelerdeki büyükelçilikler arasında bazı uyum sorunları yaşanmasına da neden
olmaktadır. 
İktidarın Türk
ve akraba topluluklarla ilgili genel yaklaşımı hayal, hezeyan ve yanlış
hesaplara kapılmaya çok yatkındır. Bu durum geçmişte birçok ciddi hataya neden
olmuştur. Balkanlarda maalesef bu tür yanlışlar yapılmıştır. İzlenen
politikalar o ülke hükûmetlerinin ve oradaki bazı Türk ve akraba grupların
Türkiye’ye yaklaşımında şüphe ve tereddütlere yol açabilmiştir. Dış politika
bir bütündür ve ilgili kurumların eş güdümü etkin bir şekilde sağlanarak
tutarlı, tek elden ve tek sesli bir şekilde yürütülmelidir. Bu çerçevede,
Yurtdışı Türkler ve Akraba Topluluklar Başkanlığının bu anlayışa uygun tarzda şekillendirilmesi
gerekmektedir. 
Elbette bu kurum
tartışılırken Uygur Türklerine Çin rejimi tarafından yaşatılan zulme iktidarın
duyarsızlığına hatta hatta mahcubiyetine değinmemek mümkün değil. Bunu da ifade
ettik, ediyoruz, edeceğiz.
Genel Kurulu
saygıyla selamlıyorum. (İYİ PARTİ sıralarından alkışlar) 
BAŞKAN –
Teşekkürler Sayın Sezgin.
Önergeyi
oylarınıza sunuyorum: Kabul edenler... Etmeyenler... Önerge kabul edilmemiştir.

13’üncü maddeyi
oylarınıza sunuyorum: Kabul edenler... Etmeyenler... 13’üncü madde kabul
edilmiştir. 
14’üncü madde
üzerinde iki adet önerge vardır, aykırılık sırasına göre okutup işleme
alıyorum.
Türkiye Büyük Millet Meclisi Başkanlığına
Görüşülmekte
olan (2/1520) esas numaralı Gelir Vergisi Kanunu ile Bazı Kanunlarda Değişiklik
Yapılmasına Dair Kanun Teklifi’nin 14’üncü maddesinin teklif metninden
çıkarılmasını arz ve teklif ederiz.
 Mehmet
Metanet Çulhaoğlu Fahrettin Yokuş Arslan
Kabukcuoğlu
 Adana Konya Eskişehir
 İsmail
Koncuk  Yavuz
Ağıralioğlu 
 Adana  İstanbul
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ AYŞE KEŞİR (Düzce) – Katılmıyoruz Sayın Başkan.
BAŞKAN – Önerge
üzerinde söz talebi yok.
Gerekçeyi
okutuyorum:
Gerekçe: 
Bu maddeyle
elektrik enerjisi, kapasitesi veya perakende alış fiyatlarının ileri tarihli
olarak belirlenmesi amaçlanmıştır. Ekonomimizdeki ve özellikle döviz
kurlarındaki dalgalanmalar göz önünde bulundurulduğunda elektrik satış
fiyatlarının uzun vadeli belirlenmesinin olumsuz sonuçlar doğurabileceği
düşünülmektedir.
Döviz kurundaki dalgalanmalardan
dolayı elektrik fiyatlarının ileri tarihli belirlenmesi elektrik tedarikinin
sağlanmasında sorunlara neden olabilir. Günümüzdeki birçok elektrik üretim
şirketinin fiyat dalgalanması yüzünden elektrik arzını yapamadığı
bilinmektedir.
BAŞKAN -
Önergeyi oylarınıza sunuyorum: Kabul edenler... Etmeyenler... Önerge kabul
edilmemiştir. 
Diğer önergeyi
okutuyorum:
Türkiye Büyük Millet Meclisi Başkanlığına
Görüşülmekte
olan 39 sıra sayılı Gelir Vergisi Kanunu ile Bazı Kanunlarda Değişiklik
Yapılmasına Dair Kanun Teklifi’nin 14’üncü maddesinin aşağıdaki şekilde
değiştirilmesini arz ve teklif ederiz.
Saygılarımızla.
 Mehmet
Bekaroğlu  Emine Gülizar Emecan  Cavit
Arı
 İstanbul
 İstanbul  Antalya
 Rafet
Zeybek Süleyman Girgin Kamil
Okyay Sındır
 Antalya Muğla İzmir
  Deniz
Yavuzyılmaz
  Zonguldak
MADDE 14-
14/3/2013 tarihli ve 6446 sayılı Elektrik Piyasası Kanununun 3 üncü maddesinin
birinci fıkrasının (y) bendine "gün içi piyasası” ifadesinden sonra gelmek
üzere "ve ileri tarihli fiziksel teslimat gerektiren diğer elektrik
piyasaları” ifadesi eklenmiş ve (nn) bendinde yer alan "teslimatı veya”
ibaresi madde metninden çıkarılmıştır.
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ AYŞE KEŞİR (Düzce) – Katılmıyoruz Sayın Başkan.
BAŞKAN – Önerge
üzerinde Zonguldak Milletvekili Deniz Yavuzyılmaz konuşacaktır.
Buyurun Sayın
Yavuzyılmaz. (CHP sıralarından alkışlar) 
Süreniz beş
dakika.
DENİZ
YAVUZYILMAZ (Zonguldak) – Değerli Başkan, değerli milletvekilleri; Gelir
Vergisi Kanunu ile Bazı Kanunlarda Değişiklik Yapılmasına Dair Kanun
Teklifi’yle ilgili görüşlerimi belirtmek üzere huzurunuzdayım. 
Öncelikle,
ilgili kanun teklifi, TEİAŞ, TETAŞ, EÜAŞ yani Türkiye’nin elektrik üretimi,
dağıtımı ve iletiminin bütününü kapsayan bir yanıyla şu anda karşımızda
duruyor. Çok hızlı bir şekilde Komisyona gelip çok hızlı bir şekilde de şu anda
Genel Kurula gelmiş durumda. Şimdi, bu kurumlarımızın mevcut iktidarın
sürecinin içinde ne hâle geldiğini ve başımızdan neler geçtiğini kısaca bir
anımsayalım. 
Bakın,
elimde TEİAŞ’ın bir raporu var. Bunu KİT Komisyonda istemiştim, rapor da bize
ulaştı. TEİAŞ ve ENTSO-E’nin -yani Kıta Avrupası enterkonnekte sistemi-
birlikte düzenlediği, birlikte hazırladığı bir rapor: Türkiye 31 Mart 2015
Sistem Çökmesi Raporu. Hani, Türkiye’deki, ülkemizdeki devlet kurumları dâhil
olmak üzere, tüm kuruluşların, fabrikaların, hepsinin sisteminin altı saat
boyunca çöküşünü inceleyen rapor. Bu raporda diyor ki: “31 Mart 2015 tarihinde
meydana gelen elektrik kesintisi Kıta Avrupası sisteminde son on beş yılın
3’üncü önemli arızası olmuştur.” Bununla ilgili çok ciddi tespitler var. Aynı
zamanda bu sistemin en doğudan en batıya yani Çoruh Nehri üzerinde bulunan
kuzeydoğudaki HES’lerin 1.300 kilometre uzaklıktaki İstanbul’un büyük yük bölgesini
beslediğini ve bunun gibi pek çok, aslında elektrik sistemlerinde pek de tercih
edilmeyen kayıplara da yol açan ve hata payını artıran uygulamaların olduğunu
TEİAŞ’ta görüyoruz. Detayına çok fazla da girmeyeceğim. 
Hemen
TETAŞ’a geçmek istiyorum. TETAŞ, bildiğiniz gibi mülga bir kuruluş yani
kaldırıldı, EÜAŞ’ın bünyesine eklendi 9/7/2018 tarihinde 731 milyon TL zararla.
Neydi TETAŞ’ın görevi? TETAŞ’ın görevi, devlet elektrik garantisi vermekti. Ne
gibi garantiler vermekti? Mesela Akkuyu Nükleer Santrali’nde 12,35 Amerikan
senti/kilovatsaat olarak on beş yıl boyunca alım garantisi vermekti. Peki,
hangi süreçte vermekti? 2016 yılı ortalama satış fiyatının 2,93 sent olduğu
süreçte. Kim diyor? Sayıştay söylüyor bunu.
Evet,
şimdi, Elektrik Piyasası Kanunu madde 3’e ilave edilmesi istenen “ileri tarihli
fiziksel teslimat gerektiren diğer elektrik piyasaları” ifadesiyle aslında
anlatılmak istenen, elektrik üreten sayaçtan çıkış, elektriği alacak olan
tüketicinin sayacına giriş; bu kısım. Yani aslında TETAŞ’ta çöken devlet alım
garantisi sisteminin, devletin üzerinden çıkarılıp bir ölçüde bu elektrik
dağıtım firmalarına da dağıtılması, bu “zararın” diyeceğim, bu çöken sistemin
bir şekilde onun üzerine yayılmasıyla ilgili bir sistem maalesef. Yani nedir?
Aslında henüz üretilmemiş olan yani olmayan bir elektriği varmış gibi dağıtım
şirketlerine belirli sürelerle pazarlamak. Yani 2019 Haziranından altı ay sonra
2020’ye kadar çalışacak bir fabrikaya, belirli bir elektrik fiyatı belirlenerek
bu fiyatı, aracı bir tüzel kişilik, bir firma, ne kadar elektrik kullanacaksa
bu oran doğrultusunda satacak. Ha, eğer daha fazla elektrik talep ederse aynı
bizim, internet kotalarımız dolduğunda daha pahalı, fahiş fiyattan interneti
kullanmamız gibi fahiş fiyattan elektrik kullanmak zorunda kalacak büyük
ihtimalle; eğer taahhüt edileni de satın almazsa ceza ödeyecek. Ancak bu
noktada tabii büyük gariplikler de var. Garipliklerden birini Plan ve Bütçe
Komisyonundaki tutanaktan size okuyorum. Bir milletvekilimiz soruyor, diyor ki
milletvekili: “Bu ileri tarihli fiziksel teslimat, bunları hangi vadelerde
açacaksınız?” Bakın, şu anda kanunlaştıracağımız şeyin detayı üzerine
konuşuyoruz yani neyi kanunlaştırıp neyi kanunlaştırmadığımızı daha iyi
kavramak bakımından.
(Mikrofon
otomatik cihaz tarafından kapatıldı) 
BAŞKAN
– Tamamlayın lütfen Sayın Yavuzyılmaz. 
DENİZ
YAVUZYILMAZ (Devamla) – EPDK Başkan Yardımcısı Hacı Ali Ulutaş’ın cevabını
okuyorum, diyor ki bu vadeyle ilgili: “En fazla altı ay. Ondan sonra uzatmayı
düşünüyoruz çünkü bakacağız, fiziksel teslimat gerçekten yapabiliyorlar mı,
yoksa büyük cezalar çıkıyor mu. Büyük cezalar çıkarsa hiçbir manası da
kalmayabilir şirketler bu fiziksel teslimatı gözden kaçırırlarsa.” Yani bu bir
kanun değil, kanun teklifi değil; bu, sanki bir deney, deneme yanılmaya dayalı
olarak çıkarılan, Meclisin de bir şekilde buna alet edildiği bir metin. Bunu
bir pilot uygulamayla da hayata geçirebilirdiniz, pilot uygulamayla da bu
sürece katkı sağlayabilirdiniz. Dolayısıyla bu kanun teklifine biz olumsuz
kanaat bildiriyoruz. 
Yüce Meclisi
saygıyla selamlıyorum. (CHP sıralarından alkışlar)
BAŞKAN –
Teşekkürler Sayın Yavuzyılmaz.
Önergeyi
oylarınıza sunuyorum: Kabul edenler… Etmeyenler… Önerge kabul edilmemiştir. 
14‘üncü maddeyi
oylarınıza sunuyorum: Kabul edenler… Etmeyenler… Madde kabul edilmiştir. 
15’inci madde
üzerinde iki adet önerge vardır, aykırılık sırasına göre okutup işleme
alıyorum: 
Türkiye Büyük
Millet Meclisi Başkanlığına
Görüşülmekte
olan (2/1520) esas numaralı Gelir Vergisi Kanunu ile Bazı Kanunlarda Değişiklik
Yapılmasına Dair Kanun Teklifi’nin 15’inci maddesinin teklif metninden
çıkarılmasını arz ve teklif ederiz. 
 İsmail
Koncuk Yavuz Ağıralioğlu Mehmet
Metanet Çulhaoğlu
 Adana İstanbul Adana Arslan
Kabukcuoğlu  Fahrettin
Yokuş
 Eskişehir  Konya
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ AYŞE KEŞİR (Düzce) – Katılmıyoruz Sayın Başkan.
BAŞKAN – Önerge
üzerinde Konya Milletvekili Fahrettin Yokuş konuşacaktır. 
Buyurun Sayın
Yokuş. (İYİ PARTİ sıralarından alkışlar)
Süreniz beş
dakikadır.
FAHRETTİN YOKUŞ
(Konya) – Sayın Başkan, değerli milletvekilleri; gecenin bu saatinde… Dün
Ankara’da ILO’nun bir toplantısı vardı, “Türkiye’de sosyal diyaloğun geleceğini
birlikte belirleyelim.” adı altında Birlikte Varız Projesi. Ben de o
organizasyona katıldım. Orada işçi sendikalarımızla, memur sendikalarımızla,
işveren sendikalarımızla ILO’nun yöneticileriyle beraber, Çalışma Bakanımızla
beraber çok güzel bir fotoğraf verdik. 
Gerçekten bu
konuda da sizi çok kutluyorum on altı yıllık AK PARTİ iktidarı(!) Türkiye
Cumhuriyeti tarihinde hiçbir iktidara nasip olmayan oranda ILO’nun kara
listesine girdiniz, hem de defalarca. O kadar çok ki yani bazılarına göre 11
kere, bazılarına göre 12 kere. Kara liste ne demek? Yani o ülkede demokrasi yok,
o ülkede emeğe saygı yok, o ülkede işçi, memur haklarında adalet yok, en
önemlisi, o ülkede ayrımcılık var. Hani sizin şu, çok severek yaptığınız iş,
hani kamuda parti devleti oluşturduğunuz iş. Düşünebiliyor musunuz, bir memur
sendikası on altı yılda tam 22 kat büyüyor, bir işçi sendikası da 3 kat
büyüyor; ne hikmetse diğer sendika ve konfederasyonlar bir türlü büyüyemiyor.
Niye? Çünkü on altı yıl AK PARTİ’nin il ve ilçe örgütleri, milletvekillerinin
çoğu, bakanları, hepsi işin içinde; yandaş kayırmacılığı, adam kayırmacılığı ve
devleti parti devleti yapmak. Şimdi biz bunları söyleyince alınıyorlar.
Kardeşim, eğer 2 tane büyük yandaş sendikanızı, konfederasyonunuzu hormonlu
hâle getirdiyseniz, hormonlu büyüttüyseniz ve onlarla beraber Türkiye’yi
paralel paralel yönettiyseniz bu sözleri hak ediyorsunuz demektir. Öyle bir
kamu düzeni getirdiniz ki o “MEMNUN-SEN”den, “MALUM-SEN”den olmayanların
yükselme şansı yok, efendim, tayin, nakil hakkı yok, diğerleri maraba. 
Şimdi, bütün
bunları yaptınız, 15 Temmuza kadar ülkeyi getirdiniz. Bu felaketten sonra
bekledik ki aklınız başınıza gelir ama nerede! Hatta İstanbul’da ne güzel bir
miting yapıldı partilerimizle beraber, artık yeni bir dönem başlayacaktı ama
huylu huyundan vazgeçmiyor çünkü sizin ayrımcılık fıtratınızda var;
Müslümanları ayırırsınız, çalışanları ayırırsınız ve ben iddia ediyorum,
“MEMUR-SEN” denilen bu konfederasyonun üyeleri için torpil yapmayan
milletvekilinin olduğunu pek zannetmiyorum. Hele en son adliyede 5 kişiyi çok
güzel müdür yaptınız. Üniversiteleri, hele hele üniversiteleri -evlere şenlik-
akrabaütaallukatın yerleşim yeri yaptınız. 
Allah aşkına, on
altı yılda bu kadar günahınız oldu sadece kamuda. Bugün de biliyorsunuz
perşembe akşamı, aslında cumaya girdik, ben size bir şeyi tavsiye edeyim:
Özellikle eski dönem iktidar vekilleri olanlar, il başkanı olanlar, bu
memurların listesini yapanlar, vallahi, bu cuma namaza gittiğinizde -Allah
aşkına ya- Allah’tan af dileyin. Allah affeder belki ama ya bu memurların
yediğiniz haklarını, kul haklarını ne yapacaksınız? Onun için ben size diyorum
ki: Artık kul hakkı yemekten bir vazgeçin, yahu artık şu insanları ayırmaktan
bir vazgeçin, vazgeçin de günahlarınız azalsın. Hele Meclise yeni gelenler,
aman ha aman, şu ayrımdan siz vazgeçin, vazgeçin ki öteki dünyada yüzleştiğimiz
zaman Allah’ın huzurunda o memurların yüzüne bakabilecek yüzünüz olsun.
Hayırlı geceler,
hoşça kalın. (İYİ PARTİ sıralarından alkışlar)
BAŞKAN –
Teşekkürler Sayın Yokuş.
Önergeyi
oylarınıza sunuyorum: Kabul edenler… Etmeyenler… Önerge kabul edilmemiştir.
Diğer önergeyi
okutuyorum:
Türkiye Büyük Millet Meclisi Başkanlığına
Görüşülmekte
olan 39 sıra sayılı Gelir Vergisi Kanunu ile Bazı Kanunlarda Değişiklik
Yapılmasına Dair Kanun Teklifi’nin 15’inci maddesinin aşağıdaki şekilde
değiştirilmesini arz ve teklif ederiz.
Saygılarımızla.
MADDE 15- 6446
sayılı Kanunun 11 inci maddesinde yer alan “eklenmiştir” sözcüğünün “ilave
edilmiştir” şeklinde değiştirilmesini arz ve teklif ederiz. 
 Mehmet
Bekaroğlu Emine Gülizar Emecan Cavit
Arı
 İstanbul İstanbul Antalya
 Süleyman
Girgin Rafet Zeybek Kamil
Okyay Sındır
 Muğla Antalya İzmir
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ AYŞE KEŞİR (Düzce) – Katılmıyoruz Sayın Başkan.
BAŞKAN – Önerge
üzerinde söz talebi yok. 
Gerekçeyi
okutuyorum:
Gerekçe:
Yapılan
değişiklikle madde metninin daha iyi anlaşılması amaçlanmaktadır.
BAŞKAN -
Önergeyi oylarınıza sunuyorum: Kabul edenler… Etmeyenler… Önerge kabul
edilmemiştir.
15’inci maddeyi
oylarınıza sunuyorum: Kabul edenler… Etmeyenler… 15’inci madde kabul
edilmiştir.
16’ncı madde
üzerinde iki adet önerge vardır, aykırılık sırasına göre okutup işleme
alıyorum.
Türkiye Büyük Millet Meclisi Başkanlığına
Görüşülmekte
olan 39 sıra sayılı Gelir Vergisi Kanunu ile Bazı Kanunlarda Değişiklik Yapılmasına
Dair Kanun Teklifi’nin 16’ncı maddesinin aşağıdaki şekilde değiştirilmesini arz
ve teklif ederiz.
Saygılarımızla.
MADDE 16- Bu
Kanunun;
a) 3 üncü
maddesi 1/1/2019 tarihinden itibaren verilmesi gereken yıllık gelir ve kurumlar
vergisi beyannamelerinde indirim şartlarının varlığı açısından dikkate alınmak
üzere yayımı tarihinde,
b) 10 uncu
maddesi 1/1/2019 tarihinden geçerli olmak üzere yayımı tarihinde,
c) Diğer
maddeleri yayımı tarihinde,
yürürlüğe girer
 Mehmet
Bekaroğlu Emine Gülizar Emecan Cavit
Arı
 İstanbul İstanbul Antalya
 Süleyman
Girgin Rafet Zeybek Kamil
Okyay Sındır
 Muğla Antalya İzmir
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ AYŞE KEŞİR (Düzce) – Katılmıyoruz Sayın Başkan.
BAŞKAN – Önerge
üzerinde söz talebi yok. 
Gerekçeyi
okutuyorum:
Gerekçe: 
8’inci maddenin
de yayım tarihinde yürürlüğe girmesi için bu değişiklik yapılmaktadır.
BAŞKAN -
Önergeyi oylarınıza sunuyorum: Kabul edenler… Etmeyenler… Önerge kabul
edilmemiştir.
Diğer önergeyi
okutuyorum:
Türkiye Büyük Millet Meclisi Başkanlığına
Görüşülmekte
olan (2/1520) esas numaralı Gelir Vergisi Kanunu ile Bazı Kanunlarda Değişiklik
Yapılmasına Dair Kanun Teklifi’nin 16’ncı maddesinin (ç) bendinin “Diğer
maddeleri yayımı tarihinden on gün sonra” şeklinde değiştirilmesini arz ve
teklif ederiz. 
 Mehmet
Metanet Çulhaoğlu Fahrettin Yokuş Arslan
Kabukcuoğlu
 Adana Konya Eskişehir
 Yavuz
Ağıralioğlu  İsmail
Koncuk
 İstanbul Adana
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ AYŞE KEŞİR (Düzce) – Katılmıyoruz Sayın Başkan. 
BAŞKAN – Önerge
üzerinde söz talebi yok. 
Gerekçeyi
okutuyorum:
Gerekçe:
16’ncı
maddesinin (ç) bendinin “Diğer maddeleri yayımı tarihinden on gün sonra”
şeklinde değiştirilmesi gerekmektedir. 
BAŞKAN –
Önergeyi oylarınıza sunuyorum: Kabul edenler… Etmeyenler… Önerge kabul
edilmemiştir. 
16’ncı maddeyi
oylarınıza sunuyorum: Kabul edenler… Etmeyenler… Madde kabul edilmiştir. 
17’nci madde
üzerinde iki önerge vardır.
Aynı mahiyetteki
önergeleri okutup işleme alıyorum. 
Türkiye Büyük Millet Meclisi Başkanlığına
Görüşülmekte
olan (2/1520) esas numaralı Gelir Vergisi Kanunu ile Bazı Kanunlarda Değişiklik
Yapılmasına Dair Kanun Teklifi’nin 17’inci maddesinin aşağıdaki şekilde
değiştirilmesini arz ve teklif ederiz.
“MADDE 17- Bu
Kanun hükümleri Cumhurbaşkanı tarafından yürütülür.”
 Mehmet
Metanet Çulhaoğlu Fahrettin Yokuş Arslan
Kabukcuoğlu
 Adana Konya Eskişehir
 Yavuz
Ağıralioğlu  İsmail
Koncuk
 İstanbul  Adana
Aynı mahiyetteki
diğer önergenin imza sahipleri:
 Mehmet
Bekaroğlu Süleyman Girgin Emine
Gülizar Emecan
 İstanbul Muğla İstanbul
 Rafet
Zeybek Cavit Arı Kamil
Okyay Sındır
 Antalya Antalya İzmir
BAŞKAN –
Komisyon aynı mahiyetteki önergelere katılıyor mu?
PLAN VE BÜTÇE
KOMİSYONU SÖZCÜSÜ AYŞE KEŞİR (Düzce) – Katılmıyoruz Sayın Başkan.
BAŞKAN –
Önergelerin birincisinin gerekçesini okutuyorum:
Gerekçe:
16’ncı
maddesinin (ç) bendinin “Diğer maddeleri yayımı tarihinden on gün sonra”
şeklinde değiştirilmesi gerekmektedir. 
Diğer önergenin
gerekçesi:
Gerekçe:
Yapılan
değişiklikle madde metninin daha iyi anlaşılması amaçlanmaktadır. 
BAŞKAN –
Önergeleri oylarınıza sunuyorum: Kabul edenler… Etmeyenler… Önergeler kabul
edilmemiştir. 
17’nci maddeyi
oylarınıza sunuyorum: Kabul edenler… Etmeyenler… 17’nci madde kabul edilmiştir.

Maddeler
üzerindeki görüşmeler tamamlanmıştır. 
Şimdi
aleyhte söz talebi vardır. 
İstanbul
Milletvekili Nazım Cihangir İslam…
Buyurun
Sayın İslam. (CHP ve İYİ PARTİ sıralarından alkışlar)
Süreniz beş
dakikadır. 
NAZIR CİHANGİR
İSLAM (İstanbul) – Çok teşekkür ediyorum Sayın Başkan. 
Çok değerli
arkadaşlarım, bugün, aşağı yukarı bir buçuk ay önce verdiğim bir dilekçeye
cevap aldım ve OHAL İşlemleri İnceleme Komisyonuna gittim, oradan bilgi aldım. 
Şimdi, bakınız,
engizisyon yapanlar iyi niyetli insanlardı yani insanları kurtarmak için,
ruhlarını kurtarmak için bedenlerini yakarlardı. Yani buna inanıyorlardı,
“Bedenini yakarsak ruhunu kurtarabiliriz.” diyorlardı. Biz de burada, özellikle
başörtülü arkadaşlarım hatırlayacak, ikna odalarını yaşadık. İkna odalarında da
insanların ruhlarını öldürüp, çürütüp bedenlerini kurtarma planlarını yaptılar,
onlar da buna inanıyordu ama ikisi de işlemedi. Benim kanaatimi sorarsanız bu
OHAL Komisyonu hem insan ruhunu hem insan bedenini yok eden bir komisyon. 
Bakın değerli
arkadaşlarım, Nazi döneminde toplama kampı çalışanları inanın görevini iyi
yapan, ortalama, sıradan insanlardı; gaz odalarına gidenlerin akıbetini hiç
düşünmezlerdi, düşünemezlerdi. İşleyen sistem mükemmeldi, pırıl pırıldı. Ben
OHAL Komisyonunda da benzer özellikler gördüm yani sistem güçlü, bilgisayarlar,
tıkır tıkır işleyen arşivler, sıkı çalışan elemanlar gerçekten görevlerini
yapıyorlar ama bunlar da öncesini ve sonrasını düşünmüyorlar. Yani böyle
ortamlar gerçekten, kötülüğün sıradanlaştırıldığı ortamlar, insanların
araçsallaştırıldığı ortamlar. 
Bakın, 2018
sonuna kadar –daha önce verdiğim rakamları düzeltiyorum, bugün doğrudan bilgi
aldım- 125 bin başvuru, 50 bin sonuçlanan yani yüzde 40 sonuçlanan, yüzde 7
kabul cevabı… Fakat ileride, şu, inanın bana, bir doktora konusu olacaktır:
İktidara yakınlık skorları ile bu kabul kararları arasındaki korelasyon yani
bağlantı mutlaka incelenecektir.
Bu komisyonun
kararlarını etkileyen değişkenlerin yani maddelerin bazıları şunlar:
İstihbarattan gelen bilgi kullanılamaz. ByLock’u kendisi ve yakınlarının
kullanımı, bunun da sorunlu olduğunu gördük. Dernek ve sendikada üye ve
yönetici olmak ama dernekler ve sendikalar o tarihte açık, Anayasa’nın
güvencesi altında. Bankada şüpheli para transferi ve en vahimi, akraba listesi.
Peki, şunu sordum: Akraba listesini niye tutuyorsunuz? Dediler ki: “Kararları
etkilemiyor.” Etkilemiyorsa niye buraya işliyorsunuz? Buna verilecek bir cevap
yok ama dediler ki: “Dosyanın lehine etkileme olabiliyor.” Bunlar tamamen
hukuka aykırı, Anayasa’ya aykırı, insan haklarına aykırı fişleme yöntemleridir;
bir an önce vazgeçilmesini tavsiye ederim, hukuksuzdur.
Bakın, Yargıtay
16. Ceza Dairesi FETÖ/PDY örgüt kararını 26 Eylül 2017’de vermiş. Fakat oradan
bana bir vaka çıkarttılar ve önüme getirdiler. 2014 tarihinde ne yapmış? Bu
vatandaş gitmiş, söz konusu bankayı kurtarmak için oraya para yatırmış, bunun
için de kredi çekmiş. Evet, bir gayret, ciddi bir gayret görünüyor. Şimdi,
bakın, 2014 tarihinde Yargıtay kararı yok ortada yani örgüt denebilecek bir şey
yok arkadaşlar. İki taraf –taraf diyorum- birbirine girmiş yani eski ortaklar.
Birisi dinî bir lider birisi siyasi bir lider 2014’ün gözüyle ve bu insan da
bankayı kurtarmak için gitmiş, fedakârlık etmiş, bankaya bir yakınlık
hissetmiş. Banka da açık, Anayasa’nın ve yasaların güvencesi altında hizmet
veriyor. Şimdi, benim sorum şuydu: Bunun sıkı bir taraftar mı olduğunu, örgüt
üyesi mi olduğunu nasıl anladınız, neyle ayırt ettiniz? Bunun cevabı yok
değerli arkadaşlar.
(Mikrofon
otomatik cihaz tarafından kapatıldı)
BAŞKAN
– Buyurun Sayın İslam, tamamlayın lütfen. 
NAZIR
CİHANGİR İSLAM (Devamla) – Teşekkürler efendim. 
Değerli
arkadaşlar, bakınız, OHAL Komisyonu hukukla bizim, biz KHK’lilerin arasını
ayırmıştır yani bizim hukukla irtibatımızı kesmiştir; Anayasa’ya ve insan
haklarına aykırı bir kurumdur ve bir an önce lağvedilmelidir. Bunun üzerine
düşünmenizi istiyorum. Bu, gerçekten, ülkede hukuku yeniden tesis etmenin bir
adımı olabilir.
Hepinize
saygılarımı sunuyorum.
Sağ
olun. (CHP sıralarından alkışlar)
BAŞKAN
– Teşekkürler Sayın İslam.
Değerli
milletvekilleri, şimdi teklifin tümünün oylamasına geçiyoruz.
Teklifin
tümü açık oylamaya tabidir. 
Açık oylamanın
elektronik oylama cihazıyla yapılmasını oylarınıza sunuyorum: Kabul edenler…
Etmeyenler… Kabul edilmiştir.
Oylama için iki
dakika süre vereceğim. Bu süre içinde sisteme giremeyen üyelerin teknik
personelden yardım istemelerini, bu yardıma rağmen de sisteme giremeyen
üyelerin, oy pusulalarını oylama için öngörülen iki dakikalık süre içinde
Başkanlığa ulaştırmalarını rica ediyorum.
Oy pusulası
gönderen milletvekillerinin salondan ayrılmamasını da ayrıca rica ediyorum. 
Oylama işlemini
başlatıyorum.
(Elektronik
cihazla oylama yapıldı)
BAŞKAN – Değerli
milletvekilleri, Giresun Milletvekili Cemal Öztürk ve 2 Milletvekilinin Gelir
Vergisi Kanunu ile Bazı Kanunlarda Değişiklik Yapılmasına Dair Kanun
Teklifi’nin açık oylama sonucunu okuyorum: 
“Kullanılan oy sayısı : 264
Kabul : 242
Ret : 22 (x)
 Kâtip Üye Kâtip
Üye
 Şeyhmus Dinçel Bayram
Özçelik
 Mardin Burdur”
Böylece, teklif
kabul edilmiş ve kanunlaşmıştır.
Birleşime on
dakika ara veriyorum.
Kapanma Saati: 02.59
YEDİNCİ OTURUM
Açılma Saati: 03.24
BAŞKAN: Başkan Vekili Mithat SANCAR
KÂTİP ÜYELER: Bayram ÖZÇELİK (Burdur), Mustafa AÇIKGÖZ (Nevşehir)
-----0-----
BAŞKAN – Türkiye
Büyük Millet Meclisinin 47’nci Birleşiminin Yedinci Oturumunu açıyorum.
İkinci sırada
yer alan, Hatay Milletvekili Hüseyin Yayman ve 15 Milletvekilinin Sinema
Filmlerinin Değerlendirilmesi ve Sınıflandırılması ile Desteklenmesi Hakkında Kanunda
Değişiklik Yapılmasına Dair Kanun Teklifi ve Milli Eğitim, Kültür, Gençlik ve
Spor Komisyonu Raporu’nun görüşmelerine başlıyoruz.
2.- Hatay Milletvekili Hüseyin Yayman ve 15 Milletvekilinin Sinema
Filmlerinin Değerlendirilmesi ve Sınıflandırılması ile Desteklenmesi Hakkında
Kanunda Değişiklik Yapılmasına Dair Kanun Teklifi (2/1490) ve Milli Eğitim,
Kültür, Gençlik ve Spor Komisyonu Raporu (S. Sayısı: 40) (x)
BAŞKAN –
Komisyon? Yerinde.
Komisyon Raporu
40 sıra sayısıyla bastırılıp dağıtılmıştır. 
Değerli
milletvekilleri, alınan karar gereğince, bu teklif İç Tüzük’ün 91’inci maddesi
kapsamında temel kanun olarak görüşülecektir. Bu nedenle teklif, tümü
üzerindeki görüşmeler tamamlanıp maddelerine geçilmesi kabul edildikten sonra
bölümler hâlinde görüşülecek ve bölümlerde yer alan maddeler ayrı ayrı
oylanacaktır. 
Teklifin tümü
üzerinde söz talebi yoktur.
Teklifin
maddelerine geçilmesini oylarınıza sunuyorum: Kabul edenler... Etmeyenler...
Kabul edilmiştir. 
Şimdi birinci
bölümün görüşmelerine başlıyoruz. 
Birinci bölüm 1
ila 7’nci maddeleri kapsamaktadır.
Birinci bölüm
üzerinde söz isteyen İYİ PARTİ Grubu adına Lütfü Türkkan.
Buyurun Sayın
Türkkan. (İYİ PARTİ sıralarından alkışlar)
Süreniz on
dakikadır.
İYİ PARTİ GRUBU
ADINA LÜTFÜ TÜRKKAN (Kocaeli) – Evet, kanun teklifi hakkında konuşmak üzere
geldim ama kanun yapma tekniğiyle ilgili konuşmak istiyorum.
Meclis, kanun
yaparken milletin menfaatlerine uygun, millete hizmete yönelik birtakım
kanunları çıkarır. Meclisin 1920’den bu yana süregelen kanun yapma tekniklerine
baktığımızda, bu dönem çok farklı bir dönem hâline geldi. Kanun yapmıyoruz,
başka bir şey yapıyoruz. Birileri yukarıdan bir kelam ediyor, ısmarlıyor; o
ısmarlananları da biz burada kanuna çeviriyoruz. Yani hükümdarın emrini kanuna
çevirme vazifesi hâline geldi Meclisin kanun yapma tekniği. Hükümdarın da emri
bazen konuların bir arada olduğu bir emir silsilesinden ziyade, bir gün
madencilik, ertesi gün sinemacılık, ertesi gün Gelir Vergisi Kanunu derken bu
bir torbaya dönüyor, torba çuvala ve Meclis de çorbaya dönüyor, bu da Meclisin
hükmi şahsiyetini ciddi anlamda zedeliyor. Bunun ne kadar farkındasınız
bilmiyorum. 
İçeride grup
başkan vekilleriyle de konuştuğumuzda şu ifadeyi kullandım: Burada çalışan
herkes, milletvekilleri, çalışanlar, bize hizmet edenler insanlık dışı bir
yaşantıya zorlanıyor, farkında mısınız? Yani bir gece olabilir, tabii ki sabaha
kadar da çalışabiliriz, tabii ki daha geç vakte kadar da çalışabiliriz ama bunu
artık alışkanlık hâline getirip “Bu kanunun geçmesi lazım...” Eyvallah, çok
ihtiyaç olabilir ama her kanun öyle mi olur ya? Bugün iki kanun bir arada
geçiyor. Bir torba kanun, bir de ayrıca şimdi Sinema Kanunu. İki kanunu bir
güne sığdırabilmek için birilerinin çok ciddi acelesi olması gerekiyor. Bu
acelesi olan kim, bilmiyorum. Sinemayla ilgili mesele Komisyonda da tartışıldı,
ihtiyaç hasıl olan meseleler var ama “Yukarıdan emir geldi, bunun hemen
geçirilmesi lazım, zira biz 5 Şubata kadar kapatacağız.” 
Ya
arkadaşlar, burada bulunan herkes ciddi çaba sarf edip milletvekili oldu,
ciddi, seçilip geldiler ama hiçbirisi emir eri değiller ya. Yani iktidarın emir
eri hâline getirdiniz Meclisi. Kanunlar yapılırken herhangi bir istişare, ondan
vazgeçtik, bilgi verme, ondan da vazgeçtik… Düşünebiliyor musunuz? Kanun bugün
geldi, milletvekillerine bugün biz haber verdik: “Kanunun maddeleri üzerinde
hazırlanın.” Sanki hepsi de sinema yapımcısı, sanki hepsi daha önce sinema
geçmişi olan, sinema sektörünü bilen, film sektörünü bilen, daha önce dizi film
yaptıran, izlenmeyen dizi filmlere para ödeyen insanlar! Onların hiçbiri öyle
insanlar değil. Sizin bu konuda tecrübeleriniz olabilir. 
Dizi
filmle ilgili bir şey söylemek istiyorum: Türkiye’de on altı yıldır konuşulan
bir şey var: TRT. TRT öyle yapımlar ısmarlıyor ki yaptırılan yapımların yüzde
80’i şu anda gösterimde değil, TRT’nin arşivinde duruyor. Para ödeniyor ama
gösterimde yok. Sadece birileri para kazansın diye diziler ısmarlanıyor ve bu
diziler ciddi anlamda TRT’nin arşivinde duruyor. 
Bununla
ilgili önümüzdeki günlerde bir araştırma önergemiz var. TRT ciddi anlamda bu
konuda iflas etmiş durumda. Yapım şirketleri hep aynı şirketler. Ismarlanan
dizilerin önemli bir kısmı toplumun sorunlarını veya toplumun beklentilerini
karşılayacak değil, sadece birilerine para kazandırmak amacıyla… O, hani,
faturalarda var ya, elektrik faturalarında milletin isyan ettiği TRT payları, o
paraları alıp birilerine transfer etmek için dizi film siparişi veriyor TRT.
Ben bunları söyledim diye TRT, benimle ilgili, tazminat davası açmış. Kurumlar,
tazminat davası açamaz ama TRT öyle bir kurum hâline geldi ki -o da bir aile
kurumu hâline geldi maalesef- rahatlıkla gidip dava açabiliyor. Kurumların
tazminat davası açma hakkı yok. 
Ezcümle, bu
kanunun burada görüşüleceği gece herkese şunu söylemek istiyorum: Bu kanun
ihtiyaçtan hasıl olmuştur, doğrudur; bu kanun bazı sıkıntıları giderecektir,
doğrudur ama bu kanun çıkarılacak diye bu kadar insanı sabahlara kadar
bekletmenin bir âlemi olmadığını düşünüyorum. Bu kanunun maddeleriyle ilgili
konuşmaya kalktığımızda, bu kanunun bölümleriyle ilgili konuşmaya
kalktığımızda, bu kanunun bugün bitiş saati saat dokuz. Eve gittiğimizde bize
sorsalar “Ne yaptınız bugün?” diye; “Sinema kanunu yaptık.” Film çevirmiş gibi…
Sabah dokuz ya, ne oluyoruz arkadaşlar yani ne oluyoruz? Bunun gereği var mı?
Bu kadar insanı burada bekletmenin anlamı var mı? Bunu doğru organize
edemediğinizi düşünüyorum. Kanun yapma tekniklerinizi biraz değiştirmenizi
tavsiye ediyorum. Bu torba çorba kanun işini değiştirmenizi tavsiye ediyorum. 
Hepinize hayırlı
akşamlar diliyorum. (İYİ PARTİ sıralarından alkışlar) 
BAŞKAN –
Teşekkürler Sayın Türkkan. 
Gruplar adına
ikinci söz, Milliyetçi Hareket Partisi Grubu adına, Erzurum Milletvekili Kamil
Aydın’a aittir. 
Buyurun Sayın
Aydın. (MHP sıralarından alkışlar) 
Süreniz on
dakikadır. 
MHP GRUBU ADINA
KAMİL AYDIN (Erzurum) – Sayın Başkan, saygıdeğer milletvekilleri; 40 sıra
sayılı Kanun Teklifi’nin birinci bölümü üzerinde Milliyetçi Hareket Partisi
Grubu adına söz almış bulunmaktayım. Gecenin bu saatinde yüce heyetinizi
saygıyla selamlıyorum. 
Aslında
-terminolojiye uygun bir başlangıç yapayım- kendimi çok uzun metrajlı
hazırlamıştım ama kısa metrajlı bir konuşma olacak. Dolayısıyla, artık özetin
özeti şeklinde ifade etmeye çalışacağız. 
Efendim,
malumunuz, Batı’da “şarkiyatçılık” adı altında bir disiplin gelişti. Bu, 1800
ile 1950 yılları arasında, özellikle Doğu’nun Batı tarafından tanımlanması ön
çalışmasının yapılması şeklinde, sanki bilimsel bir ekolmüş gibi bize dayatılan
şey, aslında sonradan gördük ki bir kontrol mekanizmasının ön hazırlığı
şeklinde yapılan bir şeydi ve 1950 yılına kadar yazılı ağırlıklıydı. Bölge çok
iyi araştırılmıştı, yer altı, yer üstü, topografya, coğrafya, antropoloji,
insan ve coğrafi kaynaklar itibarıyla, her yönüyle çok iyi etüt edilmişti. Daha
sonra, 1950’lerden sonra… Özellikle Birinci Dünya Savaşı öncesi ve sonrası
değişen haritalar… 1950’ler sonrası tabii, algının olguya galip gelmesiyle,
görselliğin ön plana çıkmasıyla bu, sinemaya aktarıldı, televizyona aktarıldı,
radyoya aktarıldı. Tabii, bu süreci de takip ettik. Burada da yine, istenirse,
oluşturulan imajla, çok rahat bir şekilde, siyah, beyaz; beyaz, siyah
gösterilebilir; haklı, haksız; haksız, haklı gösterilebilir bir duruma dönüştü.

Tabii, bunu
birkaç örnekle belirtmek gerekirse, 20’nci yüzyılın başlarında, bu bilim
dalının temsilcilerinden, işte en tipik örneklerinden birisi, Arap
Yarımadası’nı şekillendiren, dönüştüren ve sosyal bilimci olarak gelen,
hepimizin bildiği T. E. Lawrence, diğeri ise yine Irak’ın bu bağlamda
Osmanlı’dan kopuşunun ön çalışmasını yapan Gertrude Bell’dir, bir arkeolog
sıfatıyla. 
Bunları niye
söyledik? Tabii, sinema çok önemli, görsel sanatlar, bütün sanat dalları gibi.
Ama sinemanın ayrı bir özelliği var çünkü bilimsel olarak kanıtlanmış ki görüntü,
izlenim ve etki bırakma açısından hemen hemen diğer sanat dallarından daha
etkin, daha etkili. Dolayısıyla bizim Türk sanatı genelinde, özellikle sinema
bağlamında, gerçekten bugüne kadar istatistikleri -gerekçelerde zaten
belirtilmiş- ötelenen, çok dikkate alınmayan bir yapıdan, gerek seyirci sayısı
açısından gerek ayrılan kaynak açısından ve yerli film üretimi açısından
belirli bir noktaya gelinmiştir. Bunu inkâr edemeyiz, bunu yadsıyamayız.
Bununla beraber, gerçekten özellikle tanıtım bağlamlı, özellikle kendi
değerlerimizin bir yerlere taşınması noktasında da çok ileri ve çok faydalı
hedefler konulmuştur.
Şimdi,
bunu çok fazla yadırgamamak lazım, bazen bu tür eleştiriler alıyoruz. Sanat,
sinema adına ille de değerlerle kavga yaratmanın bir anlamı yok, tam tersine
bugün dünya sinema tekelini elinde bulunduran Hollywood’a baktığımız zaman…
İşte, bir çırpıda bir kitap elime geçti, onu getirdim örnek olarak göstermek
için, “Küreselleşen stratejinin üç aktörü: Hollywood, Pentagon ve Washington”
diye yabancı bir basım, bir eser elimizde. Bunu niye söylüyorum? Bunu, hani
“Sinema, tamamen sanatsal kriterleri ön plana alarak her şeyi istediği şekilde
ifade etme öngörüsüyle hareket eden bir daldır.” gibi iddialarda bulunanlara
hiç de öyle olmadığını söylemek adına söylüyorum. 
Bunu
bir iki filmle de somutlaştırmak istiyorum. Malumunuz, Amerikalılar, karakter,
kahramanlar üretirken çok sanal hareket eder ama bu kahramanlar onların sanki
birer kültür elçisiymiş gibi, işte Terminator’ler, Rambo’lar, Rocky’ler, Örümcek
Adamlar, uçan adamlar, Superman’ler gibi karakterler üretirler ve bu, hem dünya
ticari sektörüne nüfuz etme hem de o hegemonik Amerikan üstünlüğünün de bir
bakıma satılması, aktarılması şeklinde telakki edilebilir. Bunu, yine bireysel
bir filmden, “Pearl Harbour” diye bir filmden yola çıkarak ifade etmek
istiyorum. Bu, büyük askerî harcamalarla desteklenen bir film. Malumunuz,
hepiniz biliyorsunuz, 1941’in Aralık ayındaki bir saldırıda Amerika’nın İkinci
Dünya Savaşı’na girmesine neden olan bir olay aslında. Ama öyle bir kurgu
yapılmış ki, öyle bir senaryo ve öyle bir sunuş söz konusu ki 6’ncı Filoda
galası yapılmış, uçakların yanına kırmızı halılar konulmuş ve dünya piyasasına
büyük bir yapıt olarak aktarılmıştır. 
Tabii,
bunu Türkiye ölçeğine çektiğimizde, sinemanın ne kadar önemli olduğunu
vurgulamak zorundayız. Bizde ise sanat ya da sinema adına -genelde kapsayıcı
kavram olduğu için “sanat”ı kullanıyorum- baktığımızda, böyle bir değerleriyle
çatışma, sanki efendim, eleştirmek ya da olmayanı olmuş gibi ifade etmek, bunu
da sanatsal platformlara taşımak bir meziyetmiş gibi ifade ediyoruz, hatta ödül
alma adına bazen ipe sapa gelmez iddialarda bile bulunabiliyoruz, sanatçı
kimlikleriyle. İşte bunları Nobel ödüllerinde çok rahat bir şekilde görüyoruz. 
Efendim,
yazdıklarımızla, söylediklerimizle, çektiklerimizle değil, politik ifadelerle
bir pozisyon alma adına birtakım örnekler yaşadık geçmişte. Benim aklıma bir
çırpıda, işte “Türkiye, 1 milyon Ermeni’yi katletti, binlerce Kürt’ü katletti.”
ifadeleriyle bir Nobel alma süreci ama öte taraftan da bilimsel kriterleriyle,
Türkiye Cumhuriyeti devletinin kıt kanaat imkânlarıyla bir bilimsel insiyakla
gidip, çok açık bir şekilde değerleriyle barışık Nobel ödülü alan değerlerimiz
geliyor. Tabii, aslolan, kalıcı olan ikincisidir. 
Şimdi,
bunu, tabii, sinema bağlamında da söyleyebiliriz, gerçekten benim çok
etkilendiğim bir örneği paylaşmak istiyorum. Süremiz dar. Şimdi, efendim, “Nuri
Bilge Ceylan” diye bir kardeşimiz, biliyorsunuz, 26 Mayıs 2008’de 61’inci Cannes
Film Festivali’nde en iyi yönetmen ödülünü Üç Maymun filmiyle almıştı. Şimdi,
bu sanatçı arkadaşımız, kardeşimiz ödülü alırken çok veciz, çok öz bir konuşma
yaptı; özeti budur aslında. Konuşmasında şöyle dedi: “Bu ödülü tutkuyla
sevdiğim yalnız ve güzel ülkeme adıyorum.” Şimdi, gerçekten, işte bu tür sinema
ürünlerinin ne ürettiği tamamen apolitik ne yaptığı tamamen sanatsal bir üretim
ama bunun arkasındaki o duruş çok önemli. 
Dolayısıyla
bugün baktığımızda efendim, Salkım Hanımın Taneleri gibi çok masumane bir
romandan esinlenerek onu özünden koparıp farklı mecralara götürüp sinema
üretimi yapmak değil aslolan; aslolan, sanatsal kriterlere bağlı kalıp
olabildiğince objektif ve sanatsal bir üretim sunmak. Bunu yapmakta yarar var
diye düşünüyoruz. 
Biz, bu bağlamda,
gerçekten bu kanunun çok önemli olduğu kanaatindeyiz. Bugüne kadar da
Milliyetçi Hareket Partisinin bu kanunla ilgili hassasiyeti şudur çünkü biz,
siyaseten, gerçekten, artık, önce ülke ve millet dediğimiz bir hareketin
temsilcileriyiz ve aynı zamanda, ben, Türkiye Cumhuriyeti’nin bir vatandaşı
olarak da sorumlu bir vatandaşı olarak da aynı şeyi netlikle ifade ediyorum:
Efendim, kendi imkânlarımızla, kendi desteklerimizle, kendi değerlerimizle
mücadele edilmesine, savaş hâlinde olunmasına, en ufak bir fırsat bulunduğunda
bunu uluslararası platformlara taşıyarak birilerine mesaj ya da şikâyet
bağlamında götürülmesine, hele hele sanatın buna alet edilmesine tamamen
karşıyız. 
Dolayısıyla biz
Milliyetçi Hareket Partisi olarak şunu dedik: Bu sektörün üç boyutlu karşılığı
var. Bir: Seyircisi var en çok mağdur edilen, bugüne kadar ötelenen. İki:
Üreten, bu üretim içerisinde, yapımcıların içerisinde senaristi, oyuncusu,
teknik elemanı ve kurgucusu, kameramanı; bir de üçüncü boyutu, bunu piyasaya
sunan işletmeci sıfatıyla bulunanlardır. Şimdi, bu üç sektörün de bu bağlamda
şikâyetleri var. Efendim, işte biz bunu da fırsat bilerek böyle üç boyutu da
memnun edecek, birinin birine sömürüsünü önleyecek birtakım kararlar alınsın
dedik ve hummalı bir şekilde böyle bir şey hazırlandı, biz de düşüncelerimizi
aktardık; itirazlarımız vardı, onları çok uyumlu bir şekilde telafi ettik ve
gerçekten ortaya üç boyutu da üç sektörü de çok memnun, mutlu edecek bir şey
çıktı. 
(Mikrofon
otomatik cihaz tarafından kapatıldı) 
BAŞKAN –
Buyurun, tamamlayın Sayın Aydın. 
KAMİL AYDIN
(Devamla) – Bu çıkarılan kanunla gerek teşvikler noktasında gerek sanatçıların
korunması, sosyal imkânlarının sağlanması konusunda gerekse seyircinin sömürüye
matuf birtakım uygulamalara kurban edilmemesi noktasında böyle bir hazırlık
yapıldı. 
Bu konuda, bu
kanunun hazırlanmasında emeği geçen herkese teşekkür ediyoruz. Biz Milliyetçi
Hareket Partisi olarak bu kanunu çok net bir şekilde destekliyoruz diyorum.
Gecenin bu saatinde sabırlarınızdan dolayı hepinize teşekkür ediyorum. (MHP
sıralarından alkışlar)
BAŞKAN –
Teşekkürler Sayın Aydın. 
Söz sırası,
Halkların Demokratik Partisi Grubu adına Batman Milletvekili Mehmet Ruştu
Tiryaki’ye ait. 
Buyurun Sayın
Tiryaki. (HDP sıralarından alkışlar)
Süreniz on dakikadır.

HDP GRUBU ADINA
MEHMET RUŞTU TİRYAKİ (Batman) – Sayın Başkan, değerli milletvekilleri; Sinema
Filmlerinin Değerlendirilmesi ve Sınıflandırılması ile Desteklenmesi Hakkında
Kanunda Değişiklik Yapılmasına Dair Kanun Teklifi’nin tümü üzerinde Halkların
Demokratik Partisi Grubu adına söz almış bulunuyorum. Hepinizi saygıyla
selamlıyorum. 
Teklif
sahiplerinin genel gerekçede de belirttiği gibi, sinema sektörünün, ülkelerin
kültürel kalkınmalarına önemli oranda katkı sunduğu çok açık; bu, tartışmasız.
Peki, bu arkadaşlarımızın getirdiği teklif, buna katkı sunacak mı? Ülkemizin
kültürel kalkınmasına katkı sunacak mı ve ülkemizde sinema sektörü, kültürel
kalkınmaya gerçekten bir katkı sunuyor mu? Bunlar, tartışılabilecek başlıklar. 
5224 sayılı
Sinema Filmlerinin Değerlendirilmesi ve Sınıflandırılması ile Desteklenmesi
Hakkında Kanunda Değişiklik Yapılmasına Dair Kanun Teklifi’nin sinema
sektörünün kamu eliyle desteklenmesini sağladığı, film üretimi ve izleyici
sayısını önemli ölçüde artırmasına yol açtığı açık. Nitekim, Avrupa ülkelerinde
en çok yerli filmin seyredildiği ülkelerin başında ülkemiz geliyor, sanırım bu
rakam yüzde 56. Bu desteklerin de 5224 sayılı Yasa’yla birlikte, sinema
filmlerinin desteklenmesinin de buna büyük bir katkı sunduğunu biliyoruz. 
Fakat bu yasada
yeni bir şey getiriliyor, karşı çıktığımız birkaç başlık var, Komisyonda da
bunu dile getirmiştik. Önce şunu söylemek gerekir: Bu sinema filmlerine katkı
sunmak, keyfekeder bir karar mı yoksa anayasal bir zorunluluk mu? Hiç kuşkusuz
anayasal zorunluluk. Anayasa’nın 64’üncü maddesi uyarınca devlet, sanat
faaliyetlerini ve sanatçıyı koruyacak, sanat eserlerinin ve sanatçının
korunması, değerlendirilmesi, desteklenmesi ve sanat sevgisinin yayılması için
gereken tedbirleri alacaktır. Bu, Anayasa’nın amir hükmü. Dolayısıyla
Anayasa’nın bu amir hükmü doğrultusunda, 5224 sayılı Yasa’yla sinema sektörünün
desteklenmesi, Anayasa’nın emredici hükmünün yerine getirilmesi anlamına
geliyor. 
Peki, devlet,
sanatçıyı gerçekten korumakta mıdır, sanatçının korunması için gerekli
tedbirleri almakta mıdır? Elbette bunu yapmaktadır. Nasıl? Gözaltına alarak.
Uzağa gitmeye gerek yok, bundan çok kısa bir süre önce Sevgili Müjdat Gezen’in
ve Sevgili Metin Akpınar’ın başına gelenleri hepimiz çok yakından gördük; salt,
düşünceleri nedeniyle gözaltına alınmadılar mı? Ne diyor teklif sahipleri
gerekçede? “Sinemalar ülkelerin kültürel gelişmesine katkı sunuyor, biz de
Anayasa’nın emredici hükmü uyarınca sinemayı destekliyor, ülkemizin kültürel
gelişmesine katkı sunuyoruz.” Peki, şimdi soruyorum: Ülkemizin kültürüne iyi
kötü kim katkı sunuyor; Sevgili Metin Akpınar ve Müjdat Gezen mi yoksa Metin
Akpınar ve Müjdat Gezen’i gözaltına alanlar, aldıranlar mı? 
Kısaca, kanun
değişikliğinde karşı çıktığımız konuları da özetlemek istiyorum. Bunlardan
birincisi, dizilere de finansal destek verilmesi. Teklifle, kamusal
yayıncılıktan hızla vazgeçilerek neredeyse eğlence kutusuna dönüştürülen
televizyonda, nitelikli programlar reyting kaygısına kurban edilmiş, kültür,
sanat, edebiyat programları yerine, bitmez tükenmez bir şekilde sayıları hızla
artan dizilere de finansal destek öngörülmektedir. Dizilerdeki bu niceliksel
artışın, içerdiği konular yüzünden, niteliksel bir sıçramaya yol açmadığı,
günlük yaşamın gerçeğiyle örtüşmeyen, Brezilya ve Arjantin dizilerinde olduğu
gibi kısa yoldan sınıf atlama amacı güden, toplumsal dayanışmayı sağlamak
yerine, yer yer içerdiği nefret suçu bağlamındaki içerikler yüzünden âdeta
şiddeti kutsayan yapımlar dikkat çekmektedir. Bu tarz dizi filmlerin bize
telkin ettiği dünya, tekinsiz bir dünyadır. Film karakterleri, kısa yoldan
zengin olmak için her yolu mubah gören bir mantık dizgesiyle hareket etmekte,
toplumun bütün ötekileştirilen, kırılgan kesimlerini yok saymaktadır. Oldukça
sentetik ve yapay sayılabilecek ortamlar, izleyicinin algısını verili
gerçeklikten uzaklaştırarak hayallerini ipotek altına alan kurgulara kurban
etmektedir. Bu niteliğiyle toplumsal uyum ve dayanışma duygusunun artırılması
yerine, seyircileri pasif özne konumuna indirgeyen, popüler kültür ürünü olan
dizilere verileceği belirtilen desteğin, sinema filmlerine ve toplumsal olanı
her alanda öne çıkaran belgesellere verilmesi gerektiğini savunuyoruz.
Kanun
değişikliği teklifinde karşı çıktığımız ikinci başlık, destekleme kurulları.
Destekleme kurullarının yapısı: 4’ünün Bakanlık tarafından, 3’ünün de sektör
temsilcilerince belirlenecek 7 kişiden oluşması öngörülen destekleme kurulları.
Bu hâliyle, Bakanlığın ve Hükûmetin doğrudan tahakkümü altına gireceğini
söylemek yanlış olmayacaktır. Dolayısıyla bu bakış açısıyla bakıldığında,
Bakanlık, yalnızca, istediği, uygun bulduğu filmlere destek vermiş olacaktır.
Yasanın sansür
hükmünün değiştirilmesi teklifimiz de Komisyonda kabul görmemiştir. Gerek
Komisyon Başkanı gerekse teklifin sahipleri yasanın kendi içeriğinde bu hükmün
yer aldığını, dolayısıyla teklifle yeni bir yenilik getirilmediğini
savunmuşlardı. Oysa biz, gerçekten iyi bir şey yapılmak isteniyorsa 5224 sayılı
Yasa’nın 7/1 maddesinin yürürlükten kaldırılmasıyla iyi bir şey yapılacağını
söyledik çünkü bu hüküm, açıkça sansür anlamına geliyor. “Değerlendirme ve
sınıflandırma sonucunda uygun bulunmayan filmler, ticari dolaşıma ve gösterime
sunulamaz.” hükmünü başka biçimde açıklamaya olanak yok. 
Şimdi, teklif
sahipleri, bu süre içerisinde yalnızca 3 filme yasak konulduğunu söylediler,
dolayısıyla yaygın bir yasak uygulaması, sansür uygulaması olmadığını
savundular. Oysa asıl büyük sansür, otosansürdür. Biz ısrarla bunun altını
çizdik. Milyon dolar harcayarak çevirdiğiniz filmlerin, Bakanlık tarafından
onay verilmediğinde gösterime giremeyeceğini düşünüyorsanız, elbette bu
filmleri yaparken kendi kendinizi sınırlarsınız, otosansürle istemediğiniz
filmleri çevirirsiniz. Biz, bu açıdan, kanunun 7/1 maddesinin yürürlükten
kaldırılması için bir öneri sunduk fakat Komisyonda bu kabul görmedi.
Reklam,
fragman ve film arası sürelerinin belirlenmesine ilişkin teklif içerisinde bir
madde var. Bu maddenin de makul olduğunu söyledik, Komisyonda da bunu dile
getirdik. Fakat özellikle sektör temsilcileri, gelirlerinin büyük bir bölümünü,
yaklaşık yüzde 74’ünü bu fragman ve reklam gelirlerinden elde ettiklerini
söylemişlerdi. Umarım, bu değişiklik bize bilet fiyatlarının artması olarak
yansımaz. 
Son
olarak, bu gündemin dışında, daha doğrusu bu yasa teklifinin dışında birkaç şey
söylemek istiyorum. Seçim hileleriyle ilgili birkaç önemli tespiti sizinle
paylaşmak istiyorum. Bakın, bunlardan bir tanesi usulsüz seçmen kaydırma. Çok
yaygın biçimde bunları tespit ettik. Ben size birkaç tane örnek vereceğim:
Iğdır Merkez Polisevi. Iğdır Merkez Polisevi’nin 38 odası var, yatak kapasitesi
70. Iğdır Polisevi’ne 374 seçmen kaydedilmiş. 
YAŞAR
KARADAĞ (Iğdır) – Evet, 6 bini Doğubeyazıt’tan, Hakkâri’den taşıdığınız seçmen.
MEHMET
RUŞTU TİRYAKİ (Devamla) – Bakın, polisevlerinde, misafirhanelerde seçmenlerin
adres kaydının yapılıp yapılamayacağı bir yana -başka bir şeyden söz ediyoruz-
38 odalı bir misafirhaneye 374 seçmen kaydedilmiş. Bir başka örnek: Şırnak
Yeşilyurt Mahallesi Uludere Caddesi, 23. Jandarma Komutanlığı. Askerî
personelin bir kısmının oy kullanma hakkı yok mu? Elbette ki oy kullanma hakkı
var. Fakat çarpıcı olan şu: 23. Jandarma Komutanlığında 24 Hazirandaki seçmen
sayısı 233, altı ayda, sekiz ayda ne kadar artabilir? Yüzde 100, 200, 300?
2.048 olmuş. Yani 1.815 yeni seçmen. 
RECEP
ÖZEL (Isparta) – Yeni tabur gitti oraya.
MEHMET
RUŞTU TİRYAKİ (Devamla) – Yine Şırnak Merkez Çakırsöğüt Jandarma Komutanlığı.
24 Hazirandaki seçmen sayısı 463. Şimdiki seçmen sayısı kaç? 863. 400 yeni
seçmen gelmiş. Şırnak’ta bir ahıra 9 seçmen kaydedilmiş. Bakın, bunun
fotoğraflarını çektim, milletvekili arkadaşlarımız itiraz dilekçelerini
verdiler. Ahırda 9 seçmen. Şırnak’ta 2-3 seçmenin olduğu en az 40 adreste 22,
23, 25 yeni seçmen kaydedilmiş. Bir evde 60 seçmen var, 6 farklı soyadı
taşıyorlar. 6 farklı soyadı ve 60 seçmen tek bir tane hanede yaşıyor. Bunları
niçin söylüyorum? Ayrıca, tespit ettiğimiz her ille ilgili çok büyük rakamlar
var; Ağrı Doğubeyazıt’ta var, Batman merkezde var, Bingöl’de var, Bitlis’te
var, Hakkâri’de var, Siirt’te var, Iğdır’da var, Diyarbakır’da var, var da var.
(Mikrofon
otomatik cihaz tarafından kapatıldı)
BAŞKAN – Devam
edin Sayın Tiryaki. 
MEHMET RUŞTU
TİRYAKİ (Devamla) – Şimdi bunu paylaşmak istememin nedeni şu: Biz ilk kez
seçmen kaydırmayla karşılaşmıyoruz. Herkes bilir, geçmiş dönemlerde, muhtarlık
seçimleri için ilçe ve kent merkezlerinde çalışan çok sayıda yurttaş, gerçekten
evleri olan köylere gidip kendilerini kaydettirdiler ama Çankırı Orta’nın
bilmem hangi köyünde olan vatandaş, o köye gidip kaydını yaptırdı. Şimdi sözünü
ettiğimiz şey bu değil. Bakın, bu kişilerin kimlik bilgileri var, T.C. kimlik
numaraları var, adları, soyadları var. Biz bu isimlerle beraber ilçe seçim
kurullarına başvurup itiraz ettik. Ne oldu biliyor musunuz? İtiraz eden
arkadaşlarımızı savcı çağırdı, dedi ki: Siz bu kişilerin T.C. kimlik
numaralarını nereden buldunuz? Kişisel Verilerin Korunması Kanunu’na aykırı
davrandığınız için hakkınızda işlem başlatıyorum.” İyi mi? Yani Yüksek Seçim
Kurulunun siyasi partilerle paylaştığı bilgileri kullanarak, resmî bir kuruma,
ilçe seçim kurullarına başvurduk, itirazlarımızı yaptık, itirazları yapan
arkadaşlarımızı…
(Mikrofon
otomatik cihaz tarafından kapatıldı)
MEHMET RUŞTU
TİRYAKİ (Devamla) – Toparlıyorum Sayın Başkan. 
BAŞKAN – Buyurun
toparlayın Sayın Tiryaki. 
MEHMET RUŞTU
TİRYAKİ (Devamla) – Savcı, partimiz adına itirazı yapan yetkili kişileri
çağırdı, gözaltına aldı “Siz bu itirazı yapamazsınız.” diyemedi. Ne dedi? “Siz
bu kimlik bilgilerini nereden buldunuz?” dedi. Oysa bu kimlik bilgilerini bize
Yüksek Seçim Kurulu vermişti, yasa dışı yollardan elde etmedik. Bunu başka bir
yerde satmadık, pazarlamadık, sadece Yüksek Seçim Kuruluna başvurduk. Bunun
sonuna kadar takipçisi olacağız il il, ilçe ilçe, mahalle mahalle, sokak sokak,
hane hane. Bunun zararını yalnız biz görmeyiz emin olun. Bunun yolu açılırsa
bu, bu ülkede yaşayacağımız son seçim olmayacak, bundan herkes zarar görebilir
diyorum. 
Hepinizi
saygıyla selamlıyorum. (HDP sıralarından alkışlar) 
BAŞKAN –
Teşekkürler Sayın Tiryaki.
Söz sırası,
Cumhuriyet Halk Partisi Grubu adına İstanbul Milletvekili Saliha Sera Kadıgil’e
aittir.
Buyurun Sayın
Kadıgil. (CHP sıralarından alkışlar) 
Süreniz on
dakikadır.
CHP GRUBU ADINA
SALİHA SERA KADIGİL SÜTLÜ (İstanbul) – Sayın Başkan, değerli milletvekilleri;
40 sıra sayılı Sinema Filmlerinin Değerlendirilmesi ve Sınıflandırılması ile
Desteklenmesi Hakkında Kanunda Değişiklik Yapılmasına Dair Kanun Teklifi’nin
–tümüydü, şimdi değişti sanıyorum- birinci bölümü üzerinde Cumhuriyet Halk Partisi
adına söz almış bulunuyorum. Bu vesileyle Gazi Meclisimizi saygıyla
selamlıyorum.
Biraz özet
geçmem gerekecek, yirmiden on dakikaya indiğimiz için. O yüzden ana hatlarıyla
özetlemeye gayret edeceğim ben de size. On yıldır bu alanda çalışan, aslında
akademik kariyerini de bu alanda yürüten bir avukat arkadaşınız olarak da
konuşmak istiyorum müsaadeniz olursa.
Öncelikle
şuradan başlamamız gerekiyor: Bu teklif nedir ve neden var? Bizim bu kanunumuz
2004 yılından bu yana var ve hakikaten eksikleri olmasına rağmen önemli bir
kanun. Bu kanun vesilesiyle biz ihtiyacı olan, ihtiyaç duyan sinemacılarımıza
destekler dağıtıyoruz 2004 yılından bu yana. 
Şimdi, son
dönemde, hepinizin malumu, Cem Yılmaz’dır, Şahan Gökbakar’dır ünlü isimlerin de
topa girmesiyle ciddi bir tartışma başladı ve bu tartışma aslında tekelleşme
durumundaki salon işletmecileri ile Türk yapımcıları arasındaki sıkıntıdan
meydana geliyor. Biz bunu “mısır kavgası” şeklinde tartıştık aslında kamuoyunda
ve herkes sürekli bu tarafına kitlendi ama çok daha derin ve sinemamız için de
çok ciddi riskler içeren bir temeli de var bu kavganın. Nedir bu kavganın
temeli? Aslında bu insanlar neden bu kadar gerildiler? Çünkü şöyle bir durum
var: Yapımcılar 2014 yılından bu yana yaptıkları sinema filmlerinden aldıkları
pay üzerinden bir kuruş bile zam alamıyorlar. Yani 2014 yılında da Cem Yılmaz
çektiği bir filmden satılan biletten 5 TL kazanıyordu, geldiğimiz 2019 yılında
da Cem Yılmaz hâlâ 5 TL kazanıyor. Bunun sebebi de şu: Aslında yine bu
yapımcılarımızın ne yazık ki zamanında bağımsız sinemacılarımızın ve diğer
sinema sanatçılarının tüm itirazlarına rağmen, bu tekelleşmenin önüne geçecek
bir adım atmamış olmaları. Bunu da bu açıklıkla ifade etmemiz gerekiyor
sanıyorum ve şu anda bu tekelleşme öyle bir noktaya ulaştı ki bizim sinema
salonlarımızın yüzde 44’ü, tek bir sinema salonu işletmecisinin elinde. 
Özellikle büyük
şehirlerde çok ciddi bir tekelleşme var. Yani siz bir sinema filmi çektiğiniz
zaman -şanslıysanız o da- Isparta’da, Burdur’da, belki Maraş’ta birkaç salonda
gösterime sokabiliyorsunuz eğer bu tekel grubuyla anlaşmanız yoksa ve onların
şartlarını kabul etmiyorsanız; eğer ki bu şartları kabul ettiğiniz takdirde
ancak İstanbul’da, orada burada, büyük şehirlerde seyirciyle buluşma fırsatı
yaşıyorsunuz. Dediğimiz gibi, önceden bu durum çok fazla zarar vermiyordu çünkü
yeni yeni palazlanmaya başlıyordu -tabiri caizse- bu grup, o yüzden
yapımcılarımız da çok fazla ses etmediler bu duruma ama aslında, derler ya
hani, perşembenin gelişi çarşambadan belliydi, biraz böyle bir durum vardı. 
Bir de burada
özellikle dikkatinizi çekmek istediğim bir husus var ve özellikle iktidar
vekillerinin dikkatini çekmek istiyorum. Bu Mars grubunun, “Tekelleşti.”
dediğimiz sinema salonu işletmecisinin tekelleşmesinde ciddi bir husus var. İlk
bu tekelleşme kendisine taşındığında Rekabet Kurulunun kendi raportörleri dedi
ki: “Bunu yapmayın.” Yani Mars grubu ile AFM grubunun birleşmesi söz konusuydu,
Rekabet Kurulunun kendi raportörleri “Bu, tekelleşmeye yol açar ve yapılmaması
gerekir.” diye rapor verdi. Buna rağmen Rekabet Kurulumuz bir şekilde bunun
önünü açtı ve aslında, süreç buradan sonra kopmaya başladı. Yapımcılar, bu
gruba yani tekelleşen gruba ihtar çektiğinde de daha saçma bir şeyle -af
buyurun tabirimi- karşılaştık, Rekabet Kurulumuz bu tekelleşen grubu denetim
altına almak yerine yapımcılarımıza ne yazık ki denetim gönderdi, maillerine el
konuldu, bir sürü şey oldu. Bu konuda da Rekabet Kurulunun buradaki tutumunun
incelenmesinde ve eleştirilmesinde ciddi bir şekilde fayda var. 
Dediğimiz
gibi, Rekabet Kurulunun da etkisiyle tekelleşen bu durum Türk sinemamızı ciddi
ciddi tehdit eder bir hâle geldi. Bir tek bizim sinemamızda değil, aslında
dünyanın her yerinde bu tip bir tekelleşme ve salonların egemenliğinin alınarak
ülke sinemalarının zedelenmesi gibi bir durum söz konusu. Çünkü Cannes Film
Festivali Direktörünün bir lafı var “Amerika sadece film ihraç etmez, bu yolla
kültür ve hatta yaşam tarzı ihraç eder.” diyor ve bu tekelleşmeler de aslında
şöyle bir yere götürüyor bizi bir süre sonra: Şu anda, evet, hepimiz gurur
duyuyoruz; Türkiye, en çok yerli film izlenen ülke yani diğer ülkelere nazaran
bizde izleyicimiz en çok yerli filmlere rağbet ediyor ama biz bu tekelleşmenin
önünü kesmezsek eğer, bizim yaptığımız filmler vizyona giremeyecek ve bu
tekelleşen kurumlar artık vizyon egemenliğini ele alacak. O yüzden bu
değişiklikler kıymetli. Bu bağlamda, bu kanun teklifinin 8’inci maddesi
-“yaraya pansuman” diyeceğim- yaraya pansuman niteliğinde yani bu tekelleşmenin
önünü kesebilecek mahiyette değil ama bu tekelleşmenin getirdiği sonuçları
yapımcılarımız lehine düzeltebilecek mahiyette bazı düzenlemeler var ve bunları
biz de destekliyoruz ve katkı koyan teklif sahiplerine de teşekkür ediyoruz.
Ayrıca,
sinemacılara verilen desteklerin geri ödemesiz hâle getirilmesi, zor durumdaki
sinema sanatçılarına Bakanlık desteği verilmesi, bağımsız film gösterilecek
mahallerde donanım desteği ve seyircileri yıldıran reklam sürelerinin de
kısıtlanması gibi olumlu düzenlemeler de var. Bu açıdan hakkını teslim ediyoruz
ama biz bu zamana kadar bu kanunu hep bu kısmıyla konuştuk. Yani hep dedik ki:
“Yapımcılar şöyle oldu, dağıtımcı böyle oldu.” Yani aslında büyük sermaye ile
küçük sermaye arasındaki sıkıntı üzerinden biz bir değerlendirme ve yorumlama
yaptık. “Biz”den kastım da Türkiye Büyük Millet Meclisi değil, medya ve
medyadaki tartışmalar eliydi çünkü basının ve basında yer bulacak kadar şanslı,
ünlü arkadaşlarımızın beyanları genelde bu çerçevede oldu. 
Ama
bu teklifte sadece bu yok, 3 tane zararlı husus da var. Dediğim, az önce
saydığım olumlu yönleri canıgönülden sahiplenip hep birlikte bu yasayı geçirmek
de isterdik ama gerçekten, bizi bir değil, iki değil, on yıl geriye taşıyacak 3
tane husus var burada. Birincisi nedir? Bizim bir Destekleme Kurulumuz var, az
önce bahsettiğim gibi, bu kurul on yıldır var. Yani bir para var Kültür
Bakanlığımızda ve bu parayı ihtiyaç sahiplerine dağıtıyor. Bunu dağıtan kurul,
Sinema Destekleme Kurulumuz şu an 14 kişiden oluşuyor; bunlardan 10’u sinema meslek
birliklerinin temsilcisi, 4’ü de Bakanlığımız tarafından seçilen insanlar. Şu
anda yapılan bu değişiklikle bu kurulun mahiyeti 7’ye düşürülüyor ve 7’de,
çoğunluk 4 kişi Bakanlık temsilcilerinden, 3 kişi ise sektör temsilcilerinden
olacak şekilde geliyor. Gerçi, sanıyorum bir önerge verildi, 4-4 şeklinde bir
eşitlik sağlanacak; olumlu bir adımdır, evet ama “yetmez” noktası da burada
vardır.
Bunları
söyleyen sadece ben değilim, inanın, bunları söyleyen, Türkiye Sinema Eseri
Sahipleri Meslek Birliği, Anadolu Sinema Eseri Sahipleri… Tek tek sayıp
zamanınızı almayacağım, Türkiye'de faaliyet gösteren tüm sinema meslek
birliklerinin, artı Film Yönetmenleri Derneğinin de talebi bu yöndedir yüce
Meclisimizden. 
Birincisi,
dediğim gibi, bu. Sinemayı korumak için getiriyoruz çünkü biz bu yasayı ve
yapımcılarımızın dertlerine çare oluyoruz ama öbür taraftan senaristlerimizin,
yönetmenlerimizin, oyuncularımızın da hakkını teslim etmemiz gerekiyor, bu
insanların da çağrısına kulak vermekle mükellefiz biz aslında. 
Burada
bir de sıklıkla şöyle bir argümanla karşılaşıyoruz: “Parayı Bakanlık veriyor,
tabii ki Bakanlık karar vermeli kime dağıtılacağına.” Öyle değil aslında yani
biz vergilerimizden belli bir kısım ayırıp da iyilik yapıp sinemaya
dağıtmıyoruz; bu para, sinema sektörünün kendi içinde ürettiği bir para yani
sinema sektörü kendi bilet gelirleriyle bu parayı elde ediyor ve bu parayı da
yine sektörün desteklenmesi için kullanıyor. O yüzden bu destek kurullarının
yapısının siyasetüstü bir yerde bırakılması çok kıymetli çünkü meslek
birlikleri haklı olarak soruyorlar, “Siz sinemacılarımıza güvenmiyor musunuz?”
diyorlar. 
Benzer
şekilde, (6)’ncı fıkrada düzenlenen kurulda da aynı şey var ama sürem çok
kısıtlı olduğu için değinemiyorum. 
Ayrıca,
3’üncü maddede düzenlenen 7’nci maddenin (1)’inci fıkrasının çıkartılması
yönünde bizim de talebimiz olmuştu, bu talebimizin de arkasındayız. 
Şimdi,
bu anlattığımız şeyler… Dediğim gibi, kanunun geneli itibarıyla olumlu
düzenlemeler var, “Keşke olmasaydı.” dediğimiz yerler de var. Çünkü bir yerde
aslında şunu anlamak gerekiyor sanıyorum: Bu yaptığımız şey, yaraya pansuman
yapmak. Biz, sinema sanatımızı köklü bir şekilde değiştirip uluslararası alanda
rekabet edecek bir hâle getirmiyoruz. Bunu da şu tablodan görebiliriz: Gerekçede
yazıyor, evet, sinema sanatımız ciddi bir sıçrama yarattı. Kanunun gerekçesinde
de yazdığı gibi, şu anda 3 milyar TL gibi kendi içinde bir donanımı ve bize bir
getirisi var. Ama dünya örneklerine baktığınız zaman, mesela Amerika Birleşik
Devletleri’nin sinemada sadece gişeden kazandığı para 10 milyar dolar, benzer
şekilde Çin’in 8 milyar dolar; Avrupa ülkelerine bakıyoruz, Fransa’nın 1,5
milyar dolar. Çok büyük paralar bunlar. Yani aslında Türkiye şu anda elde
etmesi gereken gelirin yirmide 1’ini elde etmiyor sinemadan çünkü gündelik
çözümlerle ve uzun vadeli bir vizyon koymadan yapıyoruz biz bu düzenlemeleri ve
bu da sıkıntı oluyor. Mesela, konuştuğumuz ve tartıştığımız bu Destekleme
Kurulu var ya, Türkiye'de sinemayı destekleyen bir tane kurul var yani Türkiye'de
sinemacılarımız tek bir kurula gidebiliyorlar. Az önce saydığım bu ülkeler bu
işi nasıl başarmış? Mesela Fransa’da 48 ayrı fon var, 48 ayrı fondan destek
dağıtılıyor sinemacılara. Almanya’da 22 tane var, Avusturya’da 22 tane var.
Bunlar zaten dünyanın önde gelen sinema endüstrisi. Yani sinema öyle bir
endüstri, sinema öyle bir sanat ki sinemaya verdiğiniz parayı size katbekat
geri veriyor. O yüzden elimizi korkak alıştırmamamız lazım ve sinemacıların
yarattığı bu endüstriyi, yine sinemacılar eliyle yeni çıkacak arkadaşlarımızın
desteklenmesi için kullanmamız lazım ve her türlü siyasi iradeden de bunu azade
tutmamız lazım. 
(Mikrofon
otomatik cihaz tarafından kapatıldı)
BAŞKAN – Buyurun
Sayın Kadıgil, devam edin.
SALİHA SERA
KADIGİL SÜTLÜ (Devamla) – Kusura bakmayın, saat biraz geç ama bu konuda
doluyuz.
BAŞKAN – Yok,
buyurun, devam edin.
SALİHA SERA
KADIGİL SÜTLÜ (Devamla) – Dediğim gibi, bu sandalyelerde oturan tek bir
vekilimizin dahi ben ülke sinemamızın geriye gitmesi temennisinde olduğu gibi
bir inanç içinde asla değilim, olamam. Eminim çünkü hepimiz Kemal Sunal
filmleriyle büyüdük. Biliyorum Türk sinemasını ne kadar sevdiğinizi ve âşığı
olduğunuzu, zaten izleyici sayılarından da belli. Ama bu yetmez yani bu
yaptığımız şey yetmez, yetmiyor, yetmeyecek. 
Az önce
bahsettiğim, dünya çapında para kazanabilmemiz için, sanatsal kısmını bir
kenara bırakıyorum, işin endüstri kısmında da para kazanabilmemiz için daha
köklü, daha temel değişiklikler yapmamız gerekiyor bizim bu işlerde. Yani bu
alanda tek sıkıntı yaşayan, inanın, büyük yapımcılarımız değil, çok fazla dert
var bu alanda. Küçük sermayeyi büyük sermayeye karşı korumak elbette kıymetli.
Ama sinema emekçilerini ve sinema eserlerinin gerçek sahiplerini biz ne zaman
korumaya başlayacağız? Bunu da ben gerçekten merak ediyorum. Çünkü bir eserin
sahibi, bir sinema eserinin sahibi yönetmendir, yapımcı değildir; yönetmendir,
senaristtir, diyalog yazarıdır, özgün müzik bestecisidir.
(Mikrofon
otomatik cihaz tarafından kapatıldı)
BAŞKAN – Devam
edin Sayın Kadıgil, buyurun.
SALİHA SERA
KADIGİL SÜTLÜ (Devamla) – Teşekkürler.
Yapımcı sadece
bu insanları bir araya getirir ve bir ürün çıkartır. Biz, yapımcılarımızın
oluşan tekelleşme karşısındaki semptomlarını gideren düzenlemeler yapıyoruz,
dediğim gibi, bunun için de size teşekkür ediyoruz. Ama başka işler de var
burada, başka insanlar çalışıyor bu sektörde; set emekçileri çalışıyor,
oyuncular çalışıyor ve bu insanların çok büyük sorunları var. Çok kısaca
geçeceğim ben bunları. Sosyal güvenlik dertleri var mesela. İzlediğiniz
oyuncuların tamamı ya usulsüz ya kaçak çalıştırılıyor televizyon dizilerinde.
Çünkü açık bir kanun hükmü var, buna rağmen “Maliyetler artar, iş yapamaz
oluruz.” vesaire diye açık kanun hükmü uygulanmıyor. SGK zarara uğratılıyor,
sinema emekçileri zarar görüyor. İnsanlar emekli olamıyorlar, insanların sağlık
güvencesi yok. Yani ayda bölüm başına 500 liraya çalışan insanlar bile gidip
4/B üzerinden, sanki büyük yıldız oyuncuymuş gibi defter açmaya zorlanıyorlar.
Gidiyorlar, muhasebecilere ayda para veriyorlar ve bunun için bizim bir yasal
değişiklik yapmamıza gerek yok, bizim sadece var olan yasal düzenlemeyi
uygulamaya ihtiyacımız var ama bunu ne yazık ki on yıldır yapamıyoruz. 
(Mikrofon
otomatik cihaz tarafından kapatıldı)
BAŞKAN –
Buyurun, sözlerinizi bağlayın.
Bir dakika daha
süre veriyorum.
SALİHA SERA
KADIGİL SÜTLÜ (Devamla) – Son bir dakika.
İşçi sağlığı ve
işçi güvenliğinde çok ciddi sıkıntılar var. Şöyle göstereyim, kızmayın uzun
konuştuğum için: Biz setlerde ölen arkadaşlarımızı anmaktan inanın çok
yorulduk. Dünyanın hiçbir yerinde yüz seksen dakika dizi diye bir şey yok. Ağır
çalışma koşulları, yirmi saat, otuz saat çalışan insanlar, dikkatsizlik,
tedbirsizlik bizim arkadaşlarımızı öldürüyor. Bu konuda da tedbir bekliyoruz,
bu konuda da bir adım bekliyoruz biz Meclisimizden.
Sadece
yetişkinler değil, mesela çocuk oyuncular var. Her akşam izliyoruz bayıla
bayıla ya, çocuk oyuncularla ilgili hiçbir düzenleme yok. Yetişkinler ne kadar
sömürülüyorsa çocuk oyuncular da bu kadar sömürülüyor ve bunun yönetmeliği
yapılmasına rağmen, Bakanlıkta olmasına rağmen dört senedir çıkmıyor çocuklar
için yaptığımız bir düzenleme dahi. Telif hakkı var, izlediğiniz hiçbir oyuncu
beş kuruş telif alamıyor. Bu kısmında, hadi bizimkiler almasın, şöyle çok kötü
bir kısım var: Yurt dışındaki meslektaşlarımıza müthiş mahcup oluyoruz çünkü
bizim teliflerimiz yurt dışındaki birliklerde toplanıyor, biz onları bile
alamıyoruz. Yurt dışındaki telif birliklerine gittiğimiz an bize diyorlar ki:
“Siz bizim telifimizi vermiyorsunuz ki biz dönüp size telifinizi ödeyelim.”
(Mikrofon
otomatik cihaz tarafından kapatıldı)
BAŞKAN – Bir
dakika içinde toparlayabilirseniz… Bir dakika, son bir kez.
Buyurun Sayın
Kadıgil.
SALİHA SERA
KADIGİL SÜTLÜ (Devamla) – Tamam, vallahi son, bu son bir dakika ama bunlar
gerçekten önemli.
Bakın, Sayın
Ertuğrul Günay zamanındaydı benim ilk telif hakları kanununa katıldığım zaman,
aradan geçti belki on sene ve bizim oyuncularımızın, bizim yazarlarımızın
telifleri şu anda yurt dışındaki meslek birliklerine bırakılıyor biz bu
düzenlemeyi bir türlü hayata geçiremediğimiz için.
Özetle –kapanış
yapacağım- demin söylediğim gibi, tekelleşmeye bir çözüm getirmiyoruz,
değerleme, sınıflama konusunda bir kriter getirmiyoruz. Evet, güzel şeyler
yapıyoruz ama yetmiyor. Eğer biz gerçekten Türk sinemasını uluslararası camiada
baş edecek, şu tabloda gururla sergileyecek bir yere getirmek istiyorsak bu
alanda siyasetüstü bir tutum sergilemeliyiz; sanatı ve sanatçıları özgür
bırakmalıyız, kurumlarını özerk kılmalıyız, sanat yönetimini ve sanat
konusundaki her türlü teşvikin yönetimini de yine sanatçılara terk etmeliyiz
diyorum.
Tahammül
ettiğiniz için teşekkür ederim. (CHP, AK PARTİ, HDP ve İYİ PARTİ sıralarından
alkışlar)
BAŞKAN –
Estağfurullah. 
Çok teşekkürler
Sayın Kadıgil.
Şimdi, şahıslar
adına Kocaeli Milletvekili Ömer Faruk Gergerlioğlu ilk sözü alacak.
Buyurun Sayın
Gergerlioğlu. (HDP sıralarından alkışlar)
Süreniz beş
dakikadır.
ÖMER FARUK
GERGERLİOĞLU (Kocaeli) – Değerli arkadaşlar, bugün size iki buçuk yıllık OHAL
kâbusundan bahsetmek istiyorum. İki buçuk yıldır Türkiye OHAL’i yaşıyor. Güya
“OHAL bitti.” deniliyor, ancak OHAL yine devam ediyor. İsmi gitti ama fiilî
olarak cismi devam ediyor. İki buçuk yıl boyunca Türkiye’de yüz binlerce insan
işinden atıldı, ihraç edildi, sorgusuz sualsiz ihraç edildi. Altı ay kadar
herhangi bir yargısal merciye ulaşamadılar. İdare mahkemelerine gittiler,
reddedildiler; Anayasa Mahkemesine gittiler, reddedildiler; AİHM’e gittiler,
AİHM de reddetti ve sonunda, altı ay sonunda, Avrupa Konseyi ve AİHM’in uygun
bulmasıyla OHAL Komisyonu kuruldu ve oraya gitmek durumunda kaldılar. 
Bu komisyon, bu
zulmü yapan idarecilerin denetiminde olan bir komisyondur. İdarecilerin
istemediği kararları veremiyorlar, yoksa görevden alınırlar. İki yılda 125.600
başvuruyu bitirmeleri gerekiyordu, ancak bunu yapmadılar, şu anda yüzde 40’ını
ancak bitirdiler. 50.300 dosyaya baktılar, sadece 3.700 kabul verildi, yüzde
92,7 ret. Yüz binlerce insan kırıma uğratıldı, hayatları maddi ve manevi altüst
oldu ve bunlar hukuksuz kriterlerle yapılıyor, Anayasa’ya aykırı kriterlerle
yapılıyor. Takipsizlik ve beraat alıyorlar mahkemelerden ancak OHAL Komisyonu
bunu hiç takmıyor ve bu kişilere de ret veriyor. Güya sıraya göre bakılacaktı,
KHK sırasına göre kararlar verilecekti ancak buna da riayet edilmiyor. Bir
672’den bakılıyor, bir 692’den, çorbaya dönmüş durumda resmen, ne olduğu belli
değil; iltimas, torpil, şaibe iddiaları had safhada. Bana gelen bildirimlerde,
birçok AK PARTİ’li vekilin, birçok kişiye iltimas yaptırdığını da biliyorum;
bunu da çok net de söyleyeyim, isim isim de söylerim burada. 
Biz OHAL
Komisyonunu geçtiğimiz haftalarda ziyaret ettik ve kendilerine bu hukuksuzluğu
da hatırlattık. Anayasa madde 37: “Herhangi bir merci anayasal kurumların
üstünde olamaz.” Ancak, OHAL Komisyonu tüm kurumların üstünde ve herhangi bir
komisyona müracaat edemeyen de binlerce insan var. Mesela, askerî öğrenciler.
Okulları kapatıldığı için 38 bin askerî öğrencinin hayatı karartılmış durumda,
bunlar OHAL Komisyonuna da gidemiyorlar, ortada kalmış durumdalar. Sırtlarına
gencecik yaşta terörist damgası vurulmuş ve hayatları tamamen perişan edilmiş
durumda. Yine, kapatılan özel okullardaki 20 bin öğretmenin sırf bu okullarda
çalıştıkları için özelde çalışma izinleri elinden alınmış. Hayatta
öğretmenlikten başka bir şey bilmeyen bu arkadaşlarımız şu anda açlığa,
susuzluğa mahkûm edilmiş, âdeta soykırıma mahkûm edilmiş durumdalar. 
Şimdi, biz OHAL
Komisyonuna gittik ve oradaki skandalları da net bir şekilde gördük. Yüzlerce
dosyayı inceleyerek, tarayarak gittim ve orada komisyona da sundum. Komisyona,
bakın, T.C.’si ve ismi farklı, kararın içeriği ve sonucu farklı dosyaları
gösterdim, “Bunlar nedir?” dedik. Çok skandal sonuçlar var, cevap veremediler. Banka
hesap numarası, hesap bakiyesi gibi gösterilen sonuçlar var, “Bunlar nedir?”
dedik, cevap veremediler. 142 lira hesapta parası varmış Bank Asyada, bir yıl
içinde 145 lira olmuş yani bir yıl içinde 2,5 lira artış olmuş, bundan dolayı
ihraç edilmiş; adli ve idari soruşturma geçirmiş, KHK’yle ihraç edilmiş, iki
buçuk yıldır mağdur bu insan ve bu insan hakkında hâlâ bir karar yok. Veyahut
da TMSF’ye devrinden sonra, Bank Asyaya icra için 100 lira para yatırmış, bu
insan OHAL Komisyonundan ret almış, bir de terör örgütüne yardımdan iki yıl bir
ay da ceza almış. 
(Mikrofon
otomatik cihaz tarafından kapatıldı)
BAŞKAN –
Buyurun, tamamlayın Sayın Gergerlioğlu. 
ÖMER FARUK
GERGERLİOĞLU (Devamla) – Ya, icra borcunu ödemiş bu insan, adli ve idari olarak
hukuksuz bir şekilde mahkûm edilmiş.
Değerli
arkadaşlar, böyle bir sürü örnek var. 2004-2008 arasında, kapatılan okullarda
öğretmenlik yapmış, bundan dolayı ihraç gerekçesi var. Yine, barış
akademisyenleri… Sadece ve sadece “Biz bu suça ortak olmayacağız.” denmiş, iki
buçuk yıldır hayatları karartılmış. KESK’e bağlı 4.500 öğretmen var, tek
suçları bir sendikal eyleme katılmak ve orada bir günlük bir grev yapmak ve
4.500 insan ihraç edilmiş. İki buçuk yıldır hiçbir hareket yok. 4.500 kişiden
ancak 150 kişinin sonucu açıklanmış. Ne olacağını bilmeden bekliyorlar. OHAL
Komisyonu bana -bu sonuçları gösterdiğim zaman cevap veremeyince- dedi ki:
“Ömer Bey, seni ikinci defa çağıracağız.” Gerçekten cevap veremediler. Yirmi
iki gündür bekliyorum, beni çağırmıyorlar. Biliyorum ki verecek cevapları yok
çünkü ben yüzlerce dosyayı tarayarak tek tek kendilerine bunu sundum. 
(Mikrofon
otomatik cihaz tarafından kapatıldı)
BAŞKAN –
Toparlayın Sayın Gergerlioğlu lütfen, bitirin artık. 
ÖMER FARUK
GERGERLİOĞLU (Devamla) – Bitiriyorum ancak şunu söylüyorum: OHAL Komisyonu
lağvedilmelidir, insanların hukuka ulaşmasının önüne geçen OHAL Komisyonu
lağvedilmelidir, tam bir skandal sonuçtur.
Bakın, bugün,
altı aydır üzerinde çalıştığımız 3.776 kişiyle hazırladığımız bir OHAL raporu
var. Pazartesi günü de -600 vekili de çağırdım- İstanbul’da bir basın
toplantısı yapacağız. 990 sayfalık bir rapor hazırladık. Buradaki içeriğe
baktığınız zaman insanların hayatlarının mahvedildiğini görüyorsunuz. Buna bir
dur demek zorundayız. Bunu yapan OHAL Komisyonunun kapatılması gerekiyor. A’dan
z’ye anayasal ihlalleri yapıyor ve anayasal suç işliyor arkadaşlar. İki buçuk
yıldır insanların yargının önüne çıkmasını engelleyen bir kurum bu ve
kesinlikle anayasal suç işliyor. Bu kişiler yarın öbür gün
yargılanmayacaklarını mı düşünüyorlar? Yüz binlerce insanın kaderiyle
oynuyorlar. Böyle bir keyfîlik olamaz değerli arkadaşlar. 
(Mikrofon
otomatik cihaz tarafından kapatıldı)
ÖMER FARUK
GERGERLİOĞLU (Devamla) – Gelin bana, inanın ki bakın, odamda yüzlerce dosya
var, size tüm bunları ispatlarıyla açıklarım. Pazartesi de -buyurun, gelin-
Taxim Hill Otel’de, saat 11.00’de 990 sayfalık raporumuzun özetini anlatmaya
çalışacağız, hepsini belgelerle göstereceğim. Ben, söylediğim her şeyi
belgelerim değerli arkadaşlar. Buyurun gelin, hepsini beraber konuşalım. 
Teşekkür
ediyorum. (HDP sıralarından alkışlar)
BAŞKAN –
Teşekkürler Sayın Gergerlioğlu.
Şahıslar adına
ikinci söz, Iğdır Milletvekili Yaşar Karadağ’a ait.
Buyurun Sayın
Karadağ. (MHP sıralarından alkışlar)
Süreniz beş
dakikadır. 
YAŞAR KARADAĞ
(Iğdır) – Sayın Başkan, değerli milletvekilleri; 40 sıra sayılı Sinema
Filmlerinin Değerlendirilmesi ve Sınıflandırılması ile Desteklenmesi Hakkında
Kanunda Değişiklik Yapılmasına Dair Kanun Teklifi hakkında şahsım adına söz
almış bulunuyorum. Gazi Meclisi saygıyla selamlıyorum.
Değerli
milletvekilleri, bu kanun Komisyonda görüşüldü hem sektör temsilcileri hem de
Komisyondaki, partimizin ve Hükûmetin parti temsilcileri tarafından, özellikle
muhalefetin de mutabık kaldığı bir şekilde, kanunlaşmak üzere Meclise gönderildi.
Şimdi,
tabii ki, sinemanın, beyaz perdenin, beyaz ekranın toplum üzerinde, turizm
üzerinde, eğitim üzerinde, kültür üzerinde önemi azımsanmayacak kadar çoktur,
zaten gelişmiş ülkelerde de bizler bunu görüyor ve gözlemliyoruz. Yalnız, doğup
büyüdüğüm, gerçekten de Nuh’un Gemisi’nin ilk karaya oturduğu Ağrı Dağı’yla ve
3 ülkeyle sınır olan serhat ilimiz Iğdır hakkında -bu kaç defadır, ha bire
gündeme geliyor- özellikle seçim güvenliğiyle ilgili ve 31 Martta yapılacak
olan seçimlerle ilgili -kaç defadır gündeme geliyor- bir Iğdırlı olarak, bir
Iğdır Milletvekili olarak bu verilen süre içerisinde bundan biraz bahsetmek
istiyorum.
Değerli
milletvekilleri, biz burada, Gazi Meclisin çatısı altında Sinema Kanunu’nu
konuşurken bir yerde bir film çevrilmeye çalışılıyor. Emin olun, kaç seçimdir
Iğdır’da seçmen olarak da ve aynı zamanda, kamuda çalıştığım dönem içerisinde
sandık görevlisi olarak da görev yaptım. 24 Haziran seçimlerindeyse bir siyasi
kimlikle seçim bölgesindeydik. Özellikle 2009 itibarıyla Iğdır’da seçimlerin
nasıl yapıldığını çok yakından gözlemledik. Şimdi, burada, 200-300 güvenlik
görevlisinin, o bölgede sandık güvenliğini sağlayacak diye, bulunduğu yerde oy
kullanacağı defaatle dile getiriliyor ama bir realite var -biz, burada film
çevirmiyoruz- benim bulunduğum ile, 2009 itibarıyla, Hakkâri’den, Muş’tan,
Doğubeyazıt’tan 6-7 bin seçmen taşındı. Sandıkların güvenliği zafiyete
uğratıldı. Sandık görevlisi hamile bayan öğretmen dövülüp sandığı terk etmek
zorunda bırakıldı. 
Sandıklar
üzerinde kurulan tahakküm, emin olun, kampanya süresi içerisinde seçmenler
üzerinde de kuruluyor. Yeri geliyor, seçim öncesinde seçmenlerin evlerine tek
tek girilerek tehditlerde bulunuluyor. Demokrasi bu mudur? Demokrasi sandık
görevlisinin dövülüp sandıktan uzaklaştırılması mıdır? Demokrasi, ucu farklı
yerlerde olan, o bölgenin halkının gerçekten iradesinin yansıtılamayacağı bir
şekilde o bölge halkının tehdit edilmesi midir? Demokrasi, yerel yönetimleri
aldıktan sonra hendek kazmak mıdır, bomba döşemek midir? Eğer demokrasi buysa,
bu, gerçekten bir filmdir. Devletin tüm gücüyle demokratik şartlarda seçim
yapma zorunluluğu vardır; bu, Anayasa’nın gereğidir. Halkın iradesinin
gerçekten gönül rahatlığıyla sandığa yansıma zorunluluğu vardır. 
(Mikrofon
otomatik cihaz tarafından kapatıldı) 
BAŞKAN –
Buyurun, devam edin Sayın Karadağ. 
YAŞAR KARADAĞ
(Devamla) - Teşekkür ederim Sayın Başkanım. 
Doğuda,
güneydoğuda bunlar yaşanırken, sandık güvenliği biraz artırıldı diye sandıkları
kilitleyeceğim, 300 seçmenin olduğu yerde 300 tane oyu bir partiye zorla
tahakküm altına alıp kullandıracağım, sonra da bunun adı demokrasi olacak. Emin
olun, bu değil ve bundan sonra da Türkiye Cumhuriyeti devletinin Iğdır’ından
Hakkâri’sine, Edirne’sinden Çanakkale’sine her yerinde, Allah’ın izniyle,
vatandaşın hür iradesiyle -silahların gölgesinde değil, tehditlerin gölgesinde
değil, hür iradesiyle- demokratik hakkını kullanacağından eminim ve sonuna
kadar da onun mücadelesini vereceğiz.
Teşekkür ederim
Sayın Başkan. (MHP ve AK PARTİ sıralarından alkışlar)
BAŞKAN –
Teşekkürler Sayın Karadağ.
Birinci bölüm
üzerindeki görüşmeler tamamlanmıştır.
Şimdi, birinci
bölümde yer alan maddeleri, varsa o madde üzerindeki önerge işlemlerini
yaptıktan sonra ayrı ayrı oylarınıza sunacağım.
1’inci madde
üzerinde bir önerge vardır, okutup işleme alıyorum.
Türkiye Büyük Millet Meclisi Başkanlığına
Görüşülmekte
olan (2/1490) esas numaralı Sinema Filmlerinin Değerlendirilmesi ve
Sınıflandırılması ile Desteklenmesi Hakkında Kanunda Değişiklik Yapılmasına
Dair Kanun Teklifi’nin 1’inci maddesinin (1)’inci fıkrasında yer alan
“eklenmiş” ibaresinin “ilave edilmiş” ibaresiyle değiştirilmesini arz ve teklif
ederiz.
 Mehmet
Metanet Çulhaoğlu Orhan Çakırlar  Tuba
Vural Çokal
 Adana Edirne
 Antalya
 Bedri
Yaşar  Yasin Öztürk Muhammet
Naci Cinisli
 Samsun
 Denizli Erzurum
BAŞKAN –
Komisyon önergeye katılıyor mu?
MİLLÎ EĞİTİM,
KÜLTÜR, GENÇLİK VE SPOR KOMİSYONU BAŞKANI EMRULLAH İŞLER (Ankara) –
Katılmıyoruz Sayın Başkan.
LÜTFÜ TÜRKKAN
(Kocaeli) – Gerekçe.
BAŞKAN –
Önergenin gerekçesini okutuyorum:
Gerekçe:
1’inci maddenin
(1)’inci fıkrasında yer alan "eklenmiş” ibaresinin "ilave edilmiş”
ibaresiyle değiştirilmesi maddenin daha anlaşılır olmasını sağlayacaktır. 
BAŞKAN –
Önergeyi oylarınıza sunuyorum: Kabul edenler... Kabul etmeyenler... Önerge
kabul edilmemiştir.
1’inci maddeyi
oylarınıza sunuyorum: Kabul edenler... Kabul etmeyenler... 1’inci madde kabul
edilmiştir.
2’nci madde
üzerinde iki adet önerge vardır, aykırılık sırasına göre okutup işleme
alıyorum.
Türkiye Büyük Millet Meclisi Başkanlığına
Görüşülmekte
olan 40 sıra sayılı Kanun Teklifi’nin 2’nci maddesinde geçen “dizi film ile” ve
“dizi ve” ibarelerinin çıkarılmasını, “üç sektör temsilcisi” ibaresinin “on
sektör temsilcisi”, “yedi üyeden” ibaresinin “on dört üyeden” ibaresi olarak
değiştirilmesini arz ve teklif ederiz.
 Filiz
Kerestecioğlu Demir Musa Piroğlu  Tuma
Çelik
 Ankara 
İstanbul Mardin
 Garo
Paylan Serpil Kemalbay Pekgözegü Hakkı
Saruhan Oluç
 Diyarbakır İzmir İstanbul
BAŞKAN –
Komisyon önergeye katılıyor mu?
MİLLÎ EĞİTİM,
KÜLTÜR, GENÇLİK VE SPOR KOMİSYONU BAŞKANI EMRULLAH İŞLER (Ankara) –
Katılmıyoruz Sayın Başkan. 
BAŞKAN – Önerge
üzerinde Mardin Milletvekili Tuma Çelik konuşacaktır.
Buyurun Sayın
Çelik. (HDP sıralarından alkışlar) 
Süreniz beş
dakikadır. 
TUMA ÇELİK (Mardin)
– Sayın Başkan, değerli milletvekilleri; HDP adına, 40 sıra sayılı torba
yasanın 2’nci maddesine ilişkin söz almış bulunmaktayım. Tabii, gecenin bu
saatinde burada söylenecek sözlerin ne kadar önemi var bilmiyorum ama en
azından kayıtlara geçmesi ve tarihe not düşmek adına bu konuşmanın yapılması
gerektiğini düşünüyoruz. 
Değerli
arkadaşlar, sizler duyarsız olmaktan bıkmadınız, biz de sizleri duyarlı olmaya
çağırma konusunda bıkmayacağız, sürekli sizi duyarlı olmaya çağıracağız. Bugün,
Hakkâri halkının kendi hür iradesiyle verdiği oylarla seçilen Milletvekili
Leyla Güven’in başlattığı süresiz, dönüşümsüz açlık grevinin 72’nci günü.
Leyla Güven haklıdır ve biz haklı olan Leyla Güven arkadaşımızın talebinin,
talebimiz olduğunu söylüyoruz, sizleri bir kez daha Leyla Güven’in sesine kulak
vermeye çağırıyoruz. 
Evet, karşımızda
yine bir torba yasa var ve bu yasada, yaklaşık yüz yıldır ayakta tutulmaya
çalışılan anlayışın yeni bir ürünü var. Neden “yüz yıldır” dediğimi merak
ediyorsunuz umarım ve ben de biraz açmaya çalışayım. Kimilerine göre 1923’te,
bana göre ise 1911’de yeniden şekillendirilen Türkiye Cumhuriyeti,
Türk-İslam-Sünni kimlik üzerinde bir ulus devlet olarak oluşturuldu. Ardından,
başta eğitim sistemi olmak üzere, birçok kurum bunu yeniden üretmek için çaba
sarf etti. Böylece, çoğulcu bir yapıya sahip olan Türkiye toplumu
tekleştirilmeye çalışıldı. Bana verilen ve altında aday olduğu için istifa
etmesi gereken Sayın Binali Yıldırım’ın imzası bulunan milletvekili kimlik
kartımda din hanesine “İslam” yazılmasının sebebi de budur; Lozan Antlaşması’na
göre pozitif temelde ayrımcılığın uygulanması gereken, azınlık haklarından
faydalanması gereken Süryani, Ermeni ve Rumların yabancı olarak algılanması ve
Dışişleri Bakanlığı nezdinde ele alınması da budur; on iki yıl önce kurduğu,
çalıştırdığı gazetenin önünde öldürülen Hrant Dink’in öldürülme sebebi de
budur. 
Bugün
kanunlaştırılmak istenen 2’nci maddeyle kurulacak Destekleme Kurulunun nasıl ve
kimlerden oluşacağı belirleniyor. Buna göre oluşturulacak 7 kişilik kurulun 3
üyesi meslek birlikleri tarafından sektör temsilcileri arasından seçilip
Bakanlığa sunuluyor, geri kalan 4 kişi ise Bakanlık tarafından belirleniyor
ancak burada da bir aldatmaca var. Maddede laf kalabalığı yapılarak bu 4
kişiden 3’ünün yapımcı, yönetmen, senaryo ve diyalog yazarı, oyuncu, sinema
salonu işletmecileri, film dağıtımcıları, yayıncı kurum veya kuruluş
temsilcileri ve üniversitelerin sinema alanında eğitim bölümlerinde görev yapan
öğretim üyeleri arasından belirleneceği söyleniyor. Aslında bu 3 kişi Bakanlık
tarafından belirleniyor ve neticede sinema sektöründen gelen kurul üyelerinin
sayısı da daha az olacak. Diğer 1 kişi ise direkt Bakanlık tarafından Kurul
Başkanı olarak belirleniyor, böylece tam bir bağımlı kurum oluşturuluyor. Daha
da önemlisi, üye çoğunluğu Bakanlık tarafından belirlenen bu kurulun aldığı
kararlar Bakanlık tarafından onaylanmayabilir veya reddedilebilir. Arkadaşlar,
gerçekten merak ediyorum ben ve soruyorum: Bakanlık tarafından
görevlendirilecek bu kurulun kararlarına güvenilmiyor mu, yoksa burada amaç
belirli insanlara bir para aktarımı mı sağlamak? 
(Mikrofon
otomatik cihaz tarafından kapatıldı) 
TUMA
ÇELİK (Devamla) – Başkan, müsaade ederseniz…
BAŞKAN
– Buyurun, devam edin.
TUMA
ÇELİK (Devamla) – Teşekkür ederim.
Ama
anlaşılan, oluşturulan bu kurulların görevi, belki bir çıkar karşılığında
iktidarın uygun gördüğü yerlere destek sunmak ve iktidarın talepleri
doğrultusunda ortaya çıkacak ürünleri desteklemek. Aslında bu durum, AKP
iktidara geldiğinden ve bir diktatörlük kurmaya başladığı andan beri var.
Etrafımıza baktığımızda, önümüzdeki televizyonlarla, gazete ve internet
siteleriyle bunu açıkça görebiliyoruz. Ancak, anlaşılan, iktidar, şu andaki tek
sesliliği yeterli bulmuyor ve daha da artırmaya ve özellikle sinema, belgesel
ve animasyon filmleri gibi sanatın diğer alanlarında da kurumsallaştırmaya ve
kalıcılaştırmaya çalışmaktadır. Yani aslında bağımsız, yenilikçi ve yaratıcı
olması gereken sanat, iktidarın denetimine sokuluyor. Tabii, bu arada daha çok yandaşa
da bir miktar para aktarılarak daha çok bağımlılık sağlanıyor. 
Kısaca,
arkadaşlar, getirilmek istenen bu maddeyle özgür sanat öldürülerek yandaş bir
sanata mecbur bırakılıyoruz. Üstelik bu yapılırken devletin kaynakları…
(Mikrofon
otomatik cihaz tarafından kapatıldı) 
BAŞKAN
– Sözlerinizi bağlayın Sayın Çelik lütfen. 
TUMA
ÇELİK (Devamla) – Teşekkür ederim Başkan.
Yani
halklarımızdan toplanan vergiler birkaç yandaşa aktarılmaya devam edilecek.
Başta da söylemiştik, Türkiye toplumu tekleştirilmeye çalışılıyor. Bu
yapılırken maalesef Türkiye’nin zenginlikleri yok ediliyor. Bunun için tek
vatan, tek millet, tek bayrak, tek devlet, tek dil, tek din, tek parti tek tek
tek tek dile getiriliyor. Lakin bu tek tekler dile getirilirken ülke olarak her
gün biraz daha renksizleşiyor, fakirleşiyor ve yalnızlaşıyoruz. Gelin, bu
zenginliklerimizi yok etmekten vazgeçelim arkadaşlar. 
Genel Kurulu ve
televizyon başındaki halkımızı saygılarımla selamlıyorum. (HDP sıralarından
alkışlar) 
BAŞKAN –
Teşekkürler Sayın Çelik. 
MUHAMMET EMİN
AKBAŞOĞLU (Çankırı) – Sayın Başkan, şunu ifade edeyim: Şu ana kadar yapılan
temelsiz, hakikat dışı bütün iddiaları reddettiğimizi, kabul etmediğimizi
kayıtlara geçirmek isterim. 
Teşekkür ederim.

BAŞKAN –
Teşekkürler Sayın Akbaşoğlu. 
Önergeyi
oylarınıza sunuyorum: Kabul edenler… Etmeyenler… Önerge kabul edilmemiştir. 
2’nci madde
üzerinde bir de ortak önerge var, onu okutuyorum: 
Türkiye Büyük Millet Meclisi Başkanlığına
Görüşülmekte
olan 40 sıra sayılı Kanun Teklifi’nin çerçeve 2’nci maddesiyle değiştirilen
5224 sayılı Kanun’un 6’ncı maddesinin ikinci fıkrasında yer alan “üç sektör
temsilcisi” ibaresinin “dört sektör temsilcisi” şeklinde “yedi üyeden”
ibaresinin “sekiz üyeden” şeklinde ve dördüncü fıkrasında yer alan “dört
üyenin” ibaresinin “beş üyenin” şeklinde değiştirilmesi arz ve teklif ederiz. 
 Cahit
Özkan Engin Altay Erkan
Akçay
 Denizli İstanbul Manisa
 Lütfü
Türkkan Mehmet Doğan Kubat Bayram
Özçelik
 Kocaeli İstanbul Burdur
BAŞKAN –
Komisyon önergeye katılıyor mu?
MİLLÎ EĞİTİM, KÜLTÜR,
GENÇLİK VE SPOR KOMİSYONU BAŞKANI EMRULLAH İŞLER (Ankara) – Takdire bırakıyoruz
Sayın Başkan. 
BAŞKAN –
Önergenin gerekçesini okutuyorum: 
Gerekçe: 
Destek
başvurularının ve incelenecek belge sayısının yıllar itibarıyla büyük artış
göstermesi, farklı türlerdeki projelerin değerlendirilmesinin farklı uzmanlık
gerektirmesi nedeniyle, sayısı 4’ü aşmamak üzere, üye sayısı 8 olan destekleme
kurulları oluşturulmuştur.
BAŞKAN –
Önergeyi oylarınıza sunuyorum: Kabul edenler… Etmeyenler… Önerge kabul
edilmiştir. 
Kabul edilen bu
önerge doğrultusunda 2’nci maddeyi oylarınıza sunuyorum: Kabul edenler…
Etmeyenler… 2’nci madde kabul edilmiştir. 
3’üncü madde
üzerinde iki adet önerge vardır, okutup işleme alıyorum: 
Türkiye Büyük Millet Meclisi Başkanlığına
Görüşülmekte
olan 40 sıra sayılı Sinema Filmlerinin Değerlendirilmesi ve Sınıflandırılması
ile Desteklenmesi Hakkında Kanunda Değişiklik Yapılmasına Dair Kanun
Teklifi'nin 3’üncü maddesinin birinci fıkrasının 2’nci cümlesinin madde
metninden çıkarılmasını arz ve teklif ederiz.
 Saliha
Sera Kadıgil Sütlü Haşim Teoman Sancar Yüksel
Mansur Kılınç
 İstanbul Denizli İstanbul
 Cavit
Arı İlhami
Özcan Aygun
 Antalya Tekirdağ
BAŞKAN –
Komisyon önergeye katılıyor mu? 
MİLLÎ EĞİTİM,
KÜLTÜR, GENÇLİK VE SPOR KOMİSYONU BAŞKANI EMRULLAH İŞLER (Ankara) –
Katılmıyoruz Sayın Başkan.
BAŞKAN – Önerge
üzerinde söz talebi? Yok.
Gerekçeyi
okutuyorum: 
Gerekçe:
Yapımı
tamamlanmış filmlerin ticari dolaşımının engellenmesi söz konusudur. Bu
nedenle, Değerlendirme Kuruluna bu denli geniş yetki verilmesi sansür
uygulamasına da yol açacaktır.
BAŞKAN –
Önergeyi oylarınıza sunuyorum: Kabul edenler… Etmeyenler… Önerge kabul
edilmemiştir.
Diğer önergeyi
okutuyorum: 
Türkiye Büyük Millet Meclisi Başkanlığına
Görüşülmekte
olan 40 sıra sayılı Kanun Teklifi’nin 3’üncü maddesinde geçen
"Değerlendirme ve sınıflandırma sonucunda uygun bulunmayan filmler, ticari
dolaşıma ve gösterime sunulamaz." ibaresinin kaldırılmasını arz ve teklif
ederiz.
 Hakkı
Saruhan Oluç Filiz Kerestecioğlu Demir Musa
Piroğlu
 İstanbul Ankara İstanbul
 Serpil
Kemalbay Pekgözegü Garo Paylan Mehmet
Ruştu Tiryaki
 İzmir Diyarbakır Batman
BAŞKAN –
Komisyon önergeye katılıyor mu? 
MİLLÎ EĞİTİM,
KÜLTÜR, GENÇLİK VE SPOR KOMİSYONU BAŞKANI EMRULLAH İŞLER (Ankara) –
Katılmıyoruz Sayın Başkanım.
BAŞKAN – Önerge
üzerinde söz talebi? Yok.
Gerekçeyi
okutuyorum: 
Gerekçe:
"Değerlendirme
ve sınıflandırma sonucunda uygun bulunmayan filmler, ticari dolaşıma ve
gösterime sunulamaz." ibaresi bu kanun teklifi metninde de yerini
korumaktadır. Oysa yürürlükteki kanunun eksiklerini giderme iddiası olan, sözüm
ona, daha ilerici bir teklifin Komisyona getirildiği söylemini çürütmektedir.
Yürürlükteki kanunda bu ibarenin durması, teklifte herhangi bir değişikliğe
gidilmemesi, metinden çıkarılmaması sansürcü anlayışın tezahürüdür.
BAŞKAN –
Önergeyi oylarınıza sunuyorum: Kabul edenler… Etmeyenler… Önerge kabul
edilmemiştir.
3’üncü maddeyi
oylarınıza sunuyorum: Kabul edenler… Etmeyenler… 3’üncü madde kabul edilmiştir.
4’üncü madde
üzerinde önerge yoktur.
4’üncü maddeyi
oylarınıza sunuyorum: Kabul edenler… Etmeyenler… 4’üncü madde kabul edilmiştir.
5’inci madde
üzerinde bir adet önerge vardır, okutup işleme alıyorum:
Türkiye Büyük Millet Meclisi Başkanlığına
Görüşülmekte
olan 40 sıra sayılı Kanun Teklifi’nin 5’inci maddesinde geçen "kamu tüzel”
ibaresinden sonra "özel” ibaresinin eklenmesini arz ve teklif ederiz.
 Hakkı
Saruhan Oluç Filiz Kerestecioğlu Demir Musa
Piroğlu
 İstanbul Ankara İstanbul
 Serpil
Kemalbay Pekgözegü Garo Paylan Mehmet
Ruştu Tiryaki
 İzmir Diyarbakır Batman
BAŞKAN
– Komisyon önergeye katılıyor mu?
MİLLÎ
EĞİTİM, KÜLTÜR, GENÇLİK VE SPOR KOMİSYONU BAŞKANI EMRULLAH İŞLER (Ankara) –
Katılmıyoruz Sayın Başkan.
BAŞKAN
– Gerekçeyi okutuyorum:
Gerekçe:

Sinema
sektörünü güçlendirmek için öngörülen donanım desteğinin sadece kamu kurum ve
kuruluşlarına verilmesi öngörülmektedir. Olumlu bir adım olmakla birlikte, bu
durum, Anayasa’nın eşitlik ilkesine de aykırıdır. Bu nedenle, bağımsız ve özel
sinemaların da desteklenmesi gereklilik arz etmektedir.
BAŞKAN
– Önergeyi oylarınıza sunuyorum: Kabul edenler... Etmeyenler... Önerge kabul
edilmemiştir. 
5’inci
maddeyi oylarınıza sunuyorum: Kabul edenler... Etmeyenler... 5’inci madde kabul
edilmiştir. 
6’ncı
maddeyi oylarınıza sunuyorum: Kabul edenler... Etmeyenler... 6’ncı madde kabul
edilmiştir. 
7’nci
maddeyi oylarınıza sunuyorum: Kabul edenler... Etmeyenler... 7’nci madde kabul
edilmiştir. 
Böylece
birinci bölüm üzerindeki görüşmeler tamamlanmış oluyor.
İkinci
bölüm üzerinde gruplar adına söz talepleri var.
İYİ
PARTİ Grubu adına Kocaeli Milletvekili Lütfü Türkkan, ilk söz sizin.
Buyurun
Sayın Türkkan. (İYİ PARTİ sıralarından alkışlar) 
Süreniz
on dakikadır.
İYİ
PARTİ GRUBU ADINA LÜTFÜ TÜRKKAN (Kocaeli) – Sayın Başkan, değerli
milletvekilleri; bu kanun teklifinin, kamuoyunda cereyan eden tartışmalar
ışığında bu kadar çabuk hazırlanacağını da çok tahmin etmemiştim aslında ama
nereden böyle bir lobi faaliyeti gelişti, bilmiyorum. Olumlu da olsa Türkiye’de
yapılan en hızlı kanun tekliflerinden bir tanesi oldu. 
Sinemanın
takipçileri biraz bilirler, yaklaşık bir haftadır gündemimizde Necati Akpınar,
Cem Yılmaz, Şahan Gökbakar, Mustafa Uslu gibi isimler var ve bu isimlerle
Cinemaximum yani Mars Grup arasında bir gerilim başladı. 884 salonu, 120 binin
üzerinde de koltuğu var bu Mars Grubun, Türkiye’de bu alanda tekel hâline
gelmiş, hem de ipin ucu yurt dışında olan bir tekel bu. Önce Mars Grup ile
yapımcılar arasındaki tartışmayı özetlersek, sinema yapımcıları, salon
işletmecilerinin kendilerine düşük pay verdiklerini, biletleriyle mısır ve
içecek kampanyalarını bir arada yürüterek izleyicilere yüksek fiyatla bilet
sattıklarını söylediler, “Hem biz hem izleyici artık mağdur olmasın.” diye yola
çıktılar. Sinema salonları sahipleriyse kampanyaların yapılabileceğini, bu
kampanyaların tüketicinin lehine olduğunu, yapımcıların bunu bilmediğini ve bu
kampanyaların sona ermesi durumunda tüketicinin zarar edeceğini belirtip
savunmaya geçtiler. 
Aslında burada
tartışmamız gereken konu, sinema salonları mısır mı satıyor, bileti pahalıya mı
satıyor değil de Türk sinemasının geleceği olmalı. Günümüzde yerli yapımcılar
ile tekel hâline gelen yabancı menşeili sinema salonu sahipleri arasında savaş
yaşanıyor; aslında bu, bir kültür savaşı, sinema salonu savaşı değil.
Sinema deyip
geçmemek lazım, özellikle Amerikan sineması, emperyalist Amerika’nın Amerikan
kültürünün propaganda aracı bugün. Ülkeleri neredeyse sinemayla ele
geçiriyorlar. Güney Koreliler Amerika’dan daha çok Amerikancı artık. Güney Kore
onlar için çok önemli değil, Amerika’nın şubesi gibi olmuş Güney Kore. Bugün
büyük çoğunlukla Evangelist olan, misyoner Hristiyanlığın merkezi olan bir yer
hâline gelmiş Güney Kore. 
Bu Güney Koreli
olan firmanın, Mars Grubunun asıl amacının Türkiye’de en çok seyredilen Türk
filmlerinin yerine, Amerikan yapımı filmlerin gelmesini sağlamak olduğu iddiası
da çok yabana atılır bir iddia değil aslında. 
Sayın Başkan,
değerli milletvekilleri; “Fransız kültürünü dışarıda tanıtmak için Fransız
vergi mükelleflerinden kesilen paraları oralara harcıyor.” diye eleştirilen
eski Fransız Cumhurbaşkanı De Gaulle’ün
şu lafını hiç unutmamak lazım, De Gaulle
diyor ki: “Evet, ben bunu yapıyorum, Fransız kültürü için sizden topladığım
vergilerden çok para harcıyorum ama unutmayın Fransız kültürüyle yetişen
kişiler, dünyada Fransız mallarını tercih ediyorlar, uluslararası toplantılarda
da Fransa’dan yana tavır koyuyorlar.” Dolayısıyla kültüre yapılan yatırım hiç
boşa gitmiyor aslında, kapitalist sistemin gereği bu ve Amerika gibi bir ülke
için bu çok önemli. 
Türkiye’de sinema
çok gelişti, son yıllarda gerçekten çok önemli ve güzel filmler çekiliyor. 2010
yılında 40 milyonmuş sinema izleyicisi, 2018’de bu 71 milyona çıkmış yani pasta
payı büyüdükçe savaş da biraz daha ateşlenmiş. Gerçeklikten uzak, algılarımızı
yöneten Amerikan filmlerine karşı; bizden, kendimize ait hikâyelerle Amerikan
sinema endüstrisine rağmen kendisini var etmeye çalışan bir sektör Türk
sineması. 
Gerek yansıttığı
yaşam biçimleri ve kültür olsun gerekse film sahnelerinde bazen açık bir
şekilde bazen de bilinçaltına hitap edecek şekilde Amerikan ürünleri, Amerikan
malları, kısaca Amerika’yı özendirecek ne varsa yabancı filmlerde hepsi
karşımıza çıkıyor. Yani bugün “Cem Yılmaz olmasa da olur, başka Yılmazlar
çıkarırız.” diyen bir firma, Türkiye’ye istediği kültür emperyalizmiyle nasıl
giriş yapar, gerisini siz düşünün. 
Gece geç bir
saat olunca herkes esniyor, biz konuşmakta zorluk çekiyoruz, bağışlayın ama ne
yapalım, sizler böyle kanun çıkarıyorsunuz. 
Yani değerli
milletvekilleri, mesele sadece su, kola, mısır değil, bunlardan ibaret değil;
meselenin görünen tarafı su, kola, mısır; diğer görünmeyen tarafı Türkiye’de
tekel hâline gelen grubun kendisinden o kadar emin bir hâlde, Türkiye
Cumhuriyeti bu kanunları, yasaları çıkarsa bile buna açıkça uymamakta direneceğini
söylemekten de çekinmemesi. Duydunuz mu, bilmiyorum, biz burada kanun yapıyoruz
ama bu tekel hâline gelmiş grup diyor ki: “Bu kanun çıksa bile ben buna
uymayacağım." Yani bu teklif, sinemanın yapacağı kampanyalar için yapımcı
ve dağıtımcılarla görüşmesini zorunlu kılıyor ancak Türkiye’deki tekel grubun
kurumsal ilişkiler direktörü “Yasa çıksa bile biz buna uymayacağız.” diyor.
Yine aynı direktör, kararın Rekabet Kurumunun esaslarına aykırı olduğunu,
yapımcının kendilerinin yapacağı kampanyaya müdahale edemeyeceğini belirtiyor.
Yani yasa çıksa bile, yasanın çıkmasının ardından, kendilerinin kampanyalarına
karışmayacak dağıtımcı ve yapımcılarla çalışacaklarını söylüyor. Yani çok
enteresan bir hadise. Türkiye’de Rekabet Kurumunun raportörlerinin –biraz evvel
Sera Hanım da ifade etti- karşı çıkmasına rağmen, bizim burada, sabaha karşı
beşte Türk sinemasını, Türk kültürünü muhafaza etmek, geliştirmek için bir yasa
çıkarmamıza rağmen ciddi tekel hâline gelmiş bu grubun, ucu Güney Kore’ye
yaslanan, Amerikan emperyalizmiyle Amerika’dan daha fazla Amerikancı olan bu
firmanın Türkiye direktörü “Biz bu yasalara uymayacağız, siz de göreceksiniz.”
diyor; ciddi bir meydan okuyor biz burada uğraşırken. Biz de diyoruz ki burada
bu yasayı çıkarırken adalet yerini bulsun, kazanan Türk sineması olsun. 
Bu kanunun
çıkmasından sonra, esas problem çıkacak olan konu Destekleme Kurulunun
kararları, göreceksiniz en çok tartışma orada olacak. Zira Destekleme Kurulunun
destekleyeceği bu filmler hakkında hiçbir kriter yok. Bu kriterin ne olacağı
konusunda kanunda hiçbir şey belirtilmediği gibi, yine, endişem odur ki yandaş
televizyonlar olduğu gibi, yandaş sinema, yandaş sanatçılar yaratılacak. Böyle
bir endişemi de paylaşmak istiyorum sizinle. 
Hepinize
saygılar sunuyorum. (İYİ PARTİ sıralarından alkışlar)
BAŞKAN –
Teşekkürler Sayın Türkkan. 
İkinci söz,
Cumhuriyet Halk Partisi Grubu adına İstanbul Milletvekili İbrahim Özden
Kaboğlu’na aittir. 
Buyurun Sayın
Hocam. (CHP sıralarından alkışlar)
Süreniz on
dakikadır. 
CHP GRUBU ADINA
İBRAHİM ÖZDEN KABOĞLU (İstanbul) – Sayın Başkan, Divan, üyeler; hepinize
günaydın diyorum. Dün, 17 Ocak günü saat 14.00’te geldik buraya, tünaydın
saatinde; bugün 18 Ocak sabahı, günaydın saati. Ve sadece 2 yasa yapıyor
olmaktan övünerek çıkacağız buradan; yazık bize, bu kadar az yasa yapılır mı on
beş-on altı saatte(!)
Evet, şimdi,
burada, tabii ki sadece yasa yapım tekniğine aykırı bir usul izlemiyoruz
-bunlar dile getirildi sıkça- ama aynı zamanda, Anayasa’nın 17’nci maddesini de
sürekli ihlal ediyoruz; kötü muamele, insan haysiyetiyle bağdaşmayan kötü
muamele. Bu yasa yapım süreci buna damgasını vurmuş bulunuyor çünkü hiçbir
haklı neden bulunmamaktadır bu yasanın bu saatte yapılması için. Zira, 27
Aralıkta Meclisin tatile girdiğini ve bugün de tatile gireceğini düşünürsek tam
altı haftada Meclis sadece altı gün çalışmış oluyor; kendimizi kutlayabiliriz,
övünebiliriz eğer haysiyetimizle bağdaştırabilirsek bu durumu.
Şimdi, burada
tabii ki teklifin 6771 sayılı Kanun’a göre hazırlanmasını ve verilme biçimini
dikkate aldığımız zaman, burada, sabahın bu saatinde Bakanlık temsilcilerinin
bulunması bile bu Anayasa’ya yani sizlerin “devrim” dediği Anayasa’ya kökten
nasıl aykırı olduğunu görmek için herhâlde Anayasa bilgisine sahip olmaya gerek
yok.
Şimdi, konumuz
tabii ki birçok açıdan ele alınabilir ama zaman darlığı nedeniyle ben
değinilmeyen bazı hususlarına burada dikkat çekeceğim. Öyle ki değinilmeyen
hususlar, aslında dün akşamüzeri burada “Türkiye” “Türkiye Cumhuriyeti” gibi
kavramlarla tartışıldı. Bu yasa teklifi aslında Anayasa’nın ilk 3 maddesini çok
yakından ilgilendiriyor, doğrudan ilgilendiriyor. Nedir bu? Neden yakından
ilgilendiriyor? Çünkü sanatsal yaratma özgürlüğü alanında yer alan sinema
filmlerinin yapımı yani bir filmin yapılması, dağıtımı, gösterimi aşamalarından
geçen bu husus Anayasa madde 27’de düzenlenmiş bulunuyor, 27’de güvence altına
alınmış bulunuyor. Fakat 27’nci maddenin ikinci fıkrası “Yayma hakkı,
Anayasa’nın 1, 2 ve 3’üncü maddelerine aykırı olamaz.” diyor ancak tabii ki bir
de 64’üncü madde var çok dikkat çekildiği üzere. Esasen, 64’üncü madde,
devletin sanata, sanat etkinliklerine ve sanatçılara yardımını düzenleyen
madde. Aslında, bu yasayla bizim bu 3 maddeyi birlikte göz önüne alarak
değerlendirmemiz gerekir çünkü burada sadece sanatçıyı serbest bırakmak değil,
sanatsal yaratma özgürlüğünü güvence altına almak değil, devletin yardım
kriterlerini, ölçütlerini de belirlemek önem taşıyor, hatta daha fazla. 
Evet, kültürel
emperyalizm yönüne dikkat çekildi ama büyük bir ticaret savaşının olduğunu da
unutmayalım. Bu bakımdan, acaba, yasa bu güvenceyi sağlıyor mu, bu açıdan da
bakmak gerekir ve bakmaya çalışacağım. Yapım, dağıtım ve gösterim aşamalarında
söz konusu olan sıkıntılar yani önceden sansürün olmaması, yapım esnasında olmaması,
gösterim sırasında olmaması hususu ve özellikle bunun için oluşturulan
birimler, örneğin, Avrupa’dan “sinema medyatörü” adıyla yaygın olan özerk ve
uzman kuruluşların yapısını ne ölçüde yansıttığı konusu. Tabii ki bu maddelerin
teker teker ögelerine, içeriğine girecek değilim buradan –buna da zaten
zamanımız yok- ama ana noktalarına değineceğim. Şöyle ki: İlk 3 maddeye yollama
yapıyor 27’nci madde. Ne var ilk 3 maddede? “Türkiye Devleti” var, “Türkiye
Cumhuriyeti” var. Bir yanlışı düzelteyim “Türkiye Cumhuriyeti devleti” yok.
Aslında, devletimizin iki adı var: “Türkiye Devleti” veya “Türkiye
Cumhuriyeti.” Peki, Anayasa’nın 126’ncı maddesinde ne var? “Türkiye” var.
63’üncü maddesinde de bütün Türkiye devleti veya cumhuriyetin kültürel,
tarihsel ve doğal mirasının korunması var. Bu saptama konumuz açısından neden
önemli, biraz sonra belirteceğim.
Burada
bir başka husus şudur: Bu konunun sanatsal yönü, sanatsal ifade özgürlüğü var
ama Avrupa İnsan Hakları Sözleşmesi’nin tanımıyla, 10’uncu maddesine göre bir
de işletme yönü var. Mesela bu sözleşmenin 10’uncu maddesinin ikinci cümlesi
“İşletmeler ancak izne tabi tutulabilir.” der. Yani salonlar, işletmeler,
ticari alana giren hususlar, yoksa bizatihi filmin içeriği değil. Zaten
bellidir onlar: Şiddete çağrı, ırkçılık gibi ögeler veya kamu düzeni gibi ve
kamu düzeninin alt kavramları, kamu sağlığı, kamu dirliği, dinginliği veya kamu
güvenliği gibi elden geldiğince hukuki kavramlar. 
Ancak,
burada tabii ki yine değinildiği üzere -farklı konuşmacılar tarafından- esasen
bu konu, siyasal liberalizmin ve iktisadi liberalizmin çakıştığı bir alanda yer
alıyor. Bir ülkede siyasal liberalizmi düzenleyen kurallarla, serbestlik ilkesi
ile iktisadi liberalizmi düzenleyen kurallar, sıkı, katı, düzenli, düzenlemek,
denetlemek ve yaptırım uygulamak… İşte bu paralellik bizde tersine işledi ve
işliyor. Belki bu yasayla bu yine ortadan kaldırılmayacak çünkü bizde siyasal
liberalizm yani sanatsal yaratma özgürlüğü, ifade özgürlüğü, düşünce özgürlüğü,
gösteri özgürlüğü hep baskı altına alınan özgürlükler olmuştur ama iktisadi
alan dizginsiz olmuştur. O nedenle ben, kapitalist sisteme sahip olduğumuzu
söylemiyorum, bir yağma iktisadi düzen diyorum. İşte bu sektör tam da bu
ayrımda yer alıyor; siyasal liberalizm ile iktisadi liberalizm ayrımında yer
alıyor ve yine dile getirildiği üzere tekelleşme, dağıtım ve gösterim
sektörünün belli şirketlerin elinde toplanmış olması acaba bunu aşabilecek mi?
İşte bu soruyu yanıtlayabilmek için burada özellikle devletin, sadece filmin
yapılması, senaryo aşamasından yapım aşamasına kadar, dağıtım aşamasına kadar
müdahale etmemesi değil, kaçınması değil, 64’üncü maddeye göre desteklemesi,
müdahale etmesi ve yardımda bulunması, bunun ölçütlerinin belirlenmesi… 
Bu konuda,
tabii, yine belirtildiği üzere, destekleme komisyonu çok önemli, belirleyici.
Burada arzu ederdik ki bu komisyon, sinema medyatörü örneğinde olduğu gibi ve
sinema sektörü örgütlerinin önerdikleri gibi, uzman, özerk bir kurul olsun,
tabii Bakanlık temsilcilerinin de katıldığı karma bir kurul olsun. Ama bu
düzenlemede üç kavram dikkat çekiyor: Bir, Cumhurbaşkanı; iki, bakan, bakanlık;
üç, bakanlık altı bürokratlar. İşte, bu açıdan bakıldığı zaman, esasen bu
komisyonun yapısı dikkate alındığı zaman, destekleme ölçütleri ve bu konudaki
tarafsızlık, objektiflik pekâlâ bir siyasal iktidardan, bir bakış açısından
diğerine doğru eşitlik ilkesini ihlal edebilir ve eşitlik ilkesi ihlal edilince
de sanatsal yaratma özgürlüğü zedelenir. Bunun için çok uzağa gitmeye gerek
yok, Avrupa Sözleşmesi’ne gitmeye gerek yok, çok eleştirdiğimiz Anayasa’mızın
değindiğim veya değinemediğim -13’üncü madde gibi- hükümlerini dikkate almak
yeterlidir. 
Peki, dönecek
olursam, neden madde 22’yle başladım, neden ilk 3 maddeyle başladım? 
(Mikrofon
otomatik cihaz tarafından kapatıldı)
BAŞKAN – Buyurun
Hocam, devam edin. 
İBRAHİM ÖZDEN
KABOOĞLU (İstanbul) – Teşekkür ederim sevgili Başkan.
Çünkü burada
sorun şu: İlk 3 maddede olduğu gibi Anayasa’mızın bütününe şu üç kavram
yayılmış bulunuyor: Bir, ülke, ülkeye ilişkin hükümler; iki, insan, insan
hakları ve üç, devlet, siyasal örgütlenme. Bu maddeler, ilk 3 maddede olduğu
gibi, 63’üncü maddede, 126’ncı maddede diğerleriyle birlikte güvence altına
alınmış bulunuyor.
Şimdi, bu
bakımdan, biz -mesela, biraz önce oyladığımız üzere- sürekli torba yasalara
ülkenin farklı doğal, kültürel ve tarihsel zenginliklerini dolduruyoruz ve bir
bakıma onların başıboş bir biçimde yağmalanmasının önünü açıyoruz. 
Peki, şimdi
soruyorum: Acaba ilk 3 maddeyle sınırlanan bu özgürlük tam tersine Türkiye
Cumhuriyeti için, Türkiye'nin doğal değerlerini korumak için, Türkiye ülkesini
savunmak için…
(Mikrofon
otomatik cihaz tarafından kapatıldı)
BAŞKAN – Buyurun
Hocam, toparlayın lütfen.
İBRAHİM ÖZDEN
KABOĞLU (Devamla) – Çok teşekkür ederim.
…yapılan filmlere,
gelecek kuşaklara ülkemizi temiz, tarihsel ve kültürel özelliğine saygılı bir
biçimde teslim edelim diye ve bu yasaları da bir biçimde sorgulayan bu
düzenlemeleri, bunu genç kuşaklara yansıtan ve geleceğe yönelik olarak duyarlı
kılmaya yönelik filmlere devlet 64’üncü maddeye göre, bu yasal düzenlemeye göre
yardımda bulunacak mı, yoksa bunlar yasaları sorguladığı için, bu yağma
düzenini sorguladığı için bırakın destek vermeyi başka nedenlerle bunu
önleyecek mi? İşte, burada, baktığımız zaman diğer ticari açıdan tekelleşme
riskinin önüne geçilmesini öngören hüküm olmadığı gibi burada da bu
Anayasa’mızın hükümlerini güvence altına alan hükümlerin bulunmadığını
görmekteyiz. 
Bu bakımdan,
keşke bu yasa bu kadar…
(Mikrofon
otomatik cihaz tarafından kapatıldı)
BAŞKAN – Buyurun
Hocam, bağlayın lütfen.
İBRAHİM ÖZDEN
KABOĞLU (Devamla) – Teşekkür ederim. (AK PARTİ sıralarından gürültüler)
BAŞKAN – Siz
devam edin lütfen, buyurun.
İBRAHİM ÖZDEN
KABOĞLU (Devamla) – Ben beş dakika önce geldim, sizler on beş saattir burada
beklediğiniz için haklısınız, çok zor dinlemek gerçekten, çok zor, çok zor,
haklısınız(!) Yani çok üzgünüm, çok üzgünüm Sevgili Başkan ama selamlayayım
lütfen. (CHP ve İYİ PARTİ sıralarından alkışlar) 
BAŞKAN – Siz
devam edin.
İBRAHİM ÖZDEN
KABOĞLU (Devamla) – Şimdi, bakın, hukuk o kadar önemli ki hepimiz şunda
buluşuyoruz, ülkemizin kalkınması, gelişmesi, iktisadi istikrarında
buluşuyoruz; bunu istiyoruz gönülden fakat hukuka saygı göstermez isek bunda
buluşamayız, bu mümkün değil. Hukuki istikrarın olmadığı, hukuka saygının
olmadığı ülkede ne iktisadi yapıyı geliştirebiliriz ne gelişmeyi
sağlayabiliriz. 
Sayın Başkan,
Meclis Başkanı “Seçim politika değildir.” diyor ve Anayasa’ya açıkça aykırı bir
faaliyete girmiş bulunuyor. Aynı Başkan, Başbakan iken Anayasa’ya aykırı kanun
hükmünde kararnamelere imza atmıştı.
(Mikrofon
otomatik cihaz tarafından kapatıldı) 
BAŞKAN – Evet,
son bir dakika daha veriyorum.
Buyurun. 
İBRAHİM ÖZDEN
KABOĞLU (Devamla) – Teşekkür ederim.
KAMİL AYDIN
(Erzurum) – Süresiz ya, süresiz konuşun! 
İBRAHİM ÖZDEN
KABOĞLU (Devamla) – Ve…
HASAN KALYONCU
(İzmir) – Yarım saat oldu. 
BAŞKAN –
Buyurun.
İBRAHİM ÖZDEN
KABOĞLU (Devamla) – Beyler, ben hepinizi on beş saattir oradan, hiçbir biçimde
kıpırdamadan hem dinledim hem not aldım ama beni dinlemeyebilirsiniz, salonu
terk edebilirsiniz. (AK PARTİ sıralarından gürültüler)
YUSUF BAŞER
(Yozgat) – Anayasa’dan bahsediyorsunuz, altı dakikadır konuşmanızı
uzatıyorsunuz.
BAŞKAN – Sayın
Hocam, lütfen siz bağlayın sözlerinizi.
HAYDAR AKAR
(Kocaeli) – Hocam, tamam, bırakın, bir sonraki maddede beş dakika konuşun,
lütfen. Selamlayın Hocam, selamlayın. 
BAŞKAN – Buyurun
Hocam.
HAYDAR AKAR
(Kocaeli) – Devam edeceğiz beş dakika daha, selamlayın.
İBRAHİM ÖZDEN
KABOĞLU (Devamla) – Peki, teşekkür ederim.
Evet, hukuka
saygılı Meclis Başkanının olduğu, hukuka saygılı ve Anayasa’ya saygı
çerçevesinde yasaların yapıldığı günler umuduyla diye hepinize günaydın
diyorum. (CHP, HDP ve İYİ PARTİ sıralarından alkışlar) 
BAŞKAN –
Teşekkürler Sayın Hocam.
Şimdi şahıslar
adına söz talepleri var. 
İlk söz Kütahya
Milletvekili Ahmet Erbaş’a ait.
Buyurun Sayın
Erbaş. (MHP sıralarından alkışlar) 
Süreniz beş
dakikadır.
AHMET
ERBAŞ (Kütahya) – Sayın Başkan, değerli milletvekilleri; görüşülmekte olan 40
sıra sayılı Sinema Filmlerinin Değerlendirilmesi ve Sınıflandırılması ile
Desteklenmesi Hakkında Kanunda Değişiklik Yapılmasına Dair Kanun Teklifi’nin
ikinci bölümü üzerine Milliyetçi Hareket Partisi Grubu adına söz almış
bulunmaktayım. Yüce heyetinizi saygıyla selamlıyorum.
Yıllardır
milletimizi güldüren, düşündüren, duygulandıran, kalplerimize insani ve millî
değerlerimizi nakış nakış işleyen emektar sinema ve tiyatro sanatçılarının,
ömürlerinin son dönemlerinde maddi yokluklar içerisinde bakımevleri,
kimsesizler yurtları ve hastane köşelerinde sıkıntılı günler geçirmeleri,
milletimizin vicdanını derinden yaralamaktaydı. Teklifle, bu değerlerimiz
yaşarken sanatçı desteğinin verilmesinin önünün açılması son derece memnuniyet
vericidir.
Ülkemizde
sinema ve dizi sektörü büyük bir gelişme göstererek endüstri olma yolunda
önemli ilerlemeler kaydetmiştir. Elimizdeki verilere göre, Türkiye bu alanda
Avrupa 2’ncisidir. Burada öncelikli problem, sektörün temel taşı olarak kabul
edilen film ve dizi yapımcılarının emek ve haklarının âdeta gasbedilmesi
konusudur. Salon işletmecilerinin sinema biletlerini patlamış mısır ve
içeceklerle promosyon şeklinde yüksek fiyatlara satması ve bu promosyon
içerisinde filme kesilen fiyatları düşük göstermesi nedeniyle salon işletmecisi
yüksek miktarda kazanç sağlarken yapımcıların eline komik meblağlar
kalmaktadır. Sanat, patates cipsi ve patlamış mısırdan değersiz olmamalıdır.
İnsanların bu salonlara patlamış mısır ve patates cipsi gibi sağlıksız
besinleri yemek için gelmediğini, film seyretmek için geldiğini bir kere daha
hatırlatmak lazım. 
Sektörün
diğer önemli bir sorunu ise tekelleşme sorunudur. Elimizdeki verilere göre,
Türkiye'deki sinema salonlarının yüzde 33’ü ve toplam pazar payının yüzde 44’ü
sadece bir gruba aittir. Endüstrileşme yolunda olan sektörde tekelleşmeye
müsaade edilmemelidir; yapımcı, birkaç salon işletmecisi grubun insafına
bırakılmamalıdır. Yapılacak olan bu düzenlemede bu konuya özellikle dikkat
edilmelidir.
Görüşülmekte
olan yasa teklifinin 8’inci maddesiyle reklam, fragman, film arası gibi
hususlara düzenleme getirilmektedir. Geç kalınmış olsa da bu önemli bir adımdır
ve bunu destekliyoruz. Çünkü son zamanlarda, dizi başlarken ve ara verildiğinde
gerçekleşen uzun reklam sürelerinin artık sinema salonlarında uygulandığı
dikkati çekmektedir. 
Sayın
Başkan ve değerli milletvekilleri; sinema ve dizi sektörüyle ilgili yasal bir
düzenleme yapılırken sektörün mutfağında olan, emeğiyle asıl üretimi yapan
isimsiz çalışanların da sorunlarını gündeme taşımak istiyorum. Setlerde çalışan
oyuncu, yönetmen, sesçi, ışıkçı, kostümcü, kameraman, çaycı gibi set işçileri
oldukça elverişsiz ve zor şartlarda çalışmakta, emeklerinin karşılığını çoğu
zaman alamamakta, birçoğunun sigortası olmamakta, mesai kavramı gözetmeksizin
çalışılmakta. Gerçekten ağır şartlarda çalışan bu kardeşlerimizin kendi çalışma
şartları için yüce Meclisten dört gözle bir yasa bekledikleri aşikârdır. 
Öyle
tahmin ediyorum ki ülkemizdeki dizi bölümlerinin süresiyle dünya rekoru
kırmaktayız doksan dakikayla. Herhâlde bizden başka bu kadar uzun dizi yapan
ülke yoktur. Nereden bakarsak bakalım, hazırlık süresi bir yıl süren bir film
ile haftalık bir dizi neredeyse aynı sürede yapılmaktadır. Bu, insafa
sığmamaktadır. Buradan Radyo ve Televizyon Üst Kurulu yetkililerine
sesleniyorum: Lütfen, bunu insani süre olan kırk beş dakikayla sınırlandıralım.

Sayın
Başkanım, değerli milletvekilleri; teklifin 9’uncu maddesinde, ihtiyaç duyulan
illerde Bakanlıkça film çekim koordinasyon merkezleri oluşturulacağı hüküm
altına alınmaktadır. Buradan, Sayın Kültür ve Turizm Bakanımıza seslenmek
istiyorum: Bu koordinasyon merkezlerinin birinin de Kütahya’da kurulması
gerektiğine inanıyorum. Yer altı ve yer üstü zenginlikleri, çok özel doğa
güzellikleri, ormanları, su kaynakları, tarihî zenginlikleri Kütahya’mızı oldukça
ideal bir film platosu hâline getirmiştir. Eşsiz güzellikteki Murat Dağı’mız,
Domaniç ve Simav ilçeleri, ormanlarımız ve doğal güzelliklerimiz, şehrin
neredeyse her köşesine, her ilçesine dağılmış tarihî yapılarımızla Kütahya bir
doğal cazibe merkezi hâline gelmiştir.
(Mikrofon
otomatik cihaz tarafından kapatıldı) 
BAŞKAN – Buyurun
Sayın Erbaş, devam edin. 
AHMET ERBAŞ
(Devamla) – Çok teşekkür ediyorum. 
Sayın Başkanım,
değerli milletvekilleri; milletimizin kalbinde derin izler bırakarak aramızdan
ayrılan Münir Özkulları, Adile Naşitleri, Kemal Sunalları, Barış Mançoları, Cem
Karacaları, Nejat Uygurları, Memduh Ünleri, Neşet Ertaşları, Ayhan Işıkları,
Hulusi Kentmenleri, Müslüm Gürsesleri, Sadri Alışıkları, Erol Günaydınları geri
getirmemiz artık mümkün değil. Bu değerlerimize zamanında devlet olarak gerekli
desteği yeterince veremedik. Bu sanatçılarımızın büyük bir çoğunluğu ömrünün
son yıllarını yokluk ve sıkıntı içinde geçirdiler. Artık onların adlarını
yaşatmak dışında yapabileceğimiz pek bir şey yok. Hiç değilse gelin, bugün
yetişmiş ve yetişmekte olan sanatçılarımıza gerek tanıtım desteği, gerekse
maddi destek gibi katkılar sağlayıp önlerini açalım. Türkan Şoray, Fatma Girik,
Çetin Tekindor, Ayşen Gruda, Şener Şen, Selda Alkor, Haluk Bilginer, Yıldız
Kenter, Necati Şaşmaz, Cem Yılmaz, Şahan Gökbakar, Erdal Özyağcılar, Behzat
Uygur, Ata Demirer, Tomris İncer, Zerrin Sümer, Ayla Algan, Işıl Yücesoy…
(Mikrofon
otomatik cihaz tarafından kapatıldı)
BAŞKAN –
Buyurun, tamamlayın Sayın Erbaş.
AHMET ERBAŞ (Devamla)
– …Meral Çetinkaya, Kenan İmirzalıoğlu, Cem Kılıç, Ali Mert Yavuzcan, Tuluyhan
Uğurlu, Şefika Kutluer, Ahmet Şafak, Ali Kınık ve Âşık Sefai gibi
sanatçılarımızın lütfen yaşarken kıymetlerini bilelim. Bu sanatçılarımıza
gerekli destekleri zamanında vererek isimlerini ve onurlu bir hayat
yaşamalarını sağlayacak her türlü imkânı sağlayalım. 
Bu bağlamda,
Sayın Kültür Bakanımıza ve Sayın Cumhurbaşkanımıza buradan seslenmek istiyorum:
“Baş koymuşum Türkiye’min yoluna/ Irmağının akışına ölürüm Türkiye’m.” diyerek
yüreğimizin bam teline dokunan Mustafa Yıldızdoğan gibi bu asrın ozanına devlet
sanatçılığı yakışmaz mı diye sorarak hepinizi saygı ve sevgiyle selamlıyor,
hayırlı sabahlar diliyorum. (MHP sıralarından alkışlar)
BAŞKAN –
Teşekkürler Sayın Erbaş.
Şahıslar adına
ikinci söz Hatay Milletvekili Hüseyin Yayman’a ait. 
Buyurun Sayın
Yayman. (AK PARTİ sıralarından alkışlar)
Süreniz beş
dakikadır.
HÜSEYİN YAYMAN
(Hatay) – Sayın Başkan, değerli milletvekilleri; ben de sizleri saygıyla,
sevgiyle selamlıyorum, herkese günaydın diliyorum.
Evet, çok önemli
bir yasayla ilgili söz almış bulunmaktayım. Bu yasa, kapsamı, bileşenleri,
amacı, hedefleri, sonuçları ve yasa tekniği yapma bakımından gerçekten Türk
sinemasını 21’inci yüzyıla taşıyacak ilerici ve tarihî bir yasadır. Bu bağlamda
ben şunu ifade etmek istiyorum: Biz Hükûmet olarak, AK PARTİ olarak yaklaşık on
beş yıldır tartışılan sinema yasasını tekrar yüce Meclisimizin oluruyla beraber
daha çağdaş bir norma kavuşturmak istiyoruz. Biz AK PARTİ olarak kültürü, sinemayı;
insanı, toplumu, geleceği, uygarlığı inşa eden bir alan olarak görüyoruz.
Vizyonumuz gelenek ile modernliği, yerel ile küreseli, eski ile yeniyi, kadim
ile günceli, soyut ile somutu bağdaştırmayı amaçlamaktadır. 
Biz sanat
hayattır diyoruz ve bu bağlamda sözlerime şu ifadelerle devam etmek istiyorum:
Türkiye'nin Hollywood’u olarak belirtilen, nitelenen Yeşilçam’ın emekçilerini
saygıyla sevgiyle selamlıyorum. Biz, bu yasa teklifini, en başından itibaren
uzun bir süreç içerisinde birçok bakanımız döneminde sektörle beraber yoğun
ortak akıl toplantıları düzenlemek suretiyle bugünkü hâline getirmiş
bulunmaktayız ve bu anlamda bu yasayla inşallah yeni destekler getirmek
suretiyle Türk sinemasını çağdaş bir hüviyete, daha ileri bir noktaya taşımayı
amaçlamaktayız. 
Diğer taraftan,
sinema sektörüne, şeffaflık başta olmak üzere yeni normlar kazandırılmaktadır
bu yasayla. Reklam süreleri konusunda evrensel düzenlemeler yapılmakta ve
reklam süreleri konusunda hem sinema işletmecileri hem film izleyenler hem yapımcılar
bakımından yeni bir düzenleme getirilmektedir. Bu yasayla beraber Türk
sinemasına küresel rekabet imkânı sağlayacak ve onu ileriye taşıyacak bir
yapılandırmaya gidilmektedir. 
Yine, 5’inci
madde olarak sinema sektörünü stratejik bir bakış açısıyla yeniden
yapılandırarak endüstriyel bir sektör hâline getirmeyi amaçlamaktayız. Önemli
yabancı filmlerin ülkemizde çekilmesine imkân sağlayarak Türkiye’nin tanıtımına
ve küresel anlamda pozitif bir algıyla tanıtılmasına imkân sağlamaktadır.
Getirilen önemli düzenlemelerden bir tanesi de nitelikli yerli filmlerin daha
çok seyirciyle buluşmasını sağlayacak düzenlemeleri kapsamaktadır. Destekleme
kurullarının uzmanlaşmasını ve daha rasyonel çalışmasını düzenleyen bir madde
bulunmaktadır. Yine burada, kamuoyunda da çok tartışılan sayılar konusunda,
Türkiye Büyük Millet Meclisine getirilen bir önergeyle beraber gerçekten
sektörle de beraber, ortak akılla önemli bir düzenleme yapılmıştır. 
Bir diğer önemli
husus, film çekimlerini kolaylaştıracak ve film ihracatını artıracak, dizi
filmlerin özellikle ihracatını artıracak önemli bir düzenlemeyi kapsamaktadır.
Son olarak, Türk
turizminin gelişmesine katkı sağlayacak, ülkemizin tanıtılmasına ve film
turizminin gelişmesine katkı sağlayacak çok önemli bir yasa teklifiyle karşınızda
bulunmaktayız.
Ben yüce
heyetinizi saygıyla, sevgiyle selamlıyorum. Hepinize günaydınlar diliyorum. (AK
PARTİ sıralarından alkışlar)
BAŞKAN –
Teşekkürler Sayın Yayman.
İkinci bölüm
üzerindeki görüşmeler böylece tamamlanmış oldu.
Şimdi, ikinci bölümde
yer alan maddeleri, varsa o madde üzerindeki önerge işlemlerini yaptıktan sonra
ayrı ayrı oylarınıza sunacağım.
8’inci madde
üzerinde bir adet önerge vardır, okutup işleme alıyorum.
Türkiye Büyük Millet Meclisi Başkanlığına
Görüşülmekte
olan 40 sıra sayılı Kanun Teklifi’nin çerçeve 8’inci maddesi ile değiştirilen
5224 sayılı Kanun’un 13’üncü maddesinin üçüncü fıkrasının aşağıdaki şekilde
değiştirilmesini ve maddeye üçüncü fıkrasından sonra gelmek üzere aşağıdaki
fıkranın eklenmesini, mevcut beşinci fıkrasının (f) bendinin aşağıdaki şekilde
değiştirilmesini ve fıkraya aşağıdaki (g) bendinin eklenmesini arz ve teklif
ederiz.
 Muhammet
Emin Akbaşoğlu Erkan Akçay  Mehmet
Doğan Kubat
 Çankırı Manisa İstanbul
 Hasan
Çilez İmran Kılıç Abdullah
Güler
 Amasya Kahramanmaraş İstanbul
 Bayram
Özçelik Asuman Erdoğan Zeynep
Yıldız
 Burdur Ankara Ankara
"Sinema
salonu işletmecileri, filmin yapımcısı ve varsa dağıtımcısı ile yapılacak
sözleşme ile belirlenecek indirimli bilet fiyatlandırmaları hariç olmak üzere
sinema biletini içeren abonelik, promosyon, kampanya ve toplu satış
faaliyetleri gerçekleştiremez."
"Sinema
salon işletmecileri sinema filmi bileti ile birlikte başka bir ürünün satışını
aynı anda yapamaz. "
"f) Üçüncü
ve dördüncü fıkra hükümlerine aykırı hareket eden sinema salonu işletmecilerine
İşletmenin sahibi olduğu salon başına elli bin Türk lirası,
g) Beşinci
fıkrada yer alan yükümlülüğü yerine getirmeyen sinema salonu işletmecilerine
salon başına elli bin Türk lirası,”
BAŞKAN –
Komisyon önergeye katılıyor mu?
MİLLÎ EĞİTİM,
KÜLTÜR, GENÇLİK VE SPOR KOMİSYONU BAŞKANI EMRULLAH İŞLER (Ankara) – Takdire
bırakıyoruz Sayın Başkanım. 
BAŞKAN – Önerge
üzerinde söz talebi yok. 
Gerekçeyi
okutuyorum:
Gerekçe: 
Önergeyle ilk
seans, öğrenci, halk günü gibi gelenekselleşmiş indirimlerle okullara, meslek
gruplarına, belirli yaşın üzerindeki kişilere yapılacak benzeri indirimlerin
sinema salonu işletmeleri ile filmin yapımcısı ve varsa dağıtımcısı arasında
yapılacak sözleşmelerle belirlenebileceği düzenlenmekte, bunun yanında sinema
biletini içeren abonelik, kampanya, promosyon ve toplu satış faaliyetlerinin
gerçekleştirilemeyeceği hüküm altına alınmaktadır. Sinema filmi biletiyle
birlikte mısır veya başka bir ürünün satışının birleştirilerek yapılamayacağı
düzenlenmektedir.
Abonelik,
kampanya, promosyon ve toplu satış faaliyetinin gerçekleştirilmesi ve sinema
filmi biletiyle birlikte başka bir ürünün satışının birleştirilerek yapılması
halinde uygulanacak idari para cezası düzenlenmektedir.
BAŞKAN –
Önergeyi oylarınıza sunuyorum: Kabul edenler… Etmeyenler… Önerge kabul
edilmiştir. 
8’inci maddeyi
bu önerge doğrultusunda oylarınıza sunuyorum: Kabul edenler… Etmeyenler… 8’inci
madde kabul edilmiştir. 
9’uncu maddeyi
oylarınıza sunuyorum: Kabul edenler… Etmeyenler… 9’uncu madde kabul edilmiştir.

10’uncu maddeyi
oylarınıza sunuyorum: Kabul edenler… Etmeyenler… Kabul edilmiştir. 
11’inci maddeyi
oylarınıza sunuyorum: Kabul edenler… Etmeyenler… Kabul edilmiştir. 
12’nci madde
üzerinde bir adet önerge vardır, okutup işleme alıyorum. 
Türkiye Büyük
Millet Meclisi Başkanlığına
Görüşülmekte
olan 40 sıra sayılı Kanun Teklifi’nin 12’nci maddesinin birinci fıkrasının (a)
bendinde yer alan "ikinci fıkrası ve beşinci fıkrasının (e) bendi”
ibaresinin “ikinci ve üçüncü fıkraları ile altıncı fıkrasının (e) bendi ve (f)
bendinde düzenlenen üçüncü fıkraya ilişkin hüküm” şeklinde değiştirilmesini arz
ve teklif ederiz.
 Muhammet
Emin Akbaşoğlu  Mehmet Doğan Kubat Abdullah
Güler
 Çankırı İstanbul İstanbul
 Yelda
Erol Gökcan  Hasan Çilez  Asuman
Erdoğan
 Muğla Amasya Ankara
  İmran
Kılıç
  Kahramanmaraş
BAŞKAN –
Komisyon önergeye katılıyor mu?
MİLLİ EĞİTİM,
KÜLTÜR, GENÇLİK VE SPOR KOMİSYONU BAŞKANI EMRULLAH İŞLER (Ankara) – Takdire
bırakıyoruz Sayın Başkan. 
BAŞKAN –
Gerekçeyi okutuyorum: 
Gerekçe: 
Önergeyle, Kanun
Teklifi’nin 8’inci maddesinde gerçekleştirilen düzenleme doğrultusunda maddede
teknik bir düzenleme yapılmaktadır.
BAŞKAN –
Önergeyi oylarınıza sunuyorum: Kabul edenler… Etmeyenler… Önerge kabul
edilmiştir. 
12’nci maddeyi
bu önerge doğrultusunda oylarınıza sunuyorum: Kabul edenler… Etmeyenler… Kabul
edilmiştir. 
13’üncü maddeyi
oylarınıza sunuyorum: Kabul edenler… Etmeyenler… Kabul edilmiştir. 
Böylece ikinci
bölümde yer alan maddelerin oylamaları tamamlanmış olmaktadır. 
Teklifin tümünün
oylamasına geçeceğim ama Sayın Kerestecioğlu’nun söz talebi vardır. 
Buyurun Sayın
Kerestecioğlu.
IV.- AÇIKLAMALAR (Devam)
49.- Ankara Milletvekili Filiz Kerestecioğlu Demir’in, torba yasalarla
eziyet suçunun işlendiğine, yapılan çalışmanın “Biz yapıyoruz oluyor çünkü
çoğunluğuz.” demek olduğuna ve bundan sonra buna onay vermemek konusunda
kararlı olduklarına ilişkin açıklaması
FİLİZ
KERESTECİOĞLU DEMİR (Ankara) – Teşekkürler Sayın Başkan. 
Ben Türk Ceza
Kanunu’nda yer alan bir suçtan bahsetmek istiyorum, eziyet suçu. Bir kimseye
karşı insan onuruyla bağdaşmayan, acı çekme ve aşağılamaya yol açan sistematik
ve süreklilik arz eden fiillerin işlenmesiyle meydana gelir eziyet suçu ve Ceza
Kanunu eziyet suçuyla kişinin vücut bütünlüğü ve ruh sağlığının yanı sıra, şeref
ve haysiyetini birer hukuki değer olarak korumaktadır. 
Biz herhâlde yaşadığımız
bu vekillik sürecinde yani ben şahsen üç senedir yaşadığım süreçte getirilen
torba yasalarla sadece vekiller olarak değil, bütün Parlamento çalışanları
olarak, her cenahta bulunan insanlar olarak bu eziyet suçunun işlendiğini
düşünüyorum. “Sanat hayattır.” deniyor. Sanatla ilgili bir yasa çıkarıyoruz ama
yani buradaki insanlar artık ruh sağlığını koruyabilecek durumda olmuyor bu
yasayı çıkarırken ve bu, millet için bir çalışma falan da değil. Bundan
sonrasında gerçekten torba yasa gelmemesini istiyoruz. Çünkü bu ne bir hukuk
yaratmak ne gerçekten kimseye faydası olacak bir şey.
(Mikrofon
otomatik cihaz tarafından kapatıldı)
BAŞKAN –
Tamamlayın lütfen.
FİLİZ
KERESTECİOĞLU DEMİR (Ankara) – Bu, sadece, yine “Biz yapıyoruz, oluyor çünkü
çoğunluğuz, çoğunluk tahakkümüyle bunu yaşatabiliyoruz.”dur. Niyetlerimiz
suistimal edilmesin. Bundan sonrasında gerçekten buna onay vermemek konusunda
kararlıyız. Bunu ifade etmek istedim.
Bu saate kadar
kalan bütün arkadaşları, emeği geçen bütün arkadaşları da selamlıyorum. Sağ
olun.
BAŞKAN –
Teşekkürler Sayın Kerestecioğlu.
VII.- KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Teklifleri (Devam)
2.- Hatay Milletvekili Hüseyin Yayman ve 15 Milletvekilinin Sinema
Filmlerinin Değerlendirilmesi ve Sınıflandırılması ile Desteklenmesi Hakkında
Kanunda Değişiklik Yapılmasına Dair Kanun Teklifi (2/1490) ve Milli Eğitim,
Kültür, Gençlik ve Spor Komisyonu Raporu (S. Sayısı: 40) (Devam)
BAŞKAN – Değerli
milletvekilleri, teklifin tümü açık oylamaya tabidir. 
Açık oylamanın
elektronik oylama cihazıyla yapılmasını oylarınıza sunuyorum: Kabul edenler…
Etmeyenler… Kabul edilmiştir.
Oylama için iki
dakika süre vereceğim. Bu süre içinde sisteme giremeyen üyelerin teknik
personelden yardım istemelerini, bu yardıma rağmen de sisteme giremeyen
üyelerin oy pusulalarını oylama için öngörülen iki dakikalık süre içinde
Başkanlığa ulaştırmalarını rica ediyorum.
Oylama işlemini
başlatıyorum.
(Elektronik
cihazla oylama yapıldı)
BAŞKAN – Değerli
milletvekilleri, Hatay Milletvekili Hüseyin Yayman ve
15 Milletvekilinin Sinema Filmlerinin Değerlendirilmesi ve Sınıflandırılması
ile Desteklenmesi Hakkında Kanunda Değişiklik Yapılmasına Dair Kanun
Teklifi’nin açık oylama sonucunu okuyorum: 
“Kullanılan oy sayısı : 257
Kabul : 243
Ret : 2
Çekimser : 12 (x)
 Kâtip Üye Kâtip
Üye
 Emine Sare Aydın Yılmaz  Bayram
Özçelik
 İstanbul Burdur”
Böylece, teklif
kabul edilmiş ve kanunlaşmış oluyor. 
Değerli
milletvekilleri, gündemimizdeki konular tamamlanmıştır. 
Denetim konuları
ve kanun teklifleri ile komisyonlardan gelen diğer işleri sırasıyla görüşmek
için, alınan karar gereğince, 5 Şubat 2019 Salı günü saat 15.00’te toplanmak
üzere birleşimi kapatıyorum. 
Kapanma Saati: 05.29




(x) Bu bölümde hatip tarafından Türkçe
olmayan kelimeler ifade edildi.


(x) Bu bölümde hatip tarafından Türkçe
olmayan bir kelime ifade edildi.


(x) Bu bölümde hatip tarafından Türkçe
olmayan bir kelime ifade edildi.


(X) Bu bölümde hatip tarafından Türkçe
olmayan kelimeler ifade edildi.


(x) Bu bölümde hatip tarafından Türkçe
olmayan bir kelime ifade edildi.


(x) 39 S. Sayılı Basmayazı tutanağa
eklidir.


(x) Açık oylama kesin sonuçlarını gösteren
tablo tutanağa eklidir.


(x) 40 S. Sayılı Basmayazı tutanağa
eklidir.


(x) Açık oylama kesin sonuçlarını gösteren
tablo tutanağa eklidir.




