


TÜRKİYE BÜYÜK MİLLET MECLİSİ




















Hızlı Erişim...
>ANA SAYFA
Son Tutanak
Gündem
Gelen Kağıtlar
>MİLLETVEKİLLERİ
Arama
Liste
Kaybettiklerimiz
Sandalye Dağılımı
E-Posta
Telefon Rehberi
>YASAMA
Tasarı ve Teklifler
Kanunlar
Kararlar
KHK'lar
Komisyon Raporları
>DENETİM
Yazılı ve Sözlü Soru Önergeleri
Araştırma Komisyonları
Soruşturma Komisyonları
>TUTANAKLAR
Son Tutanak
Tutanak Sorgu
Tutanak Metinleri
Gizli Oturum Tutanakları
>PARLAMENTOLARARASI İLİŞKİLER
Uluslararası Komisyonlar
Dostluk Grupları
>KURUMSAL
Genel Sekreterlik
Mevzuat
Telefon Rehberi
Etik Komisyon
Duyurular
>BASIN AÇIKLAMALARI
>ANAYASA
>İÇTÜZÜK
>TARİHTEN GÜNÜMÜZE
>KÜTÜPHANE
>BİLGİ EDİNME
>ARŞİV
>BAĞLANTILAR
>DUYURULAR






ANA SAYFA
MİLLETVEKİLLERİ
YASAMA
DENETİM
TUTANAKLAR
PARLAMENTOLARARASI İLİŞKİLER
KURUMSAL




Son Tutanak
Gündem
Gelen Kağıtlar

Arama
Liste
Kaybettiklerimiz
Sandalye Dağılımı
E-Posta
Telefon Rehberi

Tasarı ve Teklifler
Kanunlar
Kararlar
KHK'lar
Komisyon Raporları




Yazılı ve Sözlü Sorular
Araştırma Komisyonları
Soruşturma Komisyonları





Son Tutanak
Tutanak Sorgu
Tutanak Metinleri
Gizli Oturum Tutanakları










Uluslararası Komisyonlar
Dostluk Grupları






Genel Sekreterlik
Mevzuat
Telefon Rehberi
Etik Komisyon
Duyurular















 DÖNEM : 21		   CİLT : 32		 YASAMA YILI : 2


T. B. M. M.
TUTANAK DERGİSİ

89 uncu Birleşim
1 . 5. 2000Pazartesi



İ Ç İ N D E K İ L E R
 I. – GEÇEN TUTANAK ÖZETİ
 II. – GELEN KÂĞITLAR
III. – BAŞKANLIĞIN GENEL KURULA SUNUŞLARI
A)  TEZKERELER VE ÖNERGELER
1. – Fransız Senatosu Fransa-Türkiye Parlamentolararası Dostluk Grubu Başkanı Jacques Delong ve beraberindeki Senato Heyetinin TBMM Başkanlığının konuğu olarak Türkiye’ye davetine ilişkin Başkanlık tezkeresi (3/547)
IV. – SEÇİMLER
1. – Cumhurbaşkanı Seçimi
V. – SORULAR VE CEVAPLAR
A) YAZILI SORULAR VE CEVAPLARI 
1. – Manisa Milletvekili Bülent Arınç’ın, Manisa İlinde yapılacak yatırımlara ilişkin sorusu ve Devlet Bakanı ve Başbakan Yardımcısı H. Hüsamettin Özkan’ın cevabı (7/1624)
2. – Şanlıurfa Milletvekili Mustafa Niyazi Yanmaz’ın, Galatasaray Futbol Kulübüne destek sağlanıp sağlanamayacağına ilişkin Başbakandan sorusu ve Devlet Bakanı Fikret Ünlü’nün cevabı (7/1673)
3. – Hatay Milletvekili Mustafa Geçer’in, devlet memurluğu sınavına ilişkin Başbakandan sorusu ve Devlet Bakanı Şükrü Sina Gürel’in cevabı (7/1688)
4. – Bursa Milletvekili Ahmet Sünnetçioğlu’nun, ambulans teknikerlerinin kadro mecburiyeti olup olmadığına ilişkin sorusu ve Sağlık Bakanı Osman Durmuş’un cevabı (7/1713)
5. –İstanbul Milletvekili Azmi Ateş’in, bankaların açık pozisyon uygulamalarına ve Bankalar Üst Kuruluna ilişkin Başbakandan sorusu ve Devlet Bakanı Recep Önal’ın cevabı (7/1722)
6. – İstanbul Milletvekili Azmi Ateş’in, tasarruf mevduatlarından Devlet garantisinin kaldırılıp kaldırılamayacağına ilişkin Başbakandan sorusu ve Devlet Bakanı Recep Önal’ın cevabı (7/1723)
7. – İstanbul Milletvekili Azmi Ateş’in, bankaların sermayelerinin güçlendirilmesine ilişkin Başbakandan sorusu ve Devlet Bakanı Recep Önal’ın cevabı (7/1724)
8. –İstanbul Milletvekili Azmi Ateş’in, bankaların malî yapılarına ilişkin Başbakandan sorusu ve Devlet Bakanı Recep Önal’ın cevabı (7/1725)
9. – Erzincan Milletvekili Tevhit Karakaya’nın, Erzincan İline ayrılan yatırım ödeneklerine ilişkin sorusu ve Devlet Bakanı Ramazan Mirzaoğlu’nun cevabı (7/1733)
10. – Erzincan Milletvekili Tevhit Karakaya’nın, Erzincan İline ayrılan yatırım ödeneklerine ilişkin sorusu ve Devlet Bakanı Fikret Ünlü’nün cevabı (7/1750)
11. – Erzincan Milletvekili Tevhit Karakaya’nın, Erzincan İline ayrılan yatırım ödeneklerine ilişkin sorusu ve Devlet Bakanı Mustafa Yılmaz’ın cevabı (7/1755)
12. – Erzincan Milletvekili Tevhit Karakaya’nın, Erzincan İline ayrılan yatırım ödeneklerine ilişkin sorusu ve Devlet Bakanı ve Başbakan Yardımcısı H. Hüsamettin Özkan’ın cevabı (7/1759)
13. – Afyon Milletvekili İsmet Attila’nın, Afyon Köy Hizmetleri İl Müdürlüğünden, Rize İline gönderilen dozerlerin ne zaman iade edileceğine ilişkin sorusu ve Devlet Bakanı Mustafa Yılmaz’ın cevabı (7/1774)
14. – Kırıkkale Milletvekili Kemal Albayrak’ın, Kırıkkale-Sulakyurt İlçesi, Danacı Köyünün içme suyu sorununa ilişkin sorusu ve Devlet Bakanı Mustafa Yılmaz’ın cevabı (7/1780)
15. – Ankara Milletvekili Saffet Arıkan Bedük’ün, Ankara’nın bazı ilçelerinin köy yollarına ilişkin sorusu ve Devlet Bakanı Mustafa Yılmaz’ın cevabı (7/1787)
16. – Balıkesir Milletvekili İlyas Yılmazyıldız’ın, Bandırma Kuş Cenneti Millî Parkına ilişkin sorusu ve Orman Bakanı ve Çevre Bakanı Vekili Nami Çağan’ın cevabı (7/1795)
I. – GEÇEN TUTANAK ÖZETİ
TBMM Genel Kurulu saat 15.00’te açıldı.
103 üncü Parlamentolararası Birlik Konferansına katılacak olan heyete bir de bayan parlamenter dahil edilmesine ilişkin TBMM Başkanlığı tezkeresi kabul edildi.
Cumhurbaşkanı seçimi için yapılan birinci tur oylamada, gösterilen adaylardan hiçbiri, Anayasanın 102 nci maddesinde öngörülen 2/3 çoğunluğu sağlayamadığından;
Alınan karar gereğince, Cumhurbaşkanı seçimini yapmak için, 1 Mayıs 2000 Pazartesi günü saat 15.00’te toplanmak üzere, birleşime 17.25’te son verildi.
 Nejat Arseven
	Başkanvekili
 Mehmet Ay	Şadan Şimşek
	Gaziantep	Edirne
	Kâtip Üye	Kâtip Üye


 No. : 122
II. –  GELEN KÂĞITLAR
28. 4. 2000 CUMA
Sözlü  Soru Önergeleri
1. – Batman Milletvekili  Alaattin Sever Aydın’ın, Batman-Sason karayoluna ilişkin Bayındırlık ve İskân Bakanından  sözlü soru önergesi (6/677) (Başkanlığa geliş tarihi : 26.4.2000)
2. – Batman Milletvekili  Alaattin Sever Aydın’ın, Batman  Adliye binası inşaatına  ilişkin Adalet Bakanından sözlü  soru önergesi (6/678) (Başkanlığa geliş tarihi : 26.4.2000)
3. – Batman  Milletvekili Alaattin Sever Aydın’ın, meslek  liselerinden liselere geçişin engellendiği iddialarına ilişkin Millî Eğitim Bakanından sözlü soru önergesi (6/679) (Başkanlığa geliş tarihi : 26.4.2000)
4. – Batman  Milletvekili Alaattin Sever Aydın’ın, Batman İlinde yapımı devam eden bazı hastanelere ilişkin Sağlık Bakanından sözlü soru önergesi (6/680) (Başkanlığa geliş tarihi : 25.4.2000)
Yazılı Soru Önergeleri
1. – Kocaeli Milletvekili Meral Akşener’in, Kocaeli’de depremden  zarar gören kooperatif üyelerine kira yardımı yapılıp yapılmayacağına ilişkin Bayındırlık ve İskân Bakanından yazılı soru önergesi (7/1945)(Başkanlığa geliş tarihi : 26.4.2000)
2. – İstanbul Milletvekili Bülent Akarcalı’nın, midye avcılığının yasak olup olmadığına ilişkin Tarım ve Köyişleri Bakanından yazılı soru önergesi (7/1946) (Başkanlığa geliş tarihi : 26.4.2000)
3. – Konya Milletvekili Veysel Candan’ın, Tarım Kredi Kooperatifleri Merkez Birliğinde bilgisayar ve gübre alım ihalelerinde yolsuzluk yapıldığı iddialarına ilişkin Tarım ve Köyişleri Bakanından yazılı soru önergesi (7/1947) (Başkanlığa geliş tarihi : 26.4.2000)
4. – Çankırı Milletvekili Hüseyin Karagöz’ün, mevsimlik işçilerin özelleştirme nedeniyle karşılaştıkları sorunlara ilişkin Başbakandan yazılı soru önergesi (7/1948) (Başkanlığa geliş tarihi : 26.4.2000)
5. – Antalya Milletvekili Mehmet Zeki Okudan’ın, Bağ-Kur primlerine ilişkin Çalışma ve Sosyal Güvenlik Bakanından yazılı soru önergesi (7/1949) (Başkanlığa geliş tarihi : 26.4.2000)
6. – Antalya Milletvekili Mehmet Zeki Okudan’ın, yurt dışında faaliyet gösteren Türk firmalarına ilişkin Devlet Bakanından (Tunca Toskay) yazılı soru önergesi (7/1950) (Başkanlığa geliş tarihi : 26.4.2000)
7. – Antalya Milletvekili Mehmet Zeki Okudan’ın, vakıf tuvaletlerine ilişkin Devlet Bakanından (Yüksel Yalova) yazılı soru önergesi (7/1951) (Başkanlığa geliş tarihi : 26.4.2000)

 No. : 123
1. 5. 2000 PAZARTESİ
Raporlar
1. – Avukatlık Kanununda Değişiklik Yapılmasına Dair Kanun Tasarısı ile Avukatlık Kanununa Bazı Maddelerin Eklenmesine Dair Kanun Tasarısı ve Kütahya Milletvekili Emin Karaa’nın, 1136 Sayılı Avukatlık Kanununun Bazı Maddelerinin Değiştirilmesi ve Bu Kanuna Bazı Maddeler Eklenmesine Dair Kanun Teklifi ve Adalet Komisyonu Raporu (1/422, 1/411, 2/317) (S.Sayısı : 413) (Dağıtma tarihi : 1.5.2000) (GÜNDEME)
2. – Özel Karayolu Taşıtlarının Geçici İthaline Dair Gümrük Sözleşmesi Değişikliklerinin Onaylanmasının Uygun Bulunduğu Hakkında Kanun Tasarısı ve Plan ve Bütçe ve Dışişleri Komisyonları Raporları (1/655) (S.Sayısı : 415) (Dağıtma tarihi : 1.5.2000) (GÜNDEME)
3. – Uydular Aracılığı ile Haberleşme Avrupa Teşkilâtı Sözleşmesinde Yapılan Değişikliklerin Onaylanmasının Uygun Bulunduğuna Dair Kanun Tasarısı ve Dışişleri Komisyonu Raporu (1/656) (S.Sayısı: 416) (Dağıtma tarihi : 1.5.2000) (GÜNDEME)
4. – Türkiye Cumhuriyeti Hükümeti ile Bangladeş Halk Cumhuriyeti Hükümeti Arasında Gelir Üzerinden Alınan Vergilerde Çifte Vergilendirmeyi Önleme ve Vergi Kaçakçılığına Engel Olma Anlaşmasının Onaylanmasının Uygun Bulunduğuna Dair Kanun Tasarısı ve Plan ve Bütçe ve Dışişleri Komisyonları Raporları (1/654) (S.Sayısı : 417) (Dağıtma tarihi : 1.5.2000) (GÜNDEME)
Sözlü  Soru Önergeleri
1. – Nevşehir Milletvekili  Mükremin Taşkın’ın, DSİ tarafından Nevşehir’de yürütülen yatırım projelerine ilişkin Enerji ve Tabiî Kaynaklar Bakanı ve Başbakan Yardımcısından sözlü soru önergesi (6/681)(Başkanlığa geliş tarihi : 27.4.2000)
2. – Nevşehir Milletvekili  Mükremin Taşkın’ın, Nevşehir’deki Tekel İçki Fabrikasına ilişkin Devlet Bakanından (Rüştü Kâzım Yücelen)  sözlü  soru önergesi (6/682)(Başkanlığa geliş tarihi : 27.4.2000)
3. – İstanbul  Milletvekili Ahmet Güzel’in, Halkalı SSK hastanesi inşaatına ve Küçükçekmece SSK Dispanserine ilişkin Çalışma ve Sosyal Güvenlik Bakanından sözlü soru önergesi (6/683)(Başkanlığa geliş tarihi : 27.4.2000)
Yazılı Soru Önergeleri
1. – Ankara Milletvekili Saffet Arıkan Bedük’ün, Ankara-Mamak-Saimekadın Mahallesinin Kablolu TV yayınına ne zaman geçirileceğine ilişkin Ulaştırma Bakanından yazılı soru önergesi (7/1952)(Başkanlığa geliş tarihi : 27.4.2000)
2. – Ankara Milletvekili Saffet Arıkan Bedük’ün, Ankara-Mamak-Saimekadın Mahallesi Ortatepe İlköğretim okulu arsasının kamulaştırılmasına ilişkin Millî Eğitim Bakanından yazılı soru önergesi (7/1953)(Başkanlığa geliş tarihi : 27.4.2000)
3. – Balıkesir Milletvekili İlyas Yılmazyıldız’ın, okulların internet eğitim sistemine geçirilmesi konusunda yapılan çalışmalara ilişkin Millî Eğitim Bakanından yazılı soru önergesi (7/1954)(Başkanlığa geliş tarihi : 27.4.2000)
4. – Aydın  Milletvekili Cengiz Altınkaya’nın, Aydın İlinde silâh taşıma ruhsatı verilen kişilere ilişkin İçişleri Bakanından yazılı soru önergesi (7/1955)(Başkanlığa geliş tarihi : 27.4.2000)
5. – İzmir Milletvekili Kemal Vatan’ın, Türk Telekom ve Posta İşletmesi genel müdürlüklerine alınan personele ilişkin Ulaştırma Bakanından yazılı soru önergesi (7/1956) (Başkanlığa geliş tarihi : 27.4.2000)
6. – Sinop Milletvekili Kadir Bozkurt’un, Dünya Bankasınca deprem bölgesinde yaptırılacak konutlara ilişkin Bayındırlık ve İskân Bakanından yazılı soru önergesi (7/1957) (Başkanlığa geliş tarihi : 27.4.2000)

BİRİNCİ OTURUM
Açılma Saati : 15.00
1 Mayıs 2000 Pazartesi
BAŞKAN : Başkanvekili Ali ILIKSOY
KÂTİP ÜYELER : Burhan ORHAN (Bursa), Mehmet ELKATMIŞ (Nevşehir)


BAŞKAN – Sayın milletvekilleri, Türkiye Büyük Millet Meclisinin 89 uncu Birleşimini açıyorum.
Toplantı yetersayımız vardır.
Başkanlığın Genel Kurula sunuşları vardır.
Türkiye Büyük Millet Meclisi Başkanlığının bir tezkeresi vardır, okutuyorum: 
III. – BAŞKANLIĞIN GENEL KURULA SUNUŞLARI
A) TEZKERELER VE ÖNERGELER
1. – Fransız Senatosu Fransa-Türkiye Parlamentolararası Dostluk Grubu Başkanı Jacques Delong ve beraberindeki Senato Heyetinin TBMM Başkanlığının konuğu olarak Türkiye’ye davetine ilişkin Başkanlık tezkeresi (3/547)
		28 Nisan 2000
Türkiye Büyük Millet Meclisi Genel Kuruluna
TBMM Başkanlık Divanının 8 Mart 2000 tarih ve 43 sayılı Kararında, Fransız Senatosu Fransa-Türkiye Parlamentolararası Dostluk Grubu Başkanı Jacques Delong ve beraberindeki Senato Heyetinin TBMM Başkanlığının konuğu olarak Türkiye'yi ziyareti kabul edilmiştir.
Türkiye Büyük Millet Meclisinin Dış İlişkilerinin Düzenlenmesi Hakkında 3620 sayılı Kanunun 7 nci maddesi gereğince Genel Kurulun bilgisine sunulur.
		Yıldırım Akbulut
		Türkiye Büyük Millet Meclisi
		Başkanı
BAŞKAN – Bilgilerinize sunulmuştur.
Gündemimize göre, Cumhurbaşkanı seçimine devam edeceğiz.
IV. – SEÇİMLER
1. – Cumhurbaşkanı Seçimi
BAŞKAN – Bir önceki birleşimde yapılan birinci oylamada sonuç alınamamıştı. Şimdi, ikinci oylamayı yapacağız. 
Adayların adlarını okumadan önce, Ankara Milletvekili Sayın Oğuz Aygün, Balıkesir Milletvekili Sayın Agâh Oktay Güner ile Amasya Milletvekili Sayın Ahmet İyimaya'nın, cumhurbaşkanı adaylığından çekildiklerine dair tezkereleri vardır; okutuyorum : 
Türkiye Büyük Millet Meclisi Başkanlığına
İnanç ve prensiplerim uğruna katıldığım temsilî adaylığımı, bu safhada noktaladığımı en derin saygılarımla arz ederim. 
		30.4.2000
		Oğuz Aygün
		Ankara
Türkiye Büyük Millet Meclisi Başkanlığına
		Ankara
Cumhurbaşkanlığı seçimlerinden adaylığımı çekiyorum. 
Gerekli işlemin yapılmasına emirlerinizi saygılarımla rica ederim.
		1.5.2000
		Agâh Oktay Güner
		Balıkesir
(ANAP sıralarından alkışlar) 
Türkiye Büyük Millet Meclisi Başkanlığına
		Ankara
Kurumsallaşma ve çözümü olağanda arama anlayışı içinde Yüce Meclise seçenek sunma amacı, işlevini tamamladığından adaylığımı geri alıyorum. 
Tecelli edecek kararın, aziz miletimiz için hayırlı olmasını temennisiyle, keyfiyet, Genel Kurulun duyarlı takdirlerine sunulur. 
Saygılarımla.
		1.5.2000
		Ahmet İyimaya
		Amasya
(DYP ve FP sıralarından alkışlar) 
BAŞKAN – Bilgilerinize sunulmuştur. 
Sayın milletvekilleri, şimdi, adayların adlarını, soyadlarının alfabetik sırasına göre okuyorum: Sayın Yıldırım Akbulut, Sayın Mehmet Mail Büyükerman, Sayın Doğan Güreş, Sayın Ahmet Necdet Sezer, Sayın Sadi Somuncuoğlu, Sayın Nevzat Yalçıntaş ve Sayın Rasim Zaimoğlu. 
Sayın milletvekilleri, Sayın İyimaya'nın, cumhurbaşkanı adaylığından çekildiğine dair dilekçesi, Başkanlığımıza az önce intikal etti. Bu nedenle, birleşik oy pusulasında adı yer almaktadır. Çekildiğinin, dikkate alınmasını, siz, sayın üyelerden önemle rica ederim. 
Sayın milletvekilleri, Anayasamızın 102 nci maddesinin birinci fıkrası uyarınca, cumhurbaşkanı seçimi gizli oyla yapılacaktır. 
Cumhurbaşkanının seçilebilmesi için bu oylamada da üye tamsayısının üçte ikisinin oyu; yani, 367 oy aranacaktır. Üçte iki çoğunluk bulunamadığı takdirde, üçüncü oylama yapılacaktır. Bu oylamada üye tamsayısının salt çoğunluğu; yani, 276 oy aranacaktır. Üçüncü oylamada salt çoğunluk sağlanamazsa bu oylamada en çok oy alan iki aday için dördüncü oylama yapılacak ve dördüncü oylamada  üye tamsayısının salt çoğunluğu; yani, 276 oy alan aday Cumhurbaşkanı seçilmiş olacaktır. 
Gizli oylamanın ne şekilde yapılacağını yeniden arz ediyorum: Komisyon sırasında yer alan kâtip üyelerden biri, adı okunan milletvekiline çift mühürlü birleşik oy pusulası ve zarfı verecek, diğeri ise, milletvekilini ad defterinde işaretleyecektir. Oyunu kullanacak sayın milletvekili,  çift mühürlü birleşik oy pusulası ve zarfı aldıktan sonra oy hücresine girecek, çift mühürlü birleşik oy pusulasında adı yazılı adaylardan hangisine oy verecekse o adayın önündeki kareyi çarpı işaretiyle işaretledikten sonra oy pusulasını hücrede zarfa koyacak, bilahara hücreden çıkacak ve Başkanlık Divanı kürsüsünün önüne konulan oy kutusuna zarfını atacaktır. 
Sayın üyelerin oylamada dikkat edecekleri hususları arz ediyorum: Oy kullanırken, adaylardan  sadece birinin önündeki kare işaretlenecektir. Birden fazla adayın işaretlendiği oy pusulaları geçersiz sayılacaktır. 
Hücrelere aynı renk tükenmez kalemler konulmuştur; sayın üyeler bu kalemleri kullanacaklardır. 
Ayrıca, oy pusulasında, oyun kime ait olduğunu belirleyecek herhangi bir işaret, imza, karalama veya hücredeki kalemlerden başka renkli kalem kullanma gibi durumlarda oy geçersiz sayılacaktır. Geçerli oy, hiçbir surette işaret taşımayacaktır.
İki Sayın Kâtip Üye yerlerini alsınlar 
İkinci oylamada kullanılacak çift mühürlü oy pusulaları ve zarflar, sayın kâtip üyelere teslim edildi.
Oylamanın sayım ve dökümü için, adçekme suretiyle, beş kişilik bir tasnif komisyonu tespit edeceğiz:
Sayın Aydın Tümen?.. Burada.
Sayın Oğuz Aygün?.. Burada.
Sayın Mustafa Düz?.. Burada.
Sayın Masum Türker?.. Burada.
Sayın Mustafa Vural?.. Burada.
Tasnif komisyonunda görev yapacak olan üyeler, oylama işlemi bittikten sonra, komisyon sıralarındaki yerlerini alacaklardır.
Oylamaya Adana İlinden başlayacağız; ancak, sayın genel başkanlar istedikleri zaman oylarını kullanabilirler. 
Devlet Bakanı Sayın Recep Önal, Sayın Uluç Gürkan, Sayın Zeki Ergezen, Sayın Aydın Menderes, Sayın Abdullah Gül, Sayın Abdülkadir Aksu, Sayın Osman Aslan ve Sayın Abdullah Veli Seyda, mazeretleri nedeniyle oylarını önce kullanabilirler.
Adana İlinden oylamaya başlıyoruz.
(Oyların toplanmasına başlandı)
Hayri Kozakçıoğlu...
BAŞKAN – Devlet Bakanı ve Başbakan Yardımcısı Sayın H. Hüsamettin Özkan, Adalet Bakanı Sayın Hikmet Sami Türk'e vekâleten de oy kullanacaktır.
(Oyların toplanmasına devam edildi)
Hayri Diri...
BAŞKAN – Devlet Bakanı Sayın Şükrü Sina Gürel, ayrıca, Dışişleri Bakanı Sayın İsmail Cem'e vekâleten oy kullanacaktır. 
(Oyların toplanmasına devam edildi)
Sadık Yakut...
BAŞKAN – Devlet Bakanı Sayın Fikret Ünlü, Çevre Bakanı Sayın Fevzi Aytekin'e vekâleten oy kullanacaktır. 
(Oyların toplanmasına devam edildi)
Nihat Gökbulut...
BAŞKAN – Sağlık Bakanı Sayın Osman Durmuş, Ulaştırma Bakanı Sayın Enis Öksüz'e vekâleten oy kullanacaktır.
(Oyların toplanmasına devam edildi)
Bekir Gündoğan...
BAŞKAN – Bayındırlık ve İskân Bakanı Sayın Koray Aydın, Tarım ve Köyişleri Bakanı Hüsnü Yusuf Gökalp'e vekâleten oy kullanacaktır. 
(Oyların toplanmasına devam edildi)
BAŞKAN – Salonda bulunup da oyunu kullanmayan sayın üye var mı? Yok. 
Oy verme işlemi tamamlanmıştır. 
Kupalar kaldırılsın. 
Tasnif Komisyonu üyeleri yerlerini alsınlar.
Sayın Aydın Tümen, Sayın Oğuz Aygün, Sayın Mustafa Düz, Sayın Masum Türker, Sayın Mustafa Vural, lütfen yerinizi alın efendim.
Sayın Oğuz Aygün?..
TURHAN GÜVEN (İçel) – Sayın Başkan_
BAŞKAN –Sayın Güven buyurun.
TURHAN GÜVEN (İçel) – Sayın Başkanım, bir tartışma konusu yapmak istemiyorum; ama, Anayasının 96 ve İçtüzüğün müteakip maddelerinde de çok açık bir hüküm var. Bugüne kadar uygulamada yapılan bir yanlışlığı ben ifade etmek istiyorum.
Şimdi, oylamada, Anayasanın 96 ncı maddesinin son fıkrasına göre... Doğru, bir bakan kendisine vekâlet etmek üzere bir başka bakana devri caizdir diye bir hüküm; ama, bu objektif, umumî, gayrişahsî nitelikte olan kanun tasarıları ve teklifleri içindir. Burada, objektif, umumî, gayrişahsî bir olay yok, bir kişinin seçimi olayı vardır. Bu, sübjektif, hususî ve şahsî bir olaydır. Bu yüzden, vekâlet müessesesinin burada çalışmaması lazım gelir. Yani, bir bakanın vekâletin gizliliği olayını ihlali demektir, açık oylama sayılır.
Bu bakımdan, bir bakan arkadaşımızın bir başka bakana vekâlet vermesinin, burada geçerli olmaması lazım; ama, uygulamada bu olmuş. Benim arzım şudur: Bundan sonra olmasın; çünkü, bugüne kadar yapılan uygulamalarda vekâletle oy kullanılmıştır. Bu vekâlet verme demek, açık oylamak demektir; bu da, Anayasaya aykırılık teşkil eder. Ben, bunu arz etmeye çalıştım.
Teşekkür ederim. 
BAŞKAN – Teşekkür ederiz Sayın Güven.
Sizin de ifade ettiğiniz gibi, bundan önceki oylamalarda da aynı usul takip edilmiştir. Ayrıca, Anayasanın 96 ncı maddesinin son fıkrasının son cümlesi de -hangi hallerde- bir sınırlama koymamış. O nedenle, uygulama bu yönde süregelmektedir. 
Teşekkür ederim.
TURHAN GÜVEN (İçel) – Bir daha yapmayalım efendim.
BAŞKAN – Sayın Oğuz Aygün bulunamadığı için, bir üyeyi belirlemek üzere yeniden isim çekiyorum:
Sayın Seydi Karakuş?.. Yok.
Sayın Hayati Korkmaz?.. Yok.
Sayın Ali Özdemir?.. Yok.
Sayın Ahmet Kenan Tanrıkulu?.. Yok.
Sayın Turhan Tayan?.. Burada.
Sayın Tayan, buyurun efendim.
(Oyların ayırımı yapıldı)
BAŞKAN – Sayın milletvekilleri, Tasnif Komisyonu tutanağı gelmiştir: 
	Üye	Üye	Üye
	Aydın Tümen	Turhan Tayan	Mustafa Düz
	Üye	Üye	
	Mustafa Vural	Masum Türker
Cumhurbaşkanlığı için yapılan ikinci oylamaya 532 üye katılmış ve sonuçta, aşağıda adları yazılı sayın adaylar karşılarında gösterilen oyları almışlardır:
Ahmet Necdet Sezer	:	314
Yıldırım Akbulut	:	88
Nevzat Yalçıntaş	:	66
Sadi Somuncuoğlu	:	32
Doğan Güreş	:	22
Mehmet Mail Büyükerman	:	2
Rasim Zaimoğlu	:	3
Geçersiz	:	2
Boş	:	3
  
TOPLAM	:	532
Sayın milletvekilleri, bu sonuca göre, cumhurbaşkanı seçimi için Anayasanın 102 nci maddesinde öngörülen üçte iki oy çoğunluğu sağlanamamıştır. 
Bu nedenle, alınan karar uyarınca, cumhurbaşkanı seçiminin üçüncü oylamasını yapmak için, 5 Mayıs 2000 Cuma günü saat 15.00'te toplanmak üzere, birleşimi kapatıyorum.
Kapanma Saati: 16.30

V. – SORULAR VE CEVAPLAR
A) YAZILI SORULAR VE CEVAPLARI 
1. – Manisa Milletvekili Bülent Arınç’ın, Manisa İlinde yapılacak yatırımlara ilişkin sorusu ve Devlet Bakanı ve Başbakan Yardımcısı H. Hüsamettin Özkan’ın cevabı (7/1624)
Türkiye Büyük Millet Meclisi Başkanlığına
Aşağıdaki sorularımın Devlet Bakanı ve Başbakan Yardımcısı Sayın Hüsamettin Özkan tarafından yazılı olarak cevaplandırılmasına delaletlerinizi saygılarımla arz ederim.
		7.3.2000
		Bülent Arınç
		Manisa
Sorular : 
1. Manisa İlinde yürütülen mevcut yatırım ve projeler nelerdir?
2. 2000 Malî Yılı için Bakanlığınız bütçesinde Manisa İlinde hâlâ devam eden yatırımlar için ne kadar ödenek ayrılmıştır? Yatırımlar ne zaman bitirilecektir?
3. Bakanlığınız 2000 Yılı Bütçesi ve iş programına göre Manisa İli için düşünülen yeni bir yatırım var mıdır? Bu hizmetler için ne kadar ödenek verilmesi planlanmıştır ve yıl sonu itibariyle işin gerçekleşme nispeti ne olacaktır?
	T.C.
	Devlet Bakanlığı	28.4.2000
	Başbakan Yardımcılığı
	Sayı : B.02.0.002/40/0797
Türkiye Büyük Millet Meclisi Başkanlığı
Genel Sekreterliği
Kanunlar ve Kararlar Dairesi Başkanlığına
İlgi : 27.3.2000 tarih ve A.01.0.GNS.0.10.00.02-7/1624-4640/11061 sayılı yazıları.
Manisa Milletvekili Bülent Arınç’ın tarafıma tevcih ettiği ve Türkiye BüyükMillet Meclisi İçtüzüğünün 99 uncu maddesi gereğince cevaplandırılması istenen 7/1624-4640 esas no.lu yazılı soru önergesine ilişkin cevap ekte verilmiştir.
Bilgi edinilmesini rica ederim.
		H. Hüsamettin Özkan
		Devlet Bakanı
		Başbakan Yardımcısı
Türkiye Halk Bankasının Manisa İline Yönelik Faaliyetleri
Türkiye Halk Bankası; ülkemiz küçük ve orta ölçekli işletmelerine (KOBİ) büyüyüp güçlenmeleri, gelişen ekonomik koşullara uyum sağlamaları için finansman ve finansman dışı bilgilendirme, teknik ve idarî danışmanlık hizmetleri sunan ve bu kesimin Kalkınma Bankası gibi görev yapan uzman bir bankadır.
Ülke ekonomisinde önemli bir yer teşkil eden esnaf sanatkârlara ve KOBİ’lere sunduğu desteklerde sektörde farklı ve saygın bir konuma gelmiş olan Halkbank, temel kredi politikasını öncelikle hedef kitlesinin kredilendirilmesi ve kredi kullandırım koşullarının iyileştirilmesi üzerine kurmuş olup, politika araçlarını da etkin, düşük faizli ve yaygın kredi kullandırımı şeklinde belirlemiştir.
Türkiye Halk Bankası; bu amacına yönelik ilke ve politikalarını, her zaman yenileyerek sürdürmüş, özellikle son yıllarda hedef kitlesine verdiği kredilerin tutarını Cumhuriyet tarihinin rekor seviyelerine ulaştırırken, kredi koşullarını iyileştirmiş ve kredi kullandırımında önemli ölçüde etkinlik sağlamıştır.
Bu kapsamda Bankaca ülke esnaf sanatkârlarına tahsis edilen plasmanlar; 1997 yılında 150 trilyon lira iken, 1998 yılında 220 trilyon liraya, 1999 yılında 327 trilyon liraya ve Mart/2000 itibariyle de 347.6 trilyon liraya yükselmiştir.
Yine Banka, 1997 yılında KOBİ’lere açtığı krediler 150 trilyon lira iken bu krediler; 1998 yılında 285.5 trilyon liraya, 1999 yılı sonunda da 540 trilyon liraya ve Mart/2000 itibariyle’de 574.2 trilyon liraya ulaşmıştır.
Yine Bankanın yoğun istek ve girişimleri sonucu uygulamaya konulan ve KOBİ’lerde istihdamı ve teknolojiyi yenilemeyi amaçlayan KOBİ Teşvik Fonu kredileri kapsamında bugüne kadar toplam 5574 firmaya 107.2 trilyon lira kredi kullandırılmış ve bu kredilerle 46473 kişiye ilâve iş imkânı sağlanmıştır.
Ülkemiz ekonomisinin gelişmesinde yarattıkları katma değer ve istihdam yaratıcı özelliği ile vazgeçilmez bir kesimi oluşturan esnaf ve sanatkârlarla KOBİ’lerin tek finansman kaynağı durumunda olan Bankanın öncelikli hedefi; her zaman ve ülkemizin her yöresindeki bu kesimin yanında yer almak ve uygun koşullarla kredi kullandırmaktır.
Bu hedef doğrultusunda; Bankanın, Manisa İlindeki esnaf ve sanatkârlarla KOBİ’ler ile sanayici ve işadamlarına, girişimcilere ilde mevcut ve tamamı otomasyonda 15 şubesi ve 219 deneyimli personeli aracılığıyla hizmet vermektedir.
Manisa İl ve ilçelerinde toplam 22 kooperatifi bağlı  26355 kooperatif ortağına 1998 yılında 7 trilyon lira, 1999 yılında 10.6 trilyon lira plasman tahsis etmiş, Mart/2000 tarihi itibariyle de 11.9 trilyon lira plasman aktarmıştır.
İşletmelerde teknoloji yenilemeyi ve istihdam artışını hedefleyen Teşvik Fonu Kredileri kapsamında Manisa İlinde bugüne kadar 35 işletmeye 537.4 milyar lira kredi verilmiş ve bu kredilerle 324 kişiye ilâve iş imkânı sağlanmıştır.
Bankaca Manisa İline kullandırılan toplam krediler; 1998 yılında 14.7 trilyon lira iken, 1999 yılında 20.7 trilyon liraya, Mart/2000 tarihi itibariyle de 21.3 trilyon liraya ulaşmıştır.
Türkiye Halk Bankasının Manisa İli esnaf ve sanatkârları ile küçük ve orta ölçekli işletmelerine, girişimcilerine sunduğu tüm kredi ve bankacılık hizmetleri 2000 li yıllarda da artırılarak sürdürülecektir.
Diyanet İşleri Başkanlığının Manisa İline Yönelik Faaliyetleri
Manisa Milletvekili Bülent Arınç’ın 7.3.2000 tarih ve 7/1624-4640 sayılı yazılı soru önergesine verilen cevap;
1. Manisa İlinde Başkanlığımızca yürütülen yatırım projesi yoktur.
2. Manisa İlinde yatırım bulunmadığından 2000 Yılı Başkanlığımız bütçesinde ödenek de ayrılmamıştır.
3. 2000 Yılı Bütçesi ve iş programında Manisa İli için yeni bir yatırım bulunmamaktadır. Bunun için de ayrılmış ve planlanmış herhangi bir ödenek mevcut değildir.
2. – Şanlıurfa Milletvekili Mustafa Niyazi Yanmaz’ın, Galatasaray Futbol Kulübüne destek sağlanıp sağlanmayacağına ilişkin Başbakandan sorusu ve Devlet Bakanı Fikret Ünlü’nün cevabı (7/1673)
Türkiye Büyük Millet Meclisi Başkanlığına
Aşağıdaki sorumun Sayın Başbakan Bülent Ecevit tarafından yazılı olarak cevaplandırılmasının teminini saygılarımla arz ederim.	21.3.2000
		Mustafa Niyazi Yanmaz
		Şanlıurfa
Avrupa standartları üzerinde futboluyla başarıdan başarıya koşan, Türk futbolunu ve Türkiye’yi tüm dünyaya tanıtarak maddî değerlerle ölçülemeyecek bir reklam sağlayan Galatasaray spor kulübümüzün içinde bulunduğu maddî sıkıntıların giderilerek daha büyük başarılara imza atmasının sağlanması maksadıyla, Kulübe maddî, manevî destek sağlanması düşünülmekte midir?
	T.C.
	Devlet Bakanlığı	26.4.2000
	Sayı : B.02.0.0.16/0465
Türkiye Büyük Millet Meclisi Başkanlığına
İlgi : a) Türkiye Büyük Millet Meclisi Başkanlığı Genel Sekreterliğinin 3.4.2000 tarihli ve KAN.KAR.MD.A.01.0.GNS.0.10.00.02-7/1673-4769/11328 sayılı yazısı.
b) Başbakanlık Kanunlar ve Kararlar Genel Müdürlüğünün 7.4.2000 tarih ve B.02.0.KKG-0.12/106-198-1/1731 sayılı yazısı.
Şanlıurfa Milletvekili Mustafa Niyazi Yanmaz’ın Sayın Başbakanımıza tevcih ettiği ve koordinatörlüğümde cevap verilmesi Sayın Başbakanımızca tensip edilen yazılı soru önergesinin cevabı ekte gönderilmektedir.
Bilgilerinize arz ederim.
		Fikret Ünlü
		Devlet Bakanı
Şanlıurfa Milletvekili Mustafa Niyazi Yanmaz’ın 7/1673-4769 Esas Sayılı Yazılı Soru
Önergesine Sayın Başbakan Adına Devlet Bakanı Fikret Ünlü Tarafından Verilen Cevap
Soru : Avrupa standartları üzerinde futboluyla başarıdan başarıya koşan, Türk futbolunu ve Türkiye’yi tüm dünyaya tanıtarak maddî değerlerle ölçülemeyecek bir reklam sağlayan Galatasaray spor kulübümüzün içinde bulunduğu maddî sıkıntıların giderilerek daha büyük başarılara imza atmasının sağlanması maksadıyla, Kulübe maddî, manevî destek sağlanması düşünülmekte midir?
Cevap : Üyesi bulunduğumuz Avrupa Futbol Birliği (UEFA) tarafından her yıl düzenlenmekte olan Şampiyonlar Ligine veya UEFA Kupasına katılarak ülkemizi temsil eden ve  bir üst tura yükselme başarısını gösteren takımlarımız, oynadıkları bu maçlar nedeniyle ülkemiz tanıtımına büyük katkılar sağlamaktadırlar.
Galatasaray Spor Kulübümüzün UEFA Kupasında büyük bir başarı kazanarak finale kadar yükselmesi, ülkemizin tanıtımının yanısıra ulusça büyük bir sevincin yaşanmasına da neden olmuştur.
Kulübümüzün bu başarılarının desteklenmesi amacıyla daha önce 27.12.1999 tarih ve B.02.0.0.16/01123 sayılı yazımızla Türk Tanıtma Fonundan alınan 1 000 000 USD Galatasaray Spor Kulübüne aktarılmıştı.
Galatasaray’ın başarılı sonuçlar almaya devam etmesi nedeniyle Türk Tanıtma Fonundan yeniden destek sağlanması amacıyla Bakanlığımızca gerekli çalışmalara başlanılmıştır.
Saygılarımla.
		Fikret Ünlü
		Devlet Bakanı
3. – Hatay Milletvekili Mustafa Geçer’in, devlet memurluğu sınavına ilişkin Başbakandan sorusu ve Devlet Bakanı Şükrü Sina Gürel’in cevabı (7/1688)
Türkiye Büyük Millet Meclisi Başkanlığına
Aşağıdaki sorularımın Başbakan Sayın Bülent Ecevit tarafından yazılı cevaplandırılmasını delaletlerinize arz ederim.
		Mustafa Geçer
		Hatay
17 Ekim 1999 tarihinde Merkezî olarak Öğrenci Seçme ve Yerleştirme Merkezi Başkanlığı tarafından yapılan ve Devlet Memurluğu Sınavında başarılı olanların yerleştirilmeleriyle ilgili tercih formları sadece Hürriyet Gazetesi tarafından ve bedel karşılığında dağıtıldığından binlerce memur adayı tercih formlarını temin edememiştir. Birçokları da 10 milyon TL. ye varıncaya kadar karaborsadan temin etmek zorunda kalmışlardır.
S-1. Devlet Memurluğu Sınavını kazanan adaylara gönderilen tercih formları, hangi gerekçe ve hangi şartlarla sadece Hürriyet Gazetesi aracılığı ile dağıtımı tercih edilmiştir?
S-2.  Devlet Memurluğu Sınavını kazanan yüzbinlerce kişiden sadece 19 000 civarında memur atamasının yapılacağı ifade edilmektedir. Sınavı kazanıp da ataması yapılamayan yüzbinlerce memur adayının durumu ne olacak? Sınavı kazanan memur adaylarının hakları ne kadar süre ile saklı kalacaktır?
S-3.  Devlet Memurluğu Sınavına girmek için askerlik ön şartı aranmaz iken, kazananlardan askerlik yapmış olma şartı, bilgisayar kullanabilme şartı ve bunun yanında üniversitelerin teknik ve sosyal bölümlerinden mezun olanların aynı kategoride değerlendirilmesi, üniversitede okuyan öğrencilerle lise mezunu olanların aynı sınava alınması sizce uygun mudur?
S-4.  Devlet Memurluğu Sınavları aracılığı ile yüzbinlerce işsizden toplanan paralar Kamu Finansman açıkları için bir gelir olarak mı düşünüldü? Açıklar mısınız?
	T.C.
	Devlet Bakanlığı	28.4.2000
	Sayı : B.02.0.007/1020
Türkiye Büyük Millet Meclisi Başkanlığına
İlgi : a) TBMM Başkanlığının, 3.4.2000 tarihli ve A.01.0.GNS.0.10.00.02-7/1688-4841/11444 sayılı yazısı.
b) Başbakanlığın 7.4.2000 tarih ve B.02.0.KKG-0.12/106-197-1/1729 sayılı yazısı.
Hatay Milletvekili Sayın Mustafa Geçer’in Sayın Başbakanımıza tevcih ettiği, Sayın Başbakanımızın da kendileri adına Bakanlığım koordinatörlüğünde cevaplandırılmasını istediği 7/1688-4841 esas no.lu yazılı soru önergesi cevabı ekte sunulmuştur.
Bilgilerinizi ve gereğini arz ederim.
		Prof. Dr. Şükrü Sina Gürel
		Devlet Bakanı
Hatay Milletvekili Sayın Mustafa Geçer’in Başbakan Sayın Bülent Ecevit Tarafından
Yazılı Cevaplandırılması İstenilen Soru Önergesine İlişkin Bilgiler
Soru 1.  Devlet Memurluğu Sınavını kazanan adaylara gönderilen tercih formları, hangi gerekçe ve hangi şartlarla sadece Hürriyet Gazetesi aracılığı ile dağıtımı tercih edilmiştir?
Cevap 1. Bilindiği üzere, İlk Defa Kamu Hizmeti ve Görevlerine Devlet Memuru Olarak Atanacaklar İçin Mecburî Yeterlik ve Yarışma Sınavları Genel Yönetmeliğinin Değişik Ek 1 inci maddesinin 4 üncü fıkrasında “ Kamu kurum ve kuruluşlarının bildirdiği atama yapılacak boş kadrolar ve atanacaklarda aranacak şartlar Devlet Personel Başkanlığınca, bu Yönetmeliğin 8 inci maddesine göre duyurulur. Merkezî sınavda başarılı olup duyurulan boş kadrolara atanma şartlarını taşıyanlar, atanmak istedikleri kurumun adını ve kadro unvanını belirterek Devlet Personel Başkanlığına başvururlar. Devlet Personel Başkanlığı kurum ve unvan tercihleri ile kurumların aradıkları nitelikleri de dikkate alarak başvuranlardan merkezî sınav başarı sırasına göre atanma hakkını elde edenleri tespit ederek ilgili kuruma ve adaya bildirir.” ve anılan Yönetmeliğin 8 inci maddesinin 1 inci fıkrasında da “Duyuru; atama yapılacak boş kadroların unvanı, sınıfı, derecesi ve sayısı, bulundukları yer ve aylık tutarları, alınacak personelde aranacak genel ve özel şartlar, müracaat edilecek merci ve en son müracaat tarihi ile sınavların yapılacağı yer ve zamanı müracaat süresinin bitiminden en az 15 gün önce Resmî Gazete, radyo, televizyon veya ülke çapında tirajı yüksek gazetelerden asgarî biri ile veya uygun görülecek diğer araçlarla duyurulur.” hükmü yer almakta olup, Kamu kurum ve kuruluşlarınca atama yapılacak kadro ve pozisyonların unvanı, ait olduğu il ve bu kadro ve pozisyonlarda aranılacak şartları içeren kitapçık ile başvuru formu söz konusu hükümlere uygun olarak ülke çapında tirajı yüksek gazetelerden biri olan Hürriyet Gazetesi ile teknolojik gelişmelere uygun olarak www.basbakanlik-dpb.gov.tr internet adresinde ilân edilmiştir.
Ayrıca, formlar ve ilân kitapçığı Sn. Milletvekillerine ve Valiliklere gönderilmiş olup, Valiliklerde ve Devlet Personel Başkanlığında oluşturulan bürolarda ücretsiz olarak dağıtılmıştır.
Soru 2.  Devlet Memurluğu Sınavını kazanan yüzbinlerce kişiden sadece 19 000 civarında memur atamasının yapılacağı ifade edilmektedir. Sınavı kazanıp da ataması yapılamayan yüzbinlerce memur adayının durumu ne olacak? Sınavı kazanan memur adaylarının hakları ne kadar süre ile saklı kalacaktır?
Cevap 2. Kamu Kurum ve Kuruluşlarına İlk Defa Devlet Memuru Olarak Atanacaklar İçin Yapılacak Merkezî Sınavla İlgili Usul ve Esasların 7 nci maddesi gereğince, Devlet Memurluğu Sınav sonuçları sınav tarihinden itibaren iki yıl süre ile geçerlidir.
14 Mart 2000 tarihinde ilân edilen 19 783 adet kadro ve pozisyon 1999 yılında kullanılmak üzere açıktan atama izni verildiği halde merkezî sınavla ilgili işlemlerin gecikmesi sebebiyle kullanılamayan kadrolardır. 2000 yılında Kamu kurum ve kuruluşlarının personel ihtiyacının giderilmesi amacıyla açıktan atama izni verilecek kadro ve pozisyonlar yıl içerisinde ayrıca ilân edilecektir.
Merkezî sınavda başarılı olanların iki yıllık süre içerisinde duyurulacak ilânlarda yer alan kadro ve pozisyonlara ilişkin tercihleri esas alınarak atamaları yapılacaktır.
Soru 3.  Devlet Memurluğu Sınavına girmek için askerlik ön şartı aranmaz iken, kazananlardan askerlik yapmış olma şartı, bilgisayar kullanabilme şartı ve bunun yanında üniversitelerin teknik ve sosyal bölümlerinden mezun olanların aynı kategoride değerlendirilmesi, üniversitede okuyan öğrencilerle lise mezunu olanların aynı sınava alınması sizce uygun mudur?
Cevap 3. Askerliğini yapmış olmak, bilgisayar bilmek ve benzeri özel şartlar kurumlarca yürütülecek hizmetin gereği olarak adaylarda aranan nitelikler olup, öteden beri yapılan sınavlarda da aranmaktadır. Buna ilişkin mevzuatın merkezî sınav uygulaması ile doğrudan ilişkisi bulunmamaktadır. Bu husus tamamen kurumların hizmet ihtiyaçlarından kaynaklanmaktadır.
Yapılan sınavın meslekî yeterlilik sınavı olmaması ve sadece genel kültür ve genel yetenek bilgisini ölçmeye yönelik bulunması sebebiyle, Teknik ve Sosyal içerikli okul mezunlarının aynı sınava tabi tutulmasında hukuka aykırı bir husus bulunmamaktadır.
Adaylar sahip oldukları diplomalar esas alınarak öğrenim durumları itibariyle farklı sınavlara tabi tutulmuşlardır. Adaylardan halen yüksek eğitime devam edenlerin lise mezunlarından ayrı bir kategoride sınava tabi tutulmasının imkânı bulunmamaktadır.
Soru 4.  Devlet Memurluğu Sınavları aracılığı ile yüzbinlerce işsizden toplanan paralar kamu finansman açıkları için bir gelir olarak mı düşünüldü? Açıklar mısınız?
Cevap 4. 17.10.1999 tarihinde Öğrenci Seçme ve Yerleştirme Merkezi Başkanlığı (ÖSYM) tarafından yapılan ilk defa Devlet Memuru Olarak Atanacaklar İçin Yapılan Merkezî Sınava (DMS) başvuranlardan alınan ücretler, ÖSYM tarafından sınav giderlerinde kullanılmak üzere alınmıştır.
Alınan bu paralar söz konusu sınavın giderlerinde kullanılmış olup, kamu finansman açığının giderilmesi ile bir ilgisi bulunmamaktadır.
4. – Bursa Milletvekili Ahmet Sünnetçioğlu’nun, ambulans teknikerlerinin kadro mecburiyeti olup olmadığına ilişkin sorusu ve Sağlık Bakanı Osman Durmuş’un cevabı (7/1713)
Türkiye Büyük Millet Meclisi Başkanlığına
Aşağıdaki sorularımın Sağlık Bakanı Sayın Osman Durmuş tarafından yazılı olarak cevaplandırılmasını  arz ederim.
		28.3.2000
		Ahmet Sünnetçioğlu
		Bursa
Trafik kazalarından sonra görülen ölümlerin % 5’ i ilk  beş dakikada, % 50’si ilk otuz dakikada oluşmaktadır. Kazalarda ve tüm acil hastalık ya da yaralanmalardan sonra zamanında ve doğru girişimler sayesinde ölüm ve sakat kalma sayıları azaltılabilir.
Paramedikler : (Ambulans Teknikerleri) Hastalara ve kazazedelere ilk müdahaleyi, yaralı kurtarma ve taşımayı, hastaneye ulaşana kadar geçen sürede yaralanmanın ve hastalığın daha kötüleşmesine engel olacak girişimleri yapıyorlar.
1. Sağlık Bakanlığı ve özel ambulanslarda paramediklerin kadro mecburiyeti var mıdır? Böyle bir çalışma yapmayı düşünüyor musunuz?
	T.C.
	Sağlık Bakanlığı	27.4.2000
	Personel Genel Müdürlüğü
	Sayı : B100PER0100000/46331
Konu : Yazılıya çevrilen sözlü soru önergesi
Türkiye Büyük Millet Meclisi Başkanlığı
Genel Sekreterliğine
(Kanunlar ve Kararlar Dairesi Başkanlığı)
İlgi :  3.4.2000 tarihli ve A.01.0.GNS.0.10.00.02-7/1713/11616 sayılı yazınız.
Bursa Milletvekili Ahmet Sünnetçioğlu tarafından tarafıma yöneltilen “Ambulans teknikerlerinin Sağlık Bakanlığı ve özel ambulans servislerinde kadro mecburiyeti olup olmadığı ve bu konuda çalışma yapılıp yapılmadığı” na ilişkin yazılı soru önergesinin cevabı ekte sunulmuştur.
Bilgilerinize arz ederim.
		Doç. Dr. Osman Durmuş
		Sağlık Bakanı
Bursa Milletvekili Sayın Ahmet Sünnetçioğlu’nun “Ambulans Teknikerlerinin Sağlık Bakanlığı
ve Özel Ambulans Servislerinde Kadro Mecburiyeti Olup Olmadığı ve Bu Konuda Çalışma
Yapılıp Yapılmadığı” na İlişkin Yazılı Soru Önergesinin Cevabıdır.
Sorular : 
Trafik kazalarından sonra görülen ölümlerin % 5’ i ilk  beş dakikada, % 50’si ilk otuz dakikada oluşmaktadır. Kazalarda ve tüm acil hastalık ya da yaralanmalardan sonra zamanında ve doğru girişimler sayesinde ölüm ve sakat kalma sayıları azaltılabilir.
Paramedikler : (Ambulans Teknikerleri) Hastalara ve kazazedelere ilk müdahaleyi, yaralı kurtarma ve taşımayı, hastaneye ulaşana kadar geçen sürede yaralanmanın ve hastalığın daha kötüleşmesine engel olacak girişimleri yapıyorlar.
1. Sağlık Bakanlığı ve özel ambulanslarda paramediklerin kadro mecburiyeti var mıdır? Böyle bir çalışma yapmayı düşünüyor musunuz?
Cevaplar : 
Kuruluş amacı, ülkemiz insanlarının acil hastalık ve yaralanma hallerinde, en kısa sürede bir sağlık ekibiyle birlikte olay mahalline ulaşmak, hasta veya yaralıya yerinde acil tıbbî müdahaleyi yapmak ve gerekiyorsa en kısa sürede ihtiyacı olan sağlık yardımını alabileceği merkeze ulaştırmak olan (112) Acil Sağlık Hizmetlerinde görev yapan personel, geçici görevlendirme ile çalışmakta olup, halen yürürlükte bulunan Sağlık Bakanlığı Taşra Teşkilâtı Yatak ve Kadro Standartları Yönetmeliğinde kadrosu bulunmamaktadır.
Verilen hizmetin daha sağlıklı ve verimli sunulabilmesi için illerdeki Acil Sağlık Hizmetleri Şube Müdürlüğü, Komuta Kontrol Merkezi ve Acil Sağlık İstasyonlarının kadrolarının oluşturularak hizmetlerin kadrolu personelce verilmesi büyük önem arz etmektedir.
Halihazırda, 112 Acil Sağlık Hizmetleri, 1 hekim, 1 sağlık memuru veya hemşire ile 1 şoförden oluşan 3 kişilik birer ekiple verilmekte ancak, ambulans teknikerlerinin standart kadrolarımızda yer almaması ve görev tanımlarının yapılmamış olması nedeniyle, ambulans servislerinde görevlendirilmemektedir.
Yetiştirilme amacı, ambulanslarda acil sağlık hizmeti vermek olan ambulans teknikerlerinin (acil yardım-kurtarma), Acil Sağlık Sistemi ve özel ambulans servislerinde kadrolu olarak çalışabilmeleri için, Bakanlığımca Standart Kadro Yönetmeliğinin günümüz şartlarına göre yeniden düzenlenmesi amacı ile çalışmalar başlatılmıştır.
Göstermiş olduğunuz ilgiye teşekkür ederim.
5. – İstanbul Milletvekili Azmi Ateş’in, bankaların açık pozisyon uygulamalarına ve Bankalar Üst Kuruluna ilişkin Başbakandan sorusu ve Devlet Bakanı Recep Önal’ın cevabı (7/1722)
Türkiye Büyük Millet Meclisi Başkanlığına
Aşağıdaki sorularımın Başbakan Sayın Bülent Ecevit tarafından yazılı olarak cevaplandırılmasına delaletlerinizi arz ederim.
Saygılarımla.		28.3.2000
		Azmi Ateş
		İstanbul
Sorular:
Türkiye gibi riskli kur politikalarının uygulandığı ülkelerde bankacılık sektörünün açık pozisyonla faaliyette bulunması, bankalar açısından son derece tehlikelidir. Herhangi bir nedenle kurlarda meydana gelebilecek öngörülemeyen artışlar, dövize pozisyon açan bankaların malî yapılarının bozulmasına veya batmasına yol açabilir. Nitekim Tayland’da 1997 yılında yaşanan ve daha sonra tüm Uzakdoğu Asya ülkelerini saran finansal krizin büyümesinde bankaların döviz uyumsuzluğu önemli rol oynamıştır.
Bu gerçekler ışığında;
1. Bugün bankacılık sektöründeki açık pozisyon miktarı nedir?
2. Açık pozisyonun azaltılması için, bir tedbir almayı düşünüyor musunuz?
3. Düşünüyorsanız; bu tedbirler nelerdir?
4. Bankalar Kanununda Değişiklik Yapılmasına İlişkin Kanunun TBMM Genel Kurulunda kabulü 17.12.1999 tarihinde gerçekleşmiş ve Resmî Gazetede yayınlanmıştır. Söz konusu kanunun yürürlüğe girmesinin üzerinden üç ay geçmesine rağmen, Bankalar Denetleme ve Düzenleme Kurulu üyelerinin atamasını niçin geciktirdiniz?
5. Böylesine önemli bir sektörde, böylesine önemli bir kurulun düzenlenmesinin gecikmesi, zaten olumsuz sinyaller veren bu sektördeki sıkıntıların daha da büyümesinde etkili olmaz mı?
	T.C.
	Başbakanlık	25.4.2000
	Hazine Müsteşarlığı
	Banka ve Kambiyo Genel Müdürlüğü
	Sayı: B.02.1.HM.0.BAK.01.01/1130-32899
Türkiye Büyük Millet Meclisi Başkanlığına
İlgi: Başbakanlığına muhatap 10.4.2000 tarih ve KAN.KAR.MD.A.01.0.GNS.0.10.00.02-7/1722-4938/11989 sayılı yazınız.
İlgide kayıtlı yazınız ekinde yer alan, İstanbul Milletvekili Azmi Ateş’e ait yazılı soru önergesinde, bankacılık sektöründeki açık pozisyon miktarı, bu açık pozisyonun azaltılması için tedbir alınmasının düşünülüp düşünülmediği ve yeni Bankalar Kanunu çerçevesinde, Bankacılık Düzenleme ve Denetleme Kurulu üyelerinin atamalarının gecikme sebebi sorulmaktadır. Söz konusu sorulara cevaplarımız aşağıda sunulmuştur.
1,2,3. Bankaların açık pozisyonları, 29.8.1998 tarih ve 23448 sayılı Resmî Gazetede yayımlanan “Yabancı Para Net Genel Pozisyon / Sermaye Tabanı Standart Rasyosunun Bankalarca Uygulanmasına İlişkin Esaslar Hakkında Tebliğ” çerçevesinde izlenmektedir. Buna göre, 1999 yıl sonu itibariyle, bankacılık sektöründeki açık pozisyon miktarı bilanço dışı işlemler dahil 2,8 milyar dolar (1 513 819 milyar TL) olarak gerçekleşmiştir. Tebliğ gereğince söz konusu rasyoyu tüm bankalar azami % 20 oranında sağlamak ve idame ettirmek zorundadırlar. Düzenlemenin ilk yürürlüğe girdiği 1995 yılında % 50 olarak belirlenen bu rasyo 29.8.1998 tarihinde % 30’a, ardından 5.8.1999 tarihinde % 20 seviyesine çekilerek yurtdışındaki uygulamalarla uyumlu hale getirilmiştir. Bankalar Kanununa göre, bu rasyoyu sağlayamayan bankalar yeni iştirak edinememekte ve yeni şube açamamaktadırlar. Ayrıca, % 20’lik bu sınırı aşan bankaların aşan kısma karşılık gelen net genel pozisyon açıkları disponibilite uygulamasında taahhüt olarak dikkate alınmaktadır.
4,5. 4491 sayılı Kanunla değişik 4389 sayılı Bankalar Kanunu çerçevesinde oluşturulan ve Hükümetimizce de büyük önem verilen Bankacılık Düzenleme ve Denetleme Kurulu üyelerinin atamaları, söz konusu Kanunun geçici 1 inci maddesindeki “Kurul başkan ve üyeleri 31.3.2000 tarihine kadar atanır” hükmüne uygun olarak, 31 Mart 2000 tarihli ve 24006 Mükerrer sayılı Resmî Gazetede yayımlanan 2000/313 sayılı Bakanlar Kurulu Kararı ile gerçekleştirildiğinden konuyla ilgili herhangi bir gecikme söz konusu değildir.
Bilgi edinilmesi ve gereğini arz ederim.
		Recep Önal
		Devlet Bakanı
6. – İstanbul Milletvekili Azmi Ateş’in, tasarruf mevduatlarından Devlet garantisi kaldırılıp kaldırılmayacağına ilişkin Başbakandan sorusu ve Devlet Bakanı Recep Önal’ın cevabı (7/1723)
Türkiye Büyük Millet Meclisi Başkanlığına
Aşağıdaki sorularımın Başbakan Sayın Bülent Ecevit tarafından yazılı olarak cevaplandırılmasına delaletlerinizi arz ederim.
Saygılarımla.		28.3.2000
		Azmi Ateş
		İstanbul
Sorular:
Tasarruf mevduatının tamamının garanti kapsamına alınması bankacılık sektöründeki önemli problemlerden birisidir. Tasarruf mevduatının tümü Devletin garantisi altında olduğu için mevduat sahipleri iyi banka-kötü banka ayırımı ve değerlendirilmesi yapmadan en yüksek faiz veren bankaya yönelmektedir. Bu durum “Kötü para iyi parayı kovar” kuralını harekete geçirmekte ve bankalar gereksiz rekabet ve faiz yarışına girmektedirler. Böylece bankalar da gerekli tedbirleri elden bırakmaktadırlar.
Hal böyleyken;
1. Bankacılık sektöründe ileride yaşanabilecek sıkıntıları ortadan kaldırmak için tasarruf mevduatı üzerindeki % 100 devlet garantisini kaldırmayı düşünüyor musunuz?
2. Düşünüyorsanız bunu ne zaman ve hangi şartlarda yapacaksınız?
3. Düşünmüyorsanız, sebebini izah eder misiniz?
	T.C.
	Başbakanlık	26.4.2000
	Hazine Müsteşarlığı
	Banka ve Kambiyo Genel Müdürlüğü
	Sayı: B.02.1.HM.0.BAK.01.02.52135-1/148/33177
Türkiye Büyük Millet Meclisi Başkanlığına
İlgi: 10.4.2000 tarih ve A.01.0.GNS.0.10.00.02-7/1723-4939-11690 sayılı yazınız.
İstanbul Milletvekili Sayın Azmi Ateş’in Sayın Başbakanımıza tevcih ettiği 28.3.2000 tarih ve 1523 sayılı soru önergesi, aşağıdaki şekilde cevaplandırılmıştır.
Bankalardaki tasarruf mevduatının tamamının sigorta kapsamına alınması yönündeki bir uygulamanın hem sistemdeki rekabeti olumsuz yönde etkilediği hem de mevduat faizlerinin ve enflasyonun yükselmesine neden olduğu açıktır. Ancak, malî sektörde istikrar sağlanmadan ve güven tesis edilmeden tam rekabet koşullarının oluşturulması mümkün değildir. Kamudan fon toplama esasına dayalı olarak faaliyet gösteren kurumlardan oluşan malî sektörde yaşanan sorunlardan sonra, sektöre duyulan güven ve itibarın iç ve dış piyasalarda yeniden tesis edilmesine yönelik olarak, yüzde yüz güvenceye dayalı mevduat sigorta sistemi etkin bir şekilde uygulanmış ve amacına ulaşmıştır.
Bu itibarla, mevduat sigorta sisteminin küçük tasarruf sahiplerini korumaya yönelik yeni esaslara bağlanmasına ilişkin çalışmalar devam etmektedir.
Bilgilerine arz ederim.
		Recep Önal
		Devlet Bakanı
7. – İstanbul Milletvekili Azmi Ateş’in, bankaların sermayelerinin güçlendirilmesine ilişkin Başbakandan sorusu ve Devlet Bakanı Recep Önal’ın cevabı (7/1724)
Türkiye Büyük Millet Meclisi Başkanlığına
Aşağıdaki sorularımın Başbakan Sayın Bülent Ecevit tarafından yazılı olarak cevaplandırılmasına delaletlerinizi arz ederim.
Saygılarımla.		28.3.2000
		Azmi Ateş
		İstanbul
Sorular:
Dünyada, özellikle 1990’lı yıllarda yaşanan finansal krizlerin büyümesinde, sermayesi yetersiz ve küçük ölçekli bankaların önemli bir payının olduğu bilinmektedir. Ülkemizde bankaların sermayeleri yetersiz ve ölçekleri de küçüktür. Bugün dünyada bir çok alanda olduğu gibi finansal alanda da banka birleşmeleri yaşanmaktadır. Hem maliyetlerin düşürülmesi, hem de krizlere karşı daha güçlü sermaye yapısıyla karşı koymayı amaçlayan şirket birleşmeleri henüz ülkemizde yaşanmamaktadır. Tam aksine bankacılık sektörü çok sayıda, yetersiz sermayeli küçük bankalardan oluşmaktadır.
Bu durumda;
1. Bankaların sermayelerinin güçlendirilmesi ve ölçeklerinin büyütülmesi için herhangi bir tedbir almayı düşünüyor musunuz?
2. Eğer düşünüyorsanız, bu tedbirler nelerdir?
	T.C.
	Başbakanlık	25.4.2000
	Hazine Müsteşarlığı
	Banka ve Kambiyo Genel Müdürlüğü
	Sayı: B.02.1.HM.0.BAK.01.01/1130-32898
Türkiye Büyük Millet Meclisi Başkanlığına
İlgi: Başbakanlığa muhatap 10.4.2000 tarih ve KAN.KAR.MD.A.01.0.GNS.0.10.00.02-7/1724-4940/11691 sayılı yazınız.
İlgide kayıtlı yazınız ekinde İstanbul Milletvekili Azmi Ateş’e ait yazılı soru önergesinde, ülkemizde bankacılık sektörünün yetersiz sermayeli küçük bankalardan oluştuğu belirtilerek, bankaların sermayelerinin güçlendirilmesi ve ölçeklerinin büyütülmesi için herhangi bir tedbir alınmasının düşünülüp düşünülmediği sorulmaktadır.
Bankaların sermaye yeterliliği, 30 Haziran 1998 tarih ve 23388 Mükerrer sayılı Resmî Gazetede yayımlanan “Bankaların Sermaye Yeterliliğinin Ölçülmesine ve Değerlendirilmesine İlişkin Usul ve Esaslar Hakkında Tebliğ” çerçevesinde izlenmektedir. Söz konusu standart rasyo bankalara, aldıları risklere karşı belirli bir oranda sermaye bulundurma yükümlülüğü getirmektedir. Buna göre bankalar, “Sermaye Tabanı/Risk Ağırlıklı Varlıklar, Gayrinakdî Krediler ve Yükümlülükler” standart rasyosunu asgari % 8 olarak sağlamak zorundadırlar. Söz konusu rasyonun bu oranın altında gerçekleşmesi halinde, rasyonun hesaplama tarihini izleyen altı aylık dönemde sermaye tabanının gerekli miktarda artırılması gereklidir. Bankalar Kanununa göre, bu rasyoyu sağlayamayan bankalar yeni iştirak edinememekte ve yeni şube açamamaktadırlar. Ayrıca, 4389 sayılı Bankalar Kanununun 9 uncu maddesinin altı numaralı fıkrasının (a) bendi ile bankalara, merkez şube hariç her bir şube için banka kuruluşunda gerekli asgarî sermayenin % 1’i oranında özkaynak bulundurma zorunluluğu getirilerek, bankaların sermayelerinin yükseltilmesi amaçlanmıştır. Bunlara ilave olarak, halen çalışmaları devam eden, bankalarda dahili risk yönetimi oluşturulması ile sermaye yeterliliğinde piyasa riskinin de hesaba katılmasına ilişkin düzenlemelerin, bankaların sermayelerinde artış sağlayacağı düşünülmektedir.
Bunun yanı sıra; 4389 sayılı Kanunun 4491 sayılı Kanun ile değişik 14 üncü maddesinin 2/b bendindeki “Kurum, bir bankanın özkaynaklarının sermaye yeterliliğine ilişkin düzenlemelere göre yetersiz kaldığını ya da bu durumun gerçekleşmek üzere olduğunu tespit ettiği takdirde; bankadan onaylayacağı bir plan dahilinde, sermaye artırımı veya sermaye benzeri kaynak temin edilmesi suretiyle bu durumun düzeltilmesini isteyebileceği gibi, kâr dağıtılmaması, yönetim kurulu üyeleri ile genel müdür ve yardımcıların huzur hakkı, ikramiye, prim, aynî ve nakdî sosyal yardım ya da her he ad altında olursa olsun verilen ek ödemelerin durdurulması; zarar doğurduğu tespit edilen faaliyetlerinin sınırlandırılması veya durdurulması; verimi düşük veya verimsiz varlıklarının elden çıkarılması da dahil olmak üzere, özkaynakların güçlendirilmesi amacıyla, uygun göreceği her türlü tedbirin alınmasını isteyebilir” hükmü çerçevesinde sermayesi yetersiz bulunan bankalardan özkaynaklarının güçlendirilmesini teminen gerekli tedbirlerin alınması istenmektedir.
Bilgi edinilmesini ve gereğini arz ederim.
		Recep Önal
		Devlet Bakanı
8. – İstanbul Milletvekili Azmi Ateş’in, bankaların malî yapılarına ilişkin Başbakandan sorusu ve Devlet Bakanı Recep Önal’ın cevabı (7/1725)
Türkiye Büyük Millet Meclisi Başkanlığına
Aşağıdaki sorularımın Başbakan Sayın Bülent Ecevit tarafından yazılı olarak cevaplandırılmasına delaletlerinizi arz ederim.
Saygılarımla.
		28.3.2000
		Azmi Ateş
		İstanbul

Sorular :
Ülkemizde son yıllarda uygulanan para politikası sonucunda, bir çok banka zor durumda kalmış ve finans sektöründeki güven unsurunu önemli ölçüde sarsacak boyutlara ulaşmıştır. En son beş bankanın Merkez Bankası bünyesindeki Tasarruf Mevduat Sigorta Fonuna şaibeli bir şekilde devredilmesi, hem kamu vicdanını rahatsız etmiş, hem de bankacılık sisteminin sorgulanmasını beraberinde getirmiştir. Operasyon kapsamındaki 5 bankanın mevduatının, toplam mevduat oranı içinde % 7’lik bir paya sahip olması da tehlikenin büyüklüğünü çok net bir biçimde ortaya koymaktadır.
Son 2,5 yıllık dönemde uygulanan sıcak para politikası, bankaların esas fonksiyonlarını ifa etmelerini engellemiş, uygulanan bu politika, bankaları, Hazinenin yüksek orandaki reel faizle borçlanmasını finanse eden kuruluşlar haline dönüştürmüştür. Bankalar topladıkları mevduatları ve değişik kaynaklardan sağladıkları fonları, reel sektörün finansman ihtiyacını karşılamak yerine Devlete borç olarak vermiştir. Diğer taraftan, kontrolsüz ve ölçüsüz şekilde kuruluş izni verilen banka sayısındaki fazlalık, sektörün ihtiyacının üzerine çıkmış, sektörde maliyetleri artırmış ve aşırı rekabeti gündeme getirmiştir.
Kamu kağıtlarına yüksel reel faizlerin verildiği dönemlerde dahi bir çok bankanın malî yapısı bozulmuş ve el konulan banka sayısı 10’u geçmiştir. Reel faizin düştüğü ve yeni piyasa şartlarına uyum sağlamakta zorlandıkları bugünlerde bankacılık sektörü ile ilgili olarak çeşitli iddialar ortaya atılmaktadır. Bunların en önemlisi malî yapısı bozulan bir çok bankanın bulunduğu ve siyasî kaygılarla, bu bankaların fona devrinin yapılmadığıdır. Bankalar açısından olumsuz piyasa şartları da, bu tür iddiaları kuvvetlendirmektedir.
Bu izahlarımızın ışığında:
1. Bugün itibarıyla malî yapısı bozulmuş banka var mıdır?
2. Var ise, bu bankalar hangileridir?
3. Eğer malî yapısı bozuk banka yoksa, hükümet tarafından neden kamuoyuna gerekli açıklamalar yapılmıyor?
4. Uluslararası finans kuruluşları tarafından malî yapısı bozulmuş bankalarla ilgili herhangi bir telkinde bulunulmuş mudur? Bulunulmuş ise, bunlar nelerdir?
5. Hükümet bütün bankaların malî yapılarının sağlam olduğunu ve bankalara el koyma operasyonu yapılmayacağını açıkça deklare edebilir mi?
	T.C.
	Başbakanlık	26.4.2000
	Hazine Müsteşarlığı
	Banka ve Kambiyo Genel Müdürlüğü
	Sayı: B.02.1.HM.0.BAK.02.02/BG-33298
Türkiye Büyük Millet Meclisi Başkanlığına
İlgi: 10.4.2000 tarih ve KAN.KAR.MD.A.01.0.GNS.0.10.00.02-7/1725-4941/11692 sayılı yazınız.
İstanbul Milletvekili Azmi Ateş’in Sayın Başbakanımıza tevcih ettiği, ilgide kayıtlı yazınız ekinde yer alan 7/1725-4941 esas nolu soru önergesinde belirtilen hususlara ilişkin açıklamalar aşağıda yer almaktadır.
Sistemde faaliyet gösteren bankaların malî bünyelerinde meydana gelebilecek zafiyet nedenlerinin belirlenmesi ve buna göre gerekli önlemlerin süratle alınarak uygulamaya konulmasına ilişkin hükümler, 4389 sayılı Bankalar Kanununda ayrıntılı olarak düzenlenmiştir. Yapılan denetlemeler sonucunda malî bünyesinde sorun bulunduğu tespit edilen bankalarla ilgili alınabilecek tedbirlerle ilgili olarak anılan Kanun hükümleri dışına çıkılması mümkün olmadığı gibi, bu konuda uluslararası finans kuruluşlarınca telkinde bulunulması söz konusu değildir.
Diğer taraftan, bankaların malî durumları ve müşterileri hakkında bilgilerin kanunen yetkili mercilerden başkasına açıklanması, anılan Kanunun 22 nci maddesinin 7 numaralı fıkrasına istinaden mümkün bulunmamaktadır.
Bilgilerinize arz olunur.
		Recep Önal
		Devlet Bakanı
9. – Erzincan Milletvekili Tevhit Karakaya’nın, Erzincan İline ayrılan yatırım ödeneklerine ilişkin sorusu ve Devlet Bakanı Ramazan Mirzaoğlu’nun cevabı (7/1733)
Türkiye Büyük Millet Meclisi Başkanlığına
Aşağıdaki sorularımın Devlet Bakanı Sayın Ramazan Mirzaoğlu tarafından yazılı olarak cevaplandırılmasına delaletinizi saygı ile arz ederim.	3.4.2000
		Tevhit Karakaya
		Erzincan
1. Bakanlığınızın 2000 Malî Yılı bütçesinden Erzincan’a ne kadar ödenek ayrılmıştır? Bu ödeneğin ne kadarı cari harcama, ne kadarı yatırım harcamaları içindir?
2. 1999 yılında Erzincan’a ayrılan ödeneğin ne kadarı kullanılmıştır?
3. Erzincan’da yapımı süren yatırımların ne zaman bitirilmesi planlanmaktadır?
4. İklim şartları gözönüne alınarak Erzincan’da yatırım hizmetlerinin zamanında yetiştirilmesi için ne gibi tedbirler düşünüyor sunuz?
	T.C.
	Devlet Bakanlığı	28.3.2000
	Sayı : B.02.0.011/715
Türkiye Büyük Millet Meclisi Başkanlığı
Genel Sekreterliği
Kanunlar ve Kararlar Dairesi Başkanlığına
İlgi: 10.4.2000 tarih ve A.01.0.GNS.0.10.00.02-7/1733-4980/11745 sayılı yazınız.
Erzincan Milletvekili Tevhit Karakaya’nın 7/1733-4980 esas no.lu soru önergesine Bakanlığım ilgili kuruluşu Türk Standartları Enstitüsü Başkanlığı ve bağlı kuruluşu Meteoroloji Genel Müdürlünce verilen cevaplar ekte sunulmuştur.
Gereğini bilgilerinize arz ederim.
		Prof. Dr. Ramazan Mirzaoğlu
		Devlet Bakanı
	T.C.
	Devlet Bakanlığı
	Özel Kalem Müdürlüğüne
	(Sn. Prof. Dr. Ramazan Mirzaoğlu)
İlgi: 11.4.2000 tarih ve A.01.0.GNS.0.10.00.02-7/4980/11645 sayılı yazınız.
İlgi yazınız incelenmiştir. Enstitümüz 132 sayılı Özel Kanunla kurulmuş özel hukuk hükümlerine tâbi bir Kamu Kurumudur. Devlet bütçesinden Enstitümüze herhangi bir kaynak veya fon ayrılması söz konusu olmayıp, gelirlerini Kanunla verilen görevler çerçevesinde elde etmektedir.
Dolayısıyla Erzincan İli için Enstitümüze herhangi bir kaynak aktarımı söz konusu olmayıp, Enstitümüzün de 2000 yılı için Erzincan’da herhangi bir yatırım projesi mevcut değildir.
Bilgilerinize sunarım.
Saygılarımla,
		Türk Standartları Enstitüsü
		Genel Sekreter Y.
		Enver Başarır
	T.C.
	Başbakanlık	20.4.2000
	Devlet Meteoroloji İşleri
	Genel Müdürlüğü
	Sayı: B.02.1.DMİ.0.73.00.01.Yat.Dos-1202/1103
Konu: Erzincan İli Yatırımları
Devlet Bakanlığına
(Sn. Prof. Dr. Ramazan Mirzaoğlu)
İlgi: 11.4.2000 tarih ve 00715 sayılı yazınız.
İlgi yazınız Erzincan İlinde Genel Müdürlüğümüzün yatırımı olup olmadığı sorulmaktadır.
Erzincan İli ve İlçelerinde Genel Müdürlüğümüzün herhangi bir yatırımı bulunmamaktadır.
Bilgilerinize arz ederim.
		Doç. Dr. Selahattin Sarı
		Genel Müdür
10. – Erzincan Milletvekili Tevhit Karakaya’nın, Erzincan İline ayrılan yatırım ödeneklerine ilişkin sorusu ve Devlet Bakanı Fikret Ünlü’nün cevabı (7/1750)
Türkiye Büyük Millet Meclisi Başkanlığına
Aşağıdaki sorularımın Devlet Bakanı Sayın Fikret Ünlü tarafından yazılı olarak cevaplandırılmasına delaletinizi saygı ile arz ederim.	3.4.2000
		Tevhit Karakaya
		Erzincan
1. Bakanlığınızın 2000 Malî Yılı bütçesinden Erzincan’a ne kadar ödenek ayrılmıştır? Bu ödeneğin ne kadarı cari harcama, ne kadarı yatırım harcamaları içindir?
2. 1999 yılında Erzincan’a ayrılan ödeneğin ne kadarı kullanılmıştır?
3. Erzincan’da yapımı süren yatırımların ne zaman bitirilmesi planlanmaktadır?
4. İklim şartları gözönüne alınarak Erzincan’da yatırım hizmetlerinin zamanında yetiştirilmesi için ne gibi tedbirler düşünüyorsunuz?
	T.C.
	Devlet Bakanlığı	26.4.2000
	Sayı: B.02.0.016/0472
Türkiye Büyük Millet Meclisi Başkanlığına
İlgi: a) Türkiye Büyük Millet Meclisi Başkanlığı Genel Sekreterliğinin 10.4.2000 tarihli ve KAN.KAR.MD.A.01.0.GNS.0.10.00.02-7/1750-4997/11762 sayılı yazısı.
b) Gençlik ve Spor Genel Müdürlüğünün 19.4.2000 tarih ve B.02.1.GSM.0.65.00.00/MZ-180 sayılı yazısı.
İlgi (a) yazınız ekinde alınan, Erzincan Milletvekili Tevhit Karakaya’ya ait 7/1750-4997 esas sayılı yazılı soru önergesi, Bakanlığıma bağlı Gençlik ve Spor Genel Müdürlüğünce incelenmiş olup, hazırlanan ilgi (b) cevap yazısı ekte gönderilmektedir.
Bilgilerinize arz ederim.
		Fikret Ünlü
		Devlet Bakanı
Erzincan Milletvekili Tevhit Karakaya’ya Ait 7/1750-4997 Esas Sayılı Yazılı Soru Önergesine Devlet Bakanı Sayın Fikret Ünlü’nün Cevabı
Soru 1. Bakanlığınızın 2000 Malî Yılı bütçesinden Erzincan’a ne kadar ödenek ayrılmıştır? Bu ödeneğin ne kadarı cari harcama, ne kadarı yatırım harcamaları içindir?
Cevap 1. 2000 Malî Yılında Özel Bütçeli Erzincan Gençlik ve Spor İl Müdürlüğünce 220 milyar TL.’sı personel, 10.6 milyar TL.’sı diğer cari harcamalar, 41 milyar TL.’sı yatırım harcamaları, 20 milyar TL.’sı ise transfer harcamaları olmak üzere toplanm 387.8 milyar TL. bütçe verilmiştir.
Bu meblağa ilave olarak, Gençlik ve Spor Genel Müdürlüğünün 2000 Yılı Yatırım Programında yer alan Erzincan/Merkez Kapalı Yüzme Havuzu için 200 milyar TL., Refahiye Antrenman ve Okul Spor Salonu için 150 milyar TL., Sporcu Kamp Eğitim Merkezi için 100 milyar TL., Erzincan il ve ilçeleri spor tesisleri bakım onarımları için 10 milyar TL. olmak üzere toplam 460 milyar TL. ödenek, katma bütçe ve fondan tahsis edilmiştir.
Soru 2. 1999 yılında Erzincan’a ayrılan ödeneğin ne kadarı kullanılmıştır?
Cevap 2. Erzincan Gençlik ve Spor İl Müdürlüğüne 1999 Malî Yılında ayrılan 236.4 milyar TL., ödeneğin yıl sonu itibariyle 185.2 milyar TL.’sı kullanılmıştır. Bu miktarın 139.4 milyar TL.’sı personel giderleri, 39.5 milyar TL.’sı diğer cari, 6.2 milyar TL’sı da transfer harcamalarına aittir.
Ayrıca, Gençlik ve Spor Genel Müdürlüğünün 1999 Yılı Yatırım Programında yer alan Erzincan Kapalı Yüzme Havuzuna 41 milyar TL., Refahiye Antrenman Spor Salonu inşaatına da 79 milyar TL. harcama yapılmıştır.
Soru 3. Erzincan’da yapımı süren yatırımların ne zaman bitirilmesi planlanmaktadır?
Cevap 3. Erzincan İlinde inşaatları devam eden Refahiye Antrenman ve Okul Spor Salonunun 2000 yılında, Sporcu Kamp Eğitimi Merkezinin 2001 yılında, Merkez/Kapalı Yüzme Havuzu inşaatının ise 2002 yılında bitirilmesi planlanmıştır.
Soru 4. İklim şartları gözönüne alınarak Erzincan’da yatırım hizmetlerinin zamanında yetiştirilmesi için ne gibi tedbirler düşünüyorsunuz?
Cevap 4. Harcamalar Maliye Bakanlığının yayınlamış olduğu Bütçe Uygulama Talimatları doğrultusunda yapılmaktadır. Erzincan ve benzeri illerimizde yatırımların zamanında yetiştirilebilmesi için iklim şartları da gözönüne alınarak, Bütçe Uygulama Talimatları çerçevesinde gereken gayret sarfedilmektedir.
Yine Bakanlığıma bağlı Millî Piyango İdaresi Genel Müdürlüğünce Erzincan İline 2000 Malî Yılı içerisinde herhangi bir yatırım planlanmamıştır.
Saygılarımla.
		Fikret Ünlü
		Devlet Bakanı
11. – Erzincan Milletvekili Tevhit Karakaya’nın, Erzincan İline ayrılan yatırım ödeneklerine ilişkin sorusu ve Devlet Bakanı Mustafa Yılmaz’ın cevabı (7/1755)
Türkiye Büyük Millet Meclisi Başkanlığına
Aşağıdaki sorularımın Devlet Bakanı Sayın Mustafa Yılmaz tarafından yazılı olarak cevaplandırılmasına delaletinizi saygı ile arz ederim.	3.4.2000
		Tevhit Karakaya
		Erzincan
1. Bakanlığınızın 2000 Malî Yılı bütçesinden Erzincan’a ne kadar ödenek ayrılmıştır? Bu ödeneğin ne kadarı cari harcama, ne kadarı yatırım harcamaları içindir?
2. 1999 yılında Erzincan’a ayrılan ödeneğin ne kadarı kullanılmıştır?
3. Erzincan’da yapımı süren yatırımların ne zaman bitirilmesi planlanmaktadır?
4. İklim şartları gözönüne alınarak Erzincan’da yatırım hizmetlerinin zamanında yetiştirilmesi için ne gibi tedbirler düşünüyorsunuz?
	T.C.
	Devlet Bakanlığı	28.4.2000
	Sayı : B.02.0.010/031-5780
Türkiye Büyük Millet Meclisi Başkanlığına
İlgi: TBMM Başkanlığı Genel Sekreterliğinin 10.4.2000 gün ve A.01.0.GNS.0.10.00.02-5089 sayılı yazısı.
Erzincan Milletvekili Tevhit Karakaya’ya ait 7/1755 esas no.lu soru önergesi incelenmiştir.
2000 Malî Yılı bütçesinden Köy Hizmetleri Genel Müdürlüğüne 594 trilyon 855 milyar TL. ödenek ayrılmıştır. 2000 yılı yatırım ödeneğinden Erzincan İline 537.5 milyar köy yolu, 134 milyar 500 milyon içme suyu, 290 milyar 401 milyon sulama ve toprak muhafaza, 10 milyar 200 milyon kanalizasyon, 11 milyar sosyal tesis ikmal vs. için 345 milyar 727 milyon akaryakıt olmak üzere toplam 1 trilyon 329 milyar 328 milyon TL. ayrılmıştır.
Cari harcamalar bölgelerin aylık ihtiyaçlarına uygun olarak gönderilmektedir. Yıllık program yapılmamaktadır. Bölgelerine gönderilen cari ödeneklerde bağlı illerin ihtiyaçlarına göre kullanılmaktadır.
1999 yılında Erzincan İline ayrılan 659 milyar yatırım ödeneğinin tamamı harcanmıştır. 1999 yılında Erzurum Bölge Müdürlüğü emrine daimi işçi, geçici işçilerin maaş ve fazla mesaileri ile memur maaşları ve tedavi vs. giderleri için toplam 18 trilyon 131 milyar 901 milyon TL. ödenek gönderilmiştir.
Yatırım hizmetleri uygulamalarında çalışılmayan devre Bayındırlık ve İskân Bakanlığınca tespit edilmektedir. Çalışılan devrede bütçe imkanları dahilinde yeterli ödenek ayrılırsa işlerin zamanında bitirilmesine çalışılacaktır.
Bilgilerinize arz ederim.
		Mustafa Yılmaz
		Devlet Bakanı
12. – Erzincan Milletvekili Tevhit Karakaya’nın, Erzincan İline ayrılan yatırım ödeneklerine ilişkin sorusu ve Devlet Bakanı ve Başbakan Yardımcısı H. Hüsamettin Özkan’ın cevabı (7/1759)
Türkiye Büyük Millet Meclisi Başkanlığına
Aşağıdaki sorularımın Başbakan Yardımcısı ve Devlet Bakanı Sayın H. Hüsamettin Özkan tarafından yazılı olarak cevaplandırılmasına delaletinizi saygı ile arz ederim.	3.4.2000
		Tevhit Karakaya
		Erzincan
1. Bakanlığınızın 2000 Malî Yılı bütçesinden Erzincan’a ne kadar ödenek ayrılmıştır? Bu ödeneğin ne kadarı cari harcama, ne kadarı yatırım harcamaları içindir?
2. 1999 yılında Erzincan’a ayrılan ödeneğin ne kadarı kullanılmıştır?
3. Erzincan’da yapımı süren yatırımların ne zaman bitirilmesi planlanmaktadır?
4. İklim şartları gözönüne alınarak Erzincan’da yatırım hizmetlerinin zamanında yetiştirilmesi için ne gibi tedbirler düşünüyorsunuz?
	T.C.
	Devlet Bakanlığı	28.4.2000
	Başbakan Yardımcılığı
	Sayı: B.02.0.002/40-0798
Türkiye Büyük Millet Meclisi Başkanlığı
Genel Sekreterliği
Kanunlar ve Kararlar Dairesi Başkanlığına
İlgi : 10 Nisan 2000 tarih ve A.01.0.GNS.0.10.00.02-7/1759-5007/11772 sayılı yazınız.
Erzincan Milletvekili Tevhit Karakaya’nın tarafıma tevcih ettiği Türkiye Büyük Millet Meclisi İç Tüzüğünün 99 uncu maddesi gereğince cevaplandırılması istenen 7/1759-5007 esas no.lu yazılı soru önergesi ile ilgili bilgiler hazırlanarak ekte gönderilmiştir.
Bilgilerinizi rica ederim.
		H. Hüsamettin Özkan
		Devlet Bakanı
		Başbakan Yardımcısı
Türkiye Halk Bankası’nın Erzincan İline Yönelik Faaliyetleri
Türkiye Halk Bankası; ülkemiz küçük ve orta ölçekli işletmelerine (KOBİ) büyüyüp güçlenmeleri, gelişen ekonomik koşullara uyum sağlamaları için finansman ve finansman dışı bilgilendirme, teknik ve idarî danışmanlık hizmetleri sunan ve bu kesimin Kalkınma Bankası gibi görev yapan uzman bir bankadır.
Ülke ekonomisinde önemli bir yer teşkil eden esnaf sanatkârlara ve KOBİ’lere sunduğu desteklerde sektörde farklı ve saygın bir konuma gelmiş olan Halkbank, temel kredi politikasını öncelikle hedef kitlesinin kredilendirilmesi ve kredi kullandırım koşullarının iyileştirilmesi üzerine kurmuş olup, politika araçlarını da etkin, düşük faizli ve yaygın kredi kullandırımı şeklinde belirlemiştir.
Türkiye Halk Bankası; bu amacına yönelik ilke ve politikalarını, her zaman yenileyerek sürdürmüş, özellikle son yıllarda hedef kitlesine verdiği kredilerin tutarını Cumhuriyet tarihinin rekor seviyelerine ulaştırırken, kredi koşullarını iyileştirmiş ve kredi kullandırımında önemli ölçüde etkinlik sağlamıştır.
Bu kapsamda Bankaca ülke esnaf sanatkârlarına tahsis edilen plasmanlar; 1997 yılında 150 trilyon lira iken, 1998 yılında 220 trilyon liraya, 1999 yılında 327 trilyon liraya ve Mart/2000 itibariyle de 357.9 trilyon liraya yükselmiştir.
Yine Banka, 1997 yılında KOBİ’lere açtığı krediler 150 trilyon lira iken bu krediler; 1998 yılında 285.5 trilyon liraya, 1999 yılı sonunda da 540 trilyon liraya ve Mart/2000 itibariyle de 574.2 trilyon liraya ulaşmıştır.
Ayrıca, Bankanın yoğun istek ve girişimleri sonucu uygulamaya konulan ve KOBİ’lerde istihdamı ve teknolojiyi yenilemeyi amaçlayan KOBİ Teşvik Fonu kredileri kapsamında bugüne kadar toplam 5642 firmaya 109.5 trilyon lira kredi kullandırılmış ve bu kredilerle 46 829 kişiye ilave iş imkanı sağlanmıştır.
Ülkemiz ekonomisinin gelişmesinde yarattıkları katma değer ve istihdam yaratıcı özelliği ile vazgeçilmez bir kesimi oluşturan esnaf ve sanatkârlarla KOBİ’lerin tek finansman kaynağı durumunda olan Bankanın öncelikli hedefi; her zaman ve ülkemizin her yöresindeki bu kesimin yanında yer almak ve uygun koşullarla kredi kullandırmaktır.
Bu hedef doğrultusunda; Banka’nın, Erzincan İlindeki esnaf-sanatkârlarla KOBİ’ler ve sanayici - işadamlarına ve girişimcilere ilde mevcut 6 şubesinde görev alan 61 deneyimli ve dinamik personeli ile hizmet sunmaktadır.
Diğer taraftan, Bankanın Erzincan İl ve İlçelerinde toplam 6 kooperatife bağlı 5351 kooperatif ortağına 1998 yılında 594 milyar lira, 1999 yılında 1 trilyon lira plasman tahsis etmiş, Nisan/2000 tarihi itibariyle de 2.6 trilyon liraya ulaşmıştır.
Ayrıca KOBİ Teşvik Kararnamesi ile Acil Destek Kapsamında bulunan illerimizdeki KOBİ’lere 75 milyar lira limitli, 4 yıl vadeli ve % 20 faizli kredi imkanı sağlanmış ve bu kapsamda Acil Destek İlleri arasında yer alan Erzincan İlimiz KOBİ’lere de bu kredilerden bu koşullarda yararlandırılmış ve bugüne kadar KOBİ Teşvik Fonu kredisinden Erzincan İlinde toplam 31 firmaya 649 milyar liralık kredi kullandırılmış ve 355 yeni istihdam sağlanmıştır.
Bankanın ilin potansiyelini harekete geçirmek için kullandırdığı toplam kredileri ise 1998 yılında 2 trilyon lira iken, 1999 yılında 3.6 trilyon liraya, Nisan/2000 tarihi itibariyle de 3.9 trilyon liraya ulaşmıştır.
Diyanet İşleri Başkanlığının Erzincan Milletvekili Tevhit Karakaya’nın 7/1759-5007 Sayılı Yazılı Soru Önergesine Verilen Cevap:
1. Erzincan İlinden yatırım talebinde bulunulmadığından 2000 Yılı Bütçesinde Erzincan’a ödenek ayrılmamıştır.
2. Ödenek ayrılmadığından kullanılan miktar yoktur.
3. Erzincan’da devam eden yatırım bulunmamaktadır.
4. Yatırım olmadığından, hizmetlerin bitirim süresi de söz konusu değildir.
13. – Afyon Milletvekili İsmet Attila’nın, Afyon Köy Hizmetleri İl Müdürlüğünden, Rize İline gönderilen dozerlerin ne zaman iade edileceğine ilişkin sorusu ve Devlet Bakanı Mustafa Yılmaz’ın cevabı (7/1774)
Türkiye Büyük Millet Meclisi Başkanlığına
Aşağıdaki sorumun Devlet Bakanı Sayın Mustafa Yılmaz tarafından yazılı olarak cevaplandırılmasını arz ederim.
Saygılarımla.		4.4.2000
		İsmet Attila
		Afyon
ANASOL-D Hükümeti döneminde 14.4.1998 tarih ve 29858 sayılı TBMM Başkanlığına hitaben verdiğim yazılı soru önergeme; 11.5.1998 tarih ve 031.1709 sayılı Bakanlık cevabî yazıda; “Afyon Köy Hizmetleri İl Müdürlüğünden Rize’ye gönderilen iki adet dozerin Rize İl Müdürlüğünün acil ihtiyacına binaen sezon sonuna kadar geçici olarak görevlendirildiği, dozerler sezon sonunda ait olduğu üniteye geri gönderilecektir” denilmekte idi.
Yine; 12.8.1999 tarih ve 4073 sayı ile verdiğim yazılı soru önergeme, 1.9.1999 tarih ve 4485 sayılı cevabi yazıda “Rize Köy Hizmetleri İl Müdürlüğü emrine sezon sonuna kadar geçici olarak görevlendirilen 2 adet dozerin ihtiyaç nedeniyle görev süresi uzatılmıştır” diye cevap verilmişti.
Afyon geniş bir yerleşim alanına sahip olmasının yanında, doğunun-batıya ve kuzeyin-güneye bağlandığı bir il olması diğer taraftan geride bıraktığımız kış sezonunun ağır geçmesi sebebiyle bu dozerlere acil ihtiyacı bulunmaktadır.
Soru: 1998 yılında geçici bir süre ile Afyon Köy Hizmetleri İl Müdürlüğünden Rize Köy Hizmetleri İl Müdürlüğüne görevlendirildiği ifade edilen 2 adet dozer Afyon’a ne zaman iade edilecektir?
Rize İli Afyon İlinden daha mı önemlidir?
	T.C.
	Devlet Bakanlığı	28.4.2000
	Sayı: B.02.0.010/031-5780
Türkiye Büyük Millet Meclisi Başkanlığına
İlgi: TBMM Başkanlığı Genel Sekreterliğinin 10.4.2000 gün ve A.01.0.GNS.0.10.00.02-5089 sayılı yazısı.
Afyon Milletvekili İsmet Attila’ya ait 7/1774 esas nolu soru önergesi incelenmiştir.
Afyon İl Müdürlüğünden Rize İl Müdürlüğüne geçici olarak görevlendirilen 2 adet dozerin görev süresi ihtiyaç nedeni ile uzatılmıştır.
Bilgilerinize arz ederim.
		Mustafa Yılmaz
		Devlet Bakanı
14. – Kırıkkale Milletvekili Kemal Albayrak’ın, Kırıkkale-Sulakyurt İlçesi, Danacı Köyünün içmesuyu sorununa ilişkin sorusu ve Devlet Bakanı Mustafa Yılmaz’ın cevabı (7/1780)
Türkiye Büyük Millet Meclisi Başkanlığına
Aşağıdaki sorumun Devlet Bakanı Sayın Mustafa Yılmaz tarafından yazılı olarak cevaplandırılmasını arz ederim.		4.4.2000
		Kemal Albayrak
		Kırıkkale
1. Kırıkkale Sulakyurt İlçesi Danacı Köyünün içmesuyu problemi ne zaman çözülecektir?
Su deposu mevcut 5 km.’lik bir mesafeden Balamut Çayı mevkiinde kaynakta su mevcut olup bu suyun Alişeyhli-Esenpınar ve Danacı köylerine taksim edilmesi.
	T.C.
	Devlet Bakanlığı	28.4.2000
	Sayı: B.02.0.010/031-5780
Türkiye Büyük Millet Meclisi Başkanlığına
İlgi: TBMM Başkanlığı Genel Sekreterliğinin 10.4.2000 gün ve A.01.0.GNS.0.10.00.02-5089 sayılı yazısı.
Kırıkkale Milletvekili Kemal Albayrak’a ait 7/1780 esas nolu soru önergesi incelenmiştir.
Sulakyurt-Danacı Köyüne 1986 yılında 5 lt/sn. verimli sondaj kuyusundan terfili şebeke sistem yapılmıştır.
Sistem içerisinde bulunan terfi hattının 350 metrelik kısmı Nisan ayı içerisinde gelen sel ile borular bozulmuş olup, yeni boru verilerek değiştirilecektir.Bunun dışında tesisin problemi yoktur. Mevcut kurulu tesis bugünkü fiyatlarla 25 milyar TL.’dir.
Söz konusu köye yapılan bu sistem çalışır durumdadır.
Ancak elektrik ve arıza giderleri gibi işletme masraflarından muhtarlığın kurtarılması için bu tesisin iptal edilip Bulanık Ayı mevkiinde bulunan 2,5 lt/sn. sarfiyatlı Şarlak membasının getirilmesi istenmektedir.
Bu talep önceki yıllarda da dile getirilmiştir. 1997 yılında söz konusu menbanın Esenpınar-Ali Şeyhi Köyü ve Danacı Köyleri arasında paylaştırılarak getirilmesi için içme suyu tahsis teklifi yapılmış ancak, Ali Şeyhi Köyü Muhtarlığı Danacı Köyüne verilecek 1,6 lt/sn suya itiraz etmiştir. Sonuç olarak bu menbanın ihtilaflı olması mevcut tesis varken ihtilaflı bir kaynağın getirilmesi gereksiz görüldüğünden yapılacak başka da bir işlem bulunmamaktadır.
Bilgilerinize arz ederim.
		Mustafa Yılmaz
		Devlet Bakanı
15. – Ankara Milletvekili Saffet Arıkan Bedük’ün, Ankara’nın bazı ilçelerinin köy yollarına ilişkin sorusu ve Devlet Bakanı Mustafa Yılmaz’ın cevabı (7/1787)
Türkiye Büyük Millet Meclisi Başkanlığına
Aşağıdaki sorularımın Devlet Bakanı Sayın Mustafa Yılmaz tarafından yazılı olarak cevaplandırılması hususunda gereğini arz ederim.
		Saffet Arıkan Bedük
		Ankara
Ankara İline bağlı Bala, Evren, Elmadağ, Gölbaşı, Haymana, Ş.Koçhisar, Polatlı İlçelerinin köyleriyle ve köyler arası bağlantı yolları bakımsızlıktan dolayı gidilemez haldedir. Yolların bu halde olması vatandaşlarımızı perişan etmektedir. Bu köy yollarının bakımını ve onarımını bu yıl yapmayı düşünüyor musunuz? Ne zaman başlayıp ne kadar sürede nereleri tamamlamayı düşünüyorsunuz? 2000 yılında ne kadar ödenek ayırdınız? Ayırdığınız miktarı yeterli görüyor musunuz?
	T.C.
	Devlet Bakanlığı	28.4.2000
	Sayı: B.02.0.010/031-5780
Türkiye Büyük Millet Meclisi Başkanlığına
İlgi: TBMM Başkanlığı Genel Sekreterliğinin 10.4.2000 gün ve A.01.0.GNS.0.10.00.02-5089 sayılı yazısı.
Ankara Milletvekili Saffet Arıkan Bedük’e ait 7/1787 esas nolu soru önergesi incelenmiştir.
İlimizde 2000 yılının 4.1.2000 ve 22.3.2000 tarihleri arasında 32 300 km. Kar mücadelesi yapılmıştır. Özellikle Bala, Elmadağı, Gölbaşı, Haymana, Ş.Koçhisar ve Polatlı İlçeleri yoğun kar yağışına maruz kaldığından yolları bozulmuştur. Söz konusu yollar incelenmiş olup, bakımları için gerekli faaliyetler süratle ve programlı biçimde sürdürülmektedir.
Bu çalışmalar Evren ve Ş. Koçhisar ilçeleri için Ş. Koçhisar bakımevi şantiyesinden Gölbaşı ilçesi için merkez şantiyesinden diğer ilçelerde sabit bakımevi şantiyelerinden yürütülecektir.
2000 yılı programlarımız DPT’nin verdiği kapasite ve ödeneklerle orantılı hazırlandığından Ankara İlimizin adı geçen ilçelerinin yol yapımı için ödenek ve program verilmemiştir. Ancak valilik il özel idaresi tarafından asfalt kaplama için 948.75 milyar Sanat yapıları için de 52.5 milyar TL. ödenek verilebilmiştir.
Bilgilerinize arz ederim.
		Mustafa Yılmaz
		Devlet Bakanı
16. – Balıkesir Milletvekili İlyas Yılmazyıldız’ın, Bandırma Kuş Cenneti Millî Parkına ilişkin sorusu ve Orman Bakanı ve Çevre Bakanı Vekili Nami Çağan’ın cevabı (7/1795)
Türkiye Büyük Millet Meclisi Başkanlığına
Aşağıdaki sorularımın Çevre Bakanı tarafından yazılı olarak cevaplandırılması için gereğini arz ederim.
Saygılarımla.
		İlyas Yılmazyıldız
		Balıkesir
Sorular :
Balıkesir-Bandırma’ya 18 kilometre mesafede bulunan, Avrupa Konseyi tarafından doğanın en iyi korunduğu alanlara verilen Uluslararası A sınıfı millî park diplomasına sahip olan, 1971 yılında Ramsar Anlaşması ile koruma altına alınan Dünya sulak alan listesine dahil edilen, 5 sulak alan arasında yer alan sadece Balıkesir, Türkiye için değil dünya içinde çok önemli ve değerli bir yer olan, her yıl 239 kuş türünden 3 milyon kuşun barındığı Bandırma Kuş Cenneti Millî Parkı çevre kirliliği ve Bursa DSİ Bölge Müdürlüğünün bütün ikazlara rağmen regülatör kapaklarını özellikle bahar ve yaz aylarında açmamasından dolayı su seviyesinin yükselmesi, mevsimlik su seviye değişimlerinin engellenmesi sonucunda mevcut ağaçların çürümesi nedeniyle kuşların yuva yapma ve üreme alanlarının hem yok olma hem de A sınıfı diplomasını yitirme tehlikesiyle karşı karşıyadır. Kuş Cenneti Millî Parkının korunmasına yönelik Bakanlığınızın aldığı tedbirler nelerdir?
2. Kuş Cenneti Millî Parkında dünyada yaşayan 239 kuş türünden her yıl 3 milyon kuş barınmaktadır. Son 15 yıldır kuş Gölü Kıyısındaki 40 sanayi kuruluşunun bıraktığı atıklar sebebiyle yavaş yavaş zehirlendiğinden kuşlar bölgeyi terketmektedirler. Bu bölgenin korunmasına yönelik aldığınız önlemler yeterli midir? Bazı kuş türlerinin yok olmasını önlemek için bölgede ne gibi ıslah edici çalışmalar yapılmaktadır?
3. Ülkemizin tek uluslararası A sınıfı diplomasına Kuş Cenneti Millî Parkının iyileştirilmesine yönelik Bakanlığınız 2000 yılı yatırım bütçesinden ne kadar pay ayrılmıştır?
	T.C.
	Çevre Bakanlığı	27.4.2000
	Çevre Koruma Genel Müdürlüğü
	Sayı : B.19.0.ÇKG.0.00.06.01-1163/4496
Konu : Kuş (Manyas) Gölü ile ilgili soru önergesi
Türkiye Büyük Millet Meclisi Başkanlığına
İlgi: TBMM’nin 10.4.2000 tarih ve A.01.0.GNS.0.10.00.02-7/1795-5071/11936 sayılı yazısı.
Balıkesir Milletvekili Sn. İlyas Yılmazyıldız’ın yazılı soru önergesine ilişkin cevaplar aşağıda verilmiştir.
1. Soru önergesinde de belirtildiği üzere Devlet Su İşleri Genel Müdürlüğünce yürütülen Aşağı Susurluk Manyas Ovası I. Merhale projesi kapsamında Gölün güneyinin seddelerle çevrilmesi ve Göl sularını bolaştan Karadere üzerine inşa edilen regülatör kapakları sürekli kapalı tutulduğundan 1992 yılından itibaren Kuş Cenneti Millî Parkındaki ağaçların gövdeleri yıl boyunca su altında kalmış ve tamamına yakını kurumuştur. Bu durumu önlemek için Bakanlığımızın girişimleri ile yapılan bir dizi toplantı sonucunda, regülatör kapakları açılmış ve son iki yıldır su seviyesi düşürülmüştür. Su seviyesinin düşüşünü takiben Millî Parkta ağaçlandırma çalışmaları yapılmış ve sistem kendini toparlama sürecine girmiştir.
1997 yılında Avrupa Birliği LIFE Programı tarafından destek sağlanarak “Manyas Gölünde Ekolojik Risk Analizi ve Yönetim Planı Projesi” başlatılmıştır. Proje ile, optimal arazi kullanımını sağlayan alternatiflerin belirlenmesi, alanın doğal su rejiminin korunması için su yönetim planı hazırlanması, mevcut sukuşları kuluçka alanlarının rehabilite edilmesi ve alandaki sukuşlarının sayılarını artırmaya yönelik yeni habitatların oluşturulması, evsel, endüstriyel ve tarım kaynaklı kirliliğin giderilmesi için uygun çözümler geliştirilmesi hedeflenmektedir. Proje 2000 yılı sonunda tamamlanacaktır.
2. Bandırma yöresinde, Gölü beseleyen Sığırcı Deresine atıklarını veren irili ufaklı 56 işletme bulunmaktadır. Yapılan inceleme ve değerlendirmeler neticesinde, bu işletmelerden 20 sinin kirletici konumunda olduğu tespit edilmiştir. Bakanlığımız çalışmaları sonucu, bu işletmelerden 17’si arıtma tesislerini yapmışlardır. Ancak Bakanlığımıza işletmelerin arıtma tesislerini çalıştırmadıklarına dair bazı şikayetler ulaşmakta olup, Bakanlığımızca yapılan denetimlerde de bu durum tespit edilmiştir. Ayrıca, yerleşim birimlerinin atıksu ve katı atık problemini çözmek amacıyla Bakanlığımız tarafından “Manyas Gölü Havzası Atıksu ve Katı Atık Yönetimi Projesi” hazırlanmıştır. Projenin fizibilite ve yatırım maliyetinin karşılanabilmesi için dış kaynaklı finans bulma çalışmaları Japonya, Almanya, İspanya gibi ülkeler nezdinde devam etmektedir.
3. Yukarıda belirtilen çalışmaların dışında Bakanlığımız 2000 yılı bütçesinden alana ilişkin ayrılmış ödenek bulunmamaktadır.
Bilgilerinize arz ederim.
		Nami Çağan
		Çevre Bakanı V.





















ANA SAYFA


SİTE HARİTASI


İLETİŞİM


ENGLISH



          Türkiye Büyük Millet Meclisi Resmi internet Sitesi
            
            © 2009 T.B.M.M.          












