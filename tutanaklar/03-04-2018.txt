



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 80’inci
Birleşim
 3
Nisan 2018 Salı

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)

 İÇİNDEKİLER

I.- GEÇEN TUTANAK ÖZETİ
II.- GELEN KÂĞITLAR
III.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Siirt Milletvekili Kadri Yıldırım’ın, Mahabad Kürt
Cumhuriyeti’nin kurucusu Kadı Muhammed’in idam edilişinin 71’inci yıl dönümüne
ilişkin gündem dışı konuşması
2.- Kocaeli Milletvekili Radiye Sezer Katırcıoğlu’nun, 12-23
Mart 2018 tarihleri arasında New York’ta gerçekleştirilen Birleşmiş Milletler
Kadının Statüsü Komisyonu 62’nci Toplantısı’na ilişkin gündem dışı konuşması
3.- Kayseri Milletvekili Çetin Arık’ın, 2 Nisan Dünya Otizm
Farkındalık Günü’ne ilişkin gündem dışı konuşması

IV.- AÇIKLAMALAR
1.- İstanbul Milletvekili Mehmet Muş’un, Siirt Milletvekili
Kadri Yıldırım’ın yaptığı gündem dışı konuşmasındaki bazı ifadelerine ilişkin
açıklaması
2.- İstanbul Milletvekili Mehmet Muş’un, Manisa Milletvekili
Özgür Özel’in yerinden sarf ettiği bazı ifadelerine ilişkin açıklaması
3.- Manisa Milletvekili Özgür Özel’in, İstanbul Milletvekili
Mehmet Muş’un yaptığı açıklamasındaki bazı ifadelerine ilişkin açıklaması
4.- İstanbul Milletvekili Mehmet Muş’un, Manisa Milletvekili
Özgür Özel’in yaptığı açıklamasındaki bazı ifadelerine ilişkin açıklaması
5.- Manisa Milletvekili Özgür Özel’in, İstanbul Milletvekili
Mehmet Muş’un yaptığı açıklamasındaki bazı ifadelerine ilişkin tekraren
açıklaması
6.- Adana Milletvekili Zülfikar İnönü Tümer’in, Yumurtalık
ve Karataş ilçelerinin yeni bir yapılanmayla ülkenin turizmdeki tanıtım yüzü
olabilecek özelliklere sahip olduğuna ve daha fazla geç kalınmadan Hükûmetin
gündemine girmesi gerektiğine ilişkin açıklaması
7.- Denizli Milletvekili Melike Basmacı’nın, kanun hükmünde
kararnameyle görevden alındıktan sonra mahkeme kararıyla beraat etmiş ama
görevine dönememiş insanların durumuna ilişkin açıklaması
8.- Denizli Milletvekili Kazım Arslan’ın, Başbakandan
AKM’nin yıkılmasını ve Meclis Başkanının kadın sanatçıları sahneye
çıkarmamasını tasvip edip etmediğini, Denizli’de açılışı yapılacak 375 dev
projeyi ve KDV iadesine ilişkin maddenin neden geri çekildiğini öğrenmek
istediğine ilişkin açıklaması
9.- Manisa Milletvekili Mazlum Nurlu’nun, Manisa’da elektrik
dağıtım şirketlerinin bazı uygulamalarına ilişkin açıklaması
10.- Kahramanmaraş Milletvekili İmran Kılıç’ın, sosyal
ilişkilerde ahlaki değerlerin önemine ilişkin açıklaması
11.- Balıkesir Milletvekili Ahmet Akın’ın, Adalet ve
Kalkınma Partisi eliyle köylerin satışa çıkartıldığına ilişkin açıklaması
12.- İzmir Milletvekili Kerem Ali Sürekli’nin, tüm dünyanın,
Türkiye'nin tarih boyu edindiği misyon ışığında mazlumların yanında, zalimlerin
karşısında dimdik duracağını bilmesi gerektiğine ilişkin açıklaması
13.- Niğde Milletvekili Ömer Fethi Gürer’in, zengin doğa ve
tarihî dokusuyla önemli bir yerleşim yeri olan Niğde’nin Altunhisar ilçesinin
sorunlarına ilişkin açıklaması
14.- Antalya Milletvekili Ahmet Selim Yurdakul’un, 2 Nisan
Dünya Otizm Farkındalık Günü’ne ilişkin açıklaması
15.- İstanbul Milletvekili Gamze Akkuş İlgezdi’nin, Ekonomik
İşbirliği ve Kalkınma Örgütünce hazırlanan Daha İyi Yaşam Endeksi’nde
Türkiye’nin son sırada yer aldığına ve emekçilerin durumuna ilişkin açıklaması
16.- Hatay Milletvekili Birol Ertem’in, Afrin ve Suriye’nin
yeniden inşasında ve yapılandırılmasında Hassa bölgesinin konum olarak uygun
olacağına ve kaybolan ekonomik ve sosyal prestijini tekrar kazandırmak için
Hassa’ya bir gümrük kapısı açılmasını talep ettiğine ilişkin açıklaması
17.- Ankara Milletvekili Necati Yılmaz’ın, AKP’nin
çocukların istismar edildiği cemaat ve tarikat yuvalarına, vakıflara arka
çıkarken laik ve bilimsel eğitimin verildiği halkevi şubelerini kapattığına
ilişkin açıklaması
18.- Hakkâri Milletvekili Nihat Akdoğan’ın, Demokratik
Bölgeler Partisi Eş Genel Başkanı Mehmet Arslan’la ilgili verdikleri Meclis
araştırması önergelerinin Meclis Başkanlığı tarafından iade edilmesine ilişkin
açıklaması
19.- Sivas Milletvekili Ali Akyıldız’ın, Sivas halkının ve
kamuoyunun karşı çıkmasına rağmen Numune Hastanesinin yıkılarak yerine cami
yapılmasının planlandığına ilişkin açıklaması
20.- İzmir Milletvekili Müslüm Doğan’ın, İzmir Kınık ile köy
ve mahallerinde binlerce vatandaşın faturalarını ödeyememesi üzerine İZSU
tarafından sularının kesilmesine ve bu mağduriyetin ortadan kaldırılmasını
talep ettiğine ilişkin açıklaması
21.- Kayseri Milletvekili Sami Dedeoğlu’nun, 2 Nisan Dünya
Otizm Farkındalık Günü’ne ilişkin açıklaması
22.- Giresun Milletvekili Bülent Yener Bektaşoğlu’nun,
Kurtuluş Savaşı kahramanı Osman Ağa’nın ebediyete intikal edişinin 95’inci yıl
dönümüne ve Giresun’a İstiklal Madalyası verilmesini talep ettiğine ilişkin
açıklaması
23.- Afyonkarahisar Milletvekili Burcu Köksal’ın, il ve ilçe
tarım müdürlüklerinde hayvanlara ne zaman küpe verileceğini ve Afyonkarahisar Süleyman
Demirel Fen Lisesinde AKP Siirt milletvekili aday adayının öğrencilere verdiği
konferanstaki söylemleriyle ilgili bir işlem yapılıp yapılmayacağını öğrenmek
istediğine ilişkin açıklaması
24.- Adana Milletvekili İbrahim Özdiş’in, AKP’li olmayanların
güvenlik soruşturmasıyla işlerinden edilip yerlerine AKP’lilerin doldurulduğuna
ve güvenlik soruşturmalarının hangi kriterlere göre yapıldığını öğrenmek
istediğine ilişkin açıklaması
25.- İstanbul Milletvekili Mahmut Tanal’ın, Oturum Başkanı
TBMM Başkan Vekili Mithat Sancar’ı tebrik ettiğine ve Mardin’in köylerinde
yaşanan elektrik kesintilerine ilişkin açıklaması
26.- Samsun Milletvekili Erhan Usta’nın, 2 Nisan Dünya Otizm
Farkındalık Günü’ne, 2 Nisan Ahmet Vefik Paşa’nın ölümünün 127’nci yıl
dönümüne, 3 Nisan kadınların belediye seçimlerinde seçme ve seçilme hakkı
kazanmasının 88’inci yıl dönümüne, Gazze’de gerçekleştirilen Büyük Geri Dönüş
Yürüyüşü sırasında İsrail’in büyük bir katliama imza attığına, terörü ve
teröristi destekleyen Fransa’nın tutumunu kınadığına ve Türkiye’nin Menbic
konusunda kendi önceliklerine göre hareket edeceğine ilişkin açıklaması
27.- İstanbul Milletvekili Filiz Kerestecioğlu Demir’in, 3
Nisan Suruç katliamında yaşamını yitiren Polen Ünlü’nün annesi Şennur Ünlü’nün,
1 Nisan İkinci Yeni Akım şairlerinden Ülkü Tamer’in vefatlarına,
Cumhurbaşkanının okullara otopark yapılmasıyla ilgili bazı ifadelerine ve
nükleer felaket projelerine karşı yaşamı savunmaya devam edeceklerine ilişkin
açıklaması
28.- Manisa Milletvekili Özgür Özel’in, 2 Nisan Dünya Otizm
Farkındalık Günü’ne, 1 Nisan İkinci Yeni Akım şairlerinden Ülkü Tamer’in
vefatına, 2 Nisan Sabahattin Ali’nin öldürülmesinin 70’inci yıl dönümüne, 1-7
Nisan Kanser Haftası’na ve Meclis çatısı altında kadınların sahneye
çıkarılmaması olayını protesto etmek için CHP Grup toplantısına gelen kadınları
saygıyla selamladığına ilişkin açıklaması
29.- İstanbul Milletvekili Mehmet Muş’un, CHP Genel Başkanı
Kemal Kılıçdaroğlu’nun Cumhurbaşkanına yönelik bazı ifadelerine ilişkin
açıklaması
30.- İstanbul Milletvekili Mehmet Muş’un, Manisa
Milletvekili Özgür Özel’in sataşma nedeniyle yaptığı konuşmasındaki bazı
ifadelerine ilişkin açıklaması
31.- Manisa Milletvekili Özgür Özel’in, İstanbul
Milletvekili Mehmet Muş’un yaptığı açıklamasındaki bazı ifadelerine ilişkin
açıklaması
32.- Adana Milletvekili Meral Danış Beştaş’ın, Türkiye’de
tek Kürtçe çıkan Azadiya Welat gazetesinin matbaa bulamadığı için
basılamadığına ilişkin açıklaması
33.- Manisa Milletvekili Özgür Özel’in, konuşma sürelerinin
indirilmesine destek veren milletvekillerine konuşmanın ne kadar kıymetli
olduğunu hatırlatmak istediğine ve kadınlar hayatın her alanında sahnede olursa
Türkiye'nin daha güzel bir yer olacağına ilişkin açıklaması
34.- İstanbul Milletvekili Mehmet Muş’un, İzmir Milletvekili
Ertuğrul Kürkcü’nün HDP grup önerisi üzerinde HDP Grubu adına yaptığı
konuşmasındaki bazı ifadelerine ilişkin açıklaması
35.- İstanbul Milletvekili Filiz Kerestecioğlu Demir’in,
sataşma nedeniyle söz hakkı kullanmakla ilgili usule ilişkin açıklaması
36.- İstanbul Milletvekili Mehmet Muş’un, İzmir Milletvekili
Ertuğrul Kürkcü’nün sataşma nedeniyle yaptığı konuşmasındaki bazı ifadelerine
ilişkin açıklaması
37.- İstanbul Milletvekili Mehmet Akif Hamzaçebi’nin,
İstanbul Milletvekili Hulusi Şentürk’ün CHP grup önerisi üzerinde AK PARTİ
Grubu adına yaptığı konuşmasındaki bazı ifadelerine ilişkin açıklaması
38.- Amasya Milletvekili Mehmet Naci Bostancı’nın, İstanbul
Milletvekili Filiz Kerestecioğlu Demir’in AK PARTİ grup önerisi üzerinde HDP
Grubu adına yaptığı konuşmasındaki bazı ifadelerine ilişkin açıklaması
39.- Amasya Milletvekili Mehmet Naci Bostancı’nın, Manisa
Milletvekili Özgür Özel’in AK PARTİ grup önerisi üzerinde CHP Grubu adına
yaptığı konuşmasındaki bazı ifadelerine ilişkin açıklaması
40.- Manisa Milletvekili Özgür Özel’in, Amasya Milletvekili
Mehmet Naci Bostancı’nın yaptığı açıklamasındaki bazı ifadelerine ilişkin
açıklaması
41.- Amasya Milletvekili Mehmet Naci Bostancı’nın, İzmir
Milletvekili Özcan Purçu’nun doğrudan gündeme alınma önergesi üzerinde yaptığı
konuşmasındaki bazı ifadelerine ilişkin açıklaması
42.- Manisa Milletvekili Özgür Özel’in, AK PARTİ iktidarının
vatandaşta eşitsizlik, adaletsizlik, ayrımcılık duygusu oluşturduğuna ilişkin
açıklaması
43.- İstanbul Milletvekili Filiz Kerestecioğlu Demir’in,
Amasya Milletvekili Mehmet Naci Bostancı’nın yaptığı açıklamasındaki bazı
ifadelerine ilişkin açıklaması
44.- İstanbul Milletvekili Filiz Kerestecioğlu Demir’in,
Ankara il örgütünden gelen ve HDP grup toplantısına katılmak isteyenlerin çoğunun
Meclise alınmamasına ilişkin açıklaması 

V.- SATAŞMALARA İLİŞKİN KONUŞMALAR
1.- Manisa Milletvekili Özgür Özel’in, Kocaeli Milletvekili
Radiye Sezer Katıroğlu’nun yaptığı gündem dışı konuşması sırasında Cumhuriyet
Halk Partisine sataşması nedeniyle konuşması
2.- İstanbul Milletvekili Mehmet Muş’un, Manisa Milletvekili
Özgür Özel’in sataşma nedeniyle yaptığı konuşması sırasında Adalet ve Kalkınma
Partisine sataşması nedeniyle konuşması
3.- Manisa Milletvekili Özgür Özel’in, İstanbul Milletvekili
Mehmet Muş’un sataşma nedeniyle yaptığı konuşması sırasında Cumhuriyet Halk
Partisine sataşması nedeniyle konuşması
4.- İstanbul Milletvekili Mehmet Muş’un, Manisa Milletvekili
Özgür Özel’in sataşma nedeniyle yaptığı konuşması sırasında Adalet ve Kalkınma
Partisine tekraren sataşması nedeniyle konuşması
5.- Manisa Milletvekili Özgür Özel’in, İstanbul Milletvekili
Mehmet Muş’un sataşma nedeniyle yaptığı konuşması sırasında Cumhuriyet Halk
Partisine ve CHP Grup Başkanına sataşması nedeniyle konuşması
6.- İstanbul Milletvekili Mehmet Muş’un, Manisa Milletvekili
Özgür Özel’in sataşma nedeniyle yaptığı konuşması sırasında şahsına ve Adalet
ve Kalkınma Partisine sataşması nedeniyle konuşması
7.- Manisa Milletvekili Özgür Özel’in, İstanbul Milletvekili
Mehmet Muş’un sataşma nedeniyle yaptığı konuşması sırasında Cumhuriyet Halk
Partisine tekraren sataşması nedeniyle konuşması
8.- İstanbul Milletvekili Mehmet Muş’un, Manisa Milletvekili
Özgür Özel’in sataşma nedeniyle yaptığı konuşması sırasında Adalet ve Kalkınma
Partisine tekraren sataşması nedeniyle konuşması
9.- Manisa Milletvekili Özgür Özel’in, İstanbul Milletvekili
Mehmet Muş’un sataşma nedeniyle yaptığı konuşması sırasında Cumhuriyet Halk
Partisine tekraren sataşması nedeniyle konuşması
10.- Manisa Milletvekili Özgür Özel’in, İstanbul
Milletvekili Mehmet Muş’un yaptığı açıklaması sırasında CHP Grup Başkanına
sataşması nedeniyle konuşması
11.- İzmir Milletvekili Ertuğrul Kürkcü’nün, İstanbul
Milletvekili Mehmet Muş’un yaptığı açıklaması sırasında şahsına sataşması nedeniyle
konuşması
12.- İzmir Milletvekili Ertuğrul Kürkcü’nün, Bayburt
Milletvekili Şahap Kavcıoğlu’nun HDP grup önerisi üzerinde AK PARTİ Grubu adına
yaptığı konuşması sırasında Halkların Demokratik Partisine sataşması nedeniyle
konuşması
13.- İstanbul Milletvekili Mehmet Muş’un, Adana Milletvekili
Meral Danış Beştaş’ın 24 sıra sayılı Kanun Tasarısı’nın tümü üzerinde HDP Grubu
adına yaptığı konuşması sırasında Adalet ve Kalkınma Partisine sataşması
nedeniyle konuşması
14.- Adana Milletvekili Meral Danış Beştaş’ın, İstanbul
Milletvekili Mehmet Muş’un sataşma nedeniyle yaptığı konuşması sırasında
şahsına ve Halkların Demokratik Partisine sataşması nedeniyle konuşması

VI.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Mithat Sancar’ın,
Başkanlık Divanı adına bütün kamu kurumlarını ve toplum kesimlerini otizm
konusunda farkındalığı ve etkin çalışmayı artırmaya davet ettiğine ilişkin
konuşması 
VII.- BAŞKANLIĞIN GENEL KURULA SUNUŞLARI
A) Tezkereler
1.- Türkiye Büyük Millet Meclisi Başkanlığının, Avrupa
Parlamentosu (AP) Katılım Öncesi Eylem Birimi tarafından 13 Nisan 2018
tarihinde Sırbistan'ın başkenti Belgrad'da düzenlenecek olan Avrupa Birliği
Katılım Öncesi Kalkınma Programı (IPARD) "Edinilen Tecrübeler ve
Gelecekteki Beklentiler" başlıklı parlamentolar arası konferansa katılım
sağlanmasına ilişkin tezkeresi (3/1564)

B) Çeşitli İşler
1.- Başkanlıkça, Genel Kurulu ziyaret eden Eskişehir’den
gelen konuklara “Hoş geldiniz.” denilmesi 

C) Önergeler
1.- İzmir Milletvekili Özcan Purçu’nun, (2/1037) esas
numaralı 8 Nisan Gününün Dünya Romanlar Günü Olarak Kabul Edilmesine İlişkin
Kanun Teklifi’nin doğrudan gündeme alınmasına ilişkin önergesi (4/143)

VIII.- ÖNERİLER
A) Siyasi Parti Grubu Önerileri
1.- MHP Grubunun, MHP Grup Başkan Vekili Samsun Milletvekili
Erhan Usta tarafından, Öğretmen Performans Değerlendirme Aday Öğretmenlik İş ve
İşlemleri Yönetmeliği’nin uygulanabilirliği ve çıkabilecek sorunlar
belirlendikten sonra yeni bir düzenleme yapılması amacıyla 3/4/2018 tarihinde
Türkiye Büyük Millet Meclisi Başkanlığına verilmiş olan Meclis araştırması
önergesinin ön görüşmelerinin, Genel Kurulun 3 Nisan 2018 Salı günkü
birleşiminde yapılmasına ilişkin önerisi
2.- HDP Grubunun, Grup Başkan Vekili Adana Milletvekili
Meral Danış Beştaş ve Grup Başkan Vekili İstanbul Milletvekili Filiz
Kerestecioğlu Demir tarafından, Türkiye'de son zamanlarda artan yolsuzluk
iddialarının araştırılması ile yolsuzlukla daimî mücadele için çözüm yollarının
bulunması amacıyla 3/4/2018 tarihinde Türkiye Büyük Millet Meclisi Başkanlığına
verilmiş olan Meclis araştırması önergesinin ön görüşmelerinin, Genel Kurulun 3
Nisan 2018 Salı günkü birleşiminde yapılmasına ilişkin önerisi
3.- CHP Grubunun, Türkiye Büyük Millet Meclisi gündeminin
“Genel Görüşme ve Meclis Araştırması Yapılmasına Dair Öngörüşmeler” kısmında
yer alan, 6785 sayılı İmar Kanunu'ndan doğan aksaklıkların araştırılarak
alınması gereken önlemlerin belirlenmesi amacıyla Türkiye Büyük Millet Meclisi
Başkanlığına verilmiş olan (10/964) esas numaralı Meclis Araştırması
Önergesi’nin ön görüşmelerinin, Genel Kurulun 3 Nisan 2018 Salı günkü
birleşiminde yapılmasına ilişkin önerisi
4.- AK PARTİ Grubunun, gündemin “Kanun Tasarı ve Teklifleri
ile Komisyonlardan Gelen Diğer İşler” kısmında bulunan 24, 479 ve 142 sıra
sayılı Kanun Tasarılarının bu kısmın 1, 3 ve 4’üncü sıralarına alınmasına ve
diğer işlerin sırasının buna göre teselsül ettirilmesine; Genel Kurulun 26
Nisan 2018 Perşembe (dâhil) tarihine kadar toplantı günlerinde çalışmalarını
24.00’e kadar devam ettirmesine ilişkin önerisi

IX.- KANUN TASARI VE TEKLİFLERİ İLE KOMİSYONLARDAN GELEN
DİĞER İŞLER
A) Kanun Tasarı ve Teklifleri
1.- Türkiye Cumhuriyeti ile Afganistan İslam Cumhuriyeti
Arasında Stratejik Ortaklık ve Dostluk Anlaşmasının Onaylanmasının Uygun
Bulunduğuna Dair Kanun Tasarısı (1/325) ve Dışişleri Komisyonu Raporu (S.
Sayısı: 24) 

X.- YAZILI SORULAR VE CEVAPLARI
1.- İzmir Milletvekili Aytun Çıray'ın, İstanbul'daki bir
hastanede reşit olmayan gebeleri savcılığa bildiren personel hakkında yapılan
işlemlere ve olaya yönelik diğer iddialara ilişkin sorusu ve Sağlık Bakanı
Ahmet Demircan’ın cevabı (7/23468)
2.- Van Milletvekili Bedia Özgökçe
Ertan'ın, bir personel hakkındaki iddialara ve yapılan işlemlere ilişkin sorusu
ve Türkiye Büyük Millet Meclisi Başkan Vekili Ahmet Aydın’ın cevabı (7/23999)
3.- Artvin Milletvekili Uğur
Bayraktutan'ın, 15 Temmuz Darbe Girişimi sırasında Mecliste görev ifa eden
personele yönelik desteklere ilişkin sorusu ve Türkiye Büyük Millet Meclisi
Başkan Vekili Ahmet Aydın’ın cevabı (7/24288)
4.- Van Milletvekili Lezgin Botan'ın,
Kapıköy Sınır Kapısı’nda yaşanan sorunlara ilişkin sorusu ve Gümrük ve Ticaret
Bakanı Bülent Tüfenkci’nin cevabı (7/24525)
5.- Samsun Milletvekili Erhan Usta'nın,
Türk şeker Fabrikaları için belirlenen özelleştirme modeline ilişkin sorusu ve Maliye
Bakanı Naci Ağbal’ın cevabı (7/24545)
6.- İzmir Milletvekili Atila Sertel'in,
milletvekili personelinin özlük haklarına ilişkin sorusu ve Türkiye Büyük
Millet Meclisi Başkan Vekili Ahmet Aydın’ın cevabı (7/24616)
7.- Niğde Milletvekili Ömer Fethi
Gürer'in, Kamu Denetçiliği Kurumuna yapılan başvurulara ilişkin sorusu ve
Türkiye Büyük Millet Meclisi Başkan Vekili Ahmet Aydın’ın cevabı (7/25340)
3 Nisan 2018 Salı
BİRİNCİ OTURUM
Açılma Saati: 15.01
BAŞKAN: Başkan Vekili Mithat SANCAR
KÂTİP ÜYELER: Mücahit DURMUŞOĞLU (Osmaniye), Nurhayat ALTACA KAYIŞOĞLU (Bursa)
----- 0 -----
BAŞKAN
– Türkiye Büyük Millet Meclisinin 80’inci Birleşimini açıyorum. 
MAHMUT
TANAL (İstanbul) – Sayın Başkanım, çoğunluk yok, yoklamayla açalım. 
BAŞKAN
– Toplantı yeter sayısı vardır, görüşmelere başlıyoruz. 
MAHMUT
TANAL (İstanbul) – Vallahi yok Başkanım.
BAŞKAN
– Gündeme geçmeden önce üç sayın milletvekiline gündem dışı söz vereceğim. 
Gündem
dışı ilk söz, Mahabad Kürt Cumhuriyeti’nin kurucusu Gazi Muhammed’in idam
edilişinin 71’inci yıl dönümü münasebetiyle söz isteyen Siirt Milletvekili
Kadri Yıldırım’a aittir. 
Buyurun
Sayın Yıldırım. (HDP sıralarından alkışlar)
Süreniz
beş dakikadır.
Süreyi
başlatmadan önce Genel Kurulda sükûneti temin etmenizi rica ediyorum. Konuşmacı
kürsüye gelmiştir. Lütfen sessizce dinleyelim.
Buyurun
Sayın Yıldırım.
III.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Siirt Milletvekili Kadri Yıldırım’ın, Mahabad Kürt
Cumhuriyeti’nin kurucusu Kadı Muhammed’in idam edilişinin 71’inci yıl dönümüne
ilişkin gündem dışı konuşması
KADRİ
YILDIRIM (Siirt) – Sayın Başkan, değerli milletvekilleri; Meclisin kapalı
olduğu iki gün önceki cumartesiye denk gelen 31 Mart, Mahabad Kürt
Cumhuriyeti’nin kurucusu Kadı Muhammed’in idam edilişinin 71’inci yıl dönümü
idi. Rahmetli eşi Mîna Hanım’ın Kakşar isimli bir araştırmacının kendisiyle
Arapça yapmış olduğu bir mülakattan aynen aktarıyorum; eşi, rahmetli Mîna Hanım’ın
dilinden:
“Kadı
Muhammet büyük bir insandı. Kültürlüydü ve âlimdi. Cesur ve kahramandı. Çok
zekiydi. Mahabad’ın büyük ailelerinden birinden geliyordu. Kürt Cumhuriyeti
Başkanı olmadan önce Mahabad’da ‘kadı’ yani ‘hâkim, yargıç’ olarak görev
yapıyordu. Halk onun sözlerine büyük itibar ediyor ve her önemli işlerinde ona
danışıyordu. Kararları isabetliydi ve bu bağlamda halk tarafından çok
seviliyordu. 
Bana
bir arkadaş gibi davranırdı. Beni ‘mahbube’ yani ‘sevdiceğim’ diye çağırırdı. 7
çocuk dünyaya getirdim. Kendisi asla erkek-kız ayrımı yapmazdı. Erkek çocuklarını
sevdiği gibi kız çocuklarını da severdi. Kadınlara çok saygı ve sevgi duyardı.
Dindar biriydi. Temizliğe ve halk sağlığına çok önem verirdi. Kürt ağaları ve
ileri gelenleri arasında çok eşlilik âdeti olmasına rağmen, Kadı Muhammed tek
eşliliği savundu ve benden başkasıyla evlenmedi.
Hukukta
kadın-erkek eşitliğini savunuyordu. Her alanda benimle istişare ederdi.
Çıkacağı yolculuktan siyasilerle kuracağı ilişkilere kadar bana danışıyordu.
Bir gün bana şöyle dedi: ‘Asla kendini benim mülküm gibi görme! Ben sana bir
arkadaş gözüyle bakıyorum. Senin görüşlerin benim için çok önemlidir.’ 
Önder
Kadı dünyada gelişen siyasal, sosyal ve ekonomik gelişmeler hakkında bilgi
sahibiydi. Dünyada meydana gelen olayları yakından takip ediyordu. Ana dili
olan Kürtçeden başka dil olarak İngilizce, Fransızca, Rusça, Arapça, Türkçe,
Farsça ve Azerice olmak üzere 7 dil biliyordu. Kütüphanesi Kürt aydınları
arasında meşhurdu. Kütüphanesinde her türlü kitap bulunuyordu. Onun birçok
kitabını kızımın evine bırakmıştım. Birçoğu felsefi, ahlaki, dinî, siyasi ve
ilmî olan bu kitapların büyük bir kısmı ne yazık ki yok oldu. 
Çok
az şeyden şikâyet ederdi. Davet edildiği Bakü’de Kürt Cumhuriyeti Başbakanı
Hacı Baba Şeyh’le beraber eve döndüğü gün, Hacı Baba Şeyh ona ‘Korkmalarını
sağlamak için bazı kesimler üzerinde baskı uygulamak gerekir, onları korkutmak
gerekir.’ deyince, Kadı ona şu sözlerle cevap verdi: ‘Dünya âlem şunu kabul
etmelidir ki öldürmekle ve dövmekle hiçbir sorun çözülmez. Kişi, karşısındaki
insanı demokratik yöntemlerle ikna etmelidir. Vatanımızı sürekli yönetmek
istiyorsak bunu halkımızı hoşnut etmek için yapmalıyız; baskı kurarak ve zor
kullanarak değil.’ Bilindiği gibi, bir yıllık cumhuriyet boyunca sadece bir
olay meydana geldi ve bu olayda sadece 1 kişi öldürüldü. Adı Gafur Mahmud olan
bu kişinin öldürüldüğü haberini duyan Kadı Muhammed buna çok üzüldü ve sabaha
kadar uyuyamadı. 
Kürt
Cumhuriyeti ilan edildiğinde çok neşeli olan Kadı bana şöyle dedi: ‘Senin de
bazı çalışmalar yapmanı istiyorum.’ Ben gülerek ‘Okuryazar bile değilim,
elimden bir şey gelmez ki.’ dediğimde, şöyle dedi: ‘Kürt kadını düşüncelerini
değiştirmelidir. Senden de Mahabad’da Kürdistan Kadınlar Birliği kurmanı
istiyorum. Kürt Cumhuriyeti liderinin eşi olarak bunu yapmalı ve kadınları
mücadeleye teşvik etmelisin. Altın ve gümüşü ne yapacaksın? Altın ve
gümüşlerini ülkeye hizmet ve kadınların cehaletini ortadan kaldırma yolunda
harcamalısın. Eğitim için sen okula gitmelisin ki diğer kadınlar ve genç kızlar
seni örnek alsınlar.’ Bunun üzerine çalışmaya başladık ve derken 1945 yılında
Kürdistan Kadınlar Birliğini kurarak cehalete karşı bir hamle başlattık.” 
(Mikrofon
otomatik cihaz tarafından kapatıldı)
BAŞKAN
– Sözlerinizi tamamlayın Sayın Yıldırım. 
KADRİ
YILDIRIM (Devamla) – Teşekkürler Sayın Başkanım. 
“O
günleri asla unutmayacağım, sevgi günleriydi o günler; ülke sevgisi, mücadele
sevgisi, direniş sevgisi ve insanlığa hizmet sevgisi.” Mîna Hanım'ın sözleri
burada bitiyor.
Değerli
arkadaşlar, bilindiği gibi, Mahabad Kürt Cumhuriyeti 1946 yılında Rusya’nın
desteğiyle kuruldu ve henüz doğru dürüst bir yılını doldurmadan Rusya Kürtlere
sırt çevirerek ve İran rejimiyle kirli ittifak ve antlaşmalar yaparak bu
cumhuriyetin İran rejimi tarafından yıkılmasında ve 31 Mart 1947 yılında
Cumhuriyetin Başkanı olan Kadı Muhammed’in idam edilmesinde birinci derecede
rol oynadı. Tabii ki bu Rusya'nın Kürtlere karşı yaptığı ilk ihanet değildi.
(Mikrofon
otomatik cihaz tarafından kapatıldı) 
BAŞKAN
– Size bir dakika daha süre tanıyorum Sayın Yıldırım.
Buyurun,
tamamlayın lütfen.
KADRİ
YILDIRIM (Devamla) – Çok teşekkür ederim Sayın Başkanım.
Zira
16 Temmuz 1923’te ulusların kendi geleceklerini belirleme hakkı doğrultusunda
zamanın Sovyet yönetimi tarafından kurulan “Kürdistana Sor” yani Kızıl
Kürdistan da üzerinden altı yıl geçtikten sonra Stalin ve İran rejiminin
ittifakıyla ortadan kaldırıldı ve sakinleri olan Kürtler Orta Asya steplerine
sürgün edildiler. 
Kadı
Muhammed’in idam edildiği tarihten şimdiye kadar geçen yetmiş bir yılda Tahran,
Bağdat, Şam, Ankara cephelerinde değişen hiçbir şey maalesef yoktur. Yetmiş bir
yıl önce Tahran’da Kürtleri ve Farsları birbirine kırdıran Rusya, yetmiş bir
yıl sonra Afrin üzerinden bir Kürt-Türk kopuşuna zemin hazırlamakta ve
Türkiye'yi bu tuzağa doğru çekmeye çalışmaktadır. Oysa Kürtlerin Tahran,
Bağdat, Şam, Ankara rejimlerinden istedikleri şey, ana dille eğitim ve üniter
yapı içerisinde makul bir statü talebidir. Kürtler onlarca yıldır bu meşru
haklarını…
(Mikrofon
otomatik cihaz tarafından kapatıldı)
KADRİ
YILDIRIM (Devamla) – Herhâlde daha fazla istemeye yüzüm yoktur. 
MAHMUT
TANAL (İstanbul) – İki üç dakika daha Sayın Başkanım, çok önemli hususlardan
bahsediyor. Talep üstüne Sayın Başkanım…
KADRİ
YILDIRIM (Devamla) – Bir cümle kalmıştı.
BAŞKAN
– Siz cümlenizi tamamlayın, zaten kayda giriyor o. 
KADRİ
YILDIRIM (Devamla) – Oysa Kürtlerin Tahran, Bağdat, Şam, Ankara rejimlerinden
istedikleri şey ana dille eğitim ve üniter yapı içerisinde makul bir statü
talebidir. Kürtler onlarca yıldır bu meşru haklarını, günün moda ifadesiyle
“yerli ve millî” bir çözüm olarak Müslüman, Fars, Arap ve Türk hükûmetlerinden
kardeşlik çerçevesinde talep ettiler fakat bu hükûmetler ve devletler, ne Kadı
Muhammed, Şeyh Ubeydullah Nehri, Molla Mustafa Barzani gibi İslami
şahsiyetlerin bu taleplerine kulak verdiler ne de komünist Kürtlerin
taleplerine kulak astılar. Bunlardan da anlaşılıyor ki bu hükûmet ve devletler
için İslami Kürtler ile komünist Kürtler arasında bir fark yoktur. Bu hükûmet
ve devletlerden meşru haklarını talep eden her Kürt, onlar nazarında haindir,
bölücüdür, teröristtir.
AYŞE
SULA KÖSEOĞLU (Trabzon) – Siz ayrımcılık yapıyorsunuz.
KADRİ
YILDIRIM (Devamla) – Oysa Kürtlerin bin yıl öncesinden beri beraber yaşadıkları
Türklerden de Araplardan da Farslardan da…
(Mikrofon
otomatik cihaz tarafından kapatıldı) 
KADRİ
YILDIRIM (Devamla) - …kardeşlik çerçevesinde bu soruna çözüm bulmaktan başka
bir istekleri yok. İnşallah bir gün hep birlikte bu kardeşliği sağlar ve bu
sorunu da çözeriz; o zaman millî ve yerli ittifak da Cumhur İttifakı da millî ve
yerli çözümle gerçekleşmiş olur. 
Saygılar
sunuyorum. (HDP ve CHP sıralarından alkışlar. 
BAŞKAN
– Teşekkürler Sayın Yıldırım.
MEHMET
MUŞ (İstanbul) – Sayın Başkan, 60’a göre bir söz talebinde bulunacaktım.
BAŞKAN
– Buyurun Sayın Muş.
IV.- AÇIKLAMALAR
1.- İstanbul Milletvekili Mehmet Muş’un, Siirt Milletvekili
Kadri Yıldırım’ın yaptığı gündem dışı konuşmasındaki bazı ifadelerine ilişkin
açıklaması
MEHMET
MUŞ (İstanbul) – Sayın Başkan, değerli milletvekilleri; Genel Kurulu saygıyla
selamlıyorum. 
Burada
yapılan konuşmada sanki “Türkiye Cumhuriyeti devleti vatandaşlarına karşı
bakışında terörist muamelesi yapıyor ve bunlara terörist diyor.” gibi bir ifade
kullanıldı. Bunu kabul etmemiz kesinlikle mümkün değildir. Türkiye Cumhuriyeti
devletinin ve milletinin mücadelesi vatandaşının can ve mal güvenliğini tehdit
eden, bölücü terör faaliyetlerinde bulunan PKK terör örgütüyledir. Yoksa hiçbir
vatandaşına karşı yaklaşımında, bu ifade edilen, ortaya atılan iddialar
kesinlikle söz konusu olamaz. Türkiye Cumhuriyeti’nin 81 milyon vatandaşının
eşit ve temel haklara sahip olduğunu ifade etmek durumundayım. Kürt’ün de
Türk’ün de aynı haklara sahip olduğu bir devlette yaşamaktayız. 
Teşekkür
ediyorum. 
BAŞKAN
– Teşekkürler Sayın Muş. 
III.- GÜNDEM DIŞI KONUŞMALAR (Devam)
A) Milletvekillerinin Gündem Dışı Konuşmaları (Devam)
2.- Kocaeli Milletvekili Radiye Sezer Katırcıoğlu’nun, 12-23
Mart 2018 tarihleri arasında New York’ta gerçekleştirilen Birleşmiş Milletler
Kadının Statüsü Komisyonu 62’nci Toplantısı’na ilişkin gündem dışı konuşması
BAŞKAN
- Gündem dışı ikinci söz, 12-23 Mart 2018 tarihleri arasında ABD New York
eyaletinde gerçekleşen Birleşmiş Milletler Kadının Statüsü Komisyonunun 62’nci
Oturumu kapsamında “Kırsalda Kadınların ve Kız Çocuklarının Güçlenmesi ve
Toplumsal Cinsiyet Eşitliğinin Sağlanmasında Sınamalar ve Fırsatlar” hakkında
söz isteyen Kocaeli Milletvekili Radiye Sezer Katırcıoğlu’na aittir. 
Buyurun
Sayın Katırcıoğlu. (AK PARTİ sıralarından alkışlar)
Süreniz
beş dakikadır. 
RADİYE
SEZER KATIRCIOĞLU (Kocaeli) – Teşekkür ederim. 
Sayın
Başkan, değerli milletvekilleri; Komisyonumuz her sene olduğu gibi bu sene de
BM Kadının Statüsü Komisyonunun toplantısına katılmak ve Temsilciler Meclisi
üyeleri ve kadın-erkek fırsat eşitliğiyle ilgili çalışan kurum ve kuruluşlarla
görüşmek üzere 11-21 Mart 2018 tarihleri arasında Amerika Birleşik
Devletleri’nde bir çalışma ziyaretinde bulunmuştur. Söz konusu ziyaretlerde
Komisyonumuz, öncelikle BM 62’nci Kadının Statüsü Toplantısı için BM Genel
Kurulunda Aile ve Sosyal Politikalar Bakanımız Doktor Fatma Betül Sayan
Kaya’yla birlikte ülkemizi temsil etmiştir. Bu kapsamda, Sayın Bakanımız Genel
Kurula hitap etmiş, ülkemizde son on beş yılda kadınlarımızın kadın-erkek
fırsat eşitliği anlamında kazanımlarını tüm dünyaya duyurmuştur. Bugün
geldiğimiz seviyeyi etkili sunumlarıyla aktardığı için kendilerine teşekkür
ediyorum. 
Sayın
Başkan, değerli milletvekilleri; BM’de Fransa, İsveç, İtalya, Nijerya ve
Pakistanlı mevkidaşlarımızla ikili görüşmeler gerçekleştirdik. Kendilerine,
Avrupa Polis Örgütü EUROPOL’un raporunda yer alan, Avrupa’ya göçen 10 bin
mülteci çocuğun, İsveç’te sadece bin tane mülteci çocuğun kayıp olduğunu
hatırlattık ve bunların akıbetiyle ilgili neler yaptıklarını sorduk. 
Sayın
Başkan, değerli milletvekilleri; BM’de düzenlenen “Tarımda ve Kırsalda Kadının
Güçlendirilmesine Yönelik Türkiye Perspektifi” konulu yan etkinlikte ise
konuşmacı olarak kırsalda ve tarımda kadınlar lehine yürüttüğümüz çalışmaları
ve Komisyonumuzun alt komisyonu olan kırsalda kadınla ilgili raporumuzu
paylaşma fırsatını bulduk. BM programlarının yanı sıra MÜSİAD’ın düzenlemiş
olduğu Dünyada Kadın Zirvesi’ne katıldık. Yine, aynı gün Aile ve Sosyal
Politikalar Bakanlığımızın düzenlediği uluslararası kadın, göç ve sığınmacı
kriziyle ilgili yan etkinlikte Komisyonumuzu temsilen konuşmacı olduk. Bu
vesileyle, hem ülkemizin çalışmalarını aktardık hem de Türkiye’nin Suriyeli
mülteciler konusundaki insancıl anlayışını, açık kapı politikasını anlatmaya
gayret ettik. Suriyeli kardeşlerimizin sorunun kaynağı değil, sorunun mağduru
olduğunu, dünyanın yaşanan drama sessiz kalmaması gerektiğini ifade ettik.
Yine,
aynı şekilde, Ulusal Türk-Amerikan Yönlendirme Komitesinin (TASC) düzenlediği
Türkiye’de Dünyada Sığınmacı Kadınlar uluslararası panelindeki konuşmamızda
Türkiye’nin bölge insanına olan insancıl yaklaşımını ele aldık. Ayrıca, Zeytin
Dalı Harekâtı’nın da sığınmacıların öz yurduna dönüş yolunu açacağını, huzura
ve istikrara katkı sunacağını belirttik. Zeytin Dalı Harekâtı özelinde
yoğunlaşan fakat her yönüyle Türkiye'yi hedef alan kara propagandanın mimarı
FETÖ’nün etkinliği hususunda ABD’li mevkidaşlarımıza gerekli uyarılarda
bulunduk. Maalesef, FETÖ, beslendiği mihraklardan zehir saçmaya devam ediyor.
Yalan iklimini oluşturma adına milyonlarca dolar harcayarak gerçekleştirdiği
kulis faaliyetlerinde Türkiye düşmanlığına devam ediyor. 
Bu
kapsamda Washington temaslarımızın çok değerli ve kıymetli olduğunu ifade
etmeliyim. Washington’da Yunus Emre Enstitüsü, Türk Miras Organizasyonu ve SETA
olmak üzere birçok sivil toplum örgütleriyle bir araya geldik. Bu ziyaretlerde
FETÖ yapılanmasının ABD’de nasıl etkili olduğunu bizzat birinci ağızdan dinleme
fırsatını bulduk. FETÖ’nün ABD sınırları içinde 150’ye yakın okulunun
bulunduğunu, merkezinin Houston olduğunu, bununla birlikte FETÖ’nün yoğun
olarak ABD basına yalan demeçler verdiğini, Temsilciler Meclisi ile Kongre
üyelerine dönük olarak Türkiye aleyhine kara propagandalar yürüttüklerini orada
kendilerine ifade ettik. Bu konuda hem Büyükelçimize hem de STK’lerimize,
vakıflarımıza FETÖ’nün yalanlarını çürütmek adına gösterdikleri çabadan dolayı
takdirlerimizi sunmak istiyorum sizin huzurlarınızda.
Sayın
Başkan, değerli milletvekilleri; son olarak Amerikan-İslam İlişkileri Konseyi
Başkanı Nihad Awad’la görüştük. Kendisi Diyanet Center of America’nın
Müslümanların bir araya gelmesinde önemli bir merkez olduğunu bize bir kez daha
vurgulama imkânı buldu. Kendisi, FETÖ yapılanmasının Türkiye aleyhine Amerikalı
gençleri İsrail’e götürerek orada beyinlerini yıkadığını, hatta iğdiş ettiğini
bizlere bir kere daha ifade etti. 
Sayın
Başkan, değerli milletvekilleri; ABD çalışmala ziyaretinde öne çıkan bir önemli
hususu daha sizlerle paylaşmak istiyorum.
(Mikrofon
otomatik cihaz tarafından kapatıldı) 
BAŞKAN
– Sözlerinizi tamamlayın Sayın Katırcıoğlu.
RADİYE
SEZER KATIRCIOĞLU (Devamla) – Teşekkür ederim.
ABD
çalışma ziyaretlerinde öne çıkan bir başka husus ise ABD ve Avrupa Birliği
ülkelerinin, ülke menfaatleri söz konusu olduğunda iktidarıyla, muhalefetiyle,
STK’siyle ve medyasıyla bir araya geldiklerine, ortak paydada söylem birliği
geliştirdiklerine şahit olduk. Bu durumda biz parlamenterlerin ve siyasi parti
başkanlarımızın, özellikle ülkenin ortak menfaatleri söz konusu olduğunda bizi,
ülkemizi yurt dışında zor durumda bırakacak demeçlerden mümkün olduğunca uzak
durmamız gerektiğini ifade etmek istiyorum. 
Sözlerime
MHP’yi bir kenara koyarak devam etmek istiyorum. Özellikle “kontrollü darbe”
söylemi, ÖSO’yu DEAŞ gibi gösteren söylemler FETÖ’yü güçlendirmiş, oradaki
vatandaşlarımızı zor duruma sokmuş, Türkiye aleyhine kara propaganda
yapanların, FETÖ’cülerin ve diğer hain örgütlerin ekmeğine yağ sürmüştür.
Geçtiğimiz gün CHP’li bir milletvekilinin attığı “tweet” bu işin tuzu ve biberi
olmuştur. Bu kürsüden ettiği yemine…
(Mikrofon
otomatik cihaz tarafından kapatıldı) 
RADİYE
SEZER KATIRCIOĞLU (Devamla) – Sayın Başkanım, yarım dakika daha yeterli
olacaktır.
BAŞKAN
– Tabii, buyurun, tamamlayın Sayın Katırcıoğlu.
RADİYE
SEZER KATIRCIOĞLU (Devamla) – Bu vekil, kürsüden ettiği yemine ihanet etmiştir.
Herkesin can ve mal güvenliği yok oluyor da böyle bir “tweet”i nasıl
atabiliyor, kendisine soruyorum. Demek ki bu ülkede demokrasi var, özgürlük
var. Ağzından çıkanı duymayan bir vekille karşı karşıyayız. Yoksa, kendisi
yerlisiyle yabancısıyla bu ülkeye yatırım yapılmasını istemiyor mu;
gençlerimize istihdam açılmasın mı, aş ve iş oluşmasın mı istiyor; ben bunu
buradan kendilerine soruyorum ve takdiri yüce milletime bırakıyorum.
ERTUĞRUL
KÜRKCÜ (İzmir) – Olay nerede geçiyor?
RADİYE
SEZER KATIRCIOĞLU (Devamla) – On altı yıl boyunca milletimiz her seçimde, her
sandıkta cevabı vermiştir, 2019’da da en iyi cevabı vereceğini biliyorum.
Birlik
ve beraberliğimizin daim olması temennisiyle hepinizi saygıyla selamlıyorum.
(AK PARTİ sıralarından alkışlar) 
BAŞKAN
– Teşekkürler Sayın Katırcıoğlu. 
ÖZGÜR
ÖZEL (Manisa) – Sayın Başkan…
BAŞKAN
– Buyurun Sayın Özel.
ÖZGÜR
ÖZEL (Manisa) – Sayın Başkan, sayın hatip konuşmasında açık bir şekilde
grubumuzu ve Trabzon Milletvekilimiz Haluk Pekşen’i hedef alarak birtakım
ithamlarda bulunmuştur. Cevap hakkını kullanmak isteriz. 
BAŞKAN
– Buyurun. (CHP sıralarından alkışlar) 
V.- SATAŞMALARA İLİŞKİN KONUŞMALAR
1.- Manisa Milletvekili Özgür Özel’in, Kocaeli Milletvekili
Radiye Sezer Katıroğlu’nun yaptığı gündem dışı konuşması sırasında Cumhuriyet
Halk Partisine sataşması nedeniyle konuşması
ÖZGÜR
ÖZEL (Manisa) – Sayın Başkan, değerli milletvekilleri; öncelikle, yönettiğiniz
bir oturumda ilk kez görev yapıyorum; bir kez daha, seçilmenizden dolayı tebrik
ediyor, bundan sonra görevinizi başarıyla ve hakkaniyetle yapacağınıza olan
inancımı tekrar ediyorum. 
BAŞKAN
– Çok teşekkür ederim. 
ÖZGÜR
ÖZEL (Devamla) – İkinci konu: Kırsal kalkınmayla ilgili söz alındı. Elbette bu
kürsü özgür bir kürsü ama Adalet ve Kalkınma Partisinin grup başkan vekilleri,
geçen hafta bir Adalet ve Kalkınma Partili Meclis başkan vekili yönetirken
“Gündemden ayrılıyorlar, konudan sapıyorlar, İç Tüzük’ün ilgili maddesi, ceza…”
diye sürekli itiraz ederken, bu sefer sayın vekilin, konudan sapmak bir yana
ana muhalefet partisine hakaretler yağdırmayla meşgul olduğunu görmezden
geldiler. Biz bu kürsünün özgür bir kürsü olduğunu düşünüyoruz.
Sayın
vekilin gözlerinin içine baka baka da şunu hatırlatırız: Elbette haktır,
dönersiniz “Sayın Başkan, biraz daha süre... Sayın Başkan, biraz daha süre…”
dersiniz ama sizin grubunuz bu Meclisteki on dakikalık konuşmaları üç dakikaya
indirirken oy verdiniz, üç dakikaları kaldırırken oy verdiniz. (CHP
sıralarından alkışlar)
AYŞE
SULA KÖSEOĞLU (Trabzon) – Ne alakası var bununla?
ŞİRİN
ÜNAL (İstanbul) – Verdiğimiz oyu size mi soracağız Özgür Bey? İstediğimiz oyu
kullanırız.
ÖZGÜR
ÖZEL (Devamla) – Siz, Mecliste daha az konuşulsun diye oy kullandınız, bunu da
kayda geçirelim ama helalühoş olsun, beş dakikanın üzerine beş dakika da
verilse itirazımız olmaz, burası demokrasi kürsüsüdür. 
Sayın
Haluk Pekşen’in sözlerini çarpıtmak, Sayın Haluk Pekşen’den bir siyaset
çıkarmaya çalışmak… 
AYŞE
SULA KÖSEOĞLU (Trabzon) – Sözlerinin çarpıtılacak bir tarafı yok, çok açık
sözleri, çok açık Sayın Özel. 
ALİM
TUNÇ (Uşak) – Çok net, çok açık. 
ÖZGÜR
ÖZEL (Devamla) – …örgütündeki metal yorgunluğunu Afrin’deki şehit kanlarıyla
ortadan gidermeye çalışanların… (CHP sıralarından alkışlar)
HÜSNÜYE
ERDOĞAN (Konya) – Haddinizi bilin, haddinizi! Bu soruları sorarken haddinizi
bileceksiniz!
ÖZGÜR
ÖZEL (Devamla) – …kendisindeki metal yorgunluğunu bir milletvekilinin sözlerini
çarptırmaya yönelik olarak kullanmasından başka bir şey değildir. 
AYŞE
SULA KÖSEOĞLU (Trabzon) – Bu sözlerin arkasında mısınız, onu söyleyin. 
ÖZGÜR
ÖZEL (Devamla) – Açıkça şunu söyleyelim: Haluk Pekşen’in ifadeleri şudur…
AYŞE
SULA KÖSEOĞLU (Trabzon) – CHP olarak sözlerinin arkasında mısınız?
ÖZGÜR
ÖZEL (Devamla) – “Siz olağanüstü hâli kaldırın arkadaş.” diyoruz, “Bu ülkede
yargı bağımsızlığına, yargının baskı altında olmadığına herkes inansın, o
şekilde ancak bu ülkeye yabancı sermaye gelir.” diyoruz, bizi dinlemiyorsunuz. 
AYŞE
SULA KÖSEOĞLU (Trabzon) – Yabancı yatırımcıya karşı mısınız, onu söyleyin.
ÖZGÜR
ÖZEL (Devamla) – Biz diyoruz ki: Hukukun üstünlüğü yoksa, kuvvetler ayrılığı
yoksa…
(Mikrofon
otomatik cihaz tarafından kapatıldı) 
BAŞKAN
– Sözünüzü tamamlayın Sayın Özel. 
ÖZGÜR
ÖZEL (Devamla) – …yüksek yargıçlar, önlerinde olmayan düğmeleri iliklemeye
çalışıyorlarsa…
AYŞE
SULA KÖSEOĞLU (Trabzon) – Yatırımcı gelmesin mi diyorsunuz? Taş üstüne taş
koymaya katkınız yok, taş üstünde taş kalmasın diye uğraşıyorsunuz.
BAŞKAN
– Lütfen müdahale etmeyin sayın milletvekilleri.
ÖZGÜR
ÖZEL (Devamla) – …bu ülkeye yabancı yatırımcı gelmez. 
AYŞE
SULA KÖSEOĞLU (Trabzon) – Sizi kınıyorum şiddetle. 
ÖZGÜR
ÖZEL (Devamla) – OHAL’i ilan edenler, burada 15 Temmuz gecesiyle sınırlı
olmayacak şekilde, ucu açık şekilde toplumsal olaylarda darbeyi bastırmak
isteyince ceza zırhı, cezasızlık getirmeye çalışanlar, bu ülkede insanların can
ve mal güvenliği konusunda endişelerini dile getirmelerinden rahatsızlık hiç
duymasınlar. 
AYŞE
SULA KÖSEOĞLU (Trabzon) – Yabancı yatırımcı böyle mi gelir buraya Sayın Özel?
Aynı ülkede yaşıyoruz, aynı gemide yaşıyoruz. Yapmayın Allah aşkına!
ÖZGÜR
ÖZEL (Devamla) – Ayrıca, şunu çok net olarak ifade etmek isteriz: Elinizde,
Meclisten gasbettiğiniz OHAL KHK yetkisiyle kime, hangi muhalife ne yapacağınız
belli olmadan… “İşten attım ama mahkeme yolu kapalı. Malına çöktüm, mahkeme
yolu kapalı.” Haluk Pekşen’in uyarısı bu yöndedir. 
AYŞE
SULA KÖSEOĞLU (Trabzon) – Haluk Pekşen’in uyarısını, ne söylediğini biz çok net
gördük, millet de gördü. 
ÖZGÜR
ÖZEL (Devamla) – Haluk Pekşen’i dinlerseniz bu ülkeye yabancı yatırımcı gelir;
bu kafayla bu ülkeyi yönetirseniz bu ülkeye yabancı yatırımcı da gelmez. İşaret
ettiğimiz tehlike budur. 
AYŞE
SULA KÖSEOĞLU (Trabzon) – İstediğiniz de budur sizin, istediğiniz de budur. 
ÖZGÜR
ÖZEL (Devamla) – Ülkenin millî menfaatlerinin aleyhine çalışan Adalet ve
Kalkınma Partisi ile Genel Başkanıdır. 
Teşekkür
ediyorum. (CHP sıralarından alkışlar) 
AYŞE
SULA KÖSEOĞLU (Trabzon) – Ama size rağmen bu ülke büyüyecek, size rağmen
yatırımcı gelecek, size rağmen bu ülke gelişecek, size rağmen…
BAŞKAN
– Teşekkürler Sayın Özel. 
MEHMET
MUŞ (İstanbul) – Sayın Başkan…
BAŞKAN
– Buyurun Sayın Muş. 
MEHMET
MUŞ (İstanbul) – Sayın Başkan, burada… 
SALİM
USLU (Çorum) – Burada çok net. 
AYŞE
SULA KÖSEOĞLU (Trabzon) – Sözü çok açık ya, yapmayın Allah aşkına! 
ALİM
TUNÇ (Uşak) – Size rağmen yabancı yatırımcı…
BAŞKAN
– Sayın milletvekilleri, Grup Başkan Vekili konuşuyor, lütfen dinleyelim. 
Buyurun
Sayın Muş. 
MEHMET
MUŞ (İstanbul) – Meclisten gasbettiğimiz bir yetkiden bahsediyor. Afrin
şehitleriyle metal yorgunluğunu silmeye çalıştığımız gibi, grubumuza haksız ve
mesnetsiz bir sataşmada bulunmuştur grup başkan vekili. Bu anlamda, sataşmadan
dolayı söz hakkımızı talep ediyorum. 
MAHMUT
TANAL (İstanbul) – Sayın Cumhurbaşkanının sözüydü o.
BAŞKAN
– Buyurun Sayın Muş. (AK PARTİ sıralarından alkışlar)
2.- İstanbul Milletvekili Mehmet Muş’un, Manisa Milletvekili
Özgür Özel’in sataşma nedeniyle yaptığı konuşması sırasında Adalet ve Kalkınma
Partisine sataşması nedeniyle konuşması
MEHMET
MUŞ (İstanbul) – Sayın Başkan, değerli milletvekilleri; Cumhuriyet Halk
Partisinin grup başkan vekili önce Meclisin yetkilerinin ne olup ne olmadığını,
olağanüstü hâlin nasıl ilan edilip nasıl uzatıldığını bir öğrensin. Gasbın,
olmayan yetkinin veya gasp türü işlerin bizim partimizde değil de… Sürekli bunları
ifade ediyorsa sayın grup başkan vekilinin zihin kodlarında bu yetki
gasbetmeyle alakalı bazı meselelerin olduğu aşikârdır. Bunu bir kere kendileri
bir oturup değerlendirsinler. Burada Hükûmet OHAL’le ilgili her uzatma
talebinde bulunduğunda Meclis bu yetkiyi kendisine vermiştir, burada
oylanmıştır, Türkiye Büyük Millet Meclisi bu yetkiyi vermiştir. Hiç kimsenin
milletin iradesiyle seçilip Parlamentoya gelen milletvekilinin iradesini gasp
yapıyormuş gibi göstermeye hakkı yoktur, haddi de yoktur. Benim irademle
alakalı bu kürsüden konuşuyorken herkes haddini bilmelidir.
Bir
diğer konu değerli milletvekilleri: Siz önce kendi partinize bir bakın, hangi
durumda olduğunuzu bir değerlendirin, ondan sonra bize bakarsınız ne durumdayız
diye. Sayın Cumhurbaşkanın Afrin’de yaptığı konuşmayı bağlamından koparıp bunu
partimizin daha önce kullanmış olduğumuz teşkilatlardaki yenilenmeyle
ilişkilendirmek bir akıl yoksunluğunun işaretidir. 
ERTUĞRUL
KÜRKCÜ (İzmir) – Konuşmayı Afrin’de yapmadı, Gaziantep’te yaptı.
MELİKE
BASMACI (Denizli) – Sen kendin inanıyor musun?
MEHMET
MUŞ (Devamla) – Oradaki konuşmanın bağlamı ayrı, Türkiye Cumhuriyeti’nin Orta
Doğu’da, Türkiye Cumhuriyeti’nin Suriye’deki gelişmelerle alakalı stratejisini
ortaya koyan bir konuşma iken o bağlamından koparıp bunu siyasi
teşkilatlarımızla alakalı kendi içimizde yaptığımız yenilenmeye bağlamak bir
şuursuzluktur değerli dostlar. Bunu kabul etmemiz mümkün değildir.
ÖZGÜR
ÖZEL (Manisa) – Cumhurbaşkanına hakaretten işlem yapmak lazım, “Şuursuz.” dedi.
MEHMET
MUŞ (Devamla) - Bir diğeri, adam hâlâ “tweet”ini silmemiş, Cumhuriyet Halk
Partisi bunun arkasındadır. Cumhuriyet Halk Partisi diyor ki: “Türkiye’ye
yatırım yapmaya gelmeyin. Gelirseniz bu Hükûmet sizin de malınıza el koyar.”
Buna benzer ifadeler kullanıyor. 
ERTUĞRUL
KÜRKCÜ (İzmir) – Milletin malına el koymuyor musunuz ya!
MEHMET
MUŞ (Devamla) – Değerli milletvekilleri, Hükûmet FETÖ terör örgütüyle
mücadelede adımlar atmaktadır. 
MELİKE
BASMACI (Denizli) – Hükûmet devletin bile malına el koyuyor ya!
ERTUĞRUL
KÜRKCÜ (İzmir) – Özgür Gündemin matbaasına el koydunuz daha iki gün önce.
MEHMET
MUŞ (Devamla) – Bunun dışında, hiç kimsenin ne malına…
(Mikrofon
otomatik cihaz tarafından kapatıldı)
MEHMET
MUŞ (Devamla) – …ne itibarına ne işine hiçbir şey olmuştur. 
MELİKE
BASMACI (Denizli) – Hükûmet devletin malına bile el koyuyor, şeker
fabrikalarını söyleyin.
BAŞKAN
– Sözlerinizi tamamlayın Sayın Muş.
MEHMET
MUŞ (Devamla) – Bunu bağlamından koparıp Türkiye’ye gelen yatırımı engellemeye
çalışmak… Hele Türkiye’ye yatırımcı gelmesin… İnsanların işinden, aşından ne
istiyorsunuz? Bunun size oy kazandıracağını mı düşünüyorsunuz? Türkiye’ye
yatırımcı gelmesin, ekonomi daralsın, Cumhuriyet Halk Partisi iktidara mı
gelecek? İktidara gelme formülünüz bu mu? Kapı kapı dolaşıp Türkiye’yi bugün
beyanat verdiğiniz uluslararası piyasalara, uluslararası camiaya şikâyet ederek
mi iktidara geleceksiniz? İktidarın yolu oradan geçmiyor değerli arkadaşlar,
iktidarın yolu Türkiye’de milletin gönlünden, milletin sandıkta kullanacağı
oydan geçiyor. Sizi o kapılarda değil de milletin kapısında çalışmaya davet
ediyorum.
Teşekkür
ediyorum. (AK PARTİ sıralarından alkışlar)
BAŞKAN
– Teşekkürler Sayın Muş.
AHMET
AKIN (Balıkesir) – Biz milletin kapısındayız arkadaş, sen kendi kapına bak.
Ayıp ya!
BAŞKAN
- Buyurun Sayın Özel.
ÖZGÜR
ÖZEL (Manisa) – Sayın grup başkan vekili konuşmasında Cumhuriyet Halk
Partisinin zihin kodlarında gasp olduğunu söyleyerek grubumuza açıkça hakaret
etti. Cevap hakkı kullanmak istiyoruz.
BAŞKAN
– Buyurun Sayın Özel. (CHP sıralarından alkışlar)
Lütfen
yeni bir sataşmaya mahal vermeyelim.
3.- Manisa Milletvekili Özgür Özel’in, İstanbul Milletvekili
Mehmet Muş’un sataşma nedeniyle yaptığı konuşması sırasında Cumhuriyet Halk
Partisine sataşması nedeniyle konuşması
ÖZGÜR
ÖZEL (Manisa) – Sayın Muş, bizler grup başkan vekiliyiz; ben ana muhalefetin
Grup Başkan Vekiliyim, benim görevlerimden bir tanesi partinizin sözcülerini ve
Genel Başkanı takip etmek ama tavsiye ederim, bu görevi sizin de yapmanız
gerekir, sizin de böyle bir göreviniz var. Benim bahsettiğim konuşma Afrin’de
falan yapılan konuşma değil, benim bahsettiğim konuşma Gaziantep’de kongrenizde
yapılan konuşma.
MEHMET
MUŞ (İstanbul) – Afrin’le alakalı konuşma.
ÖZGÜR
ÖZEL (Devamla) - Diyor ki: “Bir metal yorgunluğundan bahsediyordum, Afrin’le
birlikte bir şahlanış başladı, metal yorgunluğunu bitirdik, kurtulduk
elhamdülillah.” Bu lafı Gaziantep’de söylüyor, Afrin’de söylemiyor, bunu bir
bilin ve “Bizim örgütümüzde metal yorgunluğu var.” diye şikâyet eden adam
Afrin’den sonra bunun ortadan kalktığını söylüyorsa en büyük saygısızlığı, en
büyük haksızlığı o şehitlere, o şehitlerin analarına yapmaktadır, bunu bilin.
(CHP sıralarından alkışlar) 
Kimsenin
işiyle, aşıyla uğraştığımız yok; ilk günden beri OHAL’in ekonomiye verdiği zararı,
ilk günden beri bu KHK düzeninin, bu saray düzeninin, bu baskı düzeninin ülkede
yarattığı tahribatı, can güvenliği, mal güvenliği, hukuk güvenliği açısından
ülkeyi düşürdüğünüz durumu anlatıyoruz. 
RADİYE
SEZER KATIRCIOĞLU (Kocaeli) – Bu şikâyeti millete yapın, Avrupa’ya değil,
Amerika’ya değil, “tweet”le değil.
ÖZGÜR
ÖZEL (Devamla) - Size düşen eleştirilerden pay çıkarmaktır, size düşen bütün
dünyaya ve ülkeye güven aşılamaktır. Oysa bunu yapmayıp ondan sonra
siyasetsizliğin içinde, tükenmişliğin içinde, metal yorgunluğunun içindeki bir
genel başkanın dönüp de atılan bir tweet üzerinden bu ifadeleri kullanması
kendi âcizliğinin ifadesidir. (CHP sıralarından alkışlar)
RADİYE
SEZER KATIRCIOĞLU (Kocaeli) – O sizin âcizliğiniz.
ÖZGÜR
ÖZEL (Devamla) - Cumhuriyet Halk Partisi, bu ülkeyi bu saray düzeninden
kurtarır kurtarmaz OHAL’i sona erdirecek, bütün dünyaya ve iç piyasalara güven
verecek; gerçek şahlanış halkın iktidarında, halk partisinin iktidarında
yaşanacaktır.
RADİYE
SEZER KATIRCIOĞLU (Kocaeli) – OHAL devlete devlete, yatırımcıya değil. 
ÖZGÜR
ÖZEL (Devamla) - Saygılar sunuyorum. (CHP sıralarından alkışlar)
BAŞKAN
– Teşekkürler Sayın Özel.
MEHMET
MUŞ (İstanbul) – Sayın Başkan…
BAŞKAN
– Buyurun Sayın Muş.
MEHMET
MUŞ (İstanbul) – Sayın Başkan, aynı ifadeleri ısrarla yine sataşmak suretiyle
kullanmıştır Sayın Özel.
Ben
kendisinin eleştiri hakkına değil bize hakaret kısmına girdim. Düzeltmesini
beklerdim fakat aynı şeylerde ısrar etti.
ÖZGÜR
ÖZEL (Manisa) – Ne hakareti etmişim?
MEHMET
MUŞ (İstanbul) – Neyi ifade etmek istediğimizi açıklamak isterim. Bu bir
sataşmadır partimize karşı.
BAŞKAN
– Buyurun Sayın Muş ama lütfen yeni bir sataşmaya yer vermeyelim. (AK PARTİ
sıralarından alkışlar)
4.- İstanbul Milletvekili Mehmet Muş’un, Manisa Milletvekili
Özgür Özel’in sataşma nedeniyle yaptığı konuşması sırasında Adalet ve Kalkınma
Partisine tekraren sataşması nedeniyle konuşması
MEHMET
MUŞ (İstanbul) – Sayın Başkan, değerli milletvekilleri; burada benim söylediğim
ve Sayın Cumhurbaşkanımızın yaptığı konuşmayı zorlamayla oraya bağlamak…
Buradan Cumhuriyet Halk Partisine ekmek çıkmayacağını onlar da gayet iyi
biliyorlar.
ALİM
TUNÇ (Uşak) – Acziyet!
MEHMET
MUŞ (Devamla) – Afrin’le alakalı söylenen mesele… Kastettiğim Afrin’le alakalı
olan meseledir. Artık Türkiye, Orta Doğu’da çok daha etkin bir hâle geldiğini
ifade etmiştir.
Diğer
bir mesele, bizim, teşkilatlarımızla alakalı bir yenilenmeye gittiğimizi ifade
ettim. Şimdi, gaspla alakalı aslında ne demek istediğimi siz iyi anladınız. İyi
anladınız ama illa beni burada bunu daha detaylı bir şekilde açıklamaya mecbur
bırakıyorsunuz. Bakın, büyük kongrenizde aday olan, Genel Başkanınızın
karşısına aday olarak çıkan Muharrem İnce ne diyor: “Baskıyla delegeden imza
topluyorlar.” Delegenin iradesini gasp budur. Beni zorluyorsunuz, daha detaylı
şekilde deşifre edeyim size. (CHP sıralarında gürültüler)
ALİ
ÖZCAN (İstanbul) – Ya Başbakanını kulağından tutup atıyorsun ya! Yapma gözünü
seveyim, bu bizim iç işimiz ya! 
MELİKE
BASMACI (Denizli) – Onu söyleyebiliyor. Sizde bu söylenebilir mi?
MEHMET
MUŞ (Devamla) – Bakın, baskı diyor ya baskı, “Aykırı ses çıkaranı kapının önüne
koyarım.”
MELİKE
BASMACI (Denizli) – Ah, ah, Ahmet Davutoğlu olsa da konuşsa burada.
MEHMET
MUŞ (Devamla) – Arkadaşlar, “Aykırı ses çıkaranı kapının önüne koyarım.” diyor.
MAHMUT
TANAL (İstanbul) – Davutoğlu nerede, Davutoğlu?
MEHMET
MUŞ (Devamla) – Bakın, Cumhuriyet Halk Partisinin nasıl yönetildiğine bakın,
demokratik anlayışlarını ve özgürlük anlayışlarını buradan anlarsınız. 
MAHMUT
TANAL (İstanbul) – Mehmet Şimşek’e ne dedi ya Cumhurbaşkanı? Mehmet Şimşek’e
daha yeni ne dedi? 
MEHMET
MUŞ (Devamla) – Cumhuriyet Halk Partisi ezkaza Türkiye’yi yönetmeye kalksa
inanın mumla pek çok şeyi aratırlar. 
MELİKE
BASMACI (Denizli) – Bir de kim dedi onu “FETÖ pazarı” diye? “Pazarlık
yapılıyor.” diye kim dedi? 
MEHMET
MUŞ (Devamla) – Bu açıdan bir düşünüp bir kere konuşacaksınız. Eğer şehitlerle
alakalı siz bir hakaret arıyorsanız “Şehitler ölmez, vatan bölünmez.” sözünden
tiksindiğini söyleyenlere bir bakın, ondan sonra çıkıp da şehitlerimizle
alakalı burada laf konuşun. (AK PARTİ sıralarından alkışlar)
Hâlâ
parti meclisi üyeliğindedir. “‘Şehitler ölmez, vatan bölünmez.’ sözünden
tiksindiğim kadar başka bir şeyden tiksinmedim.” diyeni önce alın...
ERTUĞRUL
KÜRKCÜ (İzmir) – Ne var bunda?
MEHMET
MUŞ (Devamla) – ...ona sorun bu soruları, ondan sonra bize şehitlerimizle
alakalı ders vermeye kalkın.
Teşekkür
ederim. (AK PARTİ sıralarından alkışlar)
BAŞKAN
– Teşekkürler Sayın Muş.
ÖZGÜR
ÖZEL (Manisa) – Sayın Başkan...
BAŞKAN
– Buyurun Sayın Özel.
ÖZGÜR
ÖZEL (Manisa) – Çok üzgünüm ve toleransınızı istismar etmek de istemem ancak
gördüğünüz gibi her kürsüye çıktığında bir önceki aldığı cevaptaki yenilginin
hışmıyla yeni bir polemik alanı açıyor. Bu kez de Muharrem İnce’ye, Muharrem İnce’nin
adaylığına, kendisine ve Genel Başkanımıza çok fazla sayıda hakarette bulundu.
MEHMET
MUŞ (İstanbul) – Ne dedim? Hangi hakaret?
RADİYE
SEZER KATIRCIOĞLU (Kocaeli) – Eleştiri... Eleştiri...
BAŞKAN
– Onu ben takdir edeceğim Sayın Muş, lütfen...
ÖZGÜR
ÖZEL (Manisa) – Cevap hakkımızı kullanmak istiyoruz efendim.
BAŞKAN
– Buyurun Sayın Özel ama lütfen polemiği uzatmamaya gayret edelim. 
Ben
bu kürsüde olduğum sürece söz hakkını kesme gibi bir tutum sergileme niyetinde
değilim ancak bunun da belli bir çerçevede yürümesi gerektiğini takdir
edersiniz. Bunu bütün milletvekillerine, bütün grup başkan vekillerine yönelik
olarak söyledim Sayın Özel.
Buyurun.
(CHP sıralarından alkışlar)
5.- Manisa Milletvekili Özgür Özel’in, İstanbul Milletvekili
Mehmet Muş’un sataşma nedeniyle yaptığı konuşması sırasında Cumhuriyet Halk
Partisine ve CHP Grup Başkanına sataşması nedeniyle konuşması
ÖZGÜR
ÖZEL (Manisa) – Çok teşekkür ederim Sayın Başkan. Bir kez daha Meclisi saygıyla
selamlıyorum.
Bekir
Bozdağ’a soruyorlar: “OHAL’le ilgili ne düşünüyorsunuz?” Bakanlar Kurulu
toplantısından çıkıyor “Bir kez daha uzatıyoruz.” diyor. Bir demokraside
yaşıyor olsak “Bakanlar Kurulumuz OHAL’le ilgili Millî Güvenlik Kurulunun
tavsiye kararı üzerine Meclise gitmeyi ve Meclisten bu yetkiyi talep etmeyi
düşünmektedir.” der ama o kadar emin ki sizden, o kadar emin ki parmaklardan,
“Kalpleri, zihinleri değil, parmakları bize lazım, el kaldırsınlar yeter.”den o
kadar emin ki yüce heyetinizi parmak vekil, sizi de parmak vekillerin grup
başkan vekili gibi görüyor. Bir cevap verilecekse ilk cevap Bekir Bozdağ’a
verilecek. İkincisi...
HALİL
ELDEMİR (Bilecik) – Hakaret etme.
ÖZGÜR
ÖZEL (Devamla) – Hakaret mi? 
HALİL
ELDEMİR (Bilecik) – Her milletvekilinin onuru var, hakaret etme.
ÖZGÜR
ÖZEL (Devamla) – Muharrem İnce aday olmuş, iyi ki olmuş, alnından öpüyoruz.
Cumhuriyet Halk Partisinde parti içi demokrasi var. (CHP sıralarından alkışlar)

MEHMET
MUŞ (İstanbul) – Var, var!
ÖZGÜR
ÖZEL (Devamla) – Ya olamasa? Ya olamasa? Allah’tan parti içi demokrasi var,
eleştiri var, karşılıklı tartışma var, en sonunda da özgür seçim var. Kırk saat
kalıyoruz kongre salonunda. Salonun yetkilileri diyor ki: “Sizin yaptığınız
bütün işleri bir saat kırk yedi dakikada yaptı gitti Adalet ve Kalkınma Partisi
buradan.” Allah’tan, Cumhuriyet Halk Partisi gibi, çoklu yarışta genel başkan
seçebilen, çarşaf listeyle parti yönetimi seçebilen, eleştiri kültürü olan, öz
eleştiri kültürü olan, demokrasisi olan bir parti var. Yurt dışından
bakıldığında ya hepimiz size benzeseydik? 
RADİYE
SEZER KATIRCIOĞLU (Kocaeli) – İktidar olurdunuz bize benzeseydiniz. 
ÖZGÜR
ÖZEL (Devamla) – Ya hepimizin parti meclislerini bir kişi, genel başkanlarını
bir kişi, grup başkan vekillerini bir kişi söyleseydi? (CHP sıralarından
alkışlar) 
HÜSNÜYE
ERDOĞAN (Konya) – Ya, sandalyelerin havada uçuştuğu kongre mi demokratik
kongre? Bana bir söyler misiniz.
ÖZGÜR
ÖZEL (Devamla) – Mehmet Muş, benim koltuk çok rahat, arkam çok sağlam; hepsi
oylarıyla seçti beni…
HÜSNÜYE
ERDOĞAN (Konya) – Sandalyeler havada uçuştu, hakaretler havada uçuştu. 
ÖZGÜR
ÖZEL (Devamla) – …senin gibi Genel Başkanın iki dudağının arasından çıkmadım
ben ne Manisa’da ne Parlamentoda. (CHP sıralarından alkışlar) 
MEHMET
MUŞ (İstanbul) – Sayın Başkan… 
BAŞKAN
– Sayın Muş, buyurun. 
MEHMET
MUŞ (İstanbul) – Sayın Başkan, milletvekillerine… (CHP sıralarından gürültüler)
BAŞKAN
– Sayın milletvekilleri, Sayın Muş’u duyamıyorum, lütfen sessiz olalım. 
MEHMET
MUŞ (İstanbul) – Sayın Başkan, milletvekillerimize “parmak milletvekili” demek
saygısızca…
AYŞE
SULA KÖSEOĞLU (Trabzon) – Çok saygısız bir ifade. 
ŞİRİN
ÜNAL (İstanbul) – Saygısızca bir şey oldu. Aynen iade ediyoruz Özgür Bey. 
ÖZGÜR
ÖZEL (Manisa) – Bekir Bozdağ yaptı o saygısızlığı. 
MEHMET
MUŞ (İstanbul) – …ve bir grup başkan vekiline yakışmayacak bir ifadedir.
ÖZGÜR
ÖZEL (Manisa) – Bekir Bozdağ yaptı. 
BAŞKAN
– Ben duyamıyorum sizi Sayın Muş, bir daha lütfen. 
MEHMET
MUŞ (İstanbul) – Sayın Özel müsaade ederse…
BAŞKAN
– Evet, lütfen biraz sessiz olalım. 
MEHMET
MUŞ (İstanbul) – Ne kadar demokrat olduğunu görüyoruz bu arada da. 
Parmak
vekil ve benim de parmak vekillerin grup başkan vekili olduğumu ifade ediyor.
Bu, açık bir hakarettir. Dolayısıyla söz hakkımızı kullanmak isterim. 
BAŞKAN
– Tercihim, bu polemik çerçevesinde son kez bir söz hakkı vermektir ama eğer
seviye tutturulursa bu polemiğin devamını engellemem.
Size
de sataşmadan iki dakika söz veriyorum. (AK PARTİ sıralarından alkışlar) 
MEHMET
MUŞ (İstanbul) – Teşekkür ederim.
6.- İstanbul Milletvekili Mehmet Muş’un, Manisa Milletvekili
Özgür Özel’in sataşma nedeniyle yaptığı konuşması sırasında şahsına ve Adalet
ve Kalkınma Partisine sataşması nedeniyle konuşması
MEHMET
MUŞ (İstanbul) – Sayın Başkan, değerli milletvekilleri; bir, burası Türkiye
Büyük Millet Meclisi, burası arena değil. “Her yenilgiden sonra hınçla cevap
vermek” gibi bir ifade kullanıldı; burası arena değil, onu hatırlatayım size…
ÖZGÜR
ÖZEL (Manisa) – “Yeni polemik alanları açıyor.” dedim. 
MEHMET
MUŞ (Devamla) – …burası Türkiye Büyük Millet Meclisi ve milletin kürsüsü.
Buradan ben partimizin politikalarını ve fikirlerini açıklıyorum. Dolayısıyla
bunu önce size bir hatırlatmak isterim. 
ERTUĞRUL
KÜRKCÜ (İzmir) – Burası arena değilse bizim vekilin köprücük kemiğini nasıl
kırdın? 
MEHMET
MUŞ (Devamla) – Bir diğeri: Bakın, ben kendi ifadelerimi kullanmadım.
Cumhuriyet Halk Partisi kongresinde aday olmuş, 447 oy alan çıkıp diyor ki:
“Tehditle delegeden imza toplanıyor.” Ben söylemiyorum, sizin genel başkan
adayınız söylüyor.
CEYHUN
İRGİL (Bursa) – Diyebilir kardeşim, özgür bir parti burası.
MEHMET
MUŞ (Devamla) – Genel Başkanınıza imza veren 1.078 delege var fakat kendisine
oy veren 790 delege var. 
HÜSNÜYE
ERDOĞAN (Konya) – Nasıl oluyor bu?
MEHMET
MUŞ (Devamla) – Hani sizin iradeniz? 
MELİKE
BASMACI (Denizli) – Orada fikri değişmiş olamaz mı insanın? 
MEHMET
MUŞ (Devamla) – Nerede iradeniz? Nasıl iradeyle oy kullanıyorsunuz?
MAHMUT
TANAL (İstanbul) – Balıkesir Belediye Başkanı nasıl ağlayarak istifa etti?
MEHMET
MUŞ (Devamla) – 163 kişi -delege- Muharrem İnce’ye oy, imza veriyor, onlara da
baskıyla mükerrer -aynı şekilde- Kılıçdaroğlu’na imza verdirmişler. 
MAHMUT
TANAL (İstanbul) – Balıkesir Belediye Başkanı istifa ederken niye ağladı?
MELİKE
BASMACI (Denizli) – Ağlama belediye başkanlarım, ağlama!
MEHMET
MUŞ (Devamla) – Dolayısıyla, Cumhuriyet Halk Partisinin demokrasi, özgürlük
konusunda bizimle yarışacak, konuşacak hiçbir şeyi olamaz. 
MAHMUT
TANAL (İstanbul) – Balıkesir Belediye Başkanı ağlayarak nasıl istifa etti?
RADİYE
SEZER KATIRCIOĞLU (Kocaeli) – Ağlamak insani bir duygudur.
MAHMUT
TANAL (İstanbul) – Balıkesir Belediye Başkanı niçin ağlayarak istifa etti?
MEHMET
MUŞ (Devamla) – Efendim, ne kadar demokratik kongreleri varmış. 
MAHMUT
TANAL (İstanbul) – Balıkesir Belediye Başkanı niçin ağlayarak istifa etti?
MEHMET
MUŞ (Devamla) – Bakın, bundan birkaç yıl önce -bu Parlamentoda olanlar
hatırlar- kendi milletvekilleri ceketinden tutup adamı alaşağı ettiler.
Cumhuriyet Halk Partisi kongreleri kavgalarıyla meşhurdur. 
MAHMUT
TANAL (İstanbul) – Balıkesir Belediye Başkanı niçin ağlayarak istifa etti?
MEHMET
MUŞ (Devamla) – Dünyada kongrede nasıl kavga edilir diye Cumhuriyet Halk
Partisinin kongrelerindeki kavga sahneleri izletiliyor; sandalye fırlatma,
çelme takma, omuz vurma, kürsüye yürüme, kürsüye yürüyeni alaşağı etme…
ÖZGÜR
ÖZEL (Manisa) – Gerçekten bağı kopmuş adamın.
MEHMET
MUŞ (Devamla) – …hep Cumhuriyet Halk Partisinin kongrelerinde yaşanan
sahnelerdir. 
MELİKE
BASMACI (Denizli) – Sizin dünya hangi dünya ya? Nereden geliyorsunuz, merak
ediyorum. 
MEHMET
MUŞ (Devamla) – Dolayısıyla, eğer bir demokrasi, fikir yarıştırma varsa
yumruklaşma ne demek, sandalye fırlatma ne demek…
MELİKE
BASMACI (Denizli) – Fikir yarıştırma sizde mi var? Fikir var mı yarışsın. 
MEHMET
MUŞ (Devamla) – …kürsüye yürüyen geçen dönemki milletvekilinizin ceketinden
tutup alaşağı etmek ne demek, bunlara çıkıp bir cevap vermeniz gerekir diye
düşünüyorum. 
ERTUĞRUL
KÜRKCÜ (İzmir) – Başkanınız bakanlarınızı dövüyor, daha hâlâ konuşuyorsun.
MEHMET
MUŞ (Devamla) – O parmak vekil, parmak grup başkan vekili bizde olmaz, onlar az
önce söylediğim saikle sizin partinizde olur. (AK PARTİ sıralarından alkışlar) 
BAŞKAN
– Teşekkürler. 
ÖZGÜR
ÖZEL (Manisa) – Sayın Başkan… 
BAŞKAN
– Sayın Özel, buyurun. 
ÖZGÜR
ÖZEL (Manisa) – Üzgünüm tekrar söz hakkı talep etmek zorunda kaldığım için.
Artık gerçeklikle de bağı… Artık hani sadece sataşma falan değil, iftira. Bütün
dünya parlamentoları nasıl kavga edilir diye bizim kongrenin görüntülerini
izliyormuş falan, böyle bir şey söylüyor. Bunu kamu önünde, bizi izleyen
vatandaşlar önünde düzeltmek mecburiyetindeyim. 
BAŞKAN
– Ama bunu bir yerde bitirmek zorundayız. 
ÖZGÜR
ÖZEL (Manisa) – Tamam, ben de gayret sarf edeyim. 
BAŞKAN
– Lütfen Sayın Özel, yeni bir sataşmaya mahal vermeyelim. 
Size
tekrar iki dakika söz veriyorum. 
ÖZGÜR
ÖZEL (Manisa) – Teşekkür ederim. 
AYŞE
SULA KÖSEOĞLU (Trabzon) – Siz o “twit”in arkasında mısınız, değil misiniz; onu
açıklayın Sayın Özel. 
7.- Manisa Milletvekili Özgür Özel’in, İstanbul Milletvekili
Mehmet Muş’un sataşma nedeniyle yaptığı konuşması sırasında Cumhuriyet Halk
Partisine tekraren sataşması nedeniyle konuşması
ÖZGÜR
ÖZEL (Manisa) – Sayın Başkan, çok teşekkür ediyorum. 
AYŞE
SULA KÖSEOĞLU (Trabzon) – Bu ülkeye yatırımcı gelsin mi gelmesin mi, onu
açıklayın.
ÖZGÜR
ÖZEL (Devamla) – O zaman bu işi daha fazla uzatmayalım. 
AYŞE
SULA KÖSEOĞLU (Trabzon) – Bu ülkede can ve mal güvenliği var mı yok mu, onu
açıklayın. 
MELİKE
BASMACI (Denizli) – Cargill gibi gelecekse gelmesin. 
ÖZGÜR
ÖZEL (Devamla) – Olanları konuşalım, ufak tefek hatırlatmalar yapalım. 
AYŞE
SULA KÖSEOĞLU (Trabzon) – CHP’nin bakışını açıklayın bir. 
ÖZGÜR
ÖZEL (Devamla) – Öncelikle şu: “Millî irade, millî irade”, karşısında boynumuz
kıldan ince. En son ne zaman seçildiniz geldiniz buraya, sizi kim yolladı?
Millî irade. Başbakan adayınız kimdi? Davutoğlu, Genel Başkanınız Davutoğlu.
Kaç oy aldı? Yüzde 49, helalühoş olsun. Nerede şimdi Davutoğlu?
RADİYE
SEZER KATIRCIOĞLU (Kocaeli) – Seni ne ilgilendiriyor kardeşim?
AYŞE
SULA KÖSEOĞLU (Trabzon) – AK PARTİ’de milletvekili şu an, hâlâ AK PARTİ’de
milletvekili.
ÖZGÜR
ÖZEL (Devamla) - Nerede biliyor musunuz? Sadece il başkanlarını atama yetkisi
Genel Başkandan MKYK üyelerine alınsın diye bir imza föyü dolaştırılmasına
tepki gösterdi diye saraya çağırıldı, sanki bir kedi yavrusu gibi ensesinden
tutuldu, böyle kapının önüne konuldu. 
AYŞE
SULA KÖSEOĞLU (Trabzon) – Hâlâ AK PARTİ’de milletvekili, hâlâ AK PARTİ’de
milletvekili.
HÜSNÜYE
ERDOĞAN (Konya) – Bu seviyesiz söyleminizden lütfen vazgeçin. Bu seviyesiz
söyleminizden vazgeçin, vazgeçin.
ÖZGÜR
ÖZEL (Devamla) - Yeni Başbakan kim olacak, yeni Genel Başkan kim olacak diye
hepiniz merak ettiniz. 
AYŞE
SULA KÖSEOĞLU (Trabzon) – Sizin gibi kaset filmleri çevirerek Genel Başkan
değiştirmedik.
ÖZGÜR
ÖZEL (Devamla) - Ömer Çelik dedi ki: “Cumhurbaşkanımız perşembe günü kimin
olacağını açıklayacak.”
HÜSNÜYE
ERDOĞAN (Konya) – Kedi konumuna koyduğunuz, bu ülkede Başbakanlık yapmış
birisi.
ÖZGÜR
ÖZEL (Devamla) - Ve sonra karar verdiler, dendi ki: “Yeni Genel Başkan Binali
Yıldırım’dır.” “Bin.” dediler bindi, “İn.” dedikleri gün inecek, bundan emin
olunuz. (CHP sıralarından alkışlar) 
Ama
bir gerçek var, kol, bacak kırılan kongre arıyorsanız il başkanınıza, ilçe
başkanınıza rakip çıkmaya çalışan adamın kırılan koluna bakacaksınız. (CHP
sıralarından alkışlar) Eğer salona girişi yasaklanan bir aday arıyorsanız yine
ilçe kongrelerinize bakacaksınız. 
MAHMUT
TANAL (İstanbul) – Düzce İl Başkanlığı vardı Düzce’de.
AYŞE
SULA KÖSEOĞLU (Trabzon) – Hiç alakası yok, hiç alakası yok.
ÖZGÜR
ÖZEL (Devamla) - Ben kongreye gidiyorum, sizden bir milletvekili eleştiriyor
bizi, sizin kafanızla eleştiriyor, “Nasıl olur?” dedi bana. Ben “2 aday
yarışır, şöyle olacağını tahmin ediyorum.” dedim. “Ya, lidere rakip çıkan
siyasi parti mi olur?” dedi. 
HÜSNÜYE
ERDOĞAN (Konya) – Kavga ederler, linç ederler, yumruklaşırlar, sandalyelerin
bacakları kırılır, hatta onlar insanların kafasında kırılır, öyle bir
kongredir. 
ÖZGÜR
ÖZEL (Devamla) - Bunu lider için bir zafiyet olarak görüyor, oysaki
demokrasinin ta kendisi budur. Milletin vergisiyle çocuğumuzun kursağından
geçen ekmek, ödenen maaş demokrasi için ödeniyor. Bir tek adama biat edin,
millet birini seçsin, her şeyi o belirlesin… 
(Mikrofon
otomatik cihaz tarafından kapatıldı)
ÖZGÜR
ÖZEL (Devamla) - …siz de onun kararlarına sadece biat edin diye olmuyor Sayın
Mehmet Muş, demokrasi bu değildir.
Saygılar
sunuyorum. (CHP sıralarından alkışlar)
HÜSNÜYE
ERDOĞAN (Konya) – O edilen biat değil, zihinle ve yürekle arkasında olmaktır
onun adı, tamam mı?
ALİ
ÖZCAN (İstanbul) - Balıkesir Belediye Başkanı!
MEHMET
MUŞ (İstanbul) – Sayın Başkan…
BAŞKAN
– Birleşime beş dakika ara veriyorum.
Kapanma Saati: 15.42
İKİNCİ OTURUM
Açılma Saati: 15.55
BAŞKAN: Başkan Vekili Mithat SANCAR
KÂTİP ÜYELER: Mücahit DURMUŞOĞLU (Osmaniye), Nurhayat ALTACA KAYIŞOĞLU
(Bursa)
----- 0 -----
BAŞKAN
– Türkiye Büyük Millet Meclisinin 80’inci Birleşiminin İkinci Oturumunu
açıyorum. 
MEHMET
MUŞ (İstanbul) – Sayın Başkan… 
BAŞKAN
– Buyurun Sayın Muş. 
MEHMET
MUŞ (İstanbul) – Sayın Başkan, oturuma ara vermeden, benim partimizde genel
başkanlık yapmış ve hâlen milletvekili olan bir kişiye karşı yapılan hakaretten
dolayı söz talebim oldu fakat siz ara verdiniz. Dolayısıyla oturumdan önce ben
bu talepte bulundum, bu söz hakkımızı istiyorum. 
BAŞKAN
– Usulen, biliyorsunuz, oturum kapandıktan sonra yeniden kürsüden söz
veremiyoruz ama size yerinizden söz vereyim Sayın Muş. 
MEHMET
MUŞ (İstanbul) – Sayın Başkan, ben siz oturumu kapatmadan buradan “Bu
sataşmadır, İç Tüzük 69’a göre söz talebim var.” diye beyanda bulundum. 
BAŞKAN
– Ama henüz duymamıştım ben kapattığımda Sayın Muş. 
MEHMET
MUŞ (İstanbul) – Ben bu beyanda bulundum ve bu bir açık sataşmadır ve
hakarettir. 
ALİ
ŞEKER (İstanbul) – Hakaret değil, durum tespiti.
MEHMET
MUŞ (İstanbul) – Dolayısıyla buna verilecek olan… 
BAŞKAN
– Bunu yerinizden düzeltebilirsiniz Sayın Muş, hak veriyorum size, düzeltme
hakkınız var. 
MEHMET
MUŞ (İstanbul) – Hayır efendim. Sayın Başkan, buna kürsüden cevap verilir çünkü
bize, partimize açık bir hakarette bulunmuş ve ben sizden söz talep ettim
oturum kapatılmadan önce. 
ÖZGÜR
ÖZEL (Manisa) – Ahmet Başkanın her gün yaptığı iş. 
BAŞKAN
– Sayın Muş, o zaman şöyle söyleyeyim: Ben oturumu kapattığımda henüz siz ayağa
kalkmamıştınız.
MEHMET
MUŞ (İstanbul) – Sayın Başkan, kayıtları çıkaralım o zaman. 
BAŞKAN
– Buna rağmen, benim prensibim burada milletvekillerinin ve grup başkan
vekillerinin söz hakkını olabildiğince geniş tutmaktır.
Israrınız
üzerine size sataşmadan iki dakika söz veriyorum ama lütfen yeni bir sataşmaya
mahal vermeyin çünkü bu polemiğin devam etmesi diğer milletvekillerinin, söz
sırası bekleyen grup başkan vekillerinin ve görüşme sırası bekleyen diğer
konuların da aksamasına yol açar ama özellikle polemik uzadıkça diğer
milletvekillerinin söz hakkının da kısıtlandığını dikkate almanızı rica
ediyorum. 
Buyurun,
iki dakika söz veriyorum. (AK PARTİ sıralarından alkışlar)
FİLİZ
KERESTECİOĞLU DEMİR (İstanbul) – Kaydettik, Ahmet Aydın da aynı uygulamayı
yapacak umuyoruz Ayşe Nur Bahçekapılı ile. 
8.- İstanbul Milletvekili Mehmet Muş’un, Manisa Milletvekili
Özgür Özel’in sataşma nedeniyle yaptığı konuşması sırasında Adalet ve Kalkınma
Partisine tekraren sataşması nedeniyle konuşması
MEHMET
MUŞ (İstanbul) – Sayın Başkan, değerli milletvekilleri; bizim burada bir
polemik uzatma gibi bir durumumuz söz konusu değil ama burada o kadar
yakışıksız, o kadar çirkin bir ifade kullanıldı ki bunu bizim görmezden
gelmemiz mümkün değil. Bir kere bu tip bir yakıştırmayı Sayın Özel size ben
iade ediyorum.
ÖZGÜR
ÖZEL (Manisa) – Hangisini?
MEHMET
MUŞ (Devamla) – Size ben iade ediyorum. 
BURCU
KÖKSAL (Afyonkarahisar) – Neyi iade ediyorsun ya?
MEHMET
MUŞ (Devamla) – Şimdi, değerli milletvekilleri, AK PARTİ’de kongrelerde
değişiklikler yapılır, MYK, MKYK üyelerinde değişiklik yapılır; genel başkan
değişiklikleri bizim büyük kongrelerimizde yapılır. Sayın Davutoğlu bizim
Başbakanlığımızı yapmış, Genel Başkanlığımızı yapmış ve hâlen bizim Konya
Milletvekilimizdir.
KAZIM
ARSLAN (Denizli) – Nerede bu milletvekili ya?
BURCU
KÖKSAL (Afyonkarahisar) – Nerede şimdi? 
MEHMET
MUŞ (Devamla) – Kongre yapılmıştır ve kongrede yeni Genel Başkan Binali
Yıldırım olmuştur, AK PARTİ’nin oylarıyla olmuştur, AK PARTİ’nin delegelerinin
oylarıyla bu değişim yapılmıştır, bunu bir kere hatırlamanızı isterim. 
BURCU
KÖKSAL (Afyonkarahisar) – Hiçbir kongrenizde 2 aday yok, bulamadık. Hiçbir
kongreniz 2 adaylı olamıyor bile.
ALİ
ŞEKER (İstanbul) – Kitabına uydurulmuştur. 
MEHMET
MUŞ (Devamla) – Siz eğer genel başkan değişimlerine bu kadar meraklıysanız bizi
kendinizi hatırlatmaya mecbur bırakmayacaksınız Sayın Özel. Bakın, Genel
Başkanınız nasıl Genel Başkan oldu? Bir hatırlayın. 
KAZIM
ARSLAN (Denizli) – Seçilerek geldi.
BURCU
KÖKSAL (Afyonkarahisar) – Seçimle. Parti içi demokrasi sayesinde.
ALİ
ŞEKER (İstanbul) – Seçilerek geldi, seçilerek.
KAZIM
ARSLAN (Denizli) – Atanarak gelmedi, seçimle geldi. 
MEHMET
MUŞ (Devamla) – Tabii, tabii, seçilerek geldi! Bir kasetin neticesinde Genel
Başkan oldu. Kılıçdaroğlu’nun Genel Başkanlık koltuğunu görecek bir hayali bile
yoktu. Bir kasetin neticesinde oldu.
BURCU
KÖKSAL (Afyonkarahisar) – Atanarak gelmedi, seçilerek geldi Genel Başkanımız.
ALİ
ŞEKER (İstanbul) – Sizin ortağınız mı yaptı o kaseti? 
MEHMET
MUŞ (Devamla) – Madem siz bu kadar tutarlı, Genel Başkanınızı seven bir
partiydiniz, neden Sayın Baykal’ın arkasında durmadınız? Madem sizin Genel
Başkanınız böyle omurgalı bir siyasetçi, görüşmeye gidiyor Baykal’la,
“Arkanızdayız." diyor, çıkıyor “Kesinlikle aday değilim, olur mu öyle bir
şey?” diyor, bir gün sonra genel başkan adayı olduğunu açıklıyor. 
ALİ
ŞEKER (İstanbul) – İçişleri Bakanı sizden değil miydi?
BURCU
KÖKSAL (Afyonkarahisar) – Atanarak gelmedi, seçimle geldi.
ALİ
ŞEKER (İstanbul) – Ülkeyi kim yönetiyordu o kasetler hazırlanırken?
MELİKE
BASMACI (Denizli) – Size inanmıyorum ya! Şu an bunları konuştuğumuza
inanamıyorum. 
MEHMET
MUŞ (Devamla) – Bakın, siz eğer bir partide genel başkan değişimi arıyorsanız
önce bundan yıllar sonra da “case study” olarak çalışılacak olan kendi
partinizdeki genel başkan değişimine bakın, ondan sonra AK PARTİ’de gelin genel
başkan değişiklikleri nasıl olur onu bir öğrenin, bir çalışın.
KAZIM
ARSLAN (Denizli) – Seçimle geldi Genel Başkanımız. Atanarak geldi sizinki. 
MEHMET
MUŞ (Devamla) – Teşekkür ediyorum. (AK PARTİ sıralarından alkışlar) 
BURCU
KÖKSAL (Afyonkarahisar) – Bizim Genel Başkanımız hem ön seçime girdi hem de
seçimle Genel Başkan oldu. Kendinizle karıştırmayın. 
ÖZGÜR
ÖZEL (Manisa) – Sayın Başkan…
BAŞKAN
– Sayın Özel, buyurun.
ÖZGÜR
ÖZEL (Manisa) – Sayın Başkan, tabii, yapmayaydı iyiydi, demeseydi iyiydi ama
kaset meselesini söyledi. Dediğim gibi, bir önceki tartışmayı bir yerde bırakıp
yeni bir polemik alanı açıp daha da saldırganlaşıp daha da çirkinleşerek sonuç
almaya çalışıyor. Cevap verme mecburiyetindeyim efendim. 
BAŞKAN
– Sayın Özel, lütfen, yerinizden konuşun. 
Size
60’a göre yerinizden süre vereyim.
ÖZGÜR
ÖZEL (Manisa) – Ama Sayın Başkanım, çok açık bir sataşma.
BAŞKAN
– Bunun bir sınırının olması gerektiğini siz de anlayışla karşılayın. Aslında,
biraz önce İç Tüzük’e göre benim tutumum doğruydu, bundan şüphem yok ama daha
önce de sizlere söyledim, söz hakkını olabildiğince geniş tutma gibi bir
prensip takip edeceğim birleşimleri yönettiğim zaman. O nedenle…
ÖZGÜR
ÖZEL (Manisa) – Sayın Başkan, müsaade ederseniz şunu söyleyeyim… 
BAŞKAN
– Buyurun. 
ÖZGÜR
ÖZEL (Manisa) – Aslında hakkı olmayan bir sözü kullandı. Kendi Meclis başkan
vekillerinin her zaman yaptığı uygulamadır, iş bir yere uzayınca bir ara vermek
haktır, verilir ve bir daha bu söz talep edilmez. Sizin iyi niyetinizden
yararlanarak, ona sığınarak çıktı, bir sataşma yapmasaydı eyvallah, iki dakika
süreyle sataştı ve bir cevap hak ediyor. Eğer bir hakkaniyet olacaksa herhâlde
kendileri de rıza gösterir, biz de kürsüden iki dakika cevap verelim, bu iş
bitsin. Ama yok, siz derseniz ki: “Ben, söz haklarını bu kadar geniş tanıyorum,
bu anlayışı sizden bekliyorum.” Boynum kıldan ince, otururum bir dakika
konuşurum ama doğrusu, bu suiistimalle alınan hakkın suiistimal edilerek
kullanımı durumunda ortaya çıkan cevap hakkının uygun mecradan uygun sürede
verilmesidir. 
Takdir
sizin Sayın Başkan. 
BAŞKAN
– Benim iyi niyetimden yararlanma değil, prensibimi uygulama gibi bir durumdan
kaynaklanıyor bu söz sürelerinin uzaması. Dediğim gibi, ben, burada her an
kesebilecek yetkiye sahibim. 
ÖZGÜR
ÖZEL (Manisa) – Tabii. 
BAŞKAN
– Size de kürsüden iki dakika süreyle söz veriyorum ama sizden yeni bir
sataşmaya mahal vermemenizi de rica ediyorum Sayın Özel. 
Buyurun.
(CHP sıralarından alkışlar) 
9.- Manisa Milletvekili Özgür Özel’in, İstanbul Milletvekili
Mehmet Muş’un sataşma nedeniyle yaptığı konuşması sırasında Cumhuriyet Halk
Partisine tekraren sataşması nedeniyle konuşması
ÖZGÜR
ÖZEL (Manisa) – Gerçekten isterim, unutmak da isterim ülkenin seçilmiş
Başbakanının nasıl görevden uzaklaştırıldığını, neler söylendiğini, neler
konuşulduğunu. 
Sayın
Mehmet Muş, hangi kutsal üzerine inanıyorsanız… Ben, inandığım tüm kutsallar
üzerine, tüm sevdiğim ve saygı duyduğum değerler üzerine yemin ederim, Ahmet
Davutoğlu’nun görevden alınmasına, yerine Binali Yıldırım’ın gelmesine Recep
Tayyip Erdoğan karar verdi, delegeleriniz değil. Siz aynı yemini edebilir
misiniz? Hodri meydan! (CHP sıralarından alkışlar)
İkincisi,
çıkıp buradan veya oradan o yemini edin, “Ediyorum.” deyin bana, “Kararı
delegeler verdi, Recep Tayyip Erdoğan vermedi.” deyin, “O tarihte tarafsız
Cumhurbaşkanı çağırıp da onu azletmedi.” deyin, deyin bunu, gözümün içine
bakın. Siyaset biraz da gerçekliktir, siyaset sadece bağırmak, gücü ele
geçirince karşı tarafı baskı altına almak, ele geçirdiği güçle sadece kendi
doğrularını, yalanları doğru gibi bilmem kaç kanaldan anlatmak değildir, gözün
içine bakabilmektir Mehmet Muş. Davutoğlu’nu Recep Tayyip Erdoğan görevden
aldı, Binali Yıldırım’ı da o getirdi. Ben buna kalıbımı basarım, bütün
inandığım değerleri koyarım, sen koyabilir misin? Hodri meydan. (CHP
sıralarından alkışlar)
BAŞKAN
– Teşekkürler Sayın Özel.
ÖZGÜR
ÖZEL (Devamla) – Son sözüm…
BAŞKAN
– Buyurun.
ÖZGÜR
ÖZEL (Devamla) – Sayın Baykal şu anda tedavi görüyor. Bir grup başkan vekili,
bir polemikte yenilmemek, kaybetmemek adına bu kadar ucuz bir yola tevessül
edebiliyorsa, bize, ona cevap vermek değil, onu bu rezaletiyle, bu indiği
seviyeyle baş başa bırakmak yakışır.
Teşekkür
ediyorum. (CHP sıralarından alkışlar) 
BAŞKAN
– Teşekkürler Sayın Özel.
MEHMET
MUŞ (İstanbul) – Sayın Başkan…
BAŞKAN
– Buyurun Sayın Muş.
MEHMET
MUŞ (İstanbul) – Yerimden söz talep edeceğim, uzatmayacağım, iyi niyetinizi…
BAŞKAN
– Buyurun.
MEHMET
MUŞ (İstanbul) – Şunu ifade etmek isterim: Az önce… “Efendim, ’suistimal’
diyerek söz aldı, suistimal ederek kullandı.” gibi bir ifadeyi kabul edemeyiz. 
İkincisi,
bakın, çirkin üslubu sayın grup başkan vekili kullandı. Yani bir Başbakanı bir
kediciğe benzetmek suretiyle… Yani kullandığı ifade budur, bunu kullanmasaydı
biz kendisine, kendilerine mukabelede bulunmayız.
ALİ
ŞEKER (İstanbul) – Gayet naif ya, çok naif.
ÇETİN
ARIK (Kayseri) - Teşbihte hata olmaz.
MEHMET
MUŞ (İstanbul) – Şimdi, eviniz camdansa başkasının evine taş atmayacaksınız,
bunu bileceksiniz. Çirkin ifade kullandığı için kendilerine bu hatırlatmaları
yapmak durumunda kalıyoruz. Yoksa konunun Sayın Baykal’la ilgili, Sayın
Baykal’la alakalı bir boyutu yok. Konunun ondan sonraki süreçle alakalı bir
meselesi var.
Bir
diğer konu şu: “Efendim, her yenildiğinde hırçınlaşıyor.” Bakın, ben gayet
sakinim, hırçınlaştığımız filan yok. Az önce de söyledim, burası arena değil,
siz belki öyle görüyorsunuz ama burası Türkiye Büyük Millet Meclisidir.
İkincisi,
sıkışınca, işi yemine döküyor, “Ben bunun üzerine yemin edeyim, sen bunun
üzerine yemin et…”
ÖZGÜR
ÖZEL (Manisa) – Hadi et! Hadi et!
MEHMET
MUŞ (İstanbul) – Tutanaklarımız orada, gel bak, kaç tane delege oy kullanmış,
kaç kişi oy kullanmış, nasıl yapılmış.
ÖZGÜR
ÖZEL (Manisa) – Ben belirleyen diyorum, belirleyen, şekil şartı tamamlayan
değil.
BAŞKAN
– Sayın Özel, lütfen.
MEHMET
MUŞ (İstanbul) – Hâkim gözetiminde yapılmış. Çıkmış, “Yemin eder misin, etmez
misin?”
ÖZGÜR
ÖZEL (Manisa) – Et hadi.
MEHMET
MUŞ (İstanbul) – Gel bakalım delegelerin oyuna bak, ona göre karar ver.
Teşekkür
ederim.
BAŞKAN
– Teşekkürler.
ÖZGÜR
ÖZEL (Manisa) – Sayın Başkan, ben de yerimden ve tutanağa geçmek üzere…
BAŞKAN
– Ve son lütfen.
ÖZGÜR
ÖZEL (Manisa) – Tabii, Sayın Başkan, yani Mehmet Muş’un babasından mülk
değildir, biz Parlamentoyu kuran partiyiz ama ben bunun, bütün kürsülerin,
bütün hakların eşit kullanılması gerektiğini düşünürüm. 
Şu
kadarını söyleyelim, birincisi: Sayın Baykal hasta yatağında ve onu rahatsız
etmekten çekinmeyen bir üslup var. 
İkincisi:
Sayın Ahmet Davutoğlu’nun başına gelen konudaki teşbih ile sizin sarıldığınız
rezalet başka bir şey.
Üçüncüsü:
O kaseti, kimin genel başkanının böyle gözlüklerini takıp bakıp “Yayın.”
“Yayın.” dediğini de cümle âlem biliyor. Size de bunu hatırlatmak isterim. (CHP
sıralarından alkışlar) 
ALİ
İHSAN YAVUZ (Sakarya) – Nereden biliyor, nasıl biliyor?
BAŞKAN
– Teşekkürler.
MEHMET
MUŞ (İstanbul) – Sayın Başkan… Sayın Başkan…
BAŞKAN
– Gündem dışı üçüncü söz…
MEHMET
MUŞ (İstanbul) – Sayın Başkan, bunu getirip ispatlayacaklar. Kimin baktığını,
nasıl yayıldığını ispatlamayan yalancıdır, müfteridir. Bunu getirip ispatlayacak,
görüntülerini burada yayacak. 
BAŞKAN
– Teşekkürler Sayın Muş.
III.- GÜNDEM DIŞI KONUŞMALAR (Devam)
A) Milletvekillerinin Gündem Dışı Konuşmaları (Devam)
3.- Kayseri Milletvekili Çetin Arık’ın, 2 Nisan Dünya Otizm
Farkındalık Günü’ne ilişkin gündem dışı konuşması
BAŞKAN
- Gündem dışı üçüncü söz, 2 Nisan Otizm Farkındalık Günü münasebetiyle söz
isteyen Kayseri Milletvekili Çetin Arık’a aittir.
Buyurun
Sayın Arık. (CHP sıralarından alkışlar) 
Süreniz
beş dakikadır.
ÇETİN
ARIK (Kayseri) – Teşekkür ederim Sayın Başkan.
Dün
2 Nisan Dünya Otizm Farkındalık Günü’ydü, nisan ayı da Otizm Farkındalık Ayı. 
Şu
anda Genel Kurulumuzu Kayseri İl Kadın Kolları Başkanımız ve örgütümüz, Develi
İlçe Başkanımız ve yönetimi izliyor. Kendilerine hoş geldiniz diyor, teşekkür
ediyorum. (CHP sıralarından alkışlar) Yüce Meclisi saygıyla selamlıyorum. 
AKP
Hükûmeti ne kadar alabilir bilmiyorum ama burada milletin kanayan yarası
otizmden bahsetmek istiyorum. Sayın milletvekilleri, otizm, doğuştan gelen ve
belirtileri yaşamın ilk üç yılında ortaya çıkan nörogelişimsel bir bozukluktur.
Bugün için otizmin nedeni bilinmemektedir ancak birtakım faktörler
suçlanmaktadır. Bunlar: Genetik, ağır metaller, endüstriyel gıdalar, çevre
kirliliği, toksinler, GDO’lu gıdalar.
Değerli
milletvekilleri, artık, yediğimiz şeyler yüksek verimlilik adına tanınmaz hâle
gelmiştir; ne yoğurdumuz yoğurttur ne yumurtamız yumurtadır ne de tavuğumuz
tavuktur; en önemlisi, artık, ekmeğimiz de ekmek değildir. Bunun bir faturası
olacaktı ve bence, otizm, faturanın önemli bir bölümünü oluşturuyor.
Sayın
milletvekilleri, “Otizmin farkındayım.” demekle iş çözülmüyor; tıp dünyasının
çözüm üretmesi ve devletin insan bedenine zarar veren ürünlerle gerçek anlamda
mücadele etmesi gerekiyor.
Değerli
milletvekilleri, otizmin yaygınlığı ürkütücü bir hızla artmaktadır. 1985
yılında her 2.500 çocuktan 1’ine otizm tanısı konulurken, günümüzde ise her 68
çocuktan 1’ine otizm tanısı konuluyor. Tablo gerçekten çok ürkütücü, gerçekten
çok ağır. Peki, 68 çocuktan 1’i otizmli doğuyor ve her yirmi dakikada bir çocuk
otizm tanısı alıyor ise biz bu çocukları niye göremiyoruz, nerede bu çocuklar?
Ben
hemen söyleyeyim, bu çocuklar evlerinde ve hapis hayatı yaşıyorlar. Aile mecbur
kalmadıkça bu çocukları dışarı çıkarmıyor, çıkarsa da kimseye gözükmemeye
çalışıyor çünkü toplum, bu çocukları aileleri tarafından iyi terbiye edilmemiş
çocuklar olarak değerlendiriyor; ailelerini ve bu çocukları yargılıyor,
dışlıyor çünkü otizmin ne olduğunu bilmiyor, çünkü 10 kişiden 7’si otizmden
habersiz. Yapılması gereken, toplumun tüm kesimlerinin otizm konusundaki
farkındalığının artırılması ve kurumlar arası iş birliğinin sağlanmasıdır.
İnsani gelişmişlik endeksinde Türkiye 187 ülke arasında 69’uncu sıradadır.
İşte, bunun temel nedenlerinden birisi de budur.
Otizmin
görülme sıklığından hareketle yapılan nüfus projeksiyonuna göre, ülkemizde
yaklaşık 1,5 milyon otizmli birey ve bundan etkilenen 4,5 milyon aile
bulunmaktadır. 0-18 yaş grubunda yaklaşık 352 bin otizmli çocuk ve gencimiz
eğitim, sağlık ve sosyal hizmetlerden faydalanmak için beklemektedir. Ülkemizde
okullaşabilen ve eğitime erişebilen otizmli çocukların sayısı sadece
26.586’dır, o da haftada iki saat. Hâlbuki, bilimsel araştırmalar, erken tanı
ve doğru bir eğitim yöntemiyle yoğun olarak eğitim alan çocukların yaklaşık
yüzde 50’sinde otizmin belirtilerinin kontrol altına alınabildiğini, gelişim
sağlayabildiğini ve ergenlik yaşına geldiklerinde diğer akranlarından farkının
olmadığını göstermektedir. Otizmde tek çare eğitimdir. Eğitimin de etkili
olabilmesi için çok erken yaşlarda başlaması, çok yoğun olması ve kesintisiz
olması gerekmektedir. 
Otizmli çocuklar haftada en az kırk saat
eğitimle ayakta duracak hâle gelebiliyor. Ülkemizde ise sadece ve sadece iki
saat eğitim verilebiliyor. Lise dönemine gelindiğinde ise bu çocuklar tamamen
okuldan kopartılıyor. Okul bulsa öğretmen bulamıyor, öğretmen bulsa okul
bulamıyor. Millî Eğitim Bakanlığı sorduğumuz soru üzerine lise mezunu otizmli
sayısının 534 olduğunu söyledi. Batı toplumlarında ise otizmli çocukların yüzde
60’ı lise mezunu. Tablonun ne kadar acı olduğunu hep birlikte görüyoruz. 
(Mikrofon otomatik cihaz tarafından
kapatıldı) 
BAŞKAN – Buyurun Sayın Arık, sözlerinizi
tamamlayın lütfen. 
ÇETİN ARIK (Devamla) – Teşekkür ederim
Sayın Başkan. 
Değerli milletvekilleri, ülkemizdeki en
önemli sorunlardan biri, özel eğitim öğretmeni eksikliği ve öğretmenleri
yetiştirecek öğretim üyeleri sayısının yetersizliğidir. Ülkemizde 7 bin özel
eğitim öğretmeni eksikliği vardır. İvedilikle yapılması gereken, YÖK’ün özel
eğitim öğretmeni yetiştirecek öğretim üyesi sayısını artırmasıdır. 
Değerli milletvekilleri, otizmli
çocukların anne ve babaların en büyük endişeleri ise kendilerinden sonra
çocuklarının ne olacağıdır. Türkiye’de otizmli bireylerin yatılı ya da gündüz
faydalanabileceği bakımevi İstanbul’da ve 1 tanedir. Burasının da niteliği
henüz istenilen seviyede değildir. Eğer bir devlet vatandaşına “Benden sonra
çocuğum ne olacak, kim bakacak?” kaygısı yaşatıyorsa o devlet büyük devlet
değildir. Büyük devletler bu kaygıyı yaşatmazlar. Bu kaygıları ortadan
kaldırmak ve otizmli bireyleri uluslararası standartlarda bakımevlerine
kavuşturmak büyük devletlerin asli görevidir. 
Her ilde gündüz ve yatılı bakımevleri
açılmalıdır. Ailelerin cenaze, hastalık, özel günlerinde çocuklarını
bırakabileceği molaevleri hayata geçirilmelidir.
(Mikrofon otomatik cihaz tarafından
kapatıldı) 
BAŞKAN – Sözlerinizi tamamlayın Sayın
Arık.
ÇETİN ARIK (Devamla) – Teşekkür ederim
Başkanım.
Otizmli
bireylerin iş hayatına katılmaları mutlak suretle sağlanmalıdır. 
Değerli
milletvekilleri, otizmli derneklerin, federasyonların hazırladıkları Ulusal
Otizm Eylem Planı 3 Aralık 2016 tarihinde Resmî Gazete’de yayımlandı. Üzerinden
bugün tam 488 gün geçmesine rağmen maalesef ki somut hiçbir adım atılamadı,
hiçbir şey sağlanmadı. Sayın Aile ve Sosyal Politikalar Bakanının bir adım atıp
Otizm Eylem Planı’nı derhâl hayata geçirmesi hayati önem taşımaktadır.
Otizmli
çocuklar ve aileleri için daha umut dolu bir geleceğin bizleri beklediğini
biliyorum. Bugün burada bana otizmli ailelerin sesi olma imkânını verdiğiniz
için bu durumdan etkilenen 4,5 milyon aile ferdi adına hepinize teşekkür
ediyor, saygılar sunuyorum.
Teşekkür
ederim. (CHP sıralarından alkışlar)
BAŞKAN
– Teşekkürler Sayın Arık.
MEHMET
MUŞ (İstanbul) – Sayın Başkan…
BAŞKAN
– Söz vereceğim.
VI.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Mithat Sancar’ın,
Başkanlık Divanı adına bütün kamu kurumlarını ve toplum kesimlerini otizm
konusunda farkındalığı ve etkin çalışmayı artırmaya davet ettiğine ilişkin
konuşması 
BAŞKAN
– Bu önemli gün dolayısıyla yaptığınız konuşmanın çok değerli olduğunu ben de
belirtmek isterim. Kamusal kaynaklardan eşit şekilde yararlanmak, toplumsal
hayata eşit şekilde katılmak her bireyin hakkıdır. Bu hak tanınmadan bir
topluluğun toplum hâline gelmesi de mümkün değildir. Dolayısıyla otizmli
bireylere de hem kamusal kaynaklardan en etkin ve eşit şekilde yararlanma
hakkının tanınması hem de toplumsal hayata her alanda eşit bir şekilde
katılabilmelerinin mümkün kılınması konusunda en başta Meclis ve diğer kamu
kurumlarına büyük görevler düşmektedir. Bu görevleri buradan bir kez daha
hatırlatmak benim de görev addettiğim bir şeydir. Bütün kamu kurumlarını, bütün
toplum kesimlerini otizm konusunda farkındalığı ve etkin çalışmayı artırmaya
buradan ben de Divan adına davet ediyorum. (CHP sıralarından alkışlar)
Buyurun
Sayın Muş.
IV.- AÇIKLAMALAR (Devam)
2.- İstanbul Milletvekili Mehmet Muş’un, Manisa Milletvekili
Özgür Özel’in yerinden sarf ettiği bazı ifadelerine ilişkin açıklaması
MEHMET
MUŞ (İstanbul) – Sayın Başkan, az önce Cumhuriyet Halk Partisi Grup Başkan
Vekili “Parlamentoyu biz kurduk.” ifadesini kullanmıştır, “Cumhuriyet Halk
Partisi kurdu.” gibi bir ifade kullanmıştır. 
BURCU
KÖKSAL (Afyonkarahisar) – Yeni mi uyandın? 
MEHMET
MUŞ (İstanbul) – Bu yanlış bir bilgidir. Parlamento 23 Nisan 1920’de
açılmıştır, kurulmuştur. Cumhuriyet Halk Partisinin kuruluş tarihi ise Eylül
1923’tür. 
BURCU
KÖKSAL (Afyonkarahisar) – Aynı irade, Cumhuriyet Halk Partisini kuran ve
Meclisi kuran aynı irade. 
MEHMET
MUŞ (İstanbul) – Dolayısıyla Parlamentoyu Cumhuriyet Halk Partisinin kurması
gibi bir durum söz konusu değildir. Bunu bilmediğini düşünüyorum. Kendi kuruluş
tarihini de öğrenmesini Parlamentonun dikkatine sunuyorum. Parlamentoyu CHP
değil, millet kurmuştur. 
Teşekkür
ederim. (AK PARTİ sıralarından alkışlar) 
ÖZGÜR
ÖZEL (Manisa) – Sayın Başkanım, efendim, müsaadenizle… 
BAŞKAN
– Buyurun Sayın Özel. 
3.- Manisa Milletvekili Özgür Özel’in, İstanbul Milletvekili
Mehmet Muş’un yaptığı açıklamasındaki bazı ifadelerine ilişkin açıklaması
ÖZGÜR
ÖZEL (Manisa) – Sayın Başkanım, çok teşekkür ederim. 
Google’dan
bakarak cumhuriyet ve Cumhuriyet Halk Partisi tarihi öğrenirseniz böyle olur.
Cumhuriyet Halk Partililerin hepsi bilir ki Cumhuriyet Halk Partisinin gerçek
kuruluş tarihi 1919’daki ilki Sivas Kongresi olmak üzere peşi sıra Anadolu’da
yaptığımız bütün kongrelerdir. (CHP sıralarından “Bravo” sesleri, alkışlar) 
BAŞKAN
– Teşekkürler Sayın Özel. 
CEYHUN
İRGİL (Bursa) – Cumhuriyet Halk Partisinin tüzüğünde yazar, kuruluş tarihi
Sivas Kongresi’dir. 
MEHMET
MUŞ (İstanbul) – Sayın Başkan, uygun görürseniz, buradan 60’a göre…
BAŞKAN
– Buyurun Sayın Muş.
4.- İstanbul Milletvekili Mehmet Muş’un, Manisa Milletvekili
Özgür Özel’in yaptığı açıklamasındaki bazı ifadelerine ilişkin açıklaması
MEHMET
MUŞ (İstanbul) – Sayın Başkan, Cumhuriyet Halk Partisinin kuruluş tarihi ayrı
bir şey, “Parlamentonun kuruluşunu CHP yaptı.” demek ayrı bir şey. 
ÖZGÜR
ÖZEL (Manisa) – E, o ayrı, onu söyle. 
MELİKE
BASMACI (Denizli) – Fark etmiş ayrı olduğunu. 
MEHMET
MUŞ (İstanbul) – Bakın, bana bunu öğreteceğine kendi Genel Başkanına öğretsin.
Eylül 2017, saat dokuz, Sayın Kılıçdaroğlu bir mesaj yayınlıyor: “Doksan dört
yıldır cumhuriyetin, demokrasinin, aydınlık Türkiye'nin savunucusu olan CHP’nin
kuruluş yıl dönümü kutlu olsun.” 
CEYHUN
İRGİL (Bursa) – O resmî kuruluş tarihi ama fiilî kuruluş tarihi Sivas Kongresi.

MEHMET
MUŞ (İstanbul) – Doksan dört yıldır… Ne zaman atmış bunu? 2017’de. Siz
eczacısınız, ne zaman kurulduğunuzu buradan çıkarın. Bence Genel Başkanınıza
öğretin siz, bana değil. (AK PARTİ sıralarından alkışlar) 
BAŞKAN
– Teşekkürler Sayın Muş. 
ÖZGÜR
ÖZEL (Manisa) – Sayın Başkan, müsaade istiyorum. 
BAŞKAN
– Buyurun Sayın Özel. 
5.- Manisa Milletvekili Özgür Özel’in, İstanbul Milletvekili
Mehmet Muş’un yaptığı açıklamasındaki bazı ifadelerine ilişkin tekraren
açıklaması
ÖZGÜR
ÖZEL (Manisa) – Sayın Başkan, şimdi, Sayın Mehmet Muş, dediğim gibi, Google’a
bakıyor, oradan resmî kuruluş tarihine bakıyor, oradan bir şey çıkarmaya
çalışıyor. 
MEHMET
MUŞ (İstanbul) – Kendi Genel Başkanınız söylüyor, ben söylemiyorum. 
ÖZGÜR
ÖZEL (Manisa) – Biz de Cumhuriyet Halk Partisinin, Millî Mücadele’nin partisi
olan CHP’nin gerçek kuruluş tarihini ne olarak kabul ettiğimizi söylüyoruz.
Arkadaşlarımızın da ortak coşkusu, ortak heyecanı ve bu konuyu taçlandırması
ondandır.
Ben
ayrıca söz aldığımda -bir yanlış anlaşılma da olmasın- dedim ki: “Babasından
mülk değil, biz Parlamentonun kuruluşundaki partiyiz, kuran partiyiz, ben
kendime hak görmem böyle bir şeyi. Hepimiz eşitiz, eşit haklardan
yararlanmalıyız.” CHP varsa herkes için var, senin için de var Mehmet Bey. (CHP
sıralarından alkışlar) 
BAŞKAN
– Teşekkürler Sayın Özel. 
MEHMET
MUŞ (İstanbul) – Sayın Başkan, Sivas Kongresi’nde herkes vardı.
BAŞKAN
– Sayın milletvekilleri, şimdi, sisteme giren milletvekillerine yerlerinden
birer dakika süreyle söz vereceğim. Bu sözlerin ardından sayın grup başkan
vekillerinin söz taleplerini karşılayacağım.
Biliyorsunuz,
genel uygulama, sisteme giren ilk 15 milletvekiline söz vermek yönündedir ve
ben, bu Genel Kurulu yönettiğim ilk birleşimde, söz taleplerini biraz daha
geniş tutmaya çalışacağımı belirtmiştim. Bu taahhüdüme uyacağım ancak bunun da
bir sınırı olduğunu milletvekilleri takdir eder. 
Kendi
çalışma arkadaşlarımla belirlediğim ölçütlere göre söz listesini hazırladım.
Eğer burada kendisine bir haksızlık uygulandığını düşünen milletvekili varsa
bunu da diğer birleşimlerde telafi etmeye çalışacağım. (HDP sıralarından
alkışlar)
Sayın
Tümer…
6.- Adana Milletvekili Zülfikar İnönü Tümer’in, Yumurtalık
ve Karataş ilçelerinin yeni bir yapılanmayla ülkenin turizmdeki tanıtım yüzü
olabilecek özelliklere sahip olduğuna ve daha fazla geç kalınmadan Hükûmetin
gündemine girmesi gerektiğine ilişkin açıklaması
ZÜLFİKAR
İNÖNÜ TÜMER (Adana) – Sayın Başkan, Adana’nın turizme açılan kapıları
niteliğindeki sahil ilçelerimiz Yumurtalık ve Karataş gelişime açık ancak
merkezî idarenin desteğinden mahrumdur. Bakanlar Kurulu kararıyla 2008 yılında
turizm teşvik bölgesi ilan edilmesine karşın, her iki ilçemize de o tarihten bu
yana âdeta çivi çakılmamıştır. Tarihî, kültürel ve doğal turizmin dünyadaki en
güzel örneklerinin sergilenebileceği Yumurtalık ve Karataş ilçelerimiz yeni bir
yapılanmayla, ülkemizin turizmdeki tanıtım yüzü olabilecek özelliklere
sahiptir. Yeni bir yapılanmadan kastımız, sahil şeritlerinin beton yığınlarına
teslim edilmesi değildir. Kamu-özel sektör iş birliği, doğru teşvik ve
planlamalarla iki ilçemizi birbirine bağlayan sahil şeridi daha fazla geç
kalınmadan Hükûmetin gündemine girmelidir. 
Öte
yandan, Karataş Belediyesinin 2015 yılında fizibilite raporunu hazırlayıp
tanıtımını gerçekleştirdiği Adana-Kuzey Kıbrıs Türk Cumhuriyeti feribot
seferleri projesinin de hayata geçmesi için kamu kurum ve kuruluşlarının
gerekli desteği sunması gerekmektedir.
(Mikrofon
otomatik cihaz tarafından kapatıldı) 
BAŞKAN
- Sayın Basmacı…
7.- Denizli Milletvekili Melike Basmacı’nın, kanun hükmünde
kararnameyle görevden alındıktan sonra mahkeme kararıyla beraat etmiş ama
görevine dönememiş insanların durumuna ilişkin açıklaması
MELİKE
BASMACI (Denizli) – Sayın Başkan, kanun hükmünde kararnameyle görevden alınmış,
suçlu bulunmuş, sonra Türk mahkemeleri tarafından aklanmış, beraat etmiş ama
görevine dönememiş bir grup insan geldi bugün. Bir kadın öğretmen dedi ki: “Ben
bu iş için doğdum, öğretmen olabilmek için. Evlatlarımı çok özledim, mesleğime
geri dönmek istiyorum.” Bir an önce Hükûmetin bu sorunu çözmesi lazım.
Gerçekten mesleğini seven bu insanların geri dönüşü sağlanmalı ve o kız bana
dedi ki: “Adalet lütuf değildir, olması gerekendir.” 
Teşekkür
ederim.
BAŞKAN
– Sayın Arslan…
8.- Denizli Milletvekili Kazım Arslan’ın, Başbakandan
AKM’nin yıkılmasını ve Meclis Başkanının kadın sanatçıları sahneye çıkarmamasını
tasvip edip etmediğini, Denizli’de açılışı yapılacak 375 dev projeyi ve KDV
iadesine ilişkin maddenin neden geri çekildiğini öğrenmek istediğine ilişkin
açıklaması
KAZIM
ARSLAN (Denizli) – Başbakana soruyorum: Cumhurbaşkanı “AKM’yi yıkıyoruz.” dedi
ve ilaveten “Herkes çatlasın patlasın.” diyerek yaptığı işi bir hünermiş gibi
ifade etti. Bunu tasvip ediyor musunuz? İktidarı yıkmak için mi, varlıkları
satmak için mi yoksa yapmak için mi iktidara geldiniz, bunu açıklar mısınız.
2)
Cumhurbaşkanının Denizli’mizdeki yolların kenarına 375 dev proje açılışı için
geleceğini billboardlara yazmışsınız. Yapılacak bu projelerin isimlerini ve
yerlerini şahsıma bildirir misiniz?
3)
Meclis Başkanı İsmail Kahraman, geçen hafta yapılan Çanakkale şehitlerini anma
etkinliğinde gösteri yapacak olan sanatçılarımızı oyunun dışında
bıraktırmıştır. Bu davranışı kabul ediyor musunuz? Neden bir açıklamada
bulunmuyorsunuz? 
4)
Geçen hafta Mecliste görüşülen KDV iadesine ilişkin maddeyi neden geri
çektiniz? Önce “KDV’leri iade edeceğiz.” diye iş dünyasına söz verdiniz,
sözünüzde neden durmuyorsunuz?
Teşekkür
ederim.
BAŞKAN
– Sayın Nurlu…
9.- Manisa Milletvekili Mazlum Nurlu’nun, Manisa’da elektrik
dağıtım şirketlerinin bazı uygulamalarına ilişkin açıklaması
MAZLUM
NURLU (Manisa) – Sayın Başkan, değerli milletvekilleri; Manisalılar kartlı su
sayaçlarından sonra elektrik dağıtım şirketlerinin tehdit gibi tebligatlarıyla
karşı karşıya. Gediz Elektrik “Ucuz elektrik kullanacaksınız.” diyerek daha
önce abonelerle sözleşme yapmış, şimdi yeni sözleşme yapmak için 2017 yılı
içerisinde ödenen en yüksek iki faturanın toplamını güvence bedeli olarak
istiyorlar. Tarımsal sulama abonesi bir çiftçiden geçen yılki sözleşmede 28
lira alınmış, şimdi ise bin lira istiyorlar. Bağ ve bahçelerin sulama
dönemlerinde çok yüklü elektrik faturaları geldiği için istenen depozito
bedeli, yıllık fatura toplamının yüzde 60’larını buluyor. Bu, vatandaşı
sömürmekten başka bir şey değildir. Elektrik dağıtım şirketlerine “Vatandaşın
cebinden elinizi çekin.” diyor, Genel Kurulu saygıyla selamlıyorum. 
BAŞKAN
– Sayın Kılıç...
10.- Kahramanmaraş Milletvekili İmran Kılıç’ın, sosyal
ilişkilerde ahlaki değerlerin önemine ilişkin açıklaması
İMRAN
KILIÇ (Kahramanmaraş) – Teşekkür ederim Sayın Başkanım. 
Sosyal
ilişkilerde ahlaki değerler sevginin, saygının, hoşgörünün, sorumluluğun,
doğruluğun, güvenin, dostluğun, samimiyetin ve bu anlamda ilişkilerin
gelişmesine olumlu katkı sağlar. Bu değerler insanları birbirlerine
yaklaştırır, bu tür ilişkiler hayatın akışını kolaylaştırdığı gibi, daha
zevkli, coşkulu ve kardeşçe yaşanmasına da vesile olur. Bu değerlerden yoksun
toplumlarda insanlar kendilerini güvensiz hissederler ve sosyal kalite düşer.
Sadece fiziki gelişmişlik yeterli değildir, sosyal ortamların da insanları
birbirlerine yaklaştırıp yakınlaştırması arzu edilir. İşte bu noktada ahlaki
değerler yakınlaştırıcı bir fonksiyon görür. İçteki olgunluk dışa ve eylemlere
yansır. Hadisişerifte “Güzel davranışlar tutumluluk ve düşünerek ağırbaşlı
davranmak peygamberliğin kırkta 1’idir.” buyurulur. 
BAŞKAN
– Sayın Akın...
11.- Balıkesir Milletvekili Ahmet Akın’ın, Adalet ve
Kalkınma Partisi eliyle köylerin satışa çıkartıldığına ilişkin açıklaması
AHMET
AKIN (Balıkesir) – Sayın Başkanım, teşekkürler. 
Sayın
Başkan, yıllarca halka en yakın birimler olarak yerel yönetimlerin temsil,
katılım ve demokrasi gibi tüm özelliklerini taşıyan köylülerimiz, bugün
üzerinde yaşadıkları toprak konusunda maalesef söz sahibi dahi olamıyorlar. Her
fırsatta millî iradeden bahsedenler, köylülerimizi millet olarak görmüyor mü?
Bütünşehir yasasıyla tüzel kişilikleri kaldırılarak hizmetten yoksun
bıraktığınız yetmiyor gibi, şimdi de Adalet ve Kalkınma Partisi eliyle
köylerimiz satışa çıkartılıyor. Adalet ve Kalkınma Partisi Hükûmeti olarak,
ülkemizi feodal anlayışla yöneterek köy arazilerini canınız isteyince
satabileceğinizi mi zannediyorsunuz? Köylülerimizin iradesi ve ortak
mücadelelerimizle Balıkesir Karesi ilçemizin -muhtarlarının başkanı, yönetim
kurulu ve muhtarlarıyla birlikte- köylerinin arazi satışının iptal edilmesi
bizler için sevindirici olsa da Hükümetin bu konuyu acil olarak, kalıcı olarak
çözüme kavuşturması gerekiyor. Köylerin taşınmazları sadece Balıkesir ve
ilçelerinin sorunu değil, tüm illerin sorunudur. 
BAŞKAN
– Sayın Sürekli…
12.- İzmir Milletvekili Kerem Ali Sürekli’nin, tüm dünyanın,
Türkiye'nin tarih boyu edindiği misyon ışığında mazlumların yanında, zalimlerin
karşısında dimdik duracağını bilmesi gerektiğine ilişkin açıklaması
KEREM
ALİ SÜREKLİ (İzmir) – Teşekkür ediyorum Sayın Başkan.
İsrail,
zulmettiği masumların arşı titreten feryatlarını hiçe saymış ve vicdan sahibi
herkesi karşısına almıştır. İnsan haklarını her fırsatta çiğnemekten
çekinmediği gibi, bir de Türkiye’ye insanlık dersi vermeye kalkışmıştır.
Riyakârlık sofrasının onur konuğu İsrail, gücünü mazlumların duasından alan
Türkiye'nin seviyesinde değildir ve olamayacaktır. Tüm dünya şunu iyi
bilmelidir ki devletimiz tarih boyu edindiği misyon ışığında mazlumların
yanında, zalimlerin karşısında dimdik duracaktır.
BAŞKAN
– Sayın Gürer…
13.- Niğde Milletvekili Ömer Fethi Gürer’in, zengin doğa ve
tarihî dokusuyla önemli bir yerleşim yeri olan Niğde’nin Altunhisar ilçesinin
sorunlarına ilişkin açıklaması
ÖMER
FETHİ GÜRER (Niğde) – Teşekkürler Sayın Başkan. 
Niğde
ili Altunhisar ilçesi zengin doğa ve tarihî dokusuyla önemli bir yerleşim
yerimizdir. Altunhisar ilçe olmasına karşın, Adalet ve Kalkınma Partisi
hükûmetlerinden gereken desteği alamamıştır. 
Hafta
sonu ilçedeydim. Çiftçisi, esnafı, işsizi de Hükûmetin bölgeye yatırım getirmesini
istemektedir. Altunhisar ilçesinin en önemli sorunlarından biri doktor
sorunudur. Devlet hastanesi vardır ancak çocuk ve kadın doktorları olmadığı
gibi, acile gelen hastalar uzman doktor yetersizliğinden 40 kilometre uzaklıkta
Niğde Hastanesine sevk edilmektedir. Adı hastane ama acil hastaya hizmet
verilememektedir. Aile hekimleri olmasa Altunhisar doktorsuz kalacaktır. Çevre
köy ve kasabalara da hizmet verebilmesi için devlet hastanesinin ameliyat
yapabilecek bir konuma taşınması istenmektedir. Sağlık Bakanlığı bir an önce
Altunhisar Hastanesine gereken atamaları yapmalı, ihtiyaç malzemeleri
sağlanmalıdır. Devlet hastanesi tam donanıma ermeden sağlık sorunlarının devam
edeceği görünmektedir. Bu yönden, Sağlık Bakanlığının bölgeye gerekli ilgiyi
göstermesini diliyor, teşekkür ediyorum. 
BAŞKAN
– Sayın Yurdakul…
14.- Antalya Milletvekili Ahmet Selim Yurdakul’un, 2 Nisan
Dünya Otizm Farkındalık Günü’ne ilişkin açıklaması
AHMET
SELİM YURDAKUL (Antalya) – Sayın Başkan, değerli milletvekilleri; dün, hepimizin
bildiği gibi, 2 Nisan Dünya Otizm Farkındalık Günü’ydü. 
Otizm
spektrum bozukluğu doğuştan gelen ya da yaşamın ilk yıllarında ortaya çıkan en
yaygın nörolojik bozukluktur. Doktorlarımızın koyduğu erken tanıyla otizmli
bireyler sağlık, eğitim ve sosyal alanlarda iyi yönde gelişmeler
göstermektedirler. Koruyucu ve önleyici sağlık hizmetlerinin geliştirilmesi ve
otizm farkındalığının artırılmasıyla erken tanının önünde bir engel
kalmayacaktır. Milliyetçi Hareket Partisi olarak otizmli bireylerimizin, sağlık
personellerimizle, ailelerimizle ve tüm ilgili birimlerle, uygun şartlardaki
eğitim ve rehabilitasyon programlarıyla toplumla uyumlu hâle gelebileceklerini
biliyoruz. İşte bu nedenle de Milliyetçi Hareket Partisi olarak Meclise
önergemizi sunduk. Devlet ve millet el ele verirse otizmli bireylerimizin
kendilerine ve topluma faydalı birer birey hâline gelmeleri mümkün olacaktır. 
Teşekkür
ederim.
BAŞKAN
– Sayın İlgezdi…
15.- İstanbul Milletvekili Gamze Akkuş İlgezdi’nin, Ekonomik
İşbirliği ve Kalkınma Örgütünce hazırlanan Daha İyi Yaşam Endeksi’nde
Türkiye’nin son sırada yer aldığına ve emekçilerin durumuna ilişkin açıklaması
GAMZE
AKKUŞ İLGEZDİ (İstanbul) – Sayın Başkan, Ekonomik İşbirliği ve Kalkınma
Örgütünce hazırlanan Daha İyi Yaşam Endeksi geçtiğimiz gün açıklandı. Türkiye,
38 ülkenin ardında kalarak son sırada yer aldı. Burası günde yedi saatten az
uyuyan, haftada elli saatin üzerinde çalışan, fazla mesai rekoru kıran mutsuz
ve umutsuzların ülkesi. Bakın, enflasyonda daha yılın ilk çeyreğinde yüzde 10’un
üzerine çıkarak emekçi, sefalet bütçesine mahkûm edildi. Borç çemberinde ev
geçindirmeye çalışanlar “Beni işten çıkarın, buradan alacağım tazminatla kredi
kartı borcumu ödeyeceğim.” diyorlar. 
Öte
taraftan “Taşerona kadro vereceğiz.” diyerek yüz binlerce kişiye umut verdiniz
ancak tam da bugünlerde güvenlik soruşturmalarını gerekçe göstererek binlerce
kişinin ekmeğiyle oynuyorsunuz, binlerce emekçiyi işinden ediyorsunuz.
Yıllardır alın teriyle, emeğiyle, namusuyla çalışan, kadro beklerken işinden
olan, çoluğuna çocuğuna ekmek götüremeyen emekçiler “Bizim suçumuz günahımız
ne?” diyerek Hükûmetten bir cevap bekliyorlar. Bu haksızlıktan acilen
vazgeçilmeli. İçişleri Bakanlığını acilen emekçilere bir açıklama yapmaya davet
ediyorum.
BAŞKAN
– Sayın Ertem…
16.- Hatay Milletvekili Birol Ertem’in, Afrin ve Suriye’nin
yeniden inşasında ve yapılandırılmasında Hassa bölgesinin konum olarak uygun
olacağına ve kaybolan ekonomik ve sosyal prestijini tekrar kazandırmak için
Hassa’ya bir gümrük kapısı açılmasını talep ettiğine ilişkin açıklaması
BİROL
ERTEM (Hatay) – Teşekkür ediyorum Başkanım.
Zeytin
Dalı Operasyonu’nun Hassa ilçemizden başlamasından sonra ilçemiz jeopolitik
açıdan önem taşıyan bir hâl almıştır. Hatay’a yapılması düşünülen en önemli
organize sanayinin Hassa ilçemizin sınırları içerisinde olması, Gaziantep
Organize Sanayisine yakın olması ve yapılması planlanan tünelle İskenderun
Limanı’na bağlanması Hassa’yı ekonomik açıdan da bir merkez hâline
dönüştürecektir. Bu yüzden, Afrin ve Suriye’nin yeniden inşasında ve
yapılandırılmasında Hassa bölgesinin de konum olarak uygun olacağını
düşünüyoruz. ÇUKOBİRLİK, Zirai Donatım, Toprak Mahsulleri Ofisi, askerlik
şubesi, hapishane, TEDAŞ, TEKEL gibi kurumların Hassa’dan alınıp komşu ilçelere
taşınmasıyla Hassa ilçemiz prestij ve ekonomik açıdan kayba uğramıştır. Bu
vesileyle, kaybolan ekonomik ve sosyal prestijini tekrar kazandırmak için
Hassa’ya da bir gümrük kapısının açılmasını Hassa halkı adına talep ediyoruz.
Bu konuyla ilgili Hükûmeti ve ilgili bakanlıkları…
(Mikrofon
otomatik cihaz tarafından kapatıldı) 
BAŞKAN
- Sayın Yılmaz…
17.- Ankara Milletvekili Necati Yılmaz’ın, AKP’nin
çocukların istismar edildiği cemaat ve tarikat yuvalarına, vakıflara arka
çıkarken laik ve bilimsel eğitimin verildiği halkevi şubelerini kapattığına
ilişkin açıklaması
NECATİ
YILMAZ (Ankara) - Teşekkür ederim Sayın Başkan.
Halkevleri
1932 yılında kurulmuş, kamu yararı statüsü olan bir dernektir. Kurulduğu günden
beri Anayasa'da ifadesini bulan laikliğin ve bilimin kılavuzluğunda, kurulma
amacına uygun, çağdaş, demokratik ilkelerle çalışmalar yürütmektedir.
Halkevlerinin bu çalışmaları, dogmatik, gerici, bilim dışı ve ayrımcı bir
eğitim anlayışını inşa etmek isteyen AKP iktidarlarını hep korkuttu, hep
rahatsız etti. AKP, çocuklarımızın istismar edildiği cemaat ve tarikat
yuvalarına, vakıflara arka çıkarken halkevlerinin, çocukların bilimi, doğayı ve
yaşamı öğrenmeleri için sürdürdüğü kültürel, bilimsel ve sosyal çalışmalarını
yasaklayıp şu anda tek tek halkevi şubelerini mühürlemektedir. 
AKP'ye
sesleniyorum: Halkevlerini kapatmaya gücünüz yetmez. Laik, bilimsel eğitimin
verildiği halkevlerini değil, çocukların istismar edildiği tarikat yuvalarını
kapatın. (CHP sıralarından alkışlar)
BAŞKAN
- Sayın Akdoğan…
18.- Hakkâri Milletvekili Nihat Akdoğan’ın, Demokratik
Bölgeler Partisi Eş Genel Başkanı Mehmet Arslan’la ilgili verdikleri Meclis
araştırması önergelerinin Meclis Başkanlığı tarafından iade edilmesine ilişkin
açıklaması
NİHAT
AKDOĞAN (Hakkâri) - Teşekkür ediyorum Sayın Başkan. 
6/3/2018
tarihinde Demokratik Bölgeler Partisi Eş Genel Başkanı Mehmet Arslan’a yönelik
Meclis araştırma önergemiz, Mehmet Arslan’ın Kalkandere Cezaevinde fiziki
saldırıya uğramasıyla ilgili verdiğimiz Meclis araştırma önergemiz Meclis
Başkanlığı tarafından “kaba ve yaralayıcı bulunduğundan” iddiasıyla tarafımıza
iade edildi. Burada, Türkiye’de 102 belediye kazanmış olan bir partinin eş
genel başkanına yönelik bu tutuma ilişkin Meclis Başkanlığının sorumsuz
tutumunun aslında, bütün hepimizi yaraladığını belirtmek istiyorum. Buradaki
yaklaşım… Meclisin bir görevi de siyasi partilerin korunmasıdır. 
(Mikrofon
otomatik cihaz tarafından kapatıldı) 
NİHAT
AKDOĞAN (Hakkâri) - Eğer, Meclis Başkanlığı, Türkiye'de bir siyasi parti
saldırıya uğrayıp burada dile getirdiğimizde bunu kaba ve yaralayıcı buluyorsa
asıl sorgulanması gereken bu tutumdur, bu yaklaşımdır. 
BAŞKAN
- Sayın Akyıldız… 
19.- Sivas Milletvekili Ali Akyıldız’ın, Sivas halkının ve
kamuoyunun karşı çıkmasına rağmen Numune Hastanesinin yıkılarak yerine cami
yapılmasının planlandığına ilişkin açıklaması
ALİ
AKYILDIZ (Sivas) - Teşekkür ediyorum Sayın Başkan.
Sivas
halkının ve kamuoyunun karşı çıkmasına rağmen yani milletime rağmen tescilli
Numune Hastanesinin tescili kaldırıldı ve cumhuriyet tarihimizin Sivas’taki
kalan tek eseri de âdeta cumhuriyetle ve Atatürk’le hesaplaşılır bir edayla
yıkılıyor ve buraya cami yapılması planlanıyor. Buraya cami yapılması uygun
değildir diyen herkes de bunlar din düşmanı diyerek hedef gösteriliyor.
Milletin Meclisinden yetkilileri bir kez daha uyarıyorum: Millete rağmen
milleti yok sayarak yapacağınız her iş ayağınıza dolaşacaktır. Ve buradan
soruyorum: Millete rağmen neden bu kadar ısrar ediyorsunuz, neden bu kadar
direniyorsunuz ve benim milletimi neden yok sayıyorsunuz? Ve bu projede de
yandaş derneklere rant sağlamak ve bunlara benim milletimin varlıklarını peşkeş
çekmek gibi bir niyetiniz varsa derhâl bu niyetinizden vazgeçin. Yoksa benim
milletime rağmen o koltuklarda oturamazsınız, benim milletim bunun hesabını
size soracaktır. 
BAŞKAN
– Sayın Erdoğan? Yok.
Sayın
Doğan…
20.- İzmir Milletvekili Müslüm Doğan’ın, İzmir Kınık ile köy
ve mahallerinde binlerce vatandaşın faturalarını ödeyememesi üzerine İZSU
tarafından sularının kesilmesine ve bu mağduriyetin ortadan kaldırılmasını
talep ettiğine ilişkin açıklaması
MÜSLÜM
DOĞAN (İzmir) – Sayın Başkan, tarafıma iletilen bilgilere göre başta Yayakent
olmak üzere İzmir Kınık, Kınık’a bağlı köy ve mahallerinde binlerce
vatandaşımızın faturalarını ödeyememesi üzerine İZSU tarafından suları kesilmiştir.
Su hakkı temel bir insan hakkıdır. Hiç kimsenin fiziki, ekonomik ya da başka
özelliklerinden dolayı suya erişimi engellenemez. Yurt dışına vergiyi
kaçıranların ödüllendirildiği, milyonlarca liralık vergi borçlarının bir
kalemde silindiği bir ülkede faturasını bile ödeyemeyecek durumda olan
insanların su hakkının elinden alınması kabul edilemez bir durumdur. Bu
mağduriyetin ortadan kaldırılması için en azından bir kez olmak üzere tüm
borçlarının silinmesini ve kesilen sularının bir an önce açılmasını talep
ediyorum.
BAŞKAN
– Sayın Aydın...
Sayın
Dedeoğlu…
21.- Kayseri Milletvekili Sami Dedeoğlu’nun, 2 Nisan Dünya
Otizm Farkındalık Günü’ne ilişkin açıklaması
SAMİ
DEDEOĞLU (Kayseri) – Teşekkür ediyorum.
Sayın
Başkan, değerli milletvekilleri; ülkemizde otizm konusunda farkındalık yaratmak
ve otizmle ilgili sorunlara çözüm bulmak amacıyla yapılan araştırmaları ve
çalışmaları destekliyoruz. Otizm ülke, ırk, kültür ya da sosyoekonomik
farklılık gözetmiyor. Genetik temelli olan bu hastalıkta bilinen en etkili
tedavi erken teşhisle birlikte bireysel eğitimdir.
Ailelerimizin
otizmle ilgili yaşanan sorunlarını, istek ve ihtiyaçlarını takip ediyoruz. Bu
süreçte günlük yaşamlarını kolaylaştırmak, daha mutlu ve huzurlu bir geleceğe
umutla bakan bir ortam oluşturmak bizim görev ve sorumluluğumuzdur. Yaşamımızı
paylaşalım. Bir küçük gülümsemenin bile derin bir etkisi olduğunu bilelim.
Onları yaşamımıza ortak edelim. 
Bu
duygu ve düşüncelerle 2 Nisan Dünya Otizm Farkındalık Günü’nün hepimize
duyarlılık oluşturmasını temenni ediyor, Genel Kurulu saygıyla selamlıyorum.
BAŞKAN
– Sayın Bektaşoğlu...
22.- Giresun Milletvekili Bülent Yener Bektaşoğlu’nun,
Kurtuluş Savaşı kahramanı Osman Ağa’nın ebediyete intikal edişinin 95’inci yıl
dönümüne ve Giresun’a İstiklal Madalyası verilmesini talep ettiğine ilişkin
açıklaması
BÜLENT
YENER BEKTAŞOĞLU (Giresun) – Çok teşekkür ederim Sayın Başkan.
Kurtuluş
Savaşı kahramanı milis yarbay Osman Ağa’yı ebediyete intikal edişinin 95’inci
yıl dönümünde sevgi, saygı, rahmet ve dualarla anıyorum. Onun komutanı Gazi
Mustafa Kemal Atatürk’ün kurduğu Cumhuriyet Halk Partisinin bir milletvekili
olarak onun ilk muhafız alay komutanlığını yaptığı Türkiye Büyük Millet
Meclisinde görev yapmaktan ve onun ili Giresun’u temsil etmekten büyük onur
duyuyorum. 
Osman
Ağa bütün yaşamını vatanına adamış, gösterdiği sayısız başarılarla adını Türk
tarihine yazdırmış bir yurtsever, bir millî kahramandır. Kurtuluş Savaşı’nda ve
sonrasında Atatürk’ün çağrısıyla kurduğu gönüllü alayla birlikte aldığı bütün
emirleri ve görevleri eksiksiz yerine getirmiştir. Cumhuriyetin ve devrimlerin
yılmaz savunucusu ve koruyucusu olmuştur. 
Osman
Ağa, 42 ve 47’nci gönüllü alay askerlerine karşı vefa borcumuzu ödememiz için
bir kere daha, Giresun’a İstiklal Madalyası’nın verilmesi talebimi tekrarlıyor,
Türkiye Büyük Millet Meclisini bu kutsal görevi yerine getirmeye çağırıyorum.
Teşekkür
ederim.
BAŞKAN
– Sayın Köksal...
23.- Afyonkarahisar Milletvekili Burcu Köksal’ın, il ve ilçe
tarım müdürlüklerinde hayvanlara ne zaman küpe verileceğini ve Afyonkarahisar
Süleyman Demirel Fen Lisesinde AKP Siirt milletvekili aday adayının öğrencilere
verdiği konferanstaki söylemleriyle ilgili bir işlem yapılıp yapılmayacağını
öğrenmek istediğine ilişkin açıklaması
BURCU
KÖKSAL (Afyonkarahisar) – Sayın Başkan, 2 ayrı sorum var. 
Birinci
sorum Gıda, Tarım ve Hayvancılık Bakanına. İl ve ilçe tarım müdürlüklerinde
büyükbaş, küçükbaş hayvanlara küpe verilmiyor ve bu yüzden de hayvancılıkla
uğraşan yurttaşlarımız hayvan satışları gerçekleştiremiyor, büyük sıkıntılar
yaşıyor. Bu küpeler ne zaman verilecek? Yine il ve ilçe tarım müdürlüklerinde
hayvanlara veba dâhil hiçbir aşı yapılmıyor, bunun gerekçesi nedir?
Diğer
sorum Millî Eğitim Bakanına. Geçtiğimiz hafta seçim bölgem Afyonkarahisar
ilinde Süleyman Demirel Fen Lisesinde Fatih Sevgili adlı AKP Siirt milletvekili
aday adayı gelerek öğrencilere konferans vermiştir. Bu konferansta “Kız
çocukların erkeklerle yan yana gelmesi günah.” kız çocuklara “Sizin tek gayeniz
anne olmak.” gibi söylemlerde bulunmuştur. Bu siyasi kimliğe sahip şahsın
devlet okulunda konferans vermesine kim izin vermiştir? Bu konferansın
gerekçesi nedir ve konferansla ilgili söylemlerden dolayı yetkililere herhangi
bir işlem yapılacak mıdır? 
BAŞKAN
– Sayın Özdiş…
24.- Adana Milletvekili İbrahim Özdiş’in, AKP’li
olmayanların güvenlik soruşturmasıyla işlerinden edilip yerlerine AKP’lilerin
doldurulduğuna ve güvenlik soruşturmalarının hangi kriterlere göre yapıldığını
öğrenmek istediğine ilişkin açıklaması
İBRAHİM
ÖZDİŞ (Adana) – Teşekkür ediyorum Sayın Başkan. 
Sorum
Sayın İçişleri Bakanına. Taşerona kadroda mağduriyetler artarak devam ediyor.
En son aldığım bilgiye göre, Adana Büyükşehir Belediyesinde taşeron olarak
çalışan yaklaşık 2 bin kişinin güvenlik soruşturmalarına ret cevabı geldiği
için kadroya geçememişler, daha da kötüsü çıkışları verilmiş, işsiz
kalmışlardır. Kişiler güvenlik soruşturmaları neden olumsuz gelmiş onu bile
öğrenemiyorlar; ortada büyük bir belirsizlik ve mağduriyet söz konusu. Banka
borcu olanın bile güvenlik soruşturması ret gelmiş. Bu devirde bankaya borcu
olmayan bir insan evladı var mı? Sayın İçişleri Bakanına soruyorum: Güvenlik
soruşturmaları hangi kriterlere göre yapılıyor? AKP’li olmayanı güvenlik
soruşturmasıyla işinden aşından edip yerlerine AKP’lileri dolduruyorsunuz Sayın
Bakan. 
Teşekkür
ediyorum Sayın Başkan. (CHP sıralarından alkışlar) 
BAŞKAN
– Ve Sayın Tanal…
25.- İstanbul Milletvekili Mahmut Tanal’ın, Oturum Başkanı
TBMM Başkan Vekili Mithat Sancar’ı tebrik ettiğine ve Mardin’in köylerinde
yaşanan elektrik kesintilerine ilişkin açıklaması
MAHMUT
TANAL (İstanbul) – Değerli Başkanım, teşekkür ediyorum. 
Öncelikle,
Meclis Başkan Vekilliğinizi kutluyorum, hayırlara vesile olmasını diliyorum ve
sizin bu demokratik yönteminizden dolayı da ayrıca çok çok teşekkür ediyorum. 
BAŞKAN
– Ben teşekkür ederim. 
MAHMUT
TANAL (İstanbul) – Değerli Başkanım, değerli milletvekili arkadaşlar; cuma günü
Cumhuriyet Halk Partisi heyeti olarak Mardin’e elektrik kesintisiyle ilgili
ziyarette bulunduk. Mardin’de eğer bir köyde 20 hane varsa bunun 15 hanesi
elektrik borcunu ödememişse 5 hanesi ödemişse köyün tüm elektriği kesiliyor.
Tam tersi de olabiliyor, eğer 15 hane ödemişse 5 hane ödememişse yine köyün tüm
şalteri indiriliyor, köyler elektriksiz kalıyor. 
Bugün
gündem dışı mesele kırsal alanda kadınların ve kız çocuklarının güçlenmesiyle
ilgili. Düşünün, elektriklerin kesilmesiyle birlikte Sayın Başkanım, öğrenciler
ödevini yapamıyor, kadınlar evlerinde elektrik fırınlarını çalıştıramıyor…
(Mikrofon
otomatik cihaz tarafından kapatıldı) 
MAHMUT
TANAL (İstanbul) – Özür dilerim, bitiriyorum Sayın Başkanım. 
…Çamaşır
makinelerini çalıştıramıyor yani hem çocuk eziyet çekiyor hem de kadın eziyet
çekiyor. Benim burada Enerji Bakanından istirhamım şu: Siyasi iktidara yakın
olan şirketlerin silinen vergi borçları, güneydoğudaki tüm illerin elektrik
borçlarının 10 katı yani 10 katı olan vergi borçları siliniyor bu şirketlerin
ancak vatandaşın bu borçları silinmiyor. Vatandaş ile devletin barışması adına,
ne olur, özelleştirilinceye kadarki süreye kadar olan bu elektrik borçlarının
affedilmesi… Çünkü orada bir de haksız olarak kesilen para cezaları var. Sayın
Başkanım, siz o bölgenin milletvekilisiniz daha iyi biliyorsunuz yani birbirine
20 kilometre mesafede olan köylerde yirmi otuz tane ceza aynı dakikada, aynı
saniyede kesilmiş; böyle bir adaletsizlik kabul edilemez. 
Teşekkür
eder, saygılarımı sunarım. (CHP sıralarından alkışlar) 
BAŞKAN
– Ben teşekkür ederim Sayın Tanal, ayrıca bu duyarlılığınız için de teşekkür
ederim. Mardin Milletvekili olarak ben de bu konunun takipçisiyim. Sizin de bu
konudaki çalışmalarınızın değerli olduğunun farkındayım.
Şimdi,
grup başkan vekillerine söz vereceğim.
İlk
söz, Milliyetçi Hareket Partisi Grup Başkan Vekili Sayın Erhan Usta’ya aittir.
Buyurun
Sayın Usta.
26.- Samsun Milletvekili Erhan Usta’nın, 2 Nisan Dünya Otizm
Farkındalık Günü’ne, 2 Nisan Ahmet Vefik Paşa’nın ölümünün 127’nci yıl
dönümüne, 3 Nisan kadınların belediye seçimlerinde seçme ve seçilme hakkı
kazanmasının 88’inci yıl dönümüne, Gazze’de gerçekleştirilen Büyük Geri Dönüş
Yürüyüşü sırasında İsrail’in büyük bir katliama imza attığına, terörü ve
teröristi destekleyen Fransa’nın tutumunu kınadığına ve Türkiye’nin Menbic
konusunda kendi önceliklerine göre hareket edeceğine ilişkin açıklaması
ERHAN
USTA (Samsun) – Teşekkür ederim Sayın Başkan.
2
Nisan, Otizm Farkındalık Günü. Tabii bu konu hakikaten çok önemli, bu anlamda
bütün kamu kuruluşlarının, sivil toplum örgütlerinin ve Türkiye Büyük Millet
Meclisi olarak bizim de burada farkındalığın artırılması konusunda, sadece
bugüne has olarak değil de aslında bütün yıl boyunca, bu konuyu canlı tutarak
erken yaşta teşhis ve teşhis sonrasında özel eğitim süreçlerinin başlatılması
konusunda duyarlılık sahibi olmamız gerekiyor.
2
Nisan 1891, büyük devlet adamı, diplomat, yazar, çevirmen Ahmet Vefik Paşa’nın
vefat tarihidir. İlk Türkçe sözlüklerden biri olan Lehcei Osmani’yi hazırlayan
kendisidir. Bu sözlüğün giriş bölümünde de bütün Türklüğü düşündüğünü gösteren
belge niteliğinde bir belge ortaya koymuştur. Karamanoğlu Mehmet Bey’den altı
asır sonra “Türk Meclisinde Türkçeden başka dil konuşulamaz.” diyerek
kendisinden sonra gelen nesillere Türkçenin ve Türk tarihinin önemini aşılayan
bu değerli Türk büyüğümüzün hatırası önünde saygıyla eğiliyoruz. 
3
Nisan 1930 tarihinde 1580 sayılı Belediye Kanunu’nuyla yapılan değişiklikle,
kadınlar belediye seçimlerinde seçme ve seçilme hakkı elde etmişlerdir. Türk
kadınına tanınan bu siyasi hakkın değerini anlamak için o dönemde dünyada kadın
haklarının ne durumda olduğuna bakmak gerekir: Laikliğin beşiği olan Fransa’da
1944 yılında, Bulgaristan'da yine 1944’te, İtalya’da 1945 yılında, Belçika’da
sınırlamaların kaldırılmış hâliyle 1948’de, İsviçre’de 1971 yılında bu hak
kadınlara tanınmıştır, Türkiye’de ise 1930 yılında tanınmıştır. Birçok Avrupa
ülkesinden önce Türk kadınının seçme ve seçilme hakkı kazanması Gazi Mustafa
Kemal Atatürk ve cumhuriyetin bir eseridir.
Gazze’de
cuma günü gerçekleştirilen Büyük Geri Dönüş Yürüyüşü sırasında İsrail yine daha
önce de olduğu gibi büyük bir katliama imza atmıştır, acımasızca masum sivil
insanların üzerine ateş ederek 17 kişi yaşamını yitirmiş…
(Mikrofon
otomatik cihaz tarafından kapatıldı) 
BAŞKAN
– Tamamlayın Sayın Usta. 
ERHAN
USTA (Samsun) – İsrail’in bu saldırısında 17 kişi hayatını yitirmiş, 500’den
fazla kişi de yaralanmıştır. Ben, hayatını kaybedenlere Allah'tan rahmet
diliyorum, yaralananlara da acil şifalar diliyorum. 
Tabii,
İsrail, terör uygulamalarını devam ettirmektedir ancak İsrail şunu bilmeli ki
kan ve gözyaşı üzerine kurmak istediği yapının altında kendisi bir gün gelecek
ezilecektir.
Fransa,
bir yandan Elysee Sarayı’nda YPG’li teröristleri ağırlamakta, onları baş tacı
etmekte, diğer taraftan da terörist YPG’yle Türkiye Cumhuriyeti arasında ara
buluculuğa soyunmaktadır. Terörü ve teröristi destekleyen Fransa’nın bu
tutumunu kınadığımı ifade etmek isterim. Fransa’nın bu teklifi de ahlaksız bir
tekliftir. Bu, müttefiklik hukukuyla bağdaşmamaktadır. Kimin arasını
bulacaktır? Teröristler ile egemen ve meşru bir devleti aynı kefeye koymak
büyük bir küstahlıktır. Tabii, Fransa’nın YPG’nin bu tür taleplerine kulak
kesilmesi yeni bir durum da değildir, öteden beri PKK ve YPG terörünü
desteklediğini de biliyoruz.
(Mikrofon
otomatik cihaz tarafından kapatıldı) 
BAŞKAN
– Tamamlayın Sayın Usta. 
ERHAN
USTA (Samsun) – Tabii, Menbic konusunda Türkiye kendi önceliklerine göre
hareket edecektir. ABD’nin Menbic konusundaki beyanatları birbiriyle
çelişkilidir, tutarsızdır ve hiçbir şekilde güven vermemektedir, oyalamaya
yöneliktir. Türkiye ilk etapta Fırat'ın batısını terörden tamamen
temizlemelidir. Ya bunu terörü destekleyen devletler taşeronlarını oradan
çekerek temizleyeceklerdir ya da Türkiye Cumhuriyeti devleti bunu kendisi
yapacaktır. Terör yuvalarında hangi devletin askerinin olduğunun bizim
açımızdan bir önemi yoktur; ister Fransız olsun ister ABD askerleri olsun ister
onların taşeronları olsun Türkiye kendi güvenliği tehdit edildiği sürece kimin
nerede olduğuna bakmaksızın terörle mücadelesini büyük bir azim ve kararlılık
içerisinde uygulayacaktır. Biz de Milliyetçi Hareket Partisi olarak Hükûmetin
ve devletin bu konudaki gayretlerinin destekçisi olduğumuzu ifade etmek
isterim.
Teşekkür
ederim. 
BAŞKAN
- Teşekkürler Sayın Usta.
Sayın
Kerestecioğlu…
27.- İstanbul Milletvekili Filiz Kerestecioğlu Demir’in, 3
Nisan Suruç katliamında yaşamını yitiren Polen Ünlü’nün annesi Şennur Ünlü’nün,
1 Nisan İkinci Yeni Akım şairlerinden Ülkü Tamer’in vefatlarına,
Cumhurbaşkanının okullara otopark yapılmasıyla ilgili bazı ifadelerine ve
nükleer felaket projelerine karşı yaşamı savunmaya devam edeceklerine ilişkin
açıklaması
FİLİZ
KERESTECİOĞLU DEMİR (İstanbul) - Teşekkürler Sayın Başkan.
Biz
bugün Suruç katliamında yaşamını yitiren Polen Ünlü’nün annesi sevgili bir
dostumuz olan Şennur Ünlü’yü kaybettik; bundan dolayı çok üzgünüz. Gerçekten
bir aile için çocuğunun acısı çok ağırdır. IŞİD canilerinin Suruç'ta bir
katliam yaparak canını aldığı onlarca gençten biriydi Polen. Annesiyle çok
yerde karşılaştık, çok yerde beraber olduk. Hayata tutunmaya çalıştı ama kalbi
bu acıyı kaldırmadı ve bugün Şennur Ünlü kalp krizi geçirerek maalesef yaşamını
yitirdi. Ailesine, yakınlarına başsağlığı diliyoruz, bir daha da bu karanlık
cinayetler yaşanmasın diye, bu acılar yaşanmasın diye mücadelemize devam
edeceğimizi de ifade etmek isterim.
Bugün
bir önemli ismi daha anmak istiyorum. 1 Nisan tarihinde İkinci Yeni Şiir
Akımı’nın önde gelen şairlerinden Ülkü Tamer’i de kaybettik. Ülkü Tamer
yalnızca bir şair, çevirmen, yazar, tiyatrocu değildi edebiyat dünyasında
onlarca yazara yardım eden, herkesin çok sevdiği ve şiire pek çok yenilik
getiren bir insandı, onlarca kitap çevirdi, onlarca şiiri bestelendi, bazıları
sevgili Zülfü Livaneli’nin besteleridir. Bu ülkedeki acılara genç yaşta ölen
çocuklara da kalbi acırdı Ülkü Tamer’in ve onu ünlü “Memik Oğlan” şiiriyle
anmak isterim: “On dört yaşın dikenine katlanmış/Göz ucuna karıncalar
toplanmış/Kurşun gelmiş kaşlarının üstüne/Alın yazım okur gibi saplanmış/Uyu
Memik oğlan uyu/Öte geçelerde büyü/Uyu Memik oğlan uyu.”
(Mikrofon
otomatik cihaz tarafından kapatıldı) 
BAŞKAN
– Devam edin Sayın Kerestecioğlu.
FİLİZ
KERESTECİOĞLU DEMİR (İstanbul) – Huzur içinde uyusun sevgili Ülkü Tamer de
diyoruz. 
Şimdi
çocuklardan bahsederken okul bahçelerinin altına otopark yapılmasına ilişkin
bir açıklama dinledik dün Recep Tayyip Erdoğan’dan. Okullar gerçekten fiziki
ortamı en uygun olması gereken, en sakin olması gereken ve güvenli olması
gereken yerlerken dün kalkıp da hakikaten ağaca bakınca odun; okula, çocuğa
bakınca para gören bir akılla, bir rant aklıyla “Okulların bahçelerinin altına
otoparklar yapalım.” dedi Erdoğan. Biz bu konuda da defalarca aslında yer altı
inşaatlarının nelere yol açtığını yaşadık. Sadece bu değil…
(Mikrofon
otomatik cihaz tarafından kapatıldı) 
BAŞKAN
– Sözlerinizi tamamlayın Sayın Kerestecioğlu.
FİLİZ
KERESTECİOĞLU DEMİR (İstanbul) – Birçok otoparkın suç çeteleri tarafından
işletildiğini biliyoruz. Defalarca ölümlere varan olaylara neden oldu otopark
kavgaları. Böyle kişileri okul bahçelerine yaklaştırmak, okullarda uyuşturucu,
silah, kaçakçılık gibi her türlü suça, çocuk istismarına zemin hazırlar.
Okulların otoparka değil kütüphaneye, çok amaçlı salonlara, laboratuvarlara,
müzik atölyelerine, spor alanlarına ihtiyacı var. Bu açıklamayı da protesto
ettiğimizi ifade etmek isterim. 
Sayın
Başkan, bugün Antalya Ekoloji Meclisi, Yaşam ve Dayanışma Yolcuları, Ekoloji
Grubu gibi pek çok yaşam savunucusu grubu Meclisteydi. Bu coğrafyayı nükleer
atık çöp sahasına çevirecek nükleer santrallere karşı buralara gelen yaşam
hakkı savunucularına teşekkür ediyoruz. “Akkuyu Nükleer Santrali’nin bugün
temeli atılacak.” diye günlerdir reklam yapılıyor bununla ilgili.
BAŞKAN
– Tamamlayın lütfen.
FİLİZ
KERESTECİOĞLU DEMİR (İstanbul) – Tamamlayacağım Sayın Başkan.
Ama
aslında ortada böyle bir şey yok. Bir yıldır Rus firma Akkuyu’da atık deposunu
inşa ediyor zaten. Bir yıl boyunca Danıştay, siyasi bir tutumla, bütün
itirazları reddetti; bir yıl sonra ise, sanki temel yeni atılıyormuş gibi, bir
şov ortaya konuyor. Bu şovun enerji üretimiyle falan ilgisi yok; dünya
siyasetinde yerini güçlendirmek isteyen Rusya’ya tanınan ödünlerden yalnızca
bir tanesi bu. Amaç, yalnızca Rusya’yla yan yana poz vermek. 2,5 milyar liralık
S-400 almak yetmedi, şimdi de nükleer santral yaptırılıyor. Biz Çernobil gibi bir
felaketi bu ülkede yaşamak istemiyoruz ve bunun için de bir kez daha ifade
ediyoruz: Hem Akkuyu’da hem Sinop Gerze’de hem İğneada’da bu coğrafyayı nükleer
atık, çöp atık sahasına çevirecek nükleer felaket projelerine karşı yaşamı
savunmaya devam edeceğiz.
BAŞKAN
– Teşekkürler Sayın Kerestecioğlu.
Sayın
Özel…
28.- Manisa Milletvekili Özgür Özel’in, 2 Nisan Dünya Otizm
Farkındalık Günü’ne, 1 Nisan İkinci Yeni Akım şairlerinden Ülkü Tamer’in
vefatına, 2 Nisan Sabahattin Ali’nin öldürülmesinin 70’inci yıl dönümüne, 1-7
Nisan Kanser Haftası’na ve Meclis çatısı altında kadınların sahneye
çıkarılmaması olayını protesto etmek için CHP Grup toplantısına gelen kadınları
saygıyla selamladığına ilişkin açıklaması
ÖZGÜR
ÖZEL (Manisa) – Teşekkür ederim Sayın Başkan.
2
Nisan, Dünya Otizm Farkındalık Günü idi; nisan ayı da Dünya Otizm Farkındalık
Ayı’dır. Otizm bir eksiklik değildir, bir farklılıktır. Bizler de Cumhuriyet
Halk Partisi Grubu olarak otizmin farkındayız. Bugün her 68 çocuğumuzdan biri
otizmli olarak doğuyor. 
Bugün
sevgi dolu bakışlarıyla, tertemiz yürekleriyle içimizi ısıtan, her biri özel
olan otizmli çocuklarımızın temsilcileri grup toplantımıza geldiler, bizlerle
kucaklaştılar. Kendilerini ağırlamak büyük bir memnuniyet. Bu konuda Meclisin
yapacağı her türlü çalışmaya olumlu katkı vereceğimizi bir kez daha buradan
ifade ediyoruz. Geleceğimiz olan otizmli çocuklarımızı topluma kazandırmak
hepimizin görevidir; bu konuda el ele vermeli ve otizmi yenmeliyiz.
Ülkü
Tamer’i kaybettik. İkinci Yenicilerin son temsilcisiydi Ülkü Tamer ve son
yolculuğuna çok sevdiği Bodrum’da uğurlandı. Türk şiirinin ve edebiyatının usta
ismi, şair, gazeteci, oyuncu ve çevirmendi. Seksen bir senelik hayatına sadece
güzellikleri sığdırdı. “Seher yeli çık dağlara/ Güneş topla benim için” diyen
Ülkü Tamer’i hafızlarımızda şiirleriyle, güzel sözleriyle, haberleriyle,
kitaplarıyla, güzel oyunculuğuyla anacağız. Kendisini bir kez daha rahmetle,
minnetle anıyor ve kendisini bu uzun son yolculuğuna en sıcak duygularla
uğurluyoruz.
Dün
Sabahattin Ali’nin de öldürülmesinin 70’inci yılıydı. Ömrü cezaevinde ve
sürgünlerle geçen, 41 yaşında faili meçhul bir cinayete kurban giden şairimiz,
yazarımız Sabahattin Ali’yi ölümünün 70’inci yılında bir kez daha saygı, minnet
ve özlemle anıyoruz Cumhuriyet Halk Partisi olarak. 
(Mikrofon
otomatik cihaz tarafından kapatıldı)
BAŞKAN
– Devam edin Sayın Özel.
ÖZGÜR
ÖZEL (Manisa) – Kanser Haftası’ndayız. Kanserle ilgili artan kanser vakalarının
araştırılması, kanser hastalığının sebeplerinin baştan tespit edilip ortadan
kaldırılması, bu rahatsızlığa yakalananların tedavileri sırasında ve sonrasında
kendileriyle ilgili yapılacak çalışmalar için tüm grupların ortak verilmiş
önergeleri var. Geçtiğimiz hafta down sendromlu çocuklar için, tıbbi bitkiler
için kurulan araştırma komisyonları gibi, yine 4 siyasi partinin ortaklaştığı
böyle bir komisyonun çalışıp bu çağımızın illeti, çağımızın vebası kansere
karşı ortak bir mücadele yapılması gerektiğinin altını çiziyoruz. 
Bir
eczacı olarak meslektaşlarımın eczanelerde karşılaştığı en büyük sıkıntı,
iktidar partisinin yapmış olduğu çeşitli uygulamalardan dolayı, şu anda…
(Mikrofon
otomatik cihaz tarafından kapatıldı) 
ÖZGÜR
ÖZEL (Manisa) - Müsaadenizle.
BAŞKAN
– Buyurun, devam edin Sayın Özel.
ÖZGÜR
ÖZEL (Manisa) - …dünya devi şirketlerin Türkiye'de gerek ilaç fiyatlarına
uygulanan kura itirazları gerek birtakım bürokrasiler ve hatalı uygulamalardan
dolayı kanser hastalarının kanser ilaçlarına erişimi noktasında eczanelerde çok
ciddi ve kayda değer sıkıntılar, mağduriyetler yaşanıyor. Kanser ilacı
tedavisi, kürler olarak uygulanması açısından, hastalığın türü açısından
ertelenemez bir tedavidir, beklenemez. Bu konuda yetkililerin, başta Sağlık
Bakanı olmak üzere, üzerine düşen sorumluluğu bir an önce yerine getirmesini
Kanser Haftası dolayısıyla bir kez daha hatırlatıyor ve bu çağrımızı
tekrarlıyoruz. 
Son
olarak da, bugün Türkiye’nin dört bir yanından, yedi bölgesinden, 81 ilinden
binlerce kadın, 2 binin üzerinde kadın Cumhuriyet Halk Partisi Grubuna geldiler
ve geçen hafta bu Mecliste yaşananlara tepkilerini...
(Mikrofon
otomatik cihaz tarafından kapatıldı)
BAŞKAN
– Sözlerinizi tamamlayın Sayın Özel.
ÖZGÜR
ÖZEL (Manisa) – Sayın Başkan, Türkiye’nin dört bir yanından, yedi bölgesinden,
81 ilinden 2 binin üzerinde kadın bugün Cumhuriyet Halk Partisi Grubuna
geldiler, Cumhuriyet Halk Partisi Grubunda geçen hafta bu Meclis çatısı altında
yaşanan, hepimizi üzen, Türkiye’de infial yaratan, dünyada Türkiye’yi rezil
eden o tutuma karşı “Kadınlar sahneye” diye haykırdılar.
Kadınları
Cumhuriyet Halk Partisi olarak saygıyla selamlıyoruz ve kendilerine “Kadınlar
sahneye; siyasette sahneye, sanatta sahneye, toplumsal yaşamda sahneye… “Kadınlar
sahneye, Türkiye, hak ettiği yerlere.” diyoruz. 
Teşekkür
ederim. (CHP sıralarından alkışlar)
BAŞKAN
– Teşekkürler Sayın Özel.
Sayın
Muş…
29.- İstanbul Milletvekili Mehmet Muş’un, CHP Genel Başkanı
Kemal Kılıçdaroğlu’nun Cumhurbaşkanına yönelik bazı ifadelerine ilişkin
açıklaması
MEHMET
MUŞ (İstanbul) – Sayın Başkan, bugün Cumhuriyet Halk Partisi Genel Başkanlık
koltuğunu işgal eden zat Cumhurbaşkanımıza “Vatan haini” ifadesini kullanarak
haddini, hududunu iyice aşmıştır. 
Milletin
oyuyla o makama seçilmiş, vatanı, milleti için gece gündüz demeden çalışan,
cumhuru temsil eden Cumhurbaşkanımıza “Vatan haini” ifadesini kullanmak ancak
şuurunu ve muvazenesini yitirmiş bir aklın tezahürüdür. Ağzından çıkanı kulağı
duymayan hatta geçmişte olduğu gibi defalarca hakaret eden, dengesini yitirmiş,
ana muhalefet partisinin Genel Başkanlığını işgal eden bir zatla karşı karşıyayız.
Salı günü grup toplantısında Türkiye’ye hitap ettiğinin bilincinde olan bir ana
muhalefet partisi Genel Başkanı gibi değil, mahalle kahvehanesinde ağzına
geleni sayan bir meczup gibi konuşmak tam bir seviyesizliktir. 
Ne
demek vatan haini? Vatan haini kimdir? PYD’ye terör örgütü demeye dili
varmayarak, PYD’li teröristlere “Vatanını savunanlar” diyenlerdir. “Piknik
yapıyorlar, ellerinde silah yok.” diyerek teröristleri aklamaya çalışanlardır,
devlete seri katil diyenlerdir, ülke ülke gezip Türkiye’yi karalayanlardır,
“Şehitler ölmez, vatan bölünmez” sözünden tiksindiğini söyleyenleri partisinde
himaye edenlerdir, PKK’lı teröristleri “Hendek kazan arkadaşlar” diye
niteleyenlerdir, kayyum atanan FETÖ şirketleri önünde FETÖ için devlete parmak
sallayanlardır, 15 Temmuz darbe girişimini yapanları aklamak için devlete
“katil” darbe girişimine “tiyatro” diyenlerdir. 
Kılıçdaroğlu
şirazesinden çıkmıştır. 2019 seçimleri yaklaştıkça, sandıkta tokat yiyeceğini
anladıkça daha çirkin bir dil kullanmaktadır. Kılıçdaroğlu’nun
Cumhurbaşkanımıza karşı kullanmış olduğu bu ifadeleri şiddetle, nefretle
kınadığımızı ifade etmek isterim. Kendisini aklıselime davet ediyoruz.
ÖZGÜR
ÖZEL (Manisa) – Sayın Başkan…
BAŞKAN
– Buyurun Sayın Özel.
ÖZGÜR
ÖZEL (Manisa) – Sayın Grup Başkan Vekili aslında Mecliste bir usulü terk etti.
Liderler partilerin grup toplantılarında konuşurlar; liderlere, birbirlerine
cevap verirler ama Meclis gündemine o toplantılardaki cümleleri, kelimeleri
grup başkan vekillerinin bu şekilde taşıması -bir başka şekilde konu
açılmadıysa eğer- usulümüzden değil ama kendisi bunu yapmıştır, buna cevap
vermek durumundayız. Çok ciddi ithamları ve hakaretleri…
BAŞKAN
– Kürsüden mi?
ÖZGÜR
ÖZEL (Manisa) – Kürsüden rica edeceğim.
BAŞKAN
– Buyurun Sayın Özel. (CHP sıralarından alkışlar) 
V.- SATAŞMALARA İLİŞKİN KONUŞMALAR (Devam)
10.- Manisa Milletvekili Özgür Özel’in, İstanbul
Milletvekili Mehmet Muş’un yaptığı açıklaması sırasında CHP Grup Başkanına
sataşması nedeniyle konuşması
ÖZGÜR
ÖZEL (Manisa) – Sayın Başkan, grup toplantıları yapıldı, Cumhuriyet Halk
Partisi grup toplantılarında siyasi nezaket dilini terk etmemeye özen gösteren
lideriyle uzun yıllardır kamuoyu tarafından… Bir yandan kendisine sürekli
hakaret edilen, bir yandan sadece kendisine değil partisinin üyelerine, sadece
partisinin üyelerine değil partisine oy verenlere, referandumda onlarla
birlikte davranan herkese utanmadan, sıkılmadan “terörist” diyebilen, ağzına
gelen her türlü hakareti -hem de öyle ağzından kaçarak falan değil-
prompter’dan okuyarak yapan, tasarlayarak, planlayarak hakareti bir siyaset
dili olarak, iftirayı bir siyaset dili olarak benimseyenlere karşı, Cumhuriyet
Halk Partisinin Genel Başkanı, bugün bir tanımlama yaptı. Yaptığı tanımlama
sadece sizin bazı ithamlarınızı ve hakaretlerinizi tekrarlamaktan ve aynı
sözleri duyduğunuzda ne hissedeceğinizi vurgulamaktan öte değildir.
ALİ
ÖZKAYA (Afyonkarahisar) – Değil, değil.
ÖZGÜR
ÖZEL (Devamla) – Bugün Cumhuriyet Halk Partisinin Genel Başkanının, genel
başkanlık makamını işgal ettiğini söyleyebilmek için mahallelerden başlayan,
ilçelerde, illerde seçilen, çoklu yarışta seçilmiş bir genel başkana karşı bunu
söyleme hadsizliği esas kendi partisinin koltuğu bir yana, ettiği tarafsızlık
yeminine “namusuma ve şerefime” diye yemin ederek “tarafsız kalacağıma” deyip
Cumhurbaşkanlığı makamını dahi işgal eden birisinin partisinin grup başkan
vekili tarafından söylenecek son söz budur. Bir işgal varsa Meclisin
yetkilerini şahsa alıp devretmek için gelip de partiniz ve partinizin
yanındakilerle birlikte demokrasiye karşı kurduğunuz kumpas sonunda
yarattığınız işgaldir. Oturduğunuz yer, Atatürk’ün Orman Çiftliği olarak
bıraktığı yerdir, tapusu yoktur, oturanın diploması yoktur, Anayasa
değişikliğinizin meşruiyeti yoktur.
Saygılar
sunuyorum. (CHP sıralarından alkışlar) 
ALİ
ÖZKAYA (Afyonkarahisar) – Tapusu da var, diploması da var. Yalan söyleme! 
MALİYE
BAKANI NACİ AĞBAL (Bayburt) – Yazıklar olsun! Ayıp ya!
MEHMET
MUŞ (İstanbul) – Sayın Başkan...
BAŞKAN
– Buyurun Sayın Muş.
MEHMET
MUŞ (İstanbul) – Sayın Başkan, burada bize karşı, partimize karşı sayın başkan
tekrar bir sataşmada bulunmuştur. Bununla alakalı söz hakkımızı kullanmak
istiyorum. 
BAŞKAN
– Sayın Muş, biraz önce yerinizden, gerçekten grup toplantılarında yapılan
konuşmalar üzerine bir konu açtınız, buna Sayın Özel cevap verdi. Tekrar
ediyorum, ben burada söz hakkını en geniş şekilde kullandırma taraftarıyım
ancak bu konuşmadan sonra yeniden söz hakkı verirsem artık bu prensibin de
sınırlarını fazlaca zorlayacağımı düşünüyorum. Böyle başlatılan bir tartışmanın
burada tamamlanması gerektiğini düşünüyorum. İstiyorsanız yerinizden söz
veririm size bir dakika süreyle.
IV.- AÇIKLAMALAR (Devam)
30.- İstanbul Milletvekili Mehmet Muş’un, Manisa
Milletvekili Özgür Özel’in sataşma nedeniyle yaptığı konuşmasındaki bazı
ifadelerine ilişkin açıklaması
MEHMET
MUŞ (İstanbul) – Sayın Başkan, değerli milletvekilleri; burada kullanılan, az
önce benim ifade ettiğim sözler, gündeme getirdiğim ifadeler Meclis çatısı
altında kullanılmıştır. Burada geçtiğimiz birleşimlerde de, oturumlarda da,
geçmişte de “Efendim, grupta yapılan konuşmaları biz hiç gündeme getirmedik.”
gibi bir şey ben görmedim. Herkes burada istediğini gündeme getiriyor. Eğer
böyle bir niteleme yaparsanız bunun mutlaka bizden karşılığını göreceksiniz.
İkincisi:
Yalanmış, iftiraymış, bunları saklamakmış, milletin yetkilerini, Meclisin
yetkilerini kendinde toplamakmış…
Sayın
Başkan, biz bir hukuk devletiyiz; oylamalar Mecliste yapıldı, sandık vatandaşın
önüne götürüldü, vatandaş oylamayı yaptı, bir karar verdi. Dolayısıyla, alınan
kararları, milletin ortaya koyduğu iradeyi bir gaspmış gibi nitelemek doğru
değildir, milletin verdiği karara herkes saygılı olacaktır. 
Teşekkür
ederim. (AK PARTİ sıralarından alkışlar) 
BAŞKAN
– Teşekkürler. 
ÖZGÜR
ÖZEL (Manisa) – Ben de yerimden cevapla yetineyim. 
BAŞKAN
– Son olarak yerinizden…
Buyurun
Sayın Özel. 
31.- Manisa Milletvekili Özgür Özel’in, İstanbul
Milletvekili Mehmet Muş’un yaptığı açıklamasındaki bazı ifadelerine ilişkin
açıklaması
ÖZGÜR
ÖZEL (Manisa) – Sayın Başkan, partimizin Genel Başkanı Sayın Kemal Kılıçdaroğlu
bir partinin genel başkanıdır. Karşısında bir partinin genel başkanını muhatap
almak ister ama tarafsızlık yemini etmiş birisidir.
İl
kongresine gider, devletin uçağıyla gider. İlçe kongresine gider, devletin
otobüsünün üstünde konuşur. Oradan çıkar, devletin arabasına biner.
Cumhurbaşkanlığı forsunun bulunduğu araçla siyasi parti işleri yapar. Bu kadar
haksızlık, hukuksuzluk vardır, buna karşı itiraz ve direnmek bir haktır.
Cumhuriyet
Halk Partisi sandıktan hiçbir zaman kaçmamıştır. “Yüzde 70’i koparır, alır,
gelirim.” diyenlerin, yüzde 50+1’i mühürsüz oylarla sağlamaya çalıştığı 16
Nisan gecesi unutulmamıştır. Yapılacak ilk seçimler referandum niteliğindedir.
Saray düzenine son vermenin, demokrasiyi tesisin günü yapılacak ilk
seçimlerdir, söz veriyoruz. (CHP sıralarından alkışlar)
BAŞKAN
– Birleşime on dakika ara veriyorum. 
Kapanma Saati: 17.04
ÜÇÜNCÜ OTURUM
Açılma Saati: 17.28
BAŞKAN: Başkan Vekili Mithat SANCAR
KÂTİP ÜYELER: Mücahit DURMUŞOĞLU (Osmaniye), Nurhayat ALTACA KAYIŞOĞLU
(Bursa)
----- 0 -----
BAŞKAN
– Türkiye Büyük Millet Meclisinin 80’inci Birleşiminin Üçüncü Oturumunu
açıyorum. 
Değerli
milletvekilleri, şimdi gündeme geçiyoruz. 
Türkiye
Büyük Millet Meclisi Başkanlığının bir tezkeresi vardır, okutup oylarınıza
sunacağım. 
VII.- BAŞKANLIĞIN GENEL KURULA SUNUŞLARI
A) Tezkereler
1.- Türkiye Büyük Millet Meclisi Başkanlığının, Avrupa
Parlamentosu (AP) Katılım Öncesi Eylem Birimi tarafından 13 Nisan 2018
tarihinde Sırbistan'ın başkenti Belgrad'da düzenlenecek olan Avrupa Birliği
Katılım Öncesi Kalkınma Programı (IPARD) "Edinilen Tecrübeler ve
Gelecekteki Beklentiler" başlıklı parlamentolar arası konferansa katılım
sağlanmasına ilişkin tezkeresi (3/1564)
Türkiye Büyük Millet Meclisi Genel Kuruluna
Avrupa
Parlamentosu (AP) Katılım Öncesi Eylem Birimi tarafından 13 Nisan 2018
tarihinde Sırbistan'ın başkenti Belgrad'da Avrupa Birliği Katılım Öncesi
Kalkınma Programı (IPARD) "Edinilen Tecrübeler ve Gelecekteki
Beklentiler" başlıklı parlamentolar arası bir konferans düzenlenecektir.
Söz
konusu seminere katılım sağlanması hususu 28/3/1990 tarihli ve 3620 sayılı
Türkiye Büyük Millet Meclisinin Dış İlişkilerinin Düzenlenmesi Hakkında
Kanun'un 9'uncu maddesi uyarınca Genel Kurulun tasviplerine sunulur.
 İsmail
Kahraman
 Türkiye
Büyük Millet Meclisi
 Başkanı
BAŞKAN
- Kabul edenler… Kabul etmeyenler… Kabul edilmiştir. 
Milliyetçi
Hareket Partisi Grubunun İç Tüzük’ün 19’uncu maddesine göre verilmiş bir
önerisi vardır. Okutup işleme alacağım ve oylarınıza sunacağım. 
VIII.- ÖNERİLER
A) Siyasi Parti Grubu Önerileri
1.- MHP Grubunun, MHP Grup Başkan Vekili Samsun Milletvekili
Erhan Usta tarafından, Öğretmen Performans Değerlendirme Aday Öğretmenlik İş ve
İşlemleri Yönetmeliği’nin uygulanabilirliği ve çıkabilecek sorunlar
belirlendikten sonra yeni bir düzenleme yapılması amacıyla 3/4/2018 tarihinde
Türkiye Büyük Millet Meclisi Başkanlığına verilmiş olan Meclis araştırması
önergesinin ön görüşmelerinin, Genel Kurulun 3 Nisan 2018 Salı günkü
birleşiminde yapılmasına ilişkin önerisi
Türkiye Büyük Millet Meclisi Başkanlığına
Danışma
Kurulunun 3/4/2018 Salı günü (bugün) yaptığı toplantısında siyasi parti
grupları arasında oy birliği sağlanamadığından grubumuzun aşağıdaki önerisinin
İç Tüzük’ün 19'uncu maddesi gereğince Genel Kurulun onayına sunulmasını arz
ederim.
Saygılarımla.
 Erhan
Usta
 Samsun
 MHP
Grubu Başkan Vekili
Öneri:
3
Nisan 2018 tarih, 2732 sayıyla TBMM Başkanlığına verilen MHP Grup Başkan Vekili
ve Samsun Milletvekili Erhan Usta'nın Öğretmen Performans Değerlendirme Aday
Öğretmenlik İş ve İşlemleri Yönetmeliği’nin uygulanabilirliğinin ve çıkabilecek
sorunların belirlendikten sonra yeni bir düzenleme yapılması amacıyla Meclis
araştırması açılmasına dair önergemizin görüşmelerinin 3/4/2018 Salı günkü
birleşiminde yapılması önerilmiştir.
BAŞKAN
– Önerinin gerekçesini açıklamak üzere öneri sahibi Milliyetçi Hareket Partisi
Grubu adına Ankara Milletvekili Zühal Topcu konuşacaktır.
Buyurun
Sayın Topcu. (MHP sıralarından alkışlar) 
Süreniz
beş dakikadır.
MHP
GRUBU ADINA ZÜHAL TOPCU (Ankara) – Teşekkürler Sayın Başkan. 
Değerli
milletvekilleri, evet, günümüzde en önemli problemlerden bir tanesi
-biliyorsunuz, birçok problem var ama- ülkenin geleceğini hazırlayan kişileri
yetiştirecek olan ve bu milleti, bu toplumu oluşturacak olan eğitim
sistemindeki ortaya çıkan aksaklıklardır. Bunlar en önemli problemleri
oluşturmaktadır. Bunlardan bir tanesi de özellikle eğitim kurumlarının ana
unsuru olan öğretmenlerin -yeni pilot uygulamayla- performans değerlendirme
sistemlerinin gündeme getirilmesi. Diyoruz ki biz: Bunun tekrar gözden
geçirilmesi gerekiyor. Birazdan gerekçeleriyle beraber sunmak istiyoruz biz
burada. 
Evet,
öğretmenlik mesleği, gerçekten en önemli uzmanlık isteyen mesleklerden bir
tanesi. Başarı öğretmenlerle geliyor, öğretmenlerin performanslarıyla geliyor
yani bir çocuğun olumlu gelecek vizyonu oluşturmasında en büyük katkıyı
öğretmenler sağlıyor, motivasyonunu artırmada en büyük katkıyı öğretmenler
sağlıyor. İlk çocukluk yıllarının, 5 yaşına kadar çocukluk yıllarının geçtiği
dönemde aileden sonra en önemli rol gösterici olan ve örnek alınan insanlar
öğretmenlerdir. Bu şekildeki önemi haiz bir meslek grubunun -bir bakıyoruz ki-
“performans değerlendirme sistemi” adı altında hallaç pamuğu gibi
atılabileceğine yönelik birtakım çalışmaların yapıldığını görebiliyoruz. 
Buradan
sormak istiyoruz: Acaba bu performans değerlendirme sisteminin getirilmesindeki
amaç ne? Özellikle gerçekten öğretmenlerin performanslarını artırmak mı,
öğretmenlerin motivasyonlarını artırmak mı yoksa öğretmenleri hırpalamak mı,
öğretmenleri hizaya getirmek mi? Eğer biz gerçekten öğretmenlerin performansını
artırmak istiyorsak Amerika’yı keşfetmeye gerek yok, birçok yolu var bunun.
Yani artık motivasyon nasıl yükseltilir, performans nasıl yükseltilir, bu
konuda o kadar çok çalışma var ki bunların takip edilmesi gerekmektedir. En
başta -sürekli bu kürsüden belirttiğimiz gibi- öğretmenlerin mutlaka aidiyet
hislerinin güçlendirilmesi lazım diyoruz ama şu anda baktığımızda, öğretmen
alım sistemine baktığımızda üç çeşit öğretmenin -çalıştırma tarzı olarak-
alındığını da görebiliyoruz. Bunlardan bir tanesi kadrolu öğretmenler, bir
diğeri sözleşmeli öğretmenler, bir diğeri de ücretli öğretmenler. Her zaman
dediğimiz gibi, öğretmenin ücretlisi olmaz, öğretmenler ücretli olarak
çalıştırılmazlar. Şu anda sözleşmeli öğretmenlik geçirildi, dört yıl sonra
bunlar da kadroya aktarılmaktadır. 
Şimdi,
burada siz, hâlâ, çalıştırdığınız 70-80 bin ücretli öğretmeni, yani neredeyse
bütün öğretmenlerin, çalışan öğretmenlerin yüzde 10’una denk gelen bir grubu ne
yapıyorsunuz? Ayırıyorsunuz. Bunun, her bir öğretmenin de 30-40 öğrenciye hitap
ettiğini düşündüğünüzde karşımızdaki grubun ne kadar ciddi bir önem arz
ettiğini de buradan paylaşmak istiyoruz biz. 
Evet,
seçimlerine baktığımızda, bu öğretmenlerin öğretmenlik mesleğine seçilmesine
baktığımızda gerçekten hassasiyetle seçim yapıldığını da görebiliyoruz. 2
milyon öğrencinin sınava girdiğini düşündüğümüzde bakıyoruz ki yüzde 10’u
alınıyor yani 200 bin arasından seçme yapılıyor ve burada da performans
değerlendirmede çok büyük hata yapılır. Bu verilen taslak programda
performansın yüzde 25’inin müdür, yüzde 15’inin öğrenciler, yüzde 15’inin
veliler, yüzde 20’sinin zümre öğretmenleri tarafından değerlendirileceğini,
performans değerlendirmeyi belirleyeceğini gündeme getirdiğimizde artık
yalnızca çabaların bu performans puanlarını tutmaya yönelik olabileceğini biz
buradan belirtmek istiyoruz. Bu, öğretmenler arasında ayrımcılığa yol
açacaktır. Bu sistem, öğretmenler arasında umutsuzluğa yol açacaktır ve
çatışmalara yol açacaktır. Onun için, yol yakınken bir an önce vazgeçilmesi
gerektiğini düşünüyoruz. 
Teşekkür
ediyorum, saygılar sunuyorum. (MHP sıralarından alkışlar) 
BAŞKAN
– Teşekkürler Sayın Topcu. 
Söz
sırası, Halkların Demokratik Partisi Grubu adına Gaziantep Milletvekili Mahmut
Toğrul’a aittir. 
Buyurun
Sayın Toğrul. (HDP sıralarından alkışlar) 
Süreniz
üç dakikadır. 
HDP
GRUBU ADINA MAHMUT TOĞRUL (Gaziantep) – Teşekkürler Sayın Başkan. 
Değerli
milletvekilleri, Milliyetçi Hareket Partisinin verdiği araştırma önergesiyle
ilgili grup önerisi üzerine grubum adına söz almış bulunuyorum, Genel Kurulu bu
vesileyle saygıyla selamlıyorum. 
Değerli
arkadaşlar, “AKP’nin on altı yıllık iktidarının en başarısız alanı ne?” diye
sorulduğunda akla ilk gelen eğitim sistemidir. Eğitim sistemiyle hızlı bir
şekilde her gün oynandığını ve sadece sınava dayalı bir millî eğitim
politikasının sürekli dayatıldığını görüyoruz. AKP’nin eğitimdeki temel kıstası
şudur: Piyasalaştırmak ve kadrolaşmak. 
Piyasalaşmak:
AKP okulların birer ticarethaneye çevrilmesini istiyor. Daha dün
Cumhurbaşkanının, mahallelerdeki okulların altına otoparkların yapılması
yoluyla okullara gelir sağlanması… Şaka yapacağım, önereceğim ama ciddiye
alırlar diye korkuyorum, “Olmazsa üstüne de AVM yapın.” diyeceğim. 
Değerli
arkadaşlar, AKP öğretmen alımı ve öğretmen noktasında da ciddi bir sorun
yaşıyor. Öğretmenlerin istihdamı noktasında, bugün çok ciddi sayıda öğretmen
atanmayı bekliyorken AKP sürekli, güvencesiz ve esnek çalıştırmayı dayatıyor.
Üç farklı öğretmen kadrosu var: Kadrolu öğretmen, sözleşmeli öğretmen ve
ücretli öğretmen. Şimdi, AKP bir de eğitim mesleğini, öğretmenlik mesleğini
değersizleştirerek tamamen teknik bir meslek gibi görmeye çalışıyor ve şimdi de
öğretmenlerin üzerinde bir Demokles’in kılıcı gibi onlara performans sistemini
dayatmaya çalışıyor. Nedir performans? Kim değerlendirecek? Öğrenciler
değerlendirecekmiş, müdür değerlendirecekmiş, zümre öğretmenleri
değerlendirecekmiş. 
Değerli
arkadaşlar, şimdi, bir defa, yaşadığımız koşullarda öncelikle şu soruların
mutlaka doğru cevaplanması lazım: Öğrenciler öğretmeni nasıl değerlendirecek?
Öğrenciler ve veliler öğretmen ve yöneticilerin performans değerlendirmesini
hangi objektif ve bilimsel kriterler üzerinden yapacaktır, bunun cevaplanması
gerekir. Öğretmenin öğrenci tarafından bir tür sınava tabi tutulması, notla
değerlendirmesi eğitim sürecinde öğretmen-öğrenci ilişkisini nereye taşıyacaktır?
Böyle bir uygulamayla, öğretmenin, üzerindeki bu Demokles’in kılıcı baskıyla
mesleği gerçek anlamda etik ilkeler üzerinden yürütebilmesi mümkün müdür?
Eğitim emekçilerinin üzerindeki baskı, sürgün devam ederken, eğitimde yaşanan
siyasal kadrolaşma uygulamaları bütün hızıyla sürerken yapılacak
değerlendirmenin objektif ve güvenilir olması ne kadar mümkün olacaktır? 
Eğer
Millî Eğitim Bakanlığı hayırlı bir iş yapmak istiyorsa eğitim sistemindeki
sorunları tartışmalıdır. 
(Mikrofon
otomatik cihaz tarafından kapatıldı)
BAŞKAN
- Sözlerinizi tamamlayın Sayın Toğrul.
MAHMUT
TOĞRUL (Devamla) – Sayın Başkan, son cümlemi tamamlıyorum.
Eğitim
emekçilerini bireysel performans değerlendirme tehdidiyle hizaya getirmek ve
disipline etmekten derhâl vazgeçilmeli. Uyguladığı eğitim politikalarının neden
birer birer çöktüğünü bugün burada da AKP’nin ifade etmesi lazım. 
Eğitim
politikalarımız sürekli bir yazboz tahtasına dönüşmüşken şimdi öğretmenlik
mesleğini bu kadar değersizleştiren ve geleceğin çocuklarını yetiştirecek
öğretmenleri böyle horlarken nasıl bir başarı yakalayacağız, bunun cevaplanması
gerekir diyorum, Genel Kurulu saygıyla selamlıyorum. (HDP sıralarından
alkışlar) 
BAŞKAN
- Teşekkürler Sayın Toğrul.
Söz
sırası, Cumhuriyet Halk Partisi Grubu adına Tokat Milletvekili Kadim Durmaz'a
aittir. 
Buyurun
Sayın Durmaz. (CHP sıralarından alkışlar) 
Süreniz
üç dakikadır. 
CHP
GRUBU ADINA KADİM DURMAZ (Tokat) - Teşekkür ederim. 
Sayın
Başkanım, değerli milletvekilleri; hepinizi saygıyla selamlıyorum.
Tabii,
çok önemli bir konu hakkında üç dakikada ne kadar şey ifade edebilirsem etmeye
çalışacağım ama temeli şu arkadaşlar: Adında “millî” sözcüğü olan bir
bakanlıkla ilgili, eğer bu ülkeyi eğitimde belli bir noktaya taşıyacaksak
söylenecek sözümüz çok. 
On
altı yıldır bu ülkeyi tek başına yöneten AK PARTİ iktidarıyla eğitimin geldiği
noktayı -eski bir öğretmenim- değerlendirip not vereceksek koskocaman bir sıfır
veriyorum. 
ŞİRİN
ÜNAL (İstanbul) – Sıfırcı hoca!
CEMAL
ÖZTÜRK (Giresun) – Sıfırcı hoca oldun ya.
KADİM
DURMAZ (Devamla) – Eğitimde skandallar bitmiyor arkadaşlar. Sınav yapıyorsunuz;
yok, bu sorular yanlış oldu. 
Bir
başka konu da alıştınız ülkeyi taşeronla sorumsuzca yönetmeye, eğitime monte
ettiniz. Sayın Millî Eğitim Bakanımız ağzıyla ikrar verip zikrediyor, “109 bin
öğretmene ihtiyaç var.” diyor, geliyor Plan Bütçede Maliye Bakanımızdan 25 bin
öğretmen istiyor. Eğer bu ülkede sorumluluğunu bilen, irdeleyen, sorgulayan, bu
ülkenin onurlu bir yurttaşını yetiştireceksek eğitimde bütçeyi kısmayacağız ve
bunun da yolu hepimizin ortak anlayışından geçiyor. Ben bu grup önerisini veren
arkadaşlara teşekkür ediyorum. 
Arkadaşlar,
eğitimde eskiden, bizim de öğretmen olduğumuz yıllarda şöyle bir model vardı:
Maarif müfettişleri vardı, yok ettiniz. Okullar açılınca bunlar tüm
öğretmenleri gezer, bir metot teftişi yapardı; yolu, yöntemi, ortak bir
anlayışla, Türk millî eğitiminin nasıl bir müfredatı var, bu uygulandığında
nasıl bir sonuç alınacak. İkinci dönem, okulların kapanmasının ortasında
randıman teftişi yapardı; bu öğretmenimiz Türk millî eğitiminin amacına uygun
nasıl bir uygulama yapmış, nasıl bir nesil yetiştiriyor diye. Ama gelinen
noktada siz taşeronlaştırarak, bu ülkenin ihtiyacını planlamadan, öğretmen
sendikalarını, eğitimcileri, sizin dışınızdaki hiçbir siyasi partiyi ve görüşü
önemsemeden işte eğitimde geldiğimiz bu vahim tabloyu bu ülkeye yaşatıyorsunuz.

Hani,
geçmişimizde var, hepiniz biliyorsunuz, Hazreti Ali “Bana bir harf öğretenin
kırk yıl kulu, kölesi olurum.” diyor. Peygamberimize ilk gelen “Oku!” vahyi
var. Bunların hepsi kenarda duruyor, biz sadece kafamıza koyduğumuz… Hatta bu
ülkenin zenginlerine de “Eğitim iflas etti -PISA sonuçlarını hepiniz
biliyorsunuz- paran, gücün varsa çocuğunu yurt dışında okut.” diyoruz.
Arkadaşlar, bizim yurt dışında okutacak çocuklarımız yok. Biz bu ülkede
çocuklarımızı okutup yetiştirmek, onurlu birer yurttaş olarak bu vatana
kazandırmak istiyoruz ama bunun yolu… Öğretmenlikte, diğer aklınıza gelen
sektörlerde olduğu gibi performans değerlendirmesine, aday öğretmenliğe,
keyfîliğe dayalı eğitimi dizayn etmeyin.
(Mikrofon
otomatik cihaz tarafından kapatıldı) 
KADİM
DURMAZ (Devamla) – Sayın Başkan, toparlıyorum.
BAŞKAN
– Tamamlayın sözlerinizi Sayın Durmaz.
KADİM
DURMAZ (Devamla) – Bunun bir vicdani mesuliyeti var, vebali var. Eğer biz,
öğretmenlerden, Mustafa Kemal Atatürk’ün söylediği gibi, fikri hür, vicdanı
hür, irfanı hür nesiller istiyorsak eğitimde ortak anlayışı hayata
geçirmeliyiz.
Hatadan
dönmek de bir erdemdir, gelin bu hatadan da dönün diyor, yüce Meclisi saygıyla
selamlıyorum. (CHP sıralarından alkışlar) 
BAŞKAN
– Teşekkürler Sayın Durmaz.
Şimdi
de Adalet ve Kalkınma Partisi Grubu adına Iğdır Milletvekili Nurettin Aras
konuşacaktır.
Buyurun
Sayın Aras. (AK PARTİ sıralarından alkışlar) 
Süreniz
üç dakikadır. 
AK
PARTİ GRUBU ADINA NURETTİN ARAS (Iğdır) – Sayın Başkan, değerli
milletvekilleri; muazzez heyetinizi samimi kalple selamlıyorum.
Perşembe
akşamını cumaya bağlayan gün, ilimde, Afganistanlı ve Pakistanlı mültecileri
taşıyan minibüs -14 kişilik minibüse 37 kişi yerleştirilerek- vahim bir kaza
yaptı ve 17 Afganlı ve Pakistanlı kardeşimizi kaybettik. Hazin bir tabloyla
karşı karşıya kalmıştım, çok üzüldüm. İslam ülkelerinin bu durumu gerçekten acı
verici. İslam’ın ilk emri: “Oku!” Bugün insaniyet çetin ve karmaşık bir
kördüğümün esiri durumundadır. İnsanlığa zorla yüklenen maddiyatçı kültür bir
kördüğümdür. Bizim bu düğümleri çözebilmemiz için öncelikli meselemiz tabii ki
eğitim olmalıdır. Biz eğer yeryüzünde abat edilmemiş bir viranenin kalmamasını
istiyorsak, biz zekât vereceğimiz bir insan bulunmasın, o kadar eşitlik olsun
diyorsak, elde edilen gelirin dünyanın mustazaflaştırılmasında değil mamur
edilmesinde kullanılmasını istiyorsak, içinde kinin, düşmanlığın, nefretin
olmadığı bir topluluk istiyorsak, ilahi, dinî ve ilmî düşünce seviyesinin
yüksek olduğu bir toplum istiyorsak, âlemin içerisindeki güzellikleri,
bereketleri insanlığın lehine kullanmak üzere açığa çıkarmak istiyorsak mutlaka
eğitime önem vermeliyiz, “eğitim” denilen sihirli kelimeye biz sarılmalıyız,
ancak bu şekilde sonuç alabileceğimizi bilmeliyiz. Tabii, bu eğitimin en önemli
bileşenlerinden birisi, kutsal olan öğretmenliktir. Bizim maksadımız
öğretmenleri hırpalamak değildir, bizim maksadımız öğretmenlerimizden en yüksek
verimi alabilmektir. 
Değerli
milletvekilleri, bizim 780 bin kilometrekare topraklarımız var, komşumuzun 1
milyon 640 bin -İran’dan bahsediyorum- ve nüfus her ülkede de 80 milyon
civarında. Komşumuz İran’ın millî geliri 400 milyar dolar, bizim gayrisafi
millî hasılamız bugün 800 milyar doları aşmış. Bizim petrolümüz, doğal gazımız
yok ama komşumuzun doğal gazı da var, petrolü de var. Ya bir de bizim doğal
gazımız, petrolümüz olsa?
BAŞKAN
– Sözlerinizi tamamlayınız Sayın Aras. 
NURETTİN
ARAS (Devamla) – Şunu anlatmaya çalışıyorum: Bizim tek kaynağımız var, o da
beşerî kaynağımızdır. Bunu iyi kullanmamız lazım. Öğretmenlerimizin bu yönde
yüksek performansına ihtiyacımız olduğu kadar diğer faktörlerin de eğitim
üzerinde tesiri olduğunu biliyoruz. Bunların başında anne ve baba geliyor.
Özellikle anneden söz etmek istiyorum ben. Bugünlerde gündemimizi de işgal
etmektedir insan hakları, kadın hakları. Tabii ki analık görevi kadına
verilmiştir ama herkes bilmelidir ki kadın bir kuluçka robotu değildir ve
çocuğu doğurduktan sonra, emzirdikten sonra çocukla ilgisini de kesmez. Gelecek
nesillerin eğitimi anneye verilmiştir. Sonraki hayatına tesir edecek eğitimden
bahsediyoruz. Bu devrede çocuğun ruh sağlığı üzerindeki eğitim çok önemlidir.
Kim söylemiş bilmiyorum ama “Eğer sefil olursa kadın, toplum çöker…”
(Mikrofon
otomatik cihaz tarafından kapatıldı)
NURETTİN
ARAS (Devamla) – “…beşeriyet çöker.” diye bir laf vardır. Gerçekten çok yerinde
söylenmiş bir laftır bu da.
BAŞKAN
– Sözlerinizi tamamlayın, bir dakika daha süre veriyorum Sayın Aras.
NURETTİN
ARAS (Devamla) – Teşekkür ederim Sayın Başkan, Allah razı olsun.
Kadın
çocuğun eğitimi üzerinde birinci derecede rol oynamaktadır. O yüzden diyorum
ki: Kadının sefilliği, sefaleti sadece ona okuma yazma öğretmekle, yabancı dil
öğretmek gibi safsatalarla giderilemez; kadının gerçek ilim, irfan ve bilgi
sahibi olmasıyla giderilir. 
Derhâl
kaydetmeliyim ki aynı şartlar erkekler için de geçerlidir. Yoksa günümüz
Türkiyesinde, özellikle İslam ülkelerinde… İslam’ın görüşü olarak söylüyorum:
Erkeklere hürriyet, hayat hakkı tanınmış da kadınların boynuna kölelik halkası
geçirilmiş değildir. Bunu düşünenler varsa kendi görüşlerini sorgulasınlar.
Kadın, anne gelecek nesilleri eğitirken çocuğa sevgi ve şefkati öğretir. 
Güzel
bir Türkiye dileğiyle muazzez heyetinizi saygıyla, sevgiyle, hürmetle
selamlıyorum. (AK PARTİ sıralarından alkışlar)
BAŞKAN
– Teşekkürler Sayın Aras.
Sayın
Beştaş, söz talebiniz vardı.
IV.- AÇIKLAMALAR (Devam)
32.- Adana Milletvekili Meral Danış Beştaş’ın, Türkiye’de
tek Kürtçe çıkan Azadiya Welat gazetesinin matbaa bulamadığı için
basılamadığına ilişkin açıklaması
MERAL
DANIŞ BEŞTAŞ (Adana) – Teşekkür ederim Sayın Başkan.
Evet,
geçen hafta, Türkiye’de çıkan tek Kürtçe gazete olan Azadiya Welat gazetesi
gazeteyi basacak matbaa bulamadığı için basamadı gazeteyi, Özgürlükçü
Demokrasi’nin basıldığı gün matbaasına da bu hafta yine el konuldu. Başka
matbaa sahipleri de devlet yetkilileri tarafından “Basmayacaksınız.” talimatı
verildiğini ve kendilerine ciddi bir baskı uygulandığını söylüyorlar. Böyle
olunca, Welat gazetesi, her şeye rağmen, gazeteyi çıkarmak isteyen çalışanlarca
fotokopilerle çoğaltılıp satıldı. Şimdi, biz iktidar partisine soruyoruz,
çıkın, buradan söyleyin gerçekten: Bu dilden neden bu kadar korkuyorsunuz?
Matbaalara “Basmayacaksınız.” talimatı verecek kadar nefretinizin kaynağı
nedir? Bize göre Hükûmetin Kürt dilinden nefretinin kaynağı Kürtçe korkusudur.
İşte, Azadiya Welat gazetesi de fotokopiyle çoğaltıldığı gün “…”(x)
manşetinde “Dilimizden korkuyorlar.” demiştir.
(Mikrofon
otomatik cihaz tarafından kapatıldı)
BAŞKAN
– Sözlerinizi tamamlayın Sayın Beştaş.
MERAL
DANIŞ BEŞTAŞ (Adana) – Teşekkürler Sayın Başkan.
Evet,
AKP öylesine korkuyor ki bu dilden korkusu derin bir nefrete de yol açmış
durumda. Bu gazete en zorlu zamanlarda çıktı, geçmişinde infazları, kaçırmaları
gördü ama yılmadı. Önceki iktidarlar da susturmaya çalıştı, susturamadılar, siz
de susturamayacaksınız.
Teşekkür
ediyorum.
BAŞKAN
– Teşekkürler Sayın Beştaş.
VII.- BAŞKANLIĞIN GENEL KURULA SUNUŞLARI (Devam)
B) Çeşitli İşler
1.- Başkanlıkça, Genel Kurulu ziyaret eden Eskişehir’den
gelen konuklara “Hoş geldiniz.” denilmesi 
BAŞKAN
– İzleyici sıralarında Eskişehir’den konuklarımız var, kendilerine hoş geldiniz
diyoruz, buradan sevgi ve selamlarımızı yolluyoruz.
ÖZGÜR
ÖZEL (Manisa) – Sayın Başkan…
BAŞKAN
– Sayın Özel, buyurun.
IV.- AÇIKLAMALAR (Devam)
33.- Manisa Milletvekili Özgür Özel’in, konuşma sürelerinin
indirilmesine destek veren milletvekillerine konuşmanın ne kadar kıymetli
olduğunu hatırlatmak istediğine ve kadınlar hayatın her alanında sahnede olursa
Türkiye'nin daha güzel bir yer olacağına ilişkin açıklaması
ÖZGÜR
ÖZEL (Manisa) – Sayın Başkan, hatip Sayın Aras’ı dikkatle dinledik,
katıldığımız fikirleri vardı, çoğuna katılmadığımız yaklaşımları oldu ama kıymetli
olan, görüşlerini Meclis kürsüsünden özgürce söyleyebilmesiydi. Üç dakika
yetmedi, iki kez birer dakikaya ihtiyaç duydu, siz de verdiniz ona ama ben
Sayın Aras’a ve onunla birlikte İç Tüzük’teki bu konuşma hakkı on dakika iken
bunu üç dakikaya indiren AKP önerisine ve ona destek veren milletvekillerine
konuşmanın ve söz söylemenin ne kadar kıymetli olduğunu hatırlatmak istiyorum. 
Ayrıca,
Sayın Başkan, bugün Genel Kurulumuzu Eskişehir’den ziyaret eden kadınlar olduğu
gibi bugün Meclisin her yanında kadınlar var, geçen hafta yaşananlardan sonra.
Ve onlar diyorlar ki: “Kadınlar sahneye.” Biz de CHP olarak diyoruz ki:
Siyasette kadınlar sahneye, sanatta kadınlar sahneye, hayatın her alanında
kadınlar sahneye.
(Mikrofon
otomatik cihaz tarafından kapatıldı)
BAŞKAN
– Sözlerinizi tamamlayanız Sayın Özel.
ÖZGÜR
ÖZEL (Manisa) – Onlar sahnede olsunlar ki Türkiye daha güzel bir yer olsun.
Yaşasın kadınlar, kadınlar yaşasın diyoruz. (CHP sıralarından alkışlar)
BAŞKAN
– Bu güzel sözlerinize ben de katıldığımı belirteyim.
VIII.- ÖNERİLER (Devam)
A) Siyasi Parti Grubu Önerileri (Devam)
1.- MHP Grubunun, MHP Grup Başkan Vekili Samsun Milletvekili
Erhan Usta tarafından, Öğretmen Performans Değerlendirme Aday Öğretmenlik İş ve
İşlemleri Yönetmeliği’nin uygulanabilirliği ve çıkabilecek sorunlar
belirlendikten sonra yeni bir düzenleme yapılması amacıyla 3/4/2018 tarihinde
Türkiye Büyük Millet Meclisi Başkanlığına verilmiş olan Meclis araştırması
önergesinin ön görüşmelerinin, Genel Kurulun 3 Nisan 2018 Salı günkü birleşiminde
yapılmasına ilişkin önerisi (Devam)
BAŞKAN
- Öneriyi oylarınıza sunacağım: Kabul edenler… Etmeyenler… Öneri kabul
edilmemiştir.
Halkların
Demokratik Partisi Grubunun İç Tüzük’ün 19’uncu maddesine göre verilmiş bir
önerisi vardır, okutup işleme alacağım ve oylarınıza sunacağım: 
2.- HDP Grubunun, Grup Başkan Vekili Adana Milletvekili
Meral Danış Beştaş ve Grup Başkan Vekili İstanbul Milletvekili Filiz
Kerestecioğlu Demir tarafından, Türkiye'de son zamanlarda artan yolsuzluk
iddialarının araştırılması ile yolsuzlukla daimî mücadele için çözüm yollarının
bulunması amacıyla 3/4/2018 tarihinde Türkiye Büyük Millet Meclisi Başkanlığına
verilmiş olan Meclis araştırması önergesinin ön görüşmelerinin, Genel Kurulun 3
Nisan 2018 Salı günkü birleşiminde yapılmasına ilişkin önerisi
Türkiye Büyük Millet Meclisi Başkanlığına
Danışma
Kurulunun 3/4/2018 Salı günü (bugün) yaptığı toplantısında siyasi parti
grupları arasında oy birliği sağlanamadığından, grubumuzun aşağıdaki önerisinin
İç Tüzük’ün 19’uncu maddesi gereğince Genel Kurulun onayına sunulmasını
saygılarımla arz ederim.
 Filiz
Kerestecioğlu Demir
 İstanbul

 Grup
Başkan Vekili
Öneri:
3
Nisan 2018 tarihinde Adana Milletvekili Grup Başkan Vekili Meral Danış Beştaş
ve İstanbul Milletvekili Grup Başkan Vekili Filiz Kerestecioğlu Demir
tarafından (7302 sıra no.lu) Türkiye'de son zamanlarda artan yolsuzluk
iddialarının araştırılması ile yolsuzlukla daimî mücadele için çözüm yollarının
bulunması amacıyla Türkiye Büyük Millet Meclisine verilmiş olan Meclis
araştırması önergesinin, diğer önergelerin önüne alınarak görüşmelerinin
3/4/2018 Salı günkü birleşiminde yapılması önerilmiştir.
BAŞKAN
– Önerinin gerekçesini açıklamak üzere, öneri sahibi Halkların Demokratik
Partisi Grubu adına İzmir Milletvekili Ertuğrul Kürkcü konuşacaktır.
Buyurun
Sayın Kürkcü. (HDP sıralarından alkışlar)
Süreniz
beş dakikadır. 
HDP
GRUBU ADINA ERTUĞRUL KÜRKCÜ (İzmir) – Sayın Başkan, sevgili arkadaşlar;
önerimiz, Türkiye’nin yolsuzluk görünümünün giderek kötüleşmesi dolayısıyla
Hükûmetin bu konudaki sorumluluğunun ortaya çıkartılması amacıyla verildi. Bu
kaygımızı haklı gösterecek gerçekler şunlar: Türkiye, Uluslararası Şeffaflık
Örgütünün 1995’ten beri sürdürdüğü bütün ülkeleri kapsayan araştırmaları
kapsamında, bu yıl 180 ülke arasında yolsuzluk algısı, yolsuzluk görünümü
bakımından 80’inci sırada, 100 üzerinden de puanı 40. Bu puanlar 1995’te 90
ülke arasında 50 ve 10 üzerinden 3,8’di, 2000’de 158 ülke arasında 65’di,
2012’de 176 ülke arasında 54’tü. Durumun 1995 ve 2000’den daha iyi fakat
2012’den daha kötü olduğu apaçık. Daha iyi olması belli, Türkiye'nin tamamen
siyaseten ve devlet idaresi bakımından çöktüğü bir dönemin arkasından gelen
reformları yansıtıyor iyi sayılar ama 2000’den beri durumun daha iyiye
gitmediği, daha kötüleştiği açık ortada. Bunları destekleyen olgular var mı?
Evet, var. Özellikle iki uluslararası araştırma, Malta belgeleri ve Panama
belgelerinin analizinden ortaya şu çıktı: Türkiye'nin iktidar doruklarının, hem
Cumhurbaşkanının damadı ve onun yakınları hem Başbakanın oğullarının, aslında,
offshore bankacılığı sistemi içerisinde büyük operasyonlar yürüttükleri ortaya
çıktı. Offshore bankacılığının kendisi otomatik olarak yolsuzluk sonucunu
vermese de offshore bankacılığının esasen vergi kaçırma maksadıyla kurulmuş bir
uluslararası çürümüşlük rejimi olduğu apaçık ortadadır ve Türkiye'yi yöneten
Hükûmet, hangi ülkelerin offshore bankacılığının kusurlu olacağına dair liste
yapma görevini de bu kanun çıktığından beri yerine getirmemiştir. Dolayısıyla,
Cumhurbaşkanı ve Başbakan yakınlarını korumaktadırlar. 
Bununla
sınırlı değil. Daha alt düzeyde tabii ki yolsuzluklar devam ediyor. Örneğin,
Üsküdar Belediyesinde -Adalet ve Kalkınma Partili belediye- Adalet ve Kalkınma
Partili üyelerin girdiği ihalelerde diğer kuruluşlar çekilerek, Adalet ve
Kalkınma Partili Saniye Karayel’in 2017 yılında toplam 568.548 liralık bir
ihale almasına yol açmış olduğunu biliyoruz. 
Aynı
şekilde, Kayseri PTT Başmüdürlüğünün açtığı ihale, sonuçta ihaleden yalnızca
bir gün önce kurulan bir şirkete kalmıştır. Bunun Hükûmet taraftarı bir şirket
olduğu apaçık ortadadır. 
Tabii,
daha önemlisi savaştan kazanmakla ilgilidir. Başbakan Binali Yıldırım “Eğer
İHA’lar ve SİHA’lar olmasa biz Afrin’de hiçbir başarı kazanamazdık.” derken
aslında bir sirkat ifade etmiştir. Bu İHA’lar ve SİHA’lar, Cumhurbaşkanının
damadının şirketi tarafından tekel fiyatıyla Türk Silahlı Kuvvetlerine
satılmaktadır. Dolayısıyla ne kadar savaş olursa damat o kadar çok para
kazanmaktadır. Nitekim, bu para kazanma meselesi öylesine ifsat hâle gelmiştir
ki Cumhurbaşkanının Danışmanı İlnur Çevik nihayet baklayı ağzından çıkarmıştır,
“Afrin’deki bütün ihaleleri, Suriye’deki ihaleleri bu operasyon sayesinde biz
kazandık.” diyebilmiştir. Yani savaştan kâr etmek üzerine konuşan bir
cumhurbaşkanı başdanışmanı ve bu sözlerin hiçbir şekilde tekzip edilmediği
apaçık ortadadır. 
Bütün
bu şartlar altında, aslında yolsuzluğun sadece basit yolsuzluk olarak değil,
suistimaliâlâ, büyük yolsuzluk olarak devletin en yüksek katlarından aşağıya
doğru sürdürüldüğünü ortaya koyan çok önemli deliller, çok önemli kanıtlar var.
Bu kanıtlar karşısında Meclisin bir araştırma yapmama lüksü yok fakat bu
araştırmayı yapmayacağınızı biliyorum. 
(Mikrofon
otomatik cihaz tarafından kapatıldı)
ERTUĞRUL
KÜRKCÜ (Devamla) – Başkan…
BAŞKAN
– Sözlerinizi tamamlayın Sayın Kürkcü. 
ERTUĞRUL
KÜRKCÜ (Devamla) – Buna rağmen bu araştırmanın yapılması ihtiyacını dile
getirmek gerekir çünkü buna ses çıkarmayan bir Meclis bunun altında kalır.
Yarın bütün bunların hepsi sorulacaktır; akıtılan kanlar, yapılan hileler,
yapılan dolanlar, kaçırılan vergiler, bunların hepsinin hesabını halk
soracaktır çünkü eninde sonunda devlet dediğiniz şeyin kendi geliri, kendi
kaynağı diye bir şey yoktur. Burası hükümdarlıkla, Osmanoğulları’nın kılıç
hakkıyla elde edilmiş, gaza hakkıyla elde edilmiş hazinesiyle yönetilmiyor;
halkın mülkü olan şey, bireyler tarafından ve partiler tarafından tasarruf
ediliyor ve bu tasarruf hileyle hurdayla gidiyor. 
19’uncu
yüzyılda Türkiye’nin uluslararası alandaki görünümü buydu; bir hasta adam. Bu
tablo bir Kurtuluş Savaşı’nın ardından değişti fakat şimdi Türkiye’nin tablosu
şuna daha çok yaklaştı: Yani, savaştan kâr eden, bütün endüstriyel çarklarını
fetih ve işgalle sürdüren bir ülke. 
(Mikrofon
otomatik cihaz tarafından kapatıldı)
BAŞKAN
– Tamamlayın sözlerinizi. 
ERTUĞRUL
KÜRKCÜ (Devamla) – Ancak yolsuzlukla beslenebilecek ve yolsuzlukla beslendikçe
yolsuzluğu yeniden üreten bu rejimle Meclis yüzleşmeyecekse, esasen halkın
kendisine verdiği vekâletin hakkını yerine getirmeyecek demektir. 
Son
olarak şunu da söyleyeyim: Özellikle savaş ve savaşın etrafında oluşan
endüstriyel, askerî kompleks ve bunun yarattığı ağlar o kadar vahim bir durum
yaratıyor ki Afrin’deki savaşı övdüğü için, Türkiye’de bu savaşı eleştirenleri
kınadığı için temayüz eden eski bir sinema sanatçısı Hülya Koçyiğit’in damadı
ne var ne yoksa topluyor, sonuç olarak Konyaaltı Sahil Projesi kapsamında
yapılan bütün ticari ünite ve tesislerin kiralanması işini tek başına alıyor.
Bu kadarına düşmedik, bu kadarına kalmadık. Türkiye böyle bir yönetimi hak
etmiyor, Meclis bunu hak etmediğini ispat etmelidir. 
Teşekkür
ediyorum. (HDP sıralarından alkışlar) 
BAŞKAN
– Teşekkürler Sayın Kürkcü. 
Sayın
Muş, söz talebiniz var. 
IV.- AÇIKLAMALAR (Devam)
34.- İstanbul Milletvekili Mehmet Muş’un, İzmir Milletvekili
Ertuğrul Kürkcü’nün HDP grup önerisi üzerinde HDP Grubu adına yaptığı
konuşmasındaki bazı ifadelerine ilişkin açıklaması
MEHMET
MUŞ (İstanbul) – Sayın Başkan, hatibin konuşmasına katılmadığımızı ifade etmek
isterim. Bu Man Adası, işte, diğer meselelerle alakalı verdiğimiz cevaplar
Meclis kayıtlarında mevcuttur, bir daha aynı şekilde bunlara cevap verme
ihtiyacı hissetmemekteyiz.
Şunu
ifade etmek gerekir: Afrin Operasyonu’yla ilgili “Daha çok para için daha çok
savaş.” gibi bir ifade kullandı, bunu reddettiğimizi ifade etmek isteriz.
Türkiye, İHA’larını millîleştirmiştir, millî kaynaklarla, millî yazılımla
üretmektedir. Daha önce bunlar ithal ediliyordu. Sanırım hatip, Türkiye’nin
bunları millîleştirmesinden, millî kaynaklarla üretmesinden ve dünya
standartlarında bir ürün ortaya çıkarmasından rahatsız. Sayın milletvekilleri,
bunlardan rahatsız olması gereken teröristlerdir, bir milletvekilinin bunlardan
rahatsız olmaması gerekir diye düşünüyorum. Daha önce, bunlar millîleştirilmeden
önce İsrail’den parası ödendiği zaman bile alınamıyordu. 
(Mikrofon
otomatik cihaz tarafından kapatıldı)
MEHMET
MUŞ (İstanbul) – Sayın Başkan, bitiriyorum.
BAŞKAN
– Sözlerinizi tamamlayın.
MEHMET
MUŞ (İstanbul) – “Afrin Operasyonu ihaleler için yapıldı. Biz oraya girdik,
onun için ihaleleri alacağız.” gibi bir ifadeyi getirsin burada bize göstersin.

DİRAYET
DİLAN TAŞDEMİR (Ağrı) – Danışman söyledi, danışman.
MEHMET
MUŞ (İstanbul) – Sayın İlnur Çevik’in böyle bir ifadesi bulunmamaktadır, ben
kendisiyle de konuştum. 
MERAL
DANIŞ BEŞTAŞ (Adana) – İlnur Çevik’in açıklamasına bir bakın.
MEHMET
MUŞ (İstanbul) – Sayın Kürkcü iddiasını ispatlamakla mükelleftir. “Biz Afrin’e
ihaleler için girdik, savaştık. Oraya girdiğimiz için ihaleleri biz alacağız.”
Böyle bir ifadesi varsa getirsin bunu ispatlasın, aksi takdirde kendisi
müfteridir.
Teşekkür
ederim.
FİLİZ
KERESTECİOĞLU DEMİR (İstanbul) – Sayın Başkan…
BAŞKAN
– Sayın Kerestecioğlu, sisteme girmişsiniz, buyurun.
35.- İstanbul Milletvekili Filiz Kerestecioğlu Demir’in,
sataşma nedeniyle söz hakkı kullanmakla ilgili usule ilişkin açıklaması
FİLİZ
KERESTECİOĞLU DEMİR (İstanbul) – Ben aslında yürüyen usulle ilgili bir şey
söyleyip sonra sataşmadan söz istediğimizi ifade etmek isterim.
Ama
sanıyorum, herhâlde bugünün gündemi, Sayın Mehmet Muş’un konuşan herkese
sürekli cevap vermesiyle geçecek gibi gözüküyor. Eğer böyle bir usul varsa
gerçekten aynı şeyi bekliyoruz yani Sayın Ahmet Aydın’dan, Sayın Ayşe Nur
Bahçekapılı’dan. “Burada asla sataşma yok, asla sataşma yok.” diye defalarca
söz alınamıyor bu Mecliste. Yani bu şekilde idare edilecekse bu Meclis böyle
olsun, herkes aynı şeyi yapsın, sizin gibi yapsın, söz hiç kısılmasın, devam
etsin. Ben sadece bunu ifade etmek istedim. 
Ve
tabii ki sataşma var, sataşmadan dolayı da sayın vekilimiz söz alacak mümkünse.
BAŞKAN
– Sayın Kerestecioğlu, söz vereceğim.
Başkalarının
nasıl yönettiği ve yöneteceği doğrusu beni bağlamaz. Benim bir anlayışım var ve
bu anlayışa göre yöneteceğimi ilk birleşimde de söylemiştim, buna sadık kalmaya
çalışıyorum. Bundan diğer Meclis başkan vekilleri ne gibi bir sonuç çıkarır, o
benim ilgi alanıma girmiyor. Ben burada, daha önce belirttiğim gibi, söz
hakkını mümkün ölçüde geniş tutmaya çalışarak yöneteceğim.
FİLİZ
KERESTECİOĞLU DEMİR (İstanbul) – Siz değil Sayın Başkan, Sayın Mehmet Muş
umarım bundan bir şey çıkarır da bizim sözümüz engellenmeye çalışıldığında o
zaman destek olur kendisi de buna, bunu ifade etmek istedim. 
BAŞKAN
– Sayın Kürkcü, buyurun. 
SALİH
CORA (Trabzon) – Yalan bir haberi okudu.
MEHMET
MUŞ (İstanbul) – İspatlasın bakalım. 
SALİH
CORA (Trabzon) – Yalanın yalanı olmaz. 
ERTUĞRUL
KÜRKCÜ (İzmir) – İşine bak. 
SALİH
CORA (Trabzon) – Sen işine bak. 
V.- SATAŞMALARA İLİŞKİN KONUŞMALAR (Devam)
11.- İzmir Milletvekili Ertuğrul Kürkcü’nün, İstanbul
Milletvekili Mehmet Muş’un yaptığı açıklaması sırasında şahsına sataşması
nedeniyle konuşması
ERTUĞRUL
KÜRKCÜ (İzmir) – Sayın Başkan, iki konu var: Birincisi, biz Türkiye’nin İHA
yapıp yapmadığı, bunların iyi olup olmadığı konusuyla ilgili değiliz.
Türkiye’de Silahlı Kuvvetlere İHA tedarik eden bir tane firma var, o firma da
Cumhurbaşkanının damadının firmasıdır. 
NİHAT
ÖZTÜRK (Muğla) – Bir tane değil, birden fazla var. 
ERTUĞRUL
KÜRKCÜ (Devamla) – Sonuç olarak millî olup olmadığının ne önemi var? Nedir
dünyada bugün millî olan? Eninde sonunda bunun bir parçasını, bilginin bir
bölümünü, kaynağın bir bölümünü uluslararası piyasadan temin ediyorsunuz.
Netice olarak yazılımlarıyla, şunuyla bunuyla, kaçınılmaz olarak dünyada herkes
bir şekilde uluslararası alandan elde ettikleriyle kendi çıkarlarına uygun
işler yapıyor.
Benim
sözünü ettiğim şey şudur: Eğer sizin yakınlarınız bu İHA işindeyse siz “Savaşta
İHA kullandık.” diye konuştuğunuzda, harcanan her şeyden para kazandığınızı
itiraf etmiş olursunuz. Yolsuzluk böyle başlar, benim itirazım bunadır. El
çekilmelidir bu işten; Cumhurbaşkanının, Başbakanın yakınları Silahlı
Kuvvetlere malzeme tedariki işinden el çekmelidirler. Ben bundan rahatsızım,
millet bundan rahatsızdır. 
İkincisi:
İlnur Çevik’in sözleri Türkiye’nin bütün yayın organlarında şu ya da bu şekilde
yayınlandı. İlnur Çevik apaçık oradaki müdahaleden, oradaki savaştan, oradaki
işgalden sonra müteahhitlerin oradaki ihaleleri alacaklarını ve bunun çok
faydalı olduğunu söyledi. Bu, hiçbir şekilde tekzip edilmedi. 
MEHMET
MUŞ (İstanbul) – Metin burada, okuyun.
ERTUĞRUL
KÜRKCÜ (Devamla) – Ben de okudum, siz de okudunuz, hep beraber okuduk. 
MEHMET
MUŞ (İstanbul) – Okuyun şu metinden.
ERTUĞRUL
KÜRKCÜ (Devamla) – Dolayısıyla, bu tekzip edilmedikten sonra yapılabilecek
hiçbir şey yoktur. Ben bunu tekrar ediyorum: Tekzip etsin İlnur Çevik, ondan
sonra konuşalım. Siz İlnur Çevik yerine niçin konuşuyorsunuz? (HDP sıralarından
alkışlar) 
BAŞKAN
– Teşekkürler Sayın Kürkcü. 
MEHMET
MUŞ (İstanbul) – Sayın Başkan, uzatmıyorum, ben kendisini hâlen ispata davet
ettiğimi ifade etmek isterim. 
DİRAYET
DİLAN TAŞDEMİR (Ağrı) - İspatladı ya işte. Daha neyi ispatlasın?
VIII.- ÖNERİLER (Devam)
A) Siyasi Parti Grubu Önerileri (Devam)
2.- HDP Grubunun, Grup Başkan Vekili Adana Milletvekili
Meral Danış Beştaş ve Grup Başkan Vekili İstanbul Milletvekili Filiz
Kerestecioğlu Demir tarafından, Türkiye'de son zamanlarda artan yolsuzluk
iddialarının araştırılması ile yolsuzlukla daimî mücadele için çözüm yollarının
bulunması amacıyla 3/4/2018 tarihinde Türkiye Büyük Millet Meclisi Başkanlığına
verilmiş olan Meclis araştırması önergesinin ön görüşmelerinin, Genel Kurulun 3
Nisan 2018 Salı günkü birleşiminde yapılmasına ilişkin önerisi (Devam)
BAŞKAN
– Milliyetçi Hareket Partisi Grubu adına İstanbul Milletvekili İsmail Faruk
Aksu konuşacak. 
Buyurun
Sayın Aksu. (MHP sıralarından alkışlar) 
Süreniz
üç dakikadır.
MHP
GRUBU ADINA İSMAİL FARUK AKSU (İstanbul) – Sayın Başkan, sayın milletvekilleri;
verilen grup önerisi üzerine söz aldım, Genel Kurulu saygıyla selamlıyorum.
Toplum
ve devlet hayatındaki kültürel ve ahlaki erozyon, ülkemizin beka mücadelesinde
öncelikli olarak çözülmesi gereken sorunlardan biridir. Bilindiği gibi, Çiftlik
Bank ve benzeri olaylar sebebiyle vatandaşlarımıza yönelik dolandırıcılık
girişimleri geçtiğimiz günlerden itibaren Türkiye'nin gündemini meşgul
etmektedir. Bu meselelere temelde iki açıdan bakmakta yarar vardır. Bunlardan
biri, yolsuzluk yapanlardan, yetim hakkına el uzatanlardan hesap sorulması ve
en ağır cezaların verilmesi, ikincisi ise yolsuzluğa sebep olan unsurların
ortadan kaldırılmasıdır. Milletimizi kandıranların, umutlarını çalanların ve
soygun düzenini kuranların yakasından tutmak, hesaplaşmak şüphesiz ki
iktidarından muhalefetine hepimizin görevidir. Biz Milliyetçi Hareket Partisi
olarak devlet idaresini milletimizin bir emaneti olarak görüyor, ahlaki
kirlilik ve yolsuzluklarla kararlı ve etkin mücadele suretiyle temiz siyaset ve
temiz yönetimi tesis etmeyi hedefliyoruz. Toplum hayatını, demokratik rejimi ve
ahlaki değerleri tahrip eden, halkın devlete olan güvenini azaltan, toplumsal
dokuyu zedeleyen, ayrıca kaynak israfına, yatırım ortamının bozulmasına ve
uluslararası itibarımızın zarar görmesine yol açan yolsuzluğa karşı mutlaka
köklü ve kalıcı tedbirlerin alınmasını, Türk siyasi ve bürokratik hayatında
ilkeli, seviyeli ve temiz bir yönetim anlayışının hâkim kılınmasını istiyoruz.
Bu
çerçevede, öncelikle, yolsuzlukla mücadelede kamu menfaatinin kişisel
menfaatlerden üstünlüğü anlayışının toplumsal bir değer olarak benimsetilmesi,
eğitim başta olmak üzere çeşitli araçlarla sağlanmalıdır. Yolsuzlukların
önlenmesinde etkinliği sağlamak amacıyla denetim sistemi, yapısal ve işlevsel
olarak etkinleştirilmelidir. Yolsuzlukları önlemek, yolsuzluklarla mücadelede
etkin ve kalıcı politikalar üretmek ve ilgili kuruluşlar arasında eş güdümü
sağlamak amacıyla özerk bir yolsuzlukla mücadele kurulu kurulmalıdır.
Dürüstlüğü teşvik eden davranış kuralları oluşturularak eğitimin her
kademesinde insanımıza dürüstlük ve sorumluluk gibi erdemlerin kazandırılmasına
önem verilmeli, dürüstlük kültürünün bir hayat tarzı olarak benimsetilmesi
sağlanmalıdır. 
Kuşkusuz
ki hem demokratik meşruiyetin güçlendirilmesi hem de devlete duyulan güvenin
artırılması, yolsuzluk ve usulsüzlük gibi güven sarsıcı uygulamaların önüne
geçilmesiyle mümkün olabilecektir. 
Bu
düşüncelerle sizleri saygıyla selamlıyorum. (MHP sıralarından alkışlar) 
BAŞKAN
– Teşekkürler Sayın Aksu. 
Cumhuriyet
Halk Partisi Grubu adına Balıkesir Milletvekili Namık Havutça konuşacaktır. 
Buyurun
Sayın Havutça. (CHP sıralarından alkışlar) 
Süreniz
üç dakikadır. 
CHP
GRUBU ADINA NAMIK HAVUTÇA (Balıkesir) – Teşekkür ederim Sayın Başkan. 
Değerli
milletvekili arkadaşlarım, ben sizlere yolsuzluklar, yoksulluklar ve yasaklar üzerinde
AKP’nin karnesini okumayacağım, bu bizim tespitimiz değil. Bakın, uluslararası
küresel yolsuzluk araştırması yapan uluslararası bir kurum, Türkiye'nin dünyada
en fazla yolsuzluk yapılan 2’nci ülke olduğunu söylüyor. Biz söylemiyoruz bunu,
uluslararası raporlar söylüyor. Sizin yoksullukla mücadelede, yasaklarla
mücadelede tablonuzu söylemeyeceğim; Türkiye tarihinin en büyük yasaklarını, en
büyük gestapo devleti uygulamalarını görüyoruz şu anda. 
Bakın,
siz 17-25 Aralık yolsuzluğunu burada örtüp üzerini kapadıktan sonra bir de Man
Adası gerçekleri ortaya çıktı. Nedir bu Man Adası gerçekleri? Cumhuriyet Halk
Partisi Sayın Genel Başkanı o dekontları gösterirken Yalova’da Sayın
Cumhurbaşkanı “Sahte evraklar sallamakla siz kalkıp Tayyip Erdoğan’a ve ailesine
leke süremezsiniz.” diyordu. Ne oldu o sahte belgeler?
Ankara
Cumhuriyet Başsavcılığı… Tespit 1: 15 Aralık 2011, Ziya İlgen’in Albaraka Türk
Katılım Bankası hesabına 2,5 milyon dolar ve yine 26 Aralık 2011, İlgen’in aynı
hesabına 1 milyon 250 bin dolar; 15 Aralık 2011, Mustafa Erdoğan’ın Albaraka
Türk Katılım Bankası hesabına 2,5 milyon dolar; 26 Aralık 2011, Erdoğan’ın aynı
hesabına 1 milyon 250 bin dolar; 27 Aralık 2011, Osman Ketenci hesabına 1
milyon 250 bin dolar; 27 Aralık 2011, Mustafa Gündoğan’ın hesabına 1 milyon 250
bin dolar; 29 Aralık 2011, Ahmet Burak Erdoğan’ın Garanti Bankası hesabına 1
milyon 450 bin dolar. Bu dekontları, Cumhuriyet Halk Partisinin Ankara
Cumhuriyet Başsavcılığına teslim ettiği dekontları MASAK ve Halk Bankası aynen
doğrulamıştır.
Şimdi,
soruyorum ben buradan o fakir milletin… Balıkesir Öğretmenevindeki emekli
öğretmene soruyorum: Ziya İlgen, eniştesi emekli öğretmendir. Bu kadar milyon
dolar parayı hangi ticari işletmeyi işleterek kazandı? 
Soruyorum
bugün, Balıkesir Misakça köyünde bizi izleyen çiftçi kardeşime, tarlasını
satmak zorunda olan çiftçime soruyorum: Siz “BUMERZ” diye bir şirket duydunuz
mu? Bakın, açılımını söylüyorum: BUMERZ’in “BU”su “Burak” “M”si “Mustafa” “ER”i
“Erdoğan” “Z”si “Ziya enişte”
Siz,
alın teriyle, mücadele ederek dünyanın en pahalı mazotunu kullanarak ekmeğinizi
topraktan kazanmaya çalışırken…
(Mikrofon
otomatik cihaz tarafından kapatıldı)
BAŞKAN
– Sözlerinizi tamamlayın Sayın Havutça.
NAMIK
HAVUTÇA (Devamla) - …emekli öğretmen enişte Ziya İlgen ve arkadaşları aile
saadet zinciriyle 15 milyon dolar alıyor. 
MÜSLÜM
DOĞAN (İzmir) - Az, az 15 milyon dolar(!)
NAMIK
HAVUTÇA (Devamla) – Ben buradan temiz siyaseti, siyasi ahlakı sorgulayan
milletvekili arkadaşlarıma soruyorum: Bu paraların kaynağı Türk Ceza Kanunu’na
göre suç olmayabilir; peki, siyasi ahlak olarak siz bu parayı nereden
kazandıklarını sormayacak mısınız, sormayacak mıyız? Yolsuzluklarla mücadele,
bu ülkenin özgürlüğü içindir çünkü yolsuzlukları örtbas etmek için buradan
özgürlükleri kısıtlayıcı yasalar çıkarıyorsunuz. Bakın, MİT bugün hiçbir
belgesini mahkemelere göndermiyor, MİT elindeki belgelerini sadece Sayın
Cumhurbaşkanıyla paylaşıyor. Bu ülkenin demokrasi ve özgürlüğü için biz her
kurumu yargısal denetime açmalıyız, her kurumu. İşte, buradan soruyorum: Gelin
bu mal varlığını araştıralım; nereden ticaret yaptılar, ne sattılar, ne
aldılar, bu paraları nereden aldılar?
Yüce
heyetinizi saygıyla selamlıyorum. (CHP sıralarından alkışlar) 
BAŞKAN
– Teşekkürler Sayın Havutça. 
MEHMET
MUŞ (İstanbul) – Sayın Başkan…
BAŞKAN
– Sayın Muş, size söz vereceğim ama görüşmeler tamamlansın, zaten şu anda
grubunuz adına söz isteyen bir sayın milletvekili konuşacak. Daha sonra, eğer
hâlâ söz talebiniz devam ediyorsa size söz vereceğim yerinizden.
Öneri
üzerinde Adalet ve Kalkınma Partisi Grubu adına Bayburt Milletvekili Şahap
Kavcıoğlu konuşacaktır.
Buyurun
Sayın Kavcıoğlu. (AK PARTİ sıralarından alkışlar) 
Süreniz
üç dakikadır.
AK
PARTİ GRUBU ADINA ŞAHAP KAVCIOĞLU (Bayburt) – Gazi Meclisin değerli milletvekilleri,
öncelikle Genel Kurulu saygıyla selamlıyorum. Verilen grup önerisin aleyhine
söz almış bulunmaktayım.
Değerli
milletvekilleri, AK PARTİ Hükûmetleri zamanında yolsuzluk iddialarının bir
devlet, bürokrasi kültürü hâline geldiğini belirtmek ya da ima etmek, devlet
kademelerinde çalışan, bu ülkeye hizmet eden binlerce, milyonlarca kişinin zan
altında bırakılması demektir. “Yolsuzluk devlet kültürü hâline geldi.” demek,
Türkiye’nin genelini yolsuzlukla suçlamak demektir. Böyle birkaç asılsız ya da
eksik bilgiyle Türkiye’nin genelini yolsuzlukla suçlayamazsınız; hele daha yeni
28 belediyesine kayyum atanmış bir parti bunu hiç yapamaz diye düşünüyorum.
Milletin güvenerek teslim ettiği bu 28 belediyenin 24’ünü PKK terör örgütüne,
4’ünü ise FETÖ terör örgütüne peşkeş çeken bu partinin belediyeleri değil mi? 
ERTUĞRUL
KÜRKCÜ (İzmir) – Ne FETÖ’sü ya!
ŞAHAP
KAVCIOĞLU (Devamla) - Daha anlaşılır ifadeyle, bu milletin servetini çeşitli
usulsüzlüklerle terör örgütlerine, yandaşlarınıza aktaran sizler değil misiniz?

DİRAYET
DİLAN TAŞDEMİR (Ağrı) – Yalan söylüyorsun!
MERAL
DANIŞ BEŞTAŞ (Adana) – Dosyalarda bile yok böyle bir belge, yalan atıyorsun!
ŞAHAP
KAVCIOĞLU (Devamla) – Bizim dönemimizde, ekonomimizin sağlam temelleri,
uyguladığımız doğru ekonomik politikalar, dinamik özel sektörümüz, sağlıklı
bankacılık sistemi, kamu mali dengeleriyle, Türkiye ekonomisi, 2017 yılında
yüzde 7.4 büyümeyle dünyanın en yüksek büyümesini sağlamıştır. 
Yine,
4 milyon mültecinin -bakım, barınma- her türlü ihtiyacını karşılayan, dünyaya
en fazla sosyal yardımı aktaran, dünyanın takdirini kazanan bu ülkeyle övünmek
yerine çamur atıyorsunuz. 
Dünyanın
en büyük 10 projesinin 6’sını gerçekleştiren, daha bu yıl temeli atılan ve
inşaatı devam eden üçüncü havalimanı, Kanal İstanbul, 1915 Çanakkale Köprüsü
gibi küresel ölçekte projelere imza atan Türkiye'yle niye övünmüyorsunuz? Bu
ülke hani hepimizindi? Sizler bu havaalanlarını, bu köprüleri, bu yolları
kullanmayacak mısınız? 
Bakın,
Türkiye'nin altmış beş yıllık hayallerini gerçekleştirmek üzere bugün
Türkiye'de çok önemli bir buluşma var. Bugün, dünyanın en önemli iki liderinin
buluştuğu, Türkiye'de 20 milyar dolarlık bir nükleer enerji yatırımının
temellerinin atıldığı bir gündür. Her şeyden önce de Mehmetçik’in Afrin’de
Suriye’den zaferle çıktığı, tüm dünyaya Türk gücünü hatırlattığı bir dönemde
Türkiye algısını farklı mecraya taşımaya çalışan bu tür iddialar, kendi
yolsuzluklarını örtmek, Türkiye'nin son dönemdeki gücünü perdelemek için
yapılan bir taktiktir.
Değerli
milletvekillerimiz, Türkiye, 783 bin kilometrekarelik yüz ölçümüne sahip, 80
milyonluk nüfusu olan koca bir ülkedir. Bu tür yolsuzluklar her nerede ve
kimlerce yapılırsa yapılsın, AK PARTİ hükûmetleri yolsuzluklarla büyük
hassasiyetle mücadele etmiştir ve sonuna kadar da edecektir.
(Mikrofon
otomatik cihaz tarafından kapatıldı) 
BAŞKAN
– Buyurun, sözlerinizi tamamlayın Sayın Kavcıoğlu.
ŞAHAP
KAVCIOĞLU (Devamla) – Bundan kimsenin şüphesi ve endişesi olmasın.
Hepinizi
saygıyla selamlıyorum. (AK PARTİ sıralarından alkışlar) 
BAŞKAN
– Sayın Kerestecioğlu, size söz vereceğim. Daha önce Sayın Muş sisteme
girmişti, ona söz vereyim. 
Buyurun
Sayın Muş. 
IV.- AÇIKLAMALAR (Devam)
36.- İstanbul Milletvekili Mehmet Muş’un, İzmir Milletvekili
Ertuğrul Kürkcü’nün sataşma nedeniyle yaptığı konuşmasındaki bazı ifadelerine
ilişkin açıklaması
MEHMET
MUŞ (İstanbul) – Sayın Başkan, burada insansız hava araçlarıyla ilgili gündeme
getirilen meselede bir noktaya daha açıklık getirme ihtiyacı duydum, o mesele
de şudur: Bayraktar, Cumhurbaşkanımızın damadı olduğu için bunları vermiyor. On
iki yıl önce bu çalışmalar birileri tarafından test edilip Silahlı Kuvvetlere
zaten verilmeye başlanmış. On iki yıl önce ne Cumhurbaşkanımızın damadıydı ne
de bir akrabalığı vardı. Cumhurbaşkanımızın damadı olduğu için değil, bunları
Türkiye’de üreten, bu kalitede üreten bu firma olduğu için Silahlı Kuvvetlere
bunların teslimatını ve tedarikini sağlamaktadır. Bunun altını özellikle
çizmekte fayda görüyorum.
BAŞKAN
– Buyurun Sayın Kerestecioğlu. 
FİLİZ
KERESTECİOĞLU DEMİR (İstanbul) – Hatibin konuşmasında özellikle partimize
sataşmalar vardı, yolsuzlukla ilgili bir önergeyi alıp tamamen başka yerlere
çekerek sataşmada bulundu. Eğer takdir ederseniz Ertuğrul Kürkcü konuşacak. 
BAŞKAN
– Buyurun Sayın Kürkcü.
V.- SATAŞMALARA İLİŞKİN KONUŞMALAR (Devam)
12.- İzmir Milletvekili Ertuğrul Kürkcü’nün, Bayburt
Milletvekili Şahap Kavcıoğlu’nun HDP grup önerisi üzerinde AK PARTİ Grubu adına
yaptığı konuşması sırasında Halkların Demokratik Partisine sataşması nedeniyle
konuşması
ERTUĞRUL
KÜRKCÜ (İzmir) – Sayın Başkan, sevgili arkadaşlar; iktidarda olmanın kefareti
en ağır eleştiriyle yüzleşmektir ve bunun karşılığı, aslında bu eleştirilerin
doğru olmadığını göstermek için hakikatleri, bilgileri Meclisle ve
eleştiricilerle paylaşmaktır; laf yarıştırmak değil, “Sen kendine bak önce!”
demek değil. Kendime bakıyorum ve yalan söylendiğini görüyorum. Çünkü
birincisi, 28 belediyenin hiçbirisi Halkların Demokratik Partisi tarafından
yönetilmiyor, Demokratik Bölgeler Partisi tarafından yönetiliyor. Evet,
kardeşimizdir fakat hukuken aynı parti değildir. 
MEHMET
MUŞ (İstanbul) – İkiziniz, tek yumurta ikiziniz.
ERTUĞRUL
KÜRKCÜ (Devamla) – İkincisi, bu belediye başkanlarının hiçbiri yolsuzluk,
hırsızlık, rüşvet, suistimal gerekçesiyle görevden alınmamıştır; siyasi
kanaatleri dolayısıyla… Yani Genel Başkanımız niçin hapisteyse belediye
başkanları o sebepten görevden alınmıştır ve yerlerine kayyum atanmıştır ve
atanan kayyumlar ne ilginç ki hemen hırsızlık yaptıkları için, hırsız kayyumun yerine
bir kayyum daha atamayı bu Hükûmet başarabilmiştir, bunu siz yaptınız. (HDP
sıralarından alkışlar) 
MEHMET
MUŞ (İstanbul) – Bunu ispatlayın.
ERTUĞRUL
KÜRKCÜ (Devamla) – Siz, Türkiye’nin en büyük belediyelerini seçilmemiş belediye
başkanları tarafından yönettiriyorsunuz. Kendi belediye başkanlarınızı görevden
aldınız ve yerine kayyum atadınız, sebebini kimse bilmiyor. Şimdi, bu işler
böyle iken -demin söylediğiniz lafı aynen size iade ediyorum- sırça köşkte
oturan sağa sola taş atmayacak. Üstelik attığın da taş olsa bari. Ne atıyorsun?
Hava cıva, gerçek olmayan şeyler.
MEHMET
MUŞ (İstanbul) – Size göre o.
ERTUĞRUL
KÜRKCÜ (Devamla) – Ya, ben diyorum ki: Yalan işte, apaçık ortada. Yolsuzluk
tartışması bu. Yolsuzluk yüzünden, hiç kimse, kayyum atanmadı ama siz
kayyumunuzun yerine kayyumu hırsız olduğu için atadınız. 
İkincisi:
Cumhurbaşkanının damadı sonraymış, önceymiş. Hiçbir Cumhurbaşkanının damadı
Silahlı Kuvvetlere tedarik malzemesi, silah satamaz, satarsa aralarında savaş
bağı…
(Mikrofon
otomatik cihaz tarafından kapatıldı)
ERTUĞRUL
KÜRKCÜ (Devamla) – …olduğu ortaya çıkar. Dünya buna karşı tedbir almıştır. Alın
tedbiri, asla ve asla akrabalık ilişkilerini devlet ilişkilerine sokmayın. O
zaman “hanedan” suçlamasını hak edersiniz, haklı olarak size “hanedan” deriz.
(HDP sıralarından alkışlar)
BAŞKAN
– Teşekkürler Sayın Kürkcü.
MEHMET
MUŞ (İstanbul) – Size göre, size göre! (AK PARTİ sıralarından gürültüler)
İBRAHİM
AYDEMİR (Erzurum) – Ertuğrul Bey, İHA’dan mı, SİHA’dan mı rahatsızsın?
MEHMET
MUŞ (İstanbul) – Sayın Başkan, kayıtlara geçsin.
Kayyumla
ilgili yolsuzluk olduğunu iddia etmiştir.
İBRAHİM
AYDEMİR (Erzurum) – Seni rahatsız eden İHA’lar, SİHA’lar.
FİLİZ
KERESTECİOĞLU DEMİR (İstanbul) – Aa, evet (!) Bizi rahatsız eden, yolsuzluk,
yolsuzluk.
İBRAHİM
AYDEMİR (Erzurum) – Yok, yok, öyle; rahatsız eden onlar.
MEHMET
MUŞ (İstanbul) – Sayın Kürkcü’yü, elindeki belgeleri mahkemeye götürmeye davet
ediyorum.
DİRAYET
DİLAN TAŞDEMİR (Ağrı) – İçişleri Bakanına sor, o sana cevap verir.
FİLİZ
KERESTECİOĞLU DEMİR (İstanbul) – Karar yeter sayısı istiyoruz.
VIII.- ÖNERİLER (Devam)
A) Siyasi Parti Grubu Önerileri (Devam)
2.- HDP Grubunun, Grup Başkan Vekili Adana Milletvekili
Meral Danış Beştaş ve Grup Başkan Vekili İstanbul Milletvekili Filiz
Kerestecioğlu Demir tarafından, Türkiye'de son zamanlarda artan yolsuzluk
iddialarının araştırılması ile yolsuzlukla daimî mücadele için çözüm yollarının
bulunması amacıyla 3/4/2018 tarihinde Türkiye Büyük Millet Meclisi Başkanlığına
verilmiş olan Meclis araştırması önergesinin ön görüşmelerinin, Genel Kurulun 3
Nisan 2018 Salı günkü birleşiminde yapılmasına ilişkin önerisi (Devam)
BAŞKAN
– Halkların Demokratik Partisi Grubu önerisini oylarınıza sunacağım ve karar
yeter sayısı arayacağım.
Öneriyi
kabul edenler… Etmeyenler… Öneri kabul edilmemiştir demeyeceğim çünkü karar
yeter sayısı yoktur.
Birleşime
on beş dakika ara veriyorum.
Kapanma Saati: 18.24
DÖRDÜNCÜ OTURUM
Açılma Saati: 18.45
BAŞKAN: Başkan Vekili Mithat SANCAR
KÂTİP ÜYELER: Mücahit DURMUŞOĞLU (Osmaniye), Nurhayat ALTACA KAYIŞOĞLU
(Bursa)
----- 0 -----
BAŞKAN
– Türkiye Büyük Millet Meclisinin 80’inci Birleşiminin Dördüncü Oturumunu
açıyorum. 
Halkların
Demokratik Partisi grup önerisinin oylamasında karar yeter sayısı
bulunamamıştı. Şimdi öneriyi tekrar oylarınıza sunacağım ve karar yeter sayısı arayacağım.

Kabul
edenler… Etmeyenler… 
Divanda
görüş birliği olmadığı için elektronik oylama yöntemine başvuracağım. 
Oylama
için iki dakika süre veriyorum ve oylamayı başlatıyorum. 
(Elektronik
cihazla oylama yapıldı) 
BAŞKAN
– Karar yeter sayısı yoktur. 
Birleşime
beş dakika ara veriyorum. 
Kapanma Saati: 18.48
BEŞİNCİ OTURUM
Açılma Saati: 18.55
BAŞKAN: Başkan Vekili Mithat SANCAR
KÂTİP ÜYELER: Mücahit DURMUŞOĞLU (Osmaniye), Nurhayat ALTACA KAYIŞOĞLU
(Bursa)
----- 0 -----
BAŞKAN
– Türkiye Büyük Millet Meclisinin 80’inci Birleşiminin Beşinci Oturumunu
açıyorum. 
Halkların
Demokratik Partisi grup önerisinin ikinci oylamasında da karar yeter sayısı
bulunamamıştı.
Şimdi
öneriyi tekrar oylarınıza sunacağım ve karar yeter sayısı arayacağım.
Kabul
edenler… Etmeyenler… Karar yeter sayısı vardır, öneri kabul edilmemiştir.
Cumhuriyet
Halk Partisi Grubunun İç Tüzük’ün 19’uncu maddesine göre verilmiş bir önerisi
vardır, okutup işleme alacağım ve oylarınıza sunacağım.
3.- CHP Grubunun, Türkiye Büyük Millet Meclisi gündeminin
“Genel Görüşme ve Meclis Araştırması Yapılmasına Dair Öngörüşmeler” kısmında
yer alan, 6785 sayılı İmar Kanunu'ndan doğan aksaklıkların araştırılarak
alınması gereken önlemlerin belirlenmesi amacıyla Türkiye Büyük Millet Meclisi
Başkanlığına verilmiş olan (10/964) esas numaralı Meclis Araştırması
Önergesi’nin ön görüşmelerinin, Genel Kurulun 3 Nisan 2018 Salı günkü
birleşiminde yapılmasına ilişkin önerisi
3/4/2018
Türkiye Büyük Millet Meclisi Başkanlığına
Danışma
Kurulunun 3/4/2018 Salı günü (bugün) yaptığı toplantısında siyasi parti
grupları arasında oy birliği sağlanamadığından grubumuzun aşağıdaki önerisinin
İç Tüzük’ün 19’uncu maddesi gereğince Genel Kurulun onayına sunulmasını
saygılarımla arz ederim.
 Özgür
Özel
 Manisa
 CHP
Grubu Başkan Vekili
Öneri:
Türkiye
Büyük Millet Meclisi gündeminin “Genel Görüşme ve Meclis Araştırması
Yapılmasına Dair Öngörüşmeler” kısmında yer alan 6785 sayılı İmar Kanunu'ndan
doğan aksaklıkların araştırılarak alınması gereken önlemlerin belirlenmesi
amaçlı (10/964) esas numaralı Meclis Araştırma Önergesi’nin görüşmesinin Genel
Kurulun 3/4/2018 Salı günlü (bugün) birleşiminde yapılması önerilmiştir.
BAŞKAN
– Önerinin gerekçesini açıklamak üzere öneri sahibi Cumhuriyet Halk Partisi
Grubu adına İstanbul Milletvekili Mehmet Akif Hamzaçebi konuşacaktır.
Buyurun
Sayın Hamzaçebi. (CHP sıralarından alkışlar) 
Süreniz
beş dakikadır.
CHP
GRUBU ADINA MEHMET AKİF HAMZAÇEBİ (İstanbul) – Teşekkür ederim.
Sayın
Başkan, değerli milletvekilleri; Cumhuriyet Halk Partisi Grubu adına hepinizi
saygıyla selamlıyorum.
Bugün
Türkiye Büyük Millet Meclisine kadınlar geldi. Ancak kadınlardan başka bir grup
daha geldi: Mahalleler Birliği. İstanbul, İzmir, Kocaeli ve Eskişehir’deki
muhtelif mahallelerin temsilcilerinden oluşan bir sivil inisiyatif. Geldiler
siyasi parti gruplarını ziyaret ettiler. Birçok dertleri var, sırayla, zamanın
izin verdiği ölçüde anlatacağım, dertleri şu: 2981 sayılı Kanun’un uygulama
süresini uzatmak.
Bu
kanunla ilgili çok kısa bir bilgi vermek istiyorum. 2981 sayılı İmar Affı
Kanunu, 1984 yılında çıkmıştır. Hazine arazileri başta olmak üzere, muhtelif
kamu arazileri üzerinde sahibi olan idarelerin izni dışında vatandaşların
barınma ihtiyaçlarını karşılamak amacıyla yapmış oldukları binalara tapu vermek
amacıyla getirilmiş olan bir kanundur. 1984 yılında çıkarılmış olan bu kanunla
o zaman yeminli teknik bürolar kuruldu. Bu teknik büroların düzenlediği
raporlara göre, vatandaşlarımızın 400 metrekareyi geçmemek üzere, kullanmış
oldukları, evlerini yapmış oldukları arazilerin tapu tahsis belgesi verildi.
Tapu tahsis belgesi yani ileride kendilerine tapu verilecek. O zaman 2 bin Türk
liralık bir bedeli de bu vatandaşlarımız Ziraat Bankasına ödediler. Tam otuz
dört yıldır bu vatandaşlarımızın çok önemli bir kısmı tapu bekliyor. Bir kısmı
uygulamanın ilk yıllarında tapusunu aldı, kalanları, otuz dört yıldır bu
rüyanın gerçekleşmesini bekliyor. 
2012
yılında 6306 sayılı Kentsel Dönüşüm Kanunu -kısa adıyla öyle isimlendireyim,
çok uzun bir ismi var çünkü- görüşülürken ben ilgili komisyona gittim, Hükûmet
tasarısında 2981 sayılı bu Kanun’un yürürlükten kaldırılması yönünde bir madde
vardır. Dedim ki: Sayın Bakan, sakın kaldırmayın, hâlâ tapusunu alamamış on
binlerce vatandaşımız var, elinde tapu tahsis belgesi var, bekliyor. Uyarım
üzerine, komisyonda, yürürlükten kaldırma hükmünün bir yıl sonra yürürlüğe
girmesi yönünde bir düzenleme yapıldı. Genel Kurula geldi, yine bu kürsüden
Genel Kurula hitap ettim, bir yıllık sürede bu sorunların bitmeyeceğini,
çözülmeyeceğini ifade ettim ve bu süre üç yıla tamamlandı. Zaman çabuk geçiyor.
Süre 31 Mayıs 2015’te sona erecekti. Mahalleler Birliği o tarihte -Mart
2015’te- yine geldi, “Aman, süre bitiyor, uzatalım.” talebinde bulundular. Bu
kürsüden yine konuştum, yine hep birlikte bir üç yıllık uzatmayı
gerçekleştirdik. Süre 31 Mayıs 2018’de sona eriyor. Bu süreyi uzatmalıyız ki on
binlerce vatandaşımızın tapu tahsis belgesi hakları sona ermesin, tapu alma
hakları ellerinde kalsın. 
İnanıyorum,
uzatacağız. Benim kanun teklifim var bu konuda, kanun teklifimi esas alıp bunu
yasalaştırabiliriz; Hükûmet bir tasarı getirebilir, onu yasalaştırabiliriz.
Ancak süreyi uzatmak yetmiyor, süreler çabuk geçiyor; önemli olan, kurumlara
süre vermek, belediyeye, Millî Emlake süre vermek, belli süreler içerisinde bu
işlemleri bu kurumlar yapmazsa onlara bir müeyyide uygulamak. Uzatacağız, üç
yıllık süre yine sona erecek, yine vatandaşımız tapu diye bekleyecek. Bu talebi
Genel Kurulun takdirine sunuyorum. Teklifim Genel Kurulda bekliyor, komisyonda
bekliyor. Daha evvel de bunu Genel Kurulun gündemine getirmiştim ama süre çabuk
geçiyor, bunu hemen gerçekleştirmemiz lazım. 
İkinci
konu şu, gerek Mahalleler Birliğinin gündeme getirdiği gerekse yine binlerce,
on binlerce, belki yüz binlerce vatandaşımızı ilgilendiren konu: 4706 sayılı
Kanun çerçevesinde, vatandaşlarımızın gecekondu yaptıkları hazine arazilerinin
tapularının kendilerine intikal etmesini sağlamak. 4706 sayılı Kanun iyi bir
kanun. 
(Mikrofon
otomatik cihaz tarafından kapatıldı) 
BAŞKAN
– Sayın Hamzaçebi, sözlerinizi tamamlayın. 
MEHMET
AKİF HAMZAÇEBİ (Devamla) – Teşekkür ederim Sayın Başkan. 
Belediyeler
bunu iyi uygularsa, Maliye Bakanlığı bu konuda süratli hareket ederse iyi
sonuçlar alınıyor. Ancak hâlâ bu sonuçların alınamadığı birçok mahalle var,
birçok mahalle var. Örneğin, Sancaktepe’de Veysel Karani Mahallesi, Osmangazi
Mahallesi; Sultanbeyli’de, Sarıyer’de, birçok ilçemizde var.
Pendik
Çınardere Mahallesi’ne gittim ben, pazar günü gittim. Vatandaşlarımızın durumu
içler acısı. 70 yaşındaki Fikriye ablam bana geldi “Evladım, ben elli yıldır
burada oturuyorum, elli yıldır. Beni şimdi yerimden yurdumdan etmek istiyorlar.
Kışın soğuğunu yedim, yazın sıcağını çektim. Beni buradan atmayın.” dedi.
Yerden göğe kadar haklı Fikriye ablamız. Bitişiğinde Hürriyet Mahallesi var,
aynı paftanın bir bölümü Hürriyet Mahallesi, orası Kartal Belediyesi sınırları
içerisinde; bir bölümü de Çınardere Mahallesi’nde, o da Pendik Belediyesi
sınırları içerisinde. Kartal Belediyesi sınırları içerisindeki mahalledeki
vatandaşlarımız tapularını almışlar. Pendik Çınardere’dekiler alamıyor.
(Mikrofon
otomatik cihaz tarafından kapatıldı) 
BAŞKAN
– Sözlerinizi tamamlamanız için bir dakika daha süre veriyorum Sayın Hamzaçebi.

MEHMET
AKİF HAMZAÇEBİ (Devamla) – Teşekkür ederim Sayın Başkan. 
4706
sayılı Kanun’la bu sorunu çözmek mümkün. Ayrıca, bu vatandaşlarımızın bir
kısmının tapu tahsis belgeleri var. Aslında, bu şekilde, çoğunun -400’ü aşkın
evin- tapu tahsis belgesi var; bir kısmını idare iptal etmiş, yargıya gitmiş,
bir kısmını vatandaş kazanmış, bir kısmını kaybetmiş. Gelin, Çınardere
Mahallesi gibi birçok mahallemizin sorunu olan bu sorunu 4706 sayılı Kanun’a
işlerlik kazandırmak suretiyle çözelim. 
Sorunlar
çok fazla. Birçok grup daha var, orman arazilerindeki yapılaşmalar var. Orman
derken aklımıza yeşil ağaçların olduğu yer gelmesin. Sultanbeyli’nin Hasanpaşa
Mahallesi; sokağın bir tarafı orman, bir tarafı 2/B; 2/B tapu alıyor, orman
alamıyor. Beykoz’un Tokatköy Mahallesi’nin Ayazma mevkisi; bir taraf 2/B, bir
taraf orman; 2/B’deki tapu alıyor, orman tapu alamıyor. Hukuken orman, fiilen
orman değil, yapılaşmış buralar. 
(Mikrofon
otomatik cihaz tarafından kapatıldı) 
MEHMET
AKİF HAMZAÇEBİ (Devamla) – Sayın Başkan…
BAŞKAN
– Buyurun Sayın Hamzaçebi.
MEHMET
AKİF HAMZAÇEBİ (Devamla) – Genel Kurulu da uyarmak amacıyla sözümüzü… 
BAŞKAN
– Tabii, tabii. 
Buyurun
Sayın Hamzaçebi. 
MEHMET
AKİF HAMZAÇEBİ (Devamla) – …kestiğiniz için -iyi niyetle tabii ki- özür
dileyerek son cümlelerimi ifade ediyorum.
BAŞKAN
– Estağfurullah.
Buyurun.
MEHMET
AKİF HAMZAÇEBİ (Devamla) – Bütün bunları bütüncül bir anlayışla çözmemiz
mümkün. Kısaca, 2981 sayılı Kanun’dan kaynaklanan tapu tahsis belgelerinin
tapuya dönüşmesi; hukuken orman, fiilen orman olmayan, orman özelliğini tamamen
kaybetmiş çok eski yerleşim yerlerindeki evlerin tapu sorunun çözülmesi; 4706
sayılı Kanun’un uygulamasında belediyeler arasındaki farklılıkların
giderilmesi; yine, diğer idarelerin, vakıfların veya büyükşehir belediyelerinin
mülkiyetinde olan arazilerdeki yerleşimlerin tapu sorunlarının çözülmesi;
örneğin, Beykoz Çiğdem Mahallesi’nin bir bölümünün meselesi çözülmüştür, diğer
bölümünün, İstanbul Büyükşehir Belediyesinin gerekli devir işlemini yapmamış
olması nedeniyle çözülmesi mümkün olmamıştır.
Evet,
sözlerim burada bitti.
Sayın
Başkana toleransı için çok teşekkür ediyorum.
Sözlerimi
dinledikleri için Genel Kurula teşekkürlerimi sunuyorum, saygılarımı sunuyorum;
sağ olun. (CHP sıralarından alkışlar)
BAŞKAN
– Teşekkürler Sayın Hamzaçebi.
Öneri
üzerinde söz sırası Milliyetçi Hareket Partisi Grubu adına Mersin Milletvekili
Baki Şimşek’e aittir.
Buyurun
Sayın Şimşek. (MHP sıralarından alkışlar)
Süreniz
üç dakikadır. 
MHP
GRUBU ADINA BAKİ ŞİMŞEK (Mersin) – Teşekkür ediyorum Sayın Başkan.
Sayın
Başkan, yarın 4 Nisan; Türk dünyasının son Başbuğu Alparslan Türkeş’in ölüm yıl
dönümü. “Ben Türk milletini, sokaklarda ıspanak fiyatına satılan demokrasiye,
rüşvet ve hileyle çiğnetilen hukuk düzenine, ahlaktan mahrum bir hürriyete,
tefeciye, karaborsaya yer veren bir iktisadi yapıya çağırmıyorum; Türklük gurur
ve şuuruna, İslam ahlak ve faziletine, yoksullukla savaşa, adaletle yarışa,
birliğe, kardeşliğe, kısacası Hak yoluna, hakikat yoluna Allah yoluna
çağırıyorum.” diyen Başbuğ’umuzu ölüm yıl dönümünde rahmetle yâd ediyorum. 
Değerli
milletvekilleri, Cumhuriyet Halk Partisinin grup önerisi üzerine söz aldım.
Tabii, Türkiye’de neredeyse her bir vatandaşın tapu sorunu var. 2/B
arazileriyle ilgili, tapu tahsis belgeleriyle ilgili, imarla ilgili neredeyse
herkesin bir tapu sorunu var. 2981 uygulandığı zaman bazı belediyeler duyarlı
davrandılar, bu bölgelerin hemen imar planlarını yaptılar, arkasından
uygulamalarını yaptılar, vatandaşlar da haklarını aradılar, müracaat ettiler ve
uygulama neticesinde tapularını aldılar. Ama bugün, teknoloji gelişti, artık
2000’li yıllar, 90’lı yıllar, 80’li yıllar düzeyinde değil. Bugün, havadan
çekilen bir fotoğrafla kimin, nereyi, kaç yıldır işgal ettiği, ne yaptığı,
üzerinde binasının olup olmadığı tespit edilebiliyor. Google Earth’ten bile
girdiğinizde, hangi arazinin işgal altında olduğu, hangi tarihten bu tarafa
işgal edildiği görülüyor. 
Burada
tabii, çıkarılacak yasada istismarın da önünün kapatılması gerekiyor çünkü bazı
rant çevreleri, özellikle, insanların 2/B, hazine veya tapu tahsisle ilgili
olan haklarını noter yoluyla veya başka kanallardan devralarak yeni bir rant
oluşturma yoluna da gidiyorlar. Burada bunun önü de kesilmelidir ama tespitler
yapılarak şu andaki işleyişle bu sorunun çözülebilmesi mümkün değil. Yani Millî
Emlak müdürlüklerinin ve tapu müdürlüklerinin şu anki çalışma düzenine göre bu
problemlerin çözülme şansı yoktur. Mutlaka, illerde ve ilçelerde belediyeler,
Millî Emlak müdürlükleri, tapu müdürlükleri ve diğer kurumlarla beraber bir
komisyon kurularak, yerinde tespitler yapılarak sorunun çözülmesi gerekmektedir.
Yoksa bu sorunları biz yıllardır konuşuyoruz, her bir partinin seçim
beyannamesinde 2/B’yle ilgili, hazine arazisiyle ilgili çözüm üreteceği yazıyor
ama yıllar geliyor geçiyor, sorun orada duruyor, herkesin vaadi de yerinde
duruyor. Buna ciddi bir mesainin harcanması… Sadece kadastral yenilemelerle ve
tespitlerle bu olayın çözülebilmesi mümkün değildir. 
Yine,
mirasla ilgili, imarla ilgili çok büyük sorunlar her bir vatandaşımızı rahatsız
etmektedir ama daha çok İstanbul gündeme getiriliyor. İstanbul ölçeğinde de
mutlaka bu arazilerin “Ranta dönük mü? El değiştirme zamanları nedir?” gözden
geçirilmesi…
(Mikrofon
otomatik cihaz tarafından kapatıldı)
BAŞKAN
– Sözlerinizi tamamlayın Sayın Şimşek.
BAKİ
ŞİMŞEK (Devamla) – Teşekkür ediyorum Sayın Başkan.
İstanbul
ölçeğinin daha dikkatli bir şekilde ele alınması gerekir çünkü Anadolu’da,
taşrada, köylerde herhangi bir rant yok, insanlar belki kafalarını sokacakları
bir ev yapmışlar ama İstanbul’da bugün, Beykoz’da, Anadolukavağı’nda,
Rumelikavağı’nda, birçok bölgede çok yüksek rantın olduğu araziler vardır. Yani
bu arazilerin de… Şimdi, namuslu vatandaşı da burada cezalandırmamak lazım.
Birileri gidecek devletin arazisini işgal edecek, çevirecek veya birinden yakın
tarihte devralacak, diğer vatandaş devletin arazisine dokunmayacak ve mağdur
duruma düşecek. Yani diğerine göre kıyaslandığı zaman bir hak kaybına… Bunu da
gözden geçirmek lazım ama çok eski yıllarda yapılan binaların ve işgallerin
olduğu bölgelerde de sorunun mutlaka kökten çözülmesi gerekmektedir. Çünkü
İstanbul’da gayrimenkul satışlarının çoğunluğu hâlâ muhtar senedi veya
vatandaşların arasındaki adi sözleşmelerle yapılmaktadır çünkü apartman
dikilmiş, tapusu yoktur. Tapusu olmayan bir adam diğerine nasıl hakkını
devredecek? Ya noter sözleşmesiyle ya da adi sözleşmelerle mal alışverişi
yapılmaktadır, bununla ilgili de birçok mağduriyetler ortaya çıkmaktadır. 
(Mikrofon
otomatik cihaz tarafından kapatıldı)
BAKİ
ŞİMŞEK (Devamla) – Konunun çözümlenmesi ve devletimizin buna el atması
gerekmektedir.
Bu
duygu ve düşüncelerle yüce heyetinizi saygıyla selamlıyorum. (MHP sıralarından
alkışlar)
BAŞKAN
– Teşekkürler Sayın Şimşek.
Öneri
üzerinde söz sırası Halkların Demokratik Partisi Grubu adına İzmir Milletvekili
Müslüm Doğan’a aittir.
Buyurun
Sayın Doğan. (HDP sıralarından alkışlar)
Süreniz
üç dakikadır.
HDP
GRUBU ADINA MÜSLÜM DOĞAN (İzmir) – Sayın Başkan, değerli milletvekilleri; CHP
grup önerisi konusunda söz almış bulunmaktayım. 
Değerli
milletvekilleri, konuştuğumuz bu önerge aslında Türkiye’nin çok önemli bir
sorununu gündeme getirmiş durumda. Yıllarca işte bu gecekondu sorunu ülkenin en
önemli sorunu hâlindedir. Beş yıllık kalkınma planlarında aslında önemli
akslar, önemli planlar ortaya konulmuşken bu planlara uyulmamıştır ve özellikle
Demokrat Partiyle birlikte kente doğru yönelim, kent hareketlerindeki
yoğunlaşma nedeniyle, ülkenin de bir konut politikasının olmaması, konut
üretememe gibi sorunlar nedeniyle maalesef kente gelen yurttaşlarımız kendi
konutlarını inşa etmek zorunda kaldılar, buna biz gecekondu dedik. İmar
mevzuatına aykırı olan yapılara, hazine arazisi üzerindeki imar mevzuatına
aykırı yapılara, inşa edilen binalara gecekondu dedik. 
Şimdi,
aslında gecekondu gerçeğini doğru algılamak gerekiyor. Birçok yasa çıkardık.
İşte 775 sayılı Yasa’yı çıkardık, daha sonra 2981 sayılı Yasa çıktı, daha
sonra, özellikle Toplu Konut İdaresinin ortaya koyduğu projelerle birlikte
aslında bir karmaşa da söz konusu ülkede. Bir kere bir şey söyleyeyim: İzmir’in
Limontepe’sinde, merkezinde hâlâ kadastroyu yapamamışız arkadaşlar,
mahallelerde kadastro çalışmalarını yapamamışız. Meslektaşım söyledi ama 1984
yılındaki fotogrametrik değerlendirme haritalarında çok ciddi değerleme
sıkıntıları da vardı. Vatandaş evini yapmış ama uçuşta buluta rast gelmiş, o
günkü değerlemede yersel çalışmaları nedeniyle yanlış çalışmalar da ortaya
çıktı. Yani mülkiyet sorunlarını bir türlü çözemedik. Mesela 400 metrekare tapu
tahsis belgelerinin değerlemesinde, yapılan imar planlarında düzenleme ortaklık
payı kesildiğinde, insanlara orada yeterince, bir konut edinilecek miktarda
arsa da üretilemedi. Sorunlar o kadar ağır ki… Süre uzatımıyla ilgili işte otuz
dört yıldır belediyeler ne yapıyor; niye 2981 sayılı Yasa’nın getirdiği
şartları yerine getirmiyor, vatandaşın sorunlarını çözmüyor? Yani burada
belediyelerin çok büyük hatası söz konusu. Belediyeler bu yasayı uygulayacak
ama belediyelerin -kent anlamında söylüyorum- yeni akslar belirleyeceğine,
aslında önce kent merkezlerinde kalan, o gecekondu olarak değerlendirdiğimiz
yerlerin sorunlarını çözüp planlamaları lazımdı. 
Şimdi
bizim grubumuza da gelen, özellikle bu gecekondu sahiplerinin bir araya gelip
bir sivil toplum örgütüne dönüştürdükleri yapı, aynı şekilde bize de sorunları
anlattılar. Değerli arkadaşlar, orada bir toplumsal doku oluşmuş, gecekondu
dediğimiz o alanlarda, o yapılaşma alanlarında bir sosyal doku oluşmuş. Siz o
dokuyu orada bertaraf edemezsiniz, insanları ayıramazsınız. Kırk yıldır bir
arada yaşıyorlar, toplumsal ilişkiler gelişmiş, başka akrabalık ilişkileri
gelişmiş, kente ilişkin aidiyetler gelişmiş. Orayı terk ettirmeyi
öneriyorsunuz. Bu doğru bir çözüm değil. Oradaki doğru çözüm… 
(Mikrofon
otomatik cihaz tarafından kapatıldı) 
BAŞKAN
– Sözlerinizi tamamlayın Sayın Doğan.
MÜSLÜM
DOĞAN (Devamla) – Sağ olun Başkanım. 
Orada,
yerinde çözümü getirmek gerekiyor. Ayrıca, bir önceki sayın vekilimizin burada
ifade ettiği gibi, işgal edilmiş arazilere bugünkü durumu itibarıyla bir rant
olarak bakılmasını da çok doğru bulmuyoruz. Eğer ülkenin, devletin, Hükûmetin
doğru politikaları olsaydı, Sarıyer’in tepesindeki insan, o zaman, hiçbir
şekilde ulaşımın olmadığı, kentin hiçbir olanağının olmadığı dönemlerde gidip
yerleşme olanağı sağlayan bir insan… O zaman değerli olmayan bir arazi bugün
değerli olmuş olabilir. Bunu da aslında vatandaşın aleyhine olacak şekilde
çözmemiz de doğru bir çözüm yöntemi değil. Burada esas çözüm, yeniden planlama
ve yerinde planlamayı gerçekleştirmektir. Eğer konutu, özellikle 2 milyon
civarında olan gecekondu sayısını bugün biz 50 binlere kadar çekmişsek… Bu 50
bin gecekondu sorununu çok rahatlıkla çözebilecek arsa rezervimiz de var
aslında. 
Bakın,
arkadaşlar, şimdi Toplu Konut İdaresi Başkanlığının geçmişte yaptığı
uygulamalar var. İmar mevzuatımız var; çok güçlü bir İmar Kanunu’muz var. 
(Mikrofon
otomatik cihaz tarafından kapatıldı) 
BAŞKAN
– Sayın Doğan, cümlelerinizi bağlayın, size biraz daha süre tanıyayım. 
MÜSLÜM
DOĞAN (Devamla) - Tamam Başkanım. 
3194
sayılı İmar Kanunu belki onlarca kez baypas edildi Toplu Konut İdaresi
Başkanlığı tarafından. Niye? “Hızlı bir kentleşme…” dediler. Hızlı kentleşmenin
getirdiği kent sorunlarını da görüyoruz. Aslında bu gecekondu sorununu
çözebilecek veriler de elimizde, her türlü veri var, arsa rezervi var.
Toplumsal ilişkilerin yoğunlaştığı alanları biliyoruz, insanların istemlerini
biliyoruz. O hâlde çözemeyeceğimiz bir sorun değil, bu sorunu yerinde ve o
insanların istediği şekilde çözebiliriz diyorum. 
Hepinizi
saygıyla selamlıyorum ve bu araştırma önergesinin de kabulünü diliyorum. 
Saygılar
sunuyorum. (HDP ve CHP sıralarından alkışlar) 
BAŞKAN-
Teşekkürler Sayın Doğan. 
Öneri
üzerinde son söz Adalet ve Kalkınma Partisi Grubu adına İstanbul Milletvekili
Hulusi Şentürk’e aittir. 
Buyurun
Sayın Şentürk. (AK PARTİ sıralarından alkışlar) 
Süreniz
üç dakikadır. 
AK
PARTİ GRUBU ADINA HULUSİ ŞENTÜRK (İstanbul) – Sayın Başkan, değerli
milletvekilleri; hepinizi saygıyla selamlıyorum. Cumhuriyet Halk Partisi
önergesi hakkında söz almış bulunuyorum. 
Hemen
konuşmamın başında sayın önerge sahibine de şu müjdeyi vermek istiyorum: 2981
ve ilgili yasalardaki sürelerle ilgili olarak Çevre Bakanlığımız tarafından
yasa teklifi hazırlandı, şu an komisyonda; DSİ raporuna ek madde olarak kanuna
kondu. İnşallah önümüzdeki günlerde Meclis gündemine gelecek ve bu süreyle
ilgili mağduriyete izin verilmeyecek. 
Yalnız,
sayın önerge sahibimizin de belirttiği gibi, hak sahibi olduğu hâlde tapusunu
alamayan on binlerce insan var fakat bunun temelinde yatan birçok sebep var.
Bunlardan biri davalar. Örneğin, Sultangazi, Başakşehir bölgesinde 22 milyon
metrekarelik bir arazide 5 binin üzerinde bina var. Burada bir paşa torununun
açtığı davadan dolayı, yirmi üç yıldır mahkemeler karar vermediğinden tapu
işlemi yapılamıyor. Benzer şekilde bazıları dere yatakları, bazıları havza
mutlak koruma alanları içerisinde binalar var ve bunların buradan taşınması
gerekiyor. Bununla ilgili de Çınardere örneği verildi. Pendik Belediyesinde
bahsedilen yer, şehir planlarında, orada plan yapılırken okul ve yeşil alan
olarak ayrılan yerde kaldı 300 kadar, diğerlerinin hepsi çözüldü. Onunla ilgili
de sosyal konut yapıldı. Çok küçük bir bedelle bu daireler kendilerine, kabul
edenlere veriliyor.
Bunun
dışında, ayrıca sit ve orman alanlarından kaynaklanan sorunlar var. Bu
sorunları çözerken de takdir edersiniz ki bir şehrin, bir mahallenin okul,
park, yol ve benzeri ihtiyaçlarını da göz önüne almak zorundayız.
Bu
arada bir hususu daha belirteyim: Sadece 2981 değil, 4706 sayılı Yasa’yla da
biliyorsunuz bir düzenleme gelmişti 2003 yılı öncesi bina sahiplerini kapsayan.
Bu 2017 yılında Meclisimizden çıkan bir kanunla 2014 öncesi dönemi de kapsar
bir biçimde genişletildi. Dolayısıyla şu an yaşanan sorunlar sadece orman
alanlarından, havza alanlarından, dere yataklarından ve yeşil alanlardan, okul
alanlarından kalan yerlerden. Onlarla ilgili de inanıyoruz ki belediyeler süreç
içerisinde bu çözümü getirecektir. Bunun Meclis araştırmasına konu olacak bir
yönü yoktur. Bu konuda bir yasal sıkıntı da, süre hariç, yoktur ve süreyle
ilgili de dediğim gibi şu an komisyondadır. 
Bu
münasebetle önergeye ret oyu vereceğimizi belirtiyor, hepinizi saygıyla
selamlıyoruz. (AK PARTİ sıralarından alkışlar) 
BAŞKAN
– Teşekkürler.
FİLİZ
KERESTECİOĞLU DEMİR (İstanbul) – Sayın Başkan, karar yeter sayısı istiyoruz.
BAŞKAN
– Evet, Cumhuriyet Halk Partisi Grubunun…
MEHMET
AKİF HAMZAÇEBİ (İstanbul) – Sayın Başkan, yerimden söz talebim var.
BAŞKAN
- Buyurun Sayın Hamzaçebi, görmedim, özür dilerim.
IV.- AÇIKLAMALAR (Devam)
37.- İstanbul Milletvekili Mehmet Akif Hamzaçebi’nin,
İstanbul Milletvekili Hulusi Şentürk’ün CHP grup önerisi üzerinde AK PARTİ
Grubu adına yaptığı konuşmasındaki bazı ifadelerine ilişkin açıklaması
MEHMET
AKİF HAMZAÇEBİ (İstanbul) - Teşekkür ederim Sayın Başkan. 
İki
konuda Sayın Şentürk’ün açıklamalarına ilave yapmak istiyorum: Birincisi,
Pendik Çınardere’de 1987 yılında o mevki konut alanı ilan edilmişken 2011
planıyla orası günübirlik tesis alanına dönüştürülmüş durumda. Yani “Kamu
hizmet alanında kaldığı için o vatandaşlar bir başka yere taşınıyor.” gerekçesi
doğru değil. Günübirlik tesis alanı ve 1987 yılında orası konut alanı ilan
edilebilmişse demek ki orası tekrar konut alanı ilan edilebilir, böyle bir plan
yapılabilir ve vatandaşlarımız bir başka yere taşınmadan, bulundukları
yerlerde, kanunun öngördüğü şartlar çerçevesinde tapu sahibi olabilirler.
4706
sayılı Kanun’la ilgili Aralık 2017’de çıkan 7061 sayılı Kanun’la bir tarih
düzeltmesi yapıldı, 30 Mart 2014 tarihinden önce yapılmış olan yapılar 4706
sayılı Kanun kapsamına alınmış oldu. Daha evvel bu tarih 31/12/2000’di. Bu iyi
bir gelişme ancak 4706 sayılı Kanun’un 5’inci maddesinin son fıkrasında yer
alan “19 Temmuz 2003” tarihi orada durduğu sürece “30 Mart 2014” tarihi eksik
kalmış olacaktır. Yani 2000 yılından 2014 yılına kadar yapılmış olan yapılara
belediyeler bir bedel tahakkuk ettirmek suretiyle o yapının muhdesât bedelini
vatandaşlardan istemektedirler. Bu şekilde sorun İstanbul’da çok yoğun bir
şekilde yaşanmaktadır. Örneğin Sancaktepe’nin Veysel Karani Mahallesi’nde,
çıkan kanuna rağmen, tarih düzeltmesine rağmen vatandaşlarımızdan bu muhdesât
bedeli, bina inşaat bedeli talep edilmeye devam edilmektedir. 
(Mikrofon
otomatik cihaz tarafından kapatıldı) 
BAŞKAN
– Sözlerinizi tamamlayın Sayın Hamzaçebi.
Buyurun.
MEHMET
AKİF HAMZAÇEBİ (İstanbul) – Son cümlem.
4706
sayılı Kanun’un 5’inci maddesinin son fıkrasındaki “19/7/2003” tarihinin de
Aralık 2017’de kabul edilen 7061 sayılı Kanun’da olduğu gibi “30 Mart 2014”
olarak değiştirilmesi vatandaşlarımızın yaşadığı bu sorunu çözmeye yeterli
olacaktır.
Teşekkür
ederim Sayın Başkan.
BAŞKAN
– Teşekkürler Sayın Hamzaçebi.
VIII.- ÖNERİLER (Devam)
A) Siyasi Parti Grubu Önerileri (Devam)
3.- CHP Grubunun, Türkiye Büyük Millet Meclisi gündeminin
“Genel Görüşme ve Meclis Araştırması Yapılmasına Dair Öngörüşmeler” kısmında
yer alan, 6785 sayılı İmar Kanunu'ndan doğan aksaklıkların araştırılarak
alınması gereken önlemlerin belirlenmesi amacıyla Türkiye Büyük Millet Meclisi
Başkanlığına verilmiş olan (10/964) esas numaralı Meclis Araştırması
Önergesi’nin ön görüşmelerinin, Genel Kurulun 3 Nisan 2018 Salı günkü
birleşiminde yapılmasına ilişkin önerisi (Devam)
BAŞKAN
– Cumhuriyet Halk Partisi Grubunun önerisini oylarınıza sunacağım ve karar
yeter sayısı arayacağım.
Öneriyi
kabul edenler… Etmeyenler… Karar yeter sayısı yoktur.
Birleşime
on dakika ara veriyorum.
Kapanma Saati: 19.23
ALTINCI OTURUM
Açılma Saati: 19.31
BAŞKAN: Başkan Vekili Mithat SANCAR
KÂTİP ÜYELER: Mücahit DURMUŞOĞLU (Osmaniye), Nurhayat ALTACA KAYIŞOĞLU
(Bursa)
----- 0 -----
BAŞKAN – Türkiye
Büyük Millet Meclisinin 80’inci Birleşiminin Altıncı Oturumunu açıyorum. 
Cumhuriyet Halk
Partisi grup önerisinin oylamasında karar yeter sayısı bulunamamıştı. Şimdi
öneriyi tekrar oylarınıza sunacağım ve karar yeter sayısı arayacağım.
Kabul edenler…
Etmeyenler… Karar yeter sayısı yoktur. 
Birleşime beş
dakika ara veriyorum. 
Kapanma Saati: 19.32
YEDİNCİ OTURUM
Açılma Saati: 19.38
BAŞKAN: Başkan Vekili Mithat SANCAR
KÂTİP ÜYELER: Mücahit DURMUŞOĞLU (Osmaniye), Nurhayat ALTACA KAYIŞOĞLU
(Bursa)
----- 0 -----
BAŞKAN
– Türkiye Büyük Millet Meclisinin 80’inci Birleşiminin Yedinci Oturumunu
açıyorum. 
Cumhuriyet
Halk Partisi grup önerisinin ikinci oylamasında da karar yeter sayısı
bulunamamıştı. Şimdi öneriyi tekrar oylarınıza sunacağım ve karar yeter sayısı
arayacağım.
Oylamayı
elektronik cihazla yapacağım.
Oylama
için iki dakika süre veriyorum ve oylamayı başlatıyorum.
(Elektronik
cihazla oylama yapıldı)
BAŞKAN
– Öneri kabul edilmemiştir, karar yeter sayısı vardır.
Adalet
ve Kalkınma Partisi Grubunun İç Tüzük’ün 19’uncu maddesine göre verilmiş bir önerisi
vardır, okutup işleme alacağım ve oylarınıza sunacağım.
4.- AK PARTİ Grubunun, gündemin “Kanun Tasarı ve Teklifleri
ile Komisyonlardan Gelen Diğer İşler” kısmında bulunan 24, 479 ve 142 sıra
sayılı Kanun Tasarılarının bu kısmın 1, 3 ve 4’üncü sıralarına alınmasına ve
diğer işlerin sırasının buna göre teselsül ettirilmesine; Genel Kurulun 26
Nisan 2018 Perşembe (dâhil) tarihine kadar toplantı günlerinde çalışmalarını
24.00’e kadar devam ettirmesine ilişkin önerisi
3/4/2018
Türkiye Büyük Millet Meclisi Başkanlığına
Danışma
Kurulunun 3/4/2018 Salı günü (bugün) yaptığı toplantıda siyasi parti grupları
arasında oy birliği sağlanamadığından, İç Tüzük’ün 19’uncu maddesi gereğince
grubumuzun aşağıdaki önerisinin Genel Kurulun onayına sunulmasını arz ederim.
 Mehmet
Muş
 İstanbul
 AK
PARTİ Grubu Başkan Vekili
Öneri:
Gündemin
“Kanun Tasarı ve Teklifleri ile Komisyonlardan Gelen Diğer İşler” kısmında
bulunan 24, 479 ve 142 sıra sayılı Kanun Tasarılarının bu kısmın 1, 3 ve 4’üncü
sıralarına alınması ve diğer işlerin sırasının buna göre teselsül ettirilmesi,
Genel Kurulun 26 Nisan 2018 Perşembe (dâhil) tarihine kadar toplantı günlerinde
çalışmalarını 24.00’e kadar devam ettirmesi önerilmiştir.
BAŞKAN
– Önerinin gerekçesini açıklamak üzere öneri sahibi Adalet ve Kalkınma Partisi
Grubu adına Bilecik Milletvekili Halil Eldemir konuşacaktır. (AK PARTİ
sıralarından alkışlar)
Buyurun
Sayın Eldemir. 
AK
PARTİ GRUBU ADINA HALİL ELDEMİR (Bilecik) – Teşekkür ediyorum.
Sayın
Başkan, değerli milletvekilleri; İç Tüzük’ün 19’uncu maddesi uyarınca AK PARTİ
Grubumuz adına verilen öneriyle ilgili söz almış bulunuyorum. Bu vesileyle
sizleri, sizlerin nezdinde de aziz milletimizi saygıyla selamlıyorum.
Bugün
temeli atılan nükleer enerji santralinin de ülkemize, milletimize hayırlı olmasını
diliyorum.
Değerli
arkadaşlar, bugün vermiş olduğumuz önerimiz, Türkiye Büyük Millet Meclisi Genel
Kurulunun çalışma programıyla alakalı. Burada 24 sıra sayısıyla dağıtılan,
Türkiye Cumhuriyeti ile Afganistan İslam Cumhuriyeti Arasında Stratejik Ortaklık
ve Dostluk Anlaşmasının Onaylanmasının Uygun Bulunduğuna Dair Kanun Tasarısı’nı
gündemin 1’inci sırasına almayı, 479 sıra sayısıyla dağıtılan, Türkiye
Cumhuriyeti Hükümeti ile Büyük Britanya ve Kuzey İrlanda Birleşik Krallığı
Hükümeti Arasında Savunma ile İlgili Gizlilik Dereceli Bilginin Korunması
Konusunda Güvenlik Anlaşmasının Onaylanmasının Uygun Bulunduğuna Dair Kanun
Tasarısı’nı gündemin 3’üncü sırasına almayı ve yine, 142 sıra sayısıyla
dağıtılan Türkiye Cumhuriyeti Hükümeti ile Büyük Britanya ve Kuzey İrlanda
Birleşik Krallığı Hükümeti Arasında Askeri İş Birliği Çerçeve Anlaşmasının
Onaylanmasının Uygun Bulunduğuna Dair Kanun Tasarısı’nı gündemin 4’üncü
sırasına almayı öneriyoruz. 
Bunun
yanında, Genel Kurulun 26 Nisan Perşembe günü dâhil -bugün, yarın ve perşembe
günü- saat 24.00’e kadar çalışmasını öneriyoruz.
Bu
vesileyle önerimizi Genel Kurulun takdirine sunuyor, hepinizi tekrar saygıyla
selamlıyorum. (AK PARTİ sıralarından alkışlar)
BAŞKAN
– Teşekkürler Sayın Eldemir.
Öneri
üzerinde söz sırası, Halkların Demokratik Partisi Grubu adına İstanbul
Milletvekili Filiz Kerestecioğlu’na aittir. (HDP sıralarından alkışlar)
Buyurun
Sayın Kerestecioğlu, süreniz üç dakikadır.
HDP
GRUBU ADINA FİLİZ KERESTECİOĞLU DEMİR (İstanbul) – Sayın Başkan, değerli milletvekilleri;
saat 24.00’e kadar çalışmamızı öngörüyorsunuz. Çalışırız tabii yani 24.00’e
kadar da çalışırız, sabah altıya kadar da çalışırız ama ne için çalışırız?
Örneğin, bugün 100 bin imzayla Mahalleler Birliği geldi Meclise ve otuz beş
yıla yaklaşan zamandır var olan bir sorunlarının çözülmesini istiyorlar, 2981
sayılı Yasa’daki bununla ilgili mağduriyetten söz ediyorlar. Bunun ya
uzatılması ya da şu anda bulundukları yerlerde, elli altmış yıldır yaşadıkları
konutlarında artık işgalci olarak görüldüklerini, hani “Kristof Kolomb
Amerika’yı keşfetti diyorlar ya, aslında Amerika’ya gittiğinde orada insanlar
yaşıyordu. Biz de burada yaşıyoruz, biz keşfedilmeyi beklemiyoruz, yaşıyoruz
burada. Bu sorun çözülsün artık.” diyorlar. Ama kalkıyorsunuz, ranta açıyorsunuz.
“Aslında, daha öncesinde, ucuz iş gücü olarak bizlerin oralarda bulunması için
insanlara açılan yerlere, şimdi, kalkıyorsunuz, zenginler yerleşsin diye,
Galataport projeleri yapılsın diye başka alanlar açmaya çalışıyorsunuz.”
diyorlar. Ve 100 bin imzayla geldi bu insanlar. Hadi bununla ilgili bir ortak
çalışma yapalım, çalışalım sabahın altısına kadar, buna varız ya da Meclisin
içerisinde bile taşeronla çalışan ve hâlâ sorunları olan, şu Meclisin
kapısından, şu kapıdan çıktığımız zaman yüzlerine baktığımız ve sorunlarını
çözemediğimiz insanlar için çalışalım ama sorun nasıl çözülüyor? Mesela, bugün
gelen insanlar diyorlar ki: “Fikirtepe’de -o kentsel dönüşümün olduğu yerde-
Başbakanın da arsası varmış ve birdenbire, duyduk ki sözleşme yapılmış onlarla.
Neyse ki etrafındaki 4-5 kişi de bu sözleşmeden yararlandı ve onlarla da
sözleşme yapıldı.” Yani neden? Çünkü aslında Başbakanın orada bir mülkü olduğu
için yapılmış bu, vatandaşa geldi mi aynı şey yapılmıyor.
Arkadaşlar,
daha on beş-yirmi dakika önce verdiniz şunu ya, on beş-yirmi dakika önce. Kaç
tane sözleşme yazıyor burada? 27 tane sözleşme var. Bunları biliyor muyuz biz
şimdi? Bunun içeriğini mi konuşacağız? Ne istiyorsunuz 24.00’e kadar
çalıştığımızda? Ne o? Birtakım uluslararası sözleşmeler tıpkı torba yasalar
gibi, paket paket buradan geçecek. Bu konuşma bile şeffaf değil. Ne seçiminiz
ne seçim sisteminiz şeffaf ne Meclisi işletme biçiminiz şeffaf ve böyle bir
şeyin içerisinde bizden anlayış bekliyorsunuz; gerçekten yazık. 
Saygılar
sunarım. (HDP sıralarından alkışlar) 
BAŞKAN
– Teşekkürler Sayın Kerestecioğlu. 
MEHMET
NACİ BOSTANCI (Amasya) – Sayın Başkan…
BAŞKAN
– Buyurun Sayın Bostancı. 
IV.- AÇIKLAMALAR (Devam)
38.- Amasya Milletvekili Mehmet Naci Bostancı’nın, İstanbul
Milletvekili Filiz Kerestecioğlu Demir’in AK PARTİ grup önerisi üzerinde HDP
Grubu adına yaptığı konuşmasındaki bazı ifadelerine ilişkin açıklaması
MEHMET
NACİ BOSTANCI (Amasya) – Sayın Başkanım, teşekkürler. 
İktidarın
görevi, icra yetkisiyle vatandaşın problemlerini çözmektir. Muhalefet de
elbette çeşitli problemleri dile getirecektir. Problemler bitmez, çözümler de
bitmez; önemli olan, ülkenin imkânları çerçevesinde rasyonel çözümler
getirmektir. Neticede, kimin ne yaptığına ve vatandaşın ne ölçüde lehine işler
yaptığına dair denetimi de bizatihi demokratik rejimlerde halk yapar. Bu
bakımdan da AK PARTİ’nin halka veremeyeceği hiçbir hesap yok, bu bir. 
İkincisi:
“Sayın Başbakanın Fikirtepe’de arsası var, o yüzden birtakım düzenlemeler özel
bir şekilde yapılıyor.” iddialarını şiddetle reddediyoruz. Böyle bir şey söz
konusu değildir hiçbir şekilde. Vatandaşa ne uygulanıyorsa, Başbakanın arsası
varsa ona da o uygulanır. Sayın Başbakanın kendisi de AK PARTİ’den hiçbir
yetkili ve de başka türlü bir muamele istemez. 
Teşekkür
ediyorum. 
BAŞKAN
– Teşekkürler Sayın Bostancı. 
FİLİZ
KERESTECİOĞLU DEMİR (İstanbul) – Sayın Başkan…
BAŞKAN
– Buyurun Sayın Kerestecioğlu. 
FİLİZ
KERESTECİOĞLU DEMİR (İstanbul) – Kayıtlara da geçsin diye söylüyorum. Daha önce
biz, “Gerçek değil.” denilen ve aynı şekilde, yine Başbakanla da ilgili olan o
Man Adası belgelerinin burada yırtıldığını gördük, bu kürsüde; daha sonra da
savcılığın “Aslında onlar gerçek belgelerdi.” dediğini de gördük. Kayırmanın
olabileceğini, nasıl olduğunu, aslında gücün yıllar içerisinde nasıl şeffaflığı
ortadan kaldırdığını ve fütursuzlaştırabildiğini iktidarları sadece Türkiye’de
değil, dünya yüzünde her yerde görmek mümkün. 
BAŞKAN
– Teşekkürler Sayın Kerestecioğlu. 
VIII.- ÖNERİLER (Devam)
A) Siyasi Parti Grubu Önerileri (Devam)
4.- AK PARTİ Grubunun, gündemin “Kanun Tasarı ve Teklifleri
ile Komisyonlardan Gelen Diğer İşler” kısmında bulunan 24, 479 ve 142 sıra
sayılı Kanun Tasarılarının bu kısmın 1, 3 ve 4’üncü sıralarına alınmasına ve
diğer işlerin sırasının buna göre teselsül ettirilmesine; Genel Kurulun 26
Nisan 2018 Perşembe (dâhil) tarihine kadar toplantı günlerinde çalışmalarını
24.00’e kadar devam ettirmesine ilişkin önerisi (Devam)
BAŞKAN
– Öneri üzerinde söz sırası, Cumhuriyet Halk Partisi Grubu adına Manisa
Milletvekili Özgür Özel’e aittir. 
Buyurun
Sayın Özel. (CHP sıralarından alkışlar) 
Süreniz
üç dakikadır. 
CHP
GRUBU ADINA ÖZGÜR ÖZEL (Manisa) – Teşekkür ederim Sayın Başkan. 
İktidar
partisi, Meclisi nasıl çalıştıracağına ilişkin bir kez daha fikir değiştirdi,
bir kez daha grup önerisi getirdi; bir kez daha üzerinde konuşacağız, bir kez
daha geçmişte yaptığınız haksızlıklara, bir gece yarısı baskınıyla geçirdiğiniz
karanlık yasalara inat direnmeye, söz hakkını kullanmaya devam edeceğiz. 
Şimdi
buradayken bu Meclisin gerçek bir sorunla yüzleşip bu sorunu çözüp çözmeme
konusunda bir irade göstermesi gerekiyor. İzmir’den çok sayıda şikâyet geliyor
milletvekillerimize. Türkiye’nin pek çok sorununun kökeninde vatandaşlarımızın
inancı, etnik kimlikleri, yaşam tarzları nedeniyle yaşadıkları ayrımcılık
yatıyor. 
Vatandaşların
yakınları hayatını kaybediyor, inancı gereği Alevi vatandaşımız cemevinden
cenazesini kaldıracak, cenazesini duyurmak istiyor ve camiye gidiyor. Hangi
camiye? Caminin ismini veriyorum: Bilal-i Habeşi Camisi’ne gidiyor. Nerede?
İzmir, Bayraklı ilçesi, Nafiz Gürman Mahallesi’nde. Diyor ki: “Cenazemiz var.”
“Başınız sağ olsun.” “Bir sela okuyabilir miyiz?” “Okuruz. Nereden kalkıyor?”
“Cemevi.” “Cemeviyse duyuramayız.” diyor. 
Bu,
bir değil, iki değil, üç değil. Caminin adına dikkat edin; Bilal-i Habeşi
Camisi; o ilk ezanı okuyan Bilal-i Habeşi’nin, camiye ilk çağıran Bilal-i
Habeşi’nin isminin olduğu camide, bir Müslüman’ın kendi inancına göre
cemevinden kaldırılmasını istediği cenazesiyle ilgili selayı okumayıp “Biz
buradan bir cemevinin anonsunu yapamayız.” deyip bu konudaki ısrarlara “Diyanet
İşleri Başkanlığının bir genelgesi var, bu genelge doğrultusunda müftülük
sıkıştırıyor. Daha önce yaptık ama cami hoparlöründen cemevi adı anmayız.”
diyorlar. 
Şimdi,
buna rıza gösteriyorsanız “Bu haktır.” diyorsanız bu uygulama sürsün ama burada
kendinizi o kişinin yerine koyun, yakınlarının yerine koyun. Kendi
memleketinde, kendi vergileriyle finanse edilen Diyanet İşleri Başkanlığının
yine kendi vergileriyle görevlendirdiği, maaşını ödediği temsilciler böyle bir
görevden uzak duruyorlar. Bu ayrımcılıktır, bu ötekileştirmedir, bu yok
saymadır. Bunu yüce Meclisin, iktidar partisinin bilgilerine sunuyoruz.
Uygulama derhâl düzeltilmezse bunu sahipleniyorsunuz demektir. Bu, 2017 Türkiyesini
on altı yılın sonunda getirdiğiniz noktadır. 
Bu
konuda Aleviler isyan etsin diye beklemeyin. Aleviler sorunu içlerinde
yaşıyorlar, kendi yapıları gereği acılarını gömüyorlar, “Bize tarih boyunca
yapılan bir kez daha yapılıyor.” diyorlar, gözlerinin yaşını içlerine
akıtıyorlar ama bu ayrımcılığa, bu haksızlığa sessiz kalmamak lazım. Buna
sessiz kalıyorsanız, bu ayıba sahip çıkıyorsanız sözün bittiği yerdeyiz.
Hepinize
saygılar sunuyorum. (CHP sıralarından alkışlar)
BAŞKAN
– Teşekkürler Sayın Özel.
Öneriyi
oylarınıza…
MEHMET
NACİ BOSTANCI (Amasya) – Sayın Başkan… Sayın Başkan…
BAŞKAN
– Buyurun Sayın Bostancı.
IV.- AÇIKLAMALAR (Devam)
39.- Amasya Milletvekili Mehmet Naci Bostancı’nın, Manisa
Milletvekili Özgür Özel’in AK PARTİ grup önerisi üzerinde CHP Grubu adına
yaptığı konuşmasındaki bazı ifadelerine ilişkin açıklaması
MEHMET
NACİ BOSTANCI (Amasya) – Alevi vatandaşlarımız da bu ülkenin birinci sınıf
vatandaşlarıdır ve diğer insanlar nasıl her türlü hakka sahiplerse Aleviler de
sahiptirler. Eğer birtakım problemler yaşanıyorsa bunları çözmek hepimizin
boynunun borcudur, bu bir. 
İkincisi,
usul olarak yapılan, eğer bir mevta bir camiden kaldırılıyorsa selası o camiden
veriliyor, usul budur. Dolayısıyla bu, ayrımcı bir yaklaşım çerçevesinde
değildir, cenaze kaldırıldığı için o camiden duyurma şeklinde bir uygulama söz
konusudur. Bunun ötesinde, ayrı bir uygulama talep ediliyorsa, her türlü
cenazenin camilerden bildirilmesi isteniyorsa biz de bu konuda Diyanetle
görüşürüz, bu talebi iletiriz ama bunu bir tür ayrımcılık şeklinde takdim
etmeyi, teknik bir uygulamayı ayrımcı yaklaşım olarak görmeyi doğru bulmayız. 
Alevi
vatandaşlarımızın da taleplerini takip etmek, haklarına ilişkin herhangi bir
problem varsa bunları da çözüme ulaştırmak muhalefetin de görevidir ama en
başta iktidarın görevidir. Biz burada da gerekeni yaparız fakat uygulama,
mevtanın defnolunduğu camiden selanın verilmesi şeklindedir. 
Teşekkürler.

BAŞKAN
– Teşekkürler Sayın Bostancı. 
ÖZGÜR
ÖZEL (Manisa) – Sayın Başkanım… 
BAŞKAN
– Buyurun Sayın Özel. 
40.- Manisa Milletvekili Özgür Özel’in, Amasya Milletvekili
Mehmet Naci Bostancı’nın yaptığı açıklamasındaki bazı ifadelerine ilişkin
açıklaması
ÖZGÜR
ÖZEL (Manisa) – Sayın Bostancı tahmin ediyorum bir bilgi eksikliğinden burada
hakikati söyleyemedi. Şunu düzeltelim: Ben Manisa’nın Hacıaliler köyündenim.
Cenazemiz Hacıaliler’den kalkar, Manisa’nın dört bir yanındaki dört büyük
camide sela okuturuz ve “Cenaze Hacıaliler’den kalkacaktır, şuradan araç
kaldırılacaktır.” deriz. Bunu tek yaşayan ben olamam, bu Meclisteki herkes bunu
yaşıyor. Gün olur, şehrin neredeyse bütün camilerinde birden sela okunur, bir
tanesinden kaldırılır. Mesele söylediği gibi basit, teknik bir mesele değildir;
mesele ayrımcılıktır. 
FEVZİ
ŞANVERDİ (Hatay) – Sizin ruhunuzda var o, ruhunuzda. Utanın, utanın! 
ÖZGÜR
ÖZEL (Manisa) – Başka bir caminin anonsunun duyurulmasında herhangi bir
tereddüt çekmeyen Diyanet teşkilatı, verilen bu haksız talimat yüzünden “Cami
hoparlöründen cemevi anonsu yapamıyoruz.” demektedir.
FEVZİ
ŞANVERDİ (Hatay) – Yok öyle bir şey. 
ÖZGÜR
ÖZEL (Manisa) – Düzeltin, çıkıp teşekkür ederiz. İzmir’de yaşanıyor,
Türkiye’nin birçok yerinde yaşanıyor ve bunu düzeltmeyip bir kakafoniyle oradan
bağırarak bir şeye yormayın. Başına senin gelse Aleviler senin hakkını
savunurlar. Bu son derece yanlış bir iştir. Verilen bilgi doğru bir şey
değildir. 
Teşekkür
ediyorum. 
BAŞKAN
– Teşekkürler Sayın Özel. 
FEVZİ
ŞANVERDİ (Hatay) – Bunu bile siyaset malzemesi yapıyorsunuz, yazık size! 
MEHMET
NACİ BOSTANCI (Amasya) – Sayın Başkan… 
BAŞKAN
– Buyurun Sayın Bostancı. 
MEHMET
NACİ BOSTANCI (Amasya) – Kayıtlara geçsin diye söylüyorum.
Alevi
vatandaşlarımızın böyle bir talebi varsa Diyanette takipçisi olmak da bizim
boynumuzun borcudur. 
Teşekkürler.

ÖZGÜR
ÖZEL (Manisa) – Bekliyoruz. 
FİLİZ
KERESTECİOĞLU DEMİR (İstanbul) – Doğru cevap buydu. 
BAŞKAN
– Teşekkürler. 
VIII.- ÖNERİLER (Devam)
A) Siyasi Parti Grubu Önerileri (Devam)
4.- AK PARTİ Grubunun, gündemin “Kanun Tasarı ve Teklifleri
ile Komisyonlardan Gelen Diğer İşler” kısmında bulunan 24, 479 ve 142 sıra
sayılı Kanun Tasarılarının bu kısmın 1, 3 ve 4’üncü sıralarına alınmasına ve
diğer işlerin sırasının buna göre teselsül ettirilmesine; Genel Kurulun 26
Nisan 2018 Perşembe (dâhil) tarihine kadar toplantı günlerinde çalışmalarını
24.00’e kadar devam ettirmesine ilişkin önerisi (Devam)
BAŞKAN
– Öneriyi oylarınıza sunuyorum: Kabul edenler… Etmeyenler… Öneri kabul
edilmiştir. 
Değerli
milletvekilleri, İç Tüzük’ün 37’nci maddesine göre verilmiş bir doğrudan
gündeme alınma önergesi vardır, okutup işleme alacağım ve oylarınıza sunacağım.

VII.- BAŞKANLIĞIN GENEL KURULA SUNUŞLARI (Devam)
C) Önergeler
1.- İzmir Milletvekili Özcan Purçu’nun, (2/1037) esas
numaralı 8 Nisan Gününün Dünya Romanlar Günü Olarak Kabul Edilmesine İlişkin Kanun
Teklifi’nin doğrudan gündeme alınmasına ilişkin önergesi (4/143)
Türkiye Büyük Millet Meclisi Başkanlığına
(2/1037)
esas numaralı Kanun Teklifimin İç Tüzük’ün 37’nci maddesine göre doğrudan
gündeme alınması için işlem yapılmasını saygılarımla arz ve talep ederim. 
 Özcan
Purçu
 İzmir

BAŞKAN
– Teklif sahibi, İzmir Milletvekili Özcan Purçu konuşacaktır. 
Buyurun
Sayın Purçu. (CHP sıralarından alkışlar)
Süreniz
beş dakikadır.
ÖZCAN
PURÇU (İzmir) – Sayın Başkan, değerli milletvekilleri; hepinize saygılarımı
sunuyorum.
8
Nisan, Roman vatandaşlarımız için çok önemli bir gündür; tüm dünyada kutlanan,
tüm dünyada Roman Günü olarak kutlanan bir gündür. 
Bugün
nasıl ilan edildi onun kısacık tarihine gelmek istiyorum. 8 Nisan, İkinci Dünya
Savaşı’nda Nazi katliamında öldürülen 1,5 milyon Roman vatandaşımızın anısına
tüm dünyadaki Romanlar için ilan edilmiş bir gündür. Dolayısıyla bugünün
Türkiye'de de Roman Günü olarak kutlanması amacıyla Sayın Özgür Özel Başkan
Vekilimizle birlikte bir kanun teklifi verdik. Türkiye'de de Roman Günü olarak
kutlanmasıyla ilgili.
Bugün,
8 Nisan Dünya Romanlar Günü olarak, Türkiye'de neyi istiyoruz da bunu teklif
ettik? Biz, Romanlar olarak unutulmak istemiyoruz, hizmet almak istiyoruz,
ayrımcılığa tabi tutulmak istemiyoruz, ön yargıya maruz kalmak istemiyoruz,
farkındalık istiyoruz, hizmet istiyoruz ve barış istiyoruz. Bunun için,
Avrupa'da ve dünyada kutlandığı gibi Türkiye'de de Roman Günü’nün kabul
edilmesini istiyoruz, çok normal bir şey istiyoruz. Dolayısıyla, bu bağlamda da
hepinizden destek istiyoruz. Çünkü maalesef, Türkiye'de Roman vatandaşlarımız
unutulmuş durumda, mahallesinin önünden geçersin ama içine girdiğin zaman
gerçeği görürsün. Çok fazla da içimize girilmediği için gerçeği hiç kimse
bilmiyor. Bir soru sorsam, acaba bunu kim cevaplayabilecek? Türkiye'de ne kadar
Roman yaşıyor desem, bunun net cevabını verebilir miyiz? Türkiye'de Romanların
yüzde kaçı işsiz desem, bu soruyu cevaplayabilir misiniz? Türkiye'de Romanların
yüzde kaçı okula gidiyor desem, bunu cevaplayabilir misiniz? Bunu
cevaplayamazsınız, bu derdi bu sıkıntıyı biz biliyoruz. Örnek vereyim:
Türkiye'de 5 milyon civarında Roman vatandaş yaşıyor; yüzde 96’sı işsiz, yüzde
2’si ancak liseye gidebiliyor, binde 4'ü ancak üniversiteye gidebiliyor ve
yoksulluk sınırının altında, açlık sınırının altında yaşıyor çünkü işi yok,
eğitimi yok. Bunun için biz, Romanları görünür kılmak istiyoruz, bunun için bu
günün kabul edilmesini istiyoruz. Bugün senede bir defa belki hatırlanırız,
senede bir defa belki Hükûmetin aklına geliriz, senede bir defa belki hizmet
alabiliriz, senede bir defa belki hatırlanıp aranırız, soruluruz, belki
hasbihâl ederiz. 
Bugün,
şunun için de önemli: Farklı kültürlerin bir araya gelmesi için önemli. Farklı
kültürlerin bir mozaik oluşturması, bir arada yaşama bilincinin artırılması
için de istiyoruz bunu. 
Roman
vatandaşlarımızın huyunu herkes bilir, ülkesine, milletine, devletine
bağlılığını herkes bilir. Onun için, bu bağlılığı bildiğimiz için de bugünü
Roman vatandaşlardan esirgemeyin diyoruz. 
Hepinize
saygılar, sevgiler sunuyorum, oylamada “evet” oyu vermenizi de istiyorum. 
Bu
arada, herkes sizi bekliyor arkadaşlar. Bütün Roman vatandaşlar şu an sizi
izliyor “Acaba AKP sıralarından ‘hayır’ oyu mu çıkacak?” diye bakıyorlar. 
ÖZKAN
YALIM (Uşak) – Vermezler, vermezler Hocam. 
ÖZCAN
PURÇU (Devamla) - Ona göre de size oy verecekler ya da bize oy verecekler. (CHP
sıralarından alkışlar) 
AKP’ye
oy veren Roman vatandaşlara sesleniyorum: Bakın, burada, biraz sonra sizin için
oylama yapılacak. Bakın bakalım Romanlar, sizi Hükûmet seviyor mu sevmiyor mu
ya da Romanları Hükûmet önemsiyor mu önemsemiyor mu? Hizmet etmediniz bari… 
ÖZGÜR
ÖZEL (Manisa) – Sor bize ne oy vereceğiz diye. Sor bize, sor. 
ÖZCAN
PURÇU (Devamla) - Evet, bakın, Cumhuriyet Halk Partisi burada. (CHP
sıralarından “Evet” sesleri) 
ÖZGÜR
ÖZEL (Manisa) – “Evet” diyoruz, Romanlara “evet” diyoruz. 
ÖZCAN
PURÇU (Devamla) - Evet, bitti. Bak, muhalefet burada. 
Arkadaşlar,
hizmeti görmedik bari bir defa da şu günü kabul edin de senede bir defa Roman vatandaşlarımızı
hatırlayalım. 
Çok
teşekkür ediyorum. 
CEYHUN
İRGİL (Bursa) – AKP Romanları görmüyor, görsün. 
ÖZCAN
PURÇU (Devamla) - Bütün milletimize, halkımıza sevgiler saygılar sunuyorum;
bütün milletvekillerimize saygılar sunuyorum. 
Sağ
olun. (CHP sıralarından alkışlar) 
BAŞKAN
– Sayın Bostancı… 
IV.- AÇIKLAMALAR (Devam)
41.- Amasya Milletvekili Mehmet Naci Bostancı’nın, İzmir
Milletvekili Özcan Purçu’nun doğrudan gündeme alınma önergesi üzerinde yaptığı
konuşmasındaki bazı ifadelerine ilişkin açıklaması
MEHMET
NACİ BOSTANCI (Amasya) – Sayın Başkanım, teşekkürler. 
Roman
vatandaşlarımıza ilişkin AK PARTİ İktidarının yapmış olduğu çalışmalar
ortadadır ve Romanlar tarafından gayet iyi bilinmektedir. Geçmişte de Roman
açılımı diye çalışmalar yapılmış ve buradan çıkan birtakım sonuçlar pratiğe de
yansımıştı. Önemli olan sembolik günlerde anmak değil, her gün onları
hatırlayıp bilerek bu ülkenin bütün vatandaşlarını kucaklar gibi kucaklamaktır,
AK PARTİ bunu yapmıştır. (AK PARTİ sıralarından alkışlar)
O
yüzden buradaki tavır, gün atama, gün tayin etme değil, Romanların
problemlerine sahip çıkmaktır. Bundan sonra da bizim yönümüz bütün halkımızın
olduğu gibi Roman vatandaşlarımızın problemlerini çözme istikametinde
olacaktır.
Teşekkürler.
(AK PARTİ sıralarından alkışlar)
BAŞKAN
– Teşekkürler Sayın Bostancı.
Buyurun
Sayın Özel, söz isteğiniz vardı.
42.- Manisa Milletvekili Özgür Özel’in, AK PARTİ iktidarının
vatandaşta eşitsizlik, adaletsizlik, ayrımcılık duygusu oluşturduğuna ilişkin
açıklaması
ÖZGÜR
ÖZEL (Manisa) – Sayın Başkan, Aleviler diyor ki: “Biz ayrımcılığa tabi
tutuluyoruz.” Diyorlar ki “Hayır, ayrımcılık yok, biz size eşit davranıyoruz.”
Romanlar diyorlar ki: “Biz haksızlığa tabi tutuluyoruz, eşitsiz
davranıyorsunuz.” “Hayır, eşitsiniz, emin olun eşitsiniz.”
ŞAHİN
TİN (Denizli) - Bunu sen diyorsun, sen. Bunu sen diyorsun.
ÖZGÜR
ÖZEL (Manisa) - Sizin kendinize “adil” demeniz yetmez. Ahalinin adaletinize
inanması, bunu ahalinin söylemesi gerekir. Sizin hükmettiğiniz iktidarınız şu
anda vatandaşta eşitsizlik, adaletsizlik, ayrımcılık duygusu oluşturuyor, bunu
çözmeden hayır kardeşim… Fil diyor ki: “Ben filim.” Siz diyorsunuz ki: “Hayır,
sen zebrasın.” Diyor ki: “Ben filim kardeşim, fil; kimliğimi tanıyacaksın, buna
uygun hareket edeceksin.” Baskıyla, zorla her şey olur ancak inanca, etnisiteye
bir şeyi zorla kabul ettirmek olmaz, buna karşı çıkıyoruz.
Teşekkür
ederim. (CHP sıralarından alkışlar)
BAŞKAN
– Teşekkürler Sayın Özel.
Sayın
Kerestecioğlu…
43.- İstanbul Milletvekili Filiz Kerestecioğlu Demir’in, Amasya
Milletvekili Mehmet Naci Bostancı’nın yaptığı açıklamasındaki bazı ifadelerine
ilişkin açıklaması
FİLİZ
KERESTECİOĞLU DEMİR (İstanbul) – Sayın Başkan, insanların ne istediğine,
özellikle bir ülkede yaşayan, farklılıklarıyla birlikte yaşayan, böyle yaşamak
isteyen insanların ne istediğine karşı “Biz zaten bunu biliyoruz, biz zaten
bunu yaparız.” diye cevap verirseniz bunun adı “kibir”dir. Ona, o insanlar
karar verirler. O insanlar da gerçekten bir günün bu şekilde anılmasını
istiyorlarsa, en azından o gün, Roman vatandaşlarımız o sorunlarının daha
sağlam bir şekilde dile gelebileceğini “En azından bir gün de olsa
hatırlanacağız.” diyerek ifade ediyorlarsa o zaman buna saygı duymak gerekir.
Bir iktidarın yapması gereken, vatandaşlarına kulak tıkamak değil, kulağını
iyice açmak ve buna saygı duymaktır, bunu yerine getirmektir. Ben, o bir günü
bile kabul etmeyen arkadaşlar ne kadar fazla, daha fazla gelsinler, burada oy
kullansınlar diye karar yeter sayısı istiyorum Sayın Başkan.
BAŞKAN
– Teşekkür ederim. 
VII.- BAŞKANLIĞIN GENEL KURULA SUNUŞLARI (Devam)
C) Önergeler (Devam)
1.- İzmir Milletvekili Özcan Purçu’nun, (2/1037) esas
numaralı 8 Nisan Gününün Dünya Romanlar Günü Olarak Kabul Edilmesine İlişkin
Kanun Teklifi’nin doğrudan gündeme alınmasına ilişkin önergesi (4/143) (Devam)
BAŞKAN
– Önergeyi oylarınıza sunacağım ve karar yeter sayısı arayacağım. 
Kabul
edenler… Etmeyenler… 
Elektronik
cihazla oylama yapacağız.
Oylama
için iki dakika süre tanıyorum.
(Elektronik
cihazla oylama yapıldı) 
BAŞKAN
– Karar yeter sayısı yoktur.
Birleşime
beş dakika ara veriyorum. 
Kapanma
Saati: 20.08
SEKİZİNCİ OTURUM
Açılma Saati: 20.14
BAŞKAN: Başkan Vekili Mithat SANCAR
KÂTİP ÜYELER: Mücahit DURMUŞOĞLU (Osmaniye), Nurhayat ALTACA KAYIŞOĞLU
(Bursa)
----- 0 -----
BAŞKAN
– Türkiye Büyük Millet Meclisinin 80’inci Birleşiminin Sekizinci Oturumunu
açıyorum. 
İzmir
Milletvekili Özcan Purçu’nun verdiği doğrudan gündeme alınma önergesinin
oylamasında karar yeter sayısı bulunamamıştı.
Şimdi
önergeyi tekrar oylarınıza sunacağım ve karar yeter sayısı arayacağım.
Oylamayı
elektronik cihazla yapacağım.
Oylama
için iki dakika süre veriyorum ve oylamayı başlatıyorum.
(Elektronik
cihazla oylama yapıldı)
BAŞKAN
– Karar yeter sayısı vardır, önerge kabul edilmemiştir.
Değerli
milletvekilleri, alınan karar gereğince sözlü soru önergeleri ile diğer denetim
konularını görüşmüyor ve gündemin “Kanun Tasarı ve Teklifleri ile
Komisyonlardan Gelen Diğer İşler” kısmına geçiyoruz. 
1’inci
sıraya alınan, Türkiye Cumhuriyeti ile Afganistan İslam Cumhuriyeti Arasında
Stratejik Ortaklık ve Dostluk Anlaşmasının Onaylanmasının Uygun Bulunduğuna
Dair Kanun Tasarısı ve Dışişleri Komisyonu Raporu’nun görüşmelerine
başlayacağız. 
IX.- KANUN TASARI VE TEKLİFLERİ İLE KOMİSYONLARDAN GELEN
DİĞER İŞLER
A) Kanun Tasarı ve Teklifleri
1.- Türkiye Cumhuriyeti ile Afganistan İslam Cumhuriyeti
Arasında Stratejik Ortaklık ve Dostluk Anlaşmasının Onaylanmasının Uygun
Bulunduğuna Dair Kanun Tasarısı (1/325) ve Dışişleri Komisyonu Raporu (S.
Sayısı: 24) (x)
BAŞKAN
– Komisyon? Burada. 
Hükûmet?
Burada. 
Komisyon
Raporu 24 sıra sayısıyla bastırılıp dağıtılmıştır. 
Tasarının
tümü üzerinde ilk söz Milliyetçi Hareket Partisi Grubu adına Antalya
Milletvekili Mehmet Günal’a aittir. 
Buyurun
Sayın Günal. (MHP sıralarından alkışlar) 
Süreniz
yirmi dakikadır. 
MHP
GRUBU ADINA MEHMET GÜNAL (Antalya) – Sayın milletvekilleri, hepinizi saygıyla
selamlıyorum. 
Değerli
arkadaşlar, şu anda, uluslararası anlaşmalardan Afganistan’la yapılmış olan
stratejik ortaklık anlaşması üzerinde söz aldım. 
Öncelikle,
yarın 4 Nisan ve partimizin kurucusu, devlet adamı, siyaset adamı Başbuğ
Alparslan Türkeş’in ölüm yıl dönümü. Yarın kendisini kabri başında rahmetle,
minnetle tekrar anacağız. Burada, sizlerin huzurunda tekrar minnetle, rahmetle
anıyor, Allah rahmet eylesin diyorum. 
Değerli
arkadaşlar, Afganistan önemli bir ülke ama geçmişten bugüne Doğu-Batı arasında
yaşanan, geçmiş zamanda Sovyetler Birliği ile Amerika Birleşik Devletleri
arasında yaşanan savaşların, sonrasında da jeopolitik savaşların ortasında
kalmış bir ülke. Biz sadece Afganistan’la ilgili değil, Milliyetçi Hareket
Partisi olarak çok yönlü dış politika anlayışımızın bir gereği olarak, bütün
ülkelerle yapılan, dost ve kardeş ülkelerle yapılan anlaşmaları esas itibarıyla
destekliyoruz. Bize göre, ne doğu ne batı ne kuzey ne güney ülkeleri birbirinin
alternatifi değildir. Türkiye Cumhuriyeti devletinin ve Türk milletinin
çıkarları kiminle, neyi istişare etmeyi gerektiriyorsa onlarla ilgili
çalışmalar yapılır. Bu anlaşmaları da o kapsamda görüyoruz. Ancak bu devlet
üzerinde, bu ülke üzerinde oynanan oyunlar maalesef devam ediyor. Bizim de
Türkiye Cumhuriyeti olarak yıllardan beri, Afganistan’daki güçlere destek
verdiğimiz, dost ve kardeş ülke olarak orada bulunduğumuz bir gerçektir.
Bu
vesileyle sizlerin huzuruna gelmişken oradaki huzursuzluğun da nedeni olan
küresel güçlerin bugün bizim coğrafyamızda devam ettirdikleri, Afganistan’dan
sonra Irak’ın işgaliyle devam eden, şimdi bütün bu “Arap Baharı” diye
söyledikleri… Aslında emperyalist güçlerin egemenlik kurmak istedikleri güç
savaşlarının, enerji savaşlarının yaşandığı bu bölgemizde de aynı şeylerin
olduğunu gözlemliyoruz. Maalesef, Afganistan’da başarısızlığa uğrayan bu
küresel güçler aynısını Irak’ta tekrarlamışlar, yüz binlerce insanın ölmesine
neden olmuşlardır. Şimdi aynı oyun Suriye’de oynanmaya çalışılmakta ve bu
coğrafya üzerindeki hesaplar devam etmektedir. Ancak biz, Türkiye Cumhuriyeti
devleti olarak yıllardır bu topraklarda yaşayan insanlarla yüzlerce yıl kader
birlikteliği yapmış ve kardeşçe yaşamış bir ülkeyiz, bir milletiz. Bu kapsamda
da bu gelişmelere duyarsız kalmamız mümkün değildir. 
Bugün
grup konuşmasında Sayın Genel Başkanımız gündemdeki bu konulara daha ayrıntılı
bir şekilde değindiler. Hele hele birkaç gündür Suriye’yle ilgili konularda
yaşananlar, Amerika’nın “Çekileceğiz.” demesi, arkasından Fransa’nın, orada
bölücü unsurlarla yapmış olduğu toplantının ötesinde, kendilerinin de buraya
güç göndereceğini ve sanki bir nöbeti devralır gibi burada olacağını beyan
etmesi bizim tarafımızdan kabul edilebilir bir şey değildir değerli arkadaşlar.
Açıkçası, burada Amerika Birleşik Devletleri’nin ne yaptığını düşünmeye,
“Bunları şöyle mi yapar, böyle mi yapar?” diye televizyonlarda akşamları
saatlerce tartışılan programlar gibi tartışmaya gerek yoktur. Türkiye
Cumhuriyeti devleti güçlü bir devlettir, kadim bir devlet geleneğine sahiptir.
Bu kapsamda da Türk Silahlı Kuvvetlerimiz gerekli önlemleri almakta, gerekli
çalışmalar yapılmaktadır. Başlangıçta Afrin’le ilgili de birçok şey söylenmişti
ve güvenlik kuvvetlerimiz başarılı bir şekilde önce alanın temizlenmesinde,
sonrasında da şehir merkezinin kontrol altına alınmasında çok başarılı
faaliyetler göstermiştir; özellikle zamanlama açısından sivil kayıpların
olmaması için dikkatli bir çalışmayla ve diplomasi çabasıyla uluslararası
arenada haklılığımızı anlatacak şekilde bu çalışmaları yapmışlardır. Tabii,
şimdi, burada “Çekiliyorlar mı, çekilmiyorlar mı, kim geliyor?” tartışmasından
ziyade, bizim, milletçe birlik beraberlik içerisinde buradan terör
örgütlerinin, terör unsurlarının temizlenmesini sağlamak için Türk Silahlı
Kuvvetlerine, güvenlik güçlerimize destek olmamız gerekmektedir. Milliyetçi
Hareket Partisi olarak geçmişte bunu söyledik. 6 Ağustos 2012’de Sayın Genel
Başkanımız bu terör koridorunun Kandil’den Afrin’e kadar temizlenmesi
gerektiğini beyan etmişti. Şimdi, bu noktada her ne kadar Afrin’de bir ilerleme
sağlanmış ve temizlik başarılmışsa da bundan sonraki süreçte Menbic’le ve
Fırat’ın doğusuyla ilgili tartışmalar devam etmektedir. Biz Türkiye Cumhuriyeti
devleti olarak kararlı bir şekilde ve azimle buralardaki terör unsurlarının
temizlenmesi için gayret etmek durumundayız ve bu kapsamda yapılacak
çalışmalara da destek olmak durumundayız. Tabii ki Afrin’de başarılı oldukça
Menbiç’le ilgili tartışmalar uluslararası arenada da devam etmekte, Fransa’nın
yaptığı gibi bazı çevreler de İngiltere’nin Rusya’yla ilgili almış olduğu
yaptırım kararlarına destek olarak bir kutuplaşmaya doğru gitmektedirler.
Açıkçası, buradan tekraren uyarıyoruz, bugün Sayın Genel Başkanımızın yaptığı
uyarıyı da buradan tekrar ediyoruz: Bu ülkeler aklını başına almalı ve Türkiye
Cumhuriyeti devletinin geçmişte yaptıklarını, Türk milletinin Kurtuluş
Savaşı’nda ve Çanakkale savaşlarında neleri başardığını bir defa daha dikkatle
gözden geçirmelerinde fayda vardır diyoruz. Çünkü bu terör örgütleri bu
coğrafyadan sökülmedikçe Türk milletine huzur yoktur. Onun için de bu
unsurların buradan temizlenmesi gerekir. “Fırat’ın doğusu, batısı, Menbiç’di.”
diye tartışmaya gerek yok. Biz de kararlılıkla bu çabaların arkasında durmak
zorundayız, Türk Silahlı Kuvvetlerinin moralini yüksek tutmak, gerekli
destekleri de sağlamak zorundayız. Bundan sonrasında orada terör örgütlerinin
yeniden yapılanmasına izin veremeyiz ve bundan sonra ne olacak? Milyonlarca
insanın Türkiye sınırlarının içerisinde daha önce Fırat Kalkanı Harekâtı’ndan
sonra olduğu gibi, oralarda bu insanların yeniden iskânını sağlamalı, buraları
terörden arındırmalı ve kendi topraklarında orada daha önce yaşayan insanların
yerleşmesini temin etmek zorundayız. Bu, aynı zamanda bizim insani bir
vazifemizdir ve uluslararası toplumu da aslında bu çabalara destek vermeye
çağırıyoruz. Aksi takdirde, bunların insan haklarıyla ilgili söylemlerinin,
biraz insancıl yaklaşım gibi, bazı çalışmalar yapıyormuş gibi görünmelerinin
beyhude olduğu ortaya çıkacaktır. Bunları sadece bir maliyet olarak gören
Avrupa Birliği yetkililerini de bu sözleşmelere uymaya ve vadettikleri yardım
miktarlarını ödemeye çağırıyoruz. Bundan sonraki süreçte, değerli arkadaşlar,
bu çalışmalar devam edecek.
Maalesef,
Fransa’nın bu tutumu da açıkçası çok anlaşılabilir değildir demeyelim, artık
anlıyoruz çünkü Şark meselesi ve Orta Doğu’daki bu savaşlar bugünün konusu
değildir. Yüz yıl önce planlanan, uygulanan ama yarım kalan bir planın yeniden
uygulamaya konulması, bir proje olarak ikinci bir Sykes-Picot Anlaşması gibi,
küresel güçlerin kendi aralarındaki enerji savaşlarında, bu bölgeyi kontrol
etme savaşlarında bir araç olarak kullandıkları, terör örgütleri vasıtasıyla
yaptıkları vekâlet savaşının bir sonucudur. Bugün burada maalesef sanki yeni
bir şeymiş gibi bakıyoruz ama geçmişten bugüne devam eden Türkiye ve İslam
düşmanlığı yeniden hortlamaktadır ve bu çalışmaların perde arkasında birtakım
görüşmelerin olduğunu da bizler hem medyadan hem de siyasi gelişmelerden
izliyoruz.
Tabii
ki dikkat etmedikleri şudur: Biliyorsunuz, bizler Kara Fatmaların, Şahin
Beylerin torunları olarak kendilerini Kurtuluş Savaşı’nda buralardan attık. En
zayıf diye gördükleri, hasta adam diye gördükleri dönemde bunları yaptık. Türk
milleti defalarca tarihin akışını değiştirecek kahramanlıkları sergilemiş,
onların en olmadık diye gördüğü zamanda bu emperyalist güçleri buradan atmasını
bilmişti. 
Değerli
arkadaşlar, geçtiğimiz haftalarda 18 Mart Zaferi’nin yıl dönümünü burada
birlikte kutladık. Deniz savaşlarıyla ilgili tekraren bugün bu çalışmaları
yaparken Tophaneli Yüzbaşı İsmail Hakkı’yı tekrar hatırlatmakta fayda görüyorum
ki Türkiye Cumhuriyeti devletinin gücünü ve Türk milletinin geçmişte
yaptıklarını tekrar akıllarına getirsinler diye. Biliyorsunuz, bu savaş
dünyanın seyrini değiştirmiş, o bölgedeki birtakım paylaşımları etkilemiş,
Rusya’daki gelişmeleri, Sovyetler Birliği’yle ilgili -sonraki adıyla-
gelişmeleri ve dünyanın akışını etkilemiş. 
Açıkçası,
kısaca şu değerlendirmeyi sizlerle paylaşmak istiyorum bu vesileyle: Churchill
bu konuda değerlendirme yaparken -o zamanki İngiltere Başbakanı- şöyle diyor:
“Dört yüz yıldan beri dünya tarihinde Tophaneli Hakkı’nın yaptığını kimse yapamadı.
Bir gece önce Tophaneli Hakkı, Rus, Bulgar batık gemilerinden çıkarılmış
mayınları ummadığımız şekilde denize dökünce 18 Martta yaptığımız hücum
fecaatle sonuçlandı; donanmamızın üçte 1’i sulara gömüldü, üçte 1’i
kullanılamaz hâle geldi. Başarısızlık beni yirmi beş yıl politikanın dışına
fırlattı ve savaş iki buçuk yıl uzadı, 8,5 milyon Avrupalı öldü. Rusya komünist
olurken 30 milyon insan hayatını kaybetti. Rusya’nın Çin’i komünist yapması 50
milyon kişinin hayatına mal oldu. Biz Boğaz’ı geçemedik, İslam ülkeleri, hatta
bütün Doğulu milletler Batı’nın gücünden şüphe etmeye başladılar. Hindistan’ı,
Pakistan’ı, Bangladeş’i, diğer İslam ülkelerini elimizde tutamaz hâle geldik.
Bunlar Tophaneli İsmail Hakkı’nın eseridir” diyor. 
İşte,
bizi dinlemiyorlarsa da kendi eski başbakanlarını ve Türk milletinin tarihini
değiştiren kahramanlıklarını bir kez daha dikkate almaları ve burada, bu
çabalara girerken bizim sınırlarımızda, bizim topraklarımızda Türkiye
Cumhuriyeti devleti olmadan, Türk milleti olmadan bir operasyona kalkışmamaları
konusunda bir kez daha –ihtaren- uyarıyoruz. Bizler, gerçekten, o noktaya
gelindiği zaman, bıçak kemiğe dayandığı zaman canını seve seve veren, istiklal
için fedakârlık yapan, kanını akıtan bir milletin evlatlarıyız. 
Değerli
arkadaşlar, burada maalesef bir hatırlatmayı daha yapmak istiyorum çünkü bu
dikkate alınmadığı için maalesef diyorum. Sayın Genel Başkanımız bugün grup
toplantısında daha önce attığı Twitter mesajına referans yaparak tekraren
uyarıda bulundu: “Eski çamlar bardak oldu. Köprülerin altından çok sular aktı.
Artık kör gözünü açtı, dev belini doğrulttu. Karşısına kim geçerse geçsin
ezmeye yemin etti. Tarihe ve ecdada söz verdi. ABD’den boşalması beklenen yere
Fransa’nın talip olacağını değil, bu ülkenin bitmeyen, dinmeyen Türk
düşmanlığını değerlendirmek kanaatimce daha doğru olacaktır. Bundan sonra,
terörden şikâyet hakkını Fransa ve Batılı ülkeler kaybetmiştir.” Onun için biz
tekraren onları akıllarını başlarına almaya çağırıyoruz. 
Son
bir olayla konuşmamı sonlandırmak istiyorum -az önce bahsetmiş olduğum
Çanakkale deniz savaşlarıyla ilgili- Atatürk’ün Çanakkale savaşlarını
anlatırken söylemiş olduğu bir kahramanlık olayıyla sözlerime son vermek
istiyorum. Bomba Sırtı vakası hepimizin bildiği bir olaydır ancak Türk milletinin
hangi ruhla o mücadeleyi yaptığını anlatması açısından, sizlerle paylaşmak ve
bunun, Batılı ülkelerin kulağına küpe olması için bir defa daha tekrarlamak
istiyorum: Atatürk, Bomba Sırtı vakasını anlatırken siperler arası 8 metre ve
birbiri arkasına neferlerimiz gidiyor. Bilenler Kur'an-ı Kerim okuyor,
bilmeyenler dua ediyor ve ölüm muhakkak, gittiği zaman şehit olacağını biliyor
ve hiç gocunmadan siperden atlayıp o ölüm makinelerine karşı mücadele etmeye
gidiyor. İşte, Atatürk’ün “Ya istiklal ya ölüm!” dediği noktanın başlangıcı,
burada, Bomba Sırtı vakasıyla kendisinin anlattığı ruhta yatıyor ve diyor ki:
“İşte, Çanakkale Savaşı’nı kazandıran ruh budur.” Biz o ruhumuzu kaybetmedik,
sıkıştığımız zaman yeniden canımız pahasına, istiklalimiz için, istikbalimiz
için mücadele etmeye hazırız. 
Bu
vesileyle, Afganistan’da olduğu gibi coğrafyamızda bu oyunları sergilemeye
çalışanları tekrar tekrar uyarıyoruz. Burada artık Türkiye Cumhuriyeti
devletine bizim sınırlarımızdan yapılacak saldırılara izin vermemek ve bundan
sonrasında da buradan gelecek olan terör saldırılarını izin vermeyecek şekilde
önlemek bizim görevimizdir. Bunlarla ilgili çalışmalara destek olmaya devam
edeceğiz ve bu çalışmalar sonrasında da inşallah, Münbiç’ten, sonrasında
Fırat’ın doğusundan bütün bu terör unsurlarını temizleyerek şu anda Türkiye’de
yaşayan Suriyeli kardeşlerimizin huzur ve güvenlik içerisinde oralara
yerleşmesini sağlamamız gerekiyor, bunlarla ilgili altyapı çalışmalarına da
buradan destek olmamız gerekiyor. Uluslararası toplumu da buradaki çatışmaları
körüklemek yerine insani görevlerini yapmaya çağırıyoruz. Buraya hem maddi
yardım hem de lojistik olarak bu insanların yerleşmesi için de bir an önce bu
çalışmaları yapmaya çağırıyoruz. 
Bu
anlaşmaların da ülkemizin dış politikasına, ekonomik ilişkilerine katkıda
bulunmasını temenni ediyor, hepinizi saygılar sunuyorum. (MHP sıralarından
alkışlar)
BAŞKAN
– Söz sırası…
FİLİZ
KERESTECİOĞLU DEMİR (İstanbul) – Sayın Başkan…
BAŞKAN
– Buyurun Sayın Kerestecioğlu.
FİLİZ
KERESTECİOĞLU DEMİR (İstanbul) – Kısa bir söz rica edeceğim Sayın Başkan.
BAŞKAN
– Buyurun.
IV.- AÇIKLAMALAR (Devam)
44.- İstanbul Milletvekili Filiz Kerestecioğlu Demir’in,
Ankara il örgütünden gelen ve HDP grup toplantısına katılmak isteyenlerin
çoğunun Meclise alınmamasına ilişkin açıklaması 
FİLİZ
KERESTECİOĞLU DEMİR (İstanbul) – Sayın Başkan, biz biraz araştırmak istedik
gerçekten böyle mi oldu diye ama bugün, biliyorsunuz, grup toplantıları vardı
ve bizim grup toplantımıza gelmek isteyen Ankara il örgütümüzden yaklaşık 40
kişinin 30 kadarı içeriye alınmamış ve kendilerine “CHP Grubunun çok kalabalık
olduğu…” gibi absürt bir şey söylenmiş. Yani bir grubun kalabalık olması başka
bir grubun izleyicilerinin içeri girmesine engel değil. Yasakları falan da yok.
Bu arada, tabii, bizim epey yasaklı insanımız var içeriye giremeyen. Bütün grup
toplantılarında bağırılıyor, sloganlar atılıyor ama nedense bize gelenlerde her
zaman olduğu gibi -HDP farkı- bir ayrımcılık söz konusu ama bugün olan,
gerçekten çok abes bir durum ve yasaklı falan da değiller.
Bu
durumu Meclise ve sizin bilginize sunmak istedim. Bunun için söz almıştım.
Teşekkür
ederim.
BAŞKAN
– Teşekkür ederim.
Ben
de bununla ilgili, yetkililerden bilgi isteyeceğim ve takip edeceğim konuyu.
IX.- KANUN TASARI VE TEKLİFLERİ İLE KOMİSYONLARDAN GELEN
DİĞER İŞLER (Devam)
A) Kanun Tasarı ve Teklifleri (Devam)
1.- Türkiye Cumhuriyeti ile Afganistan İslam Cumhuriyeti
Arasında Stratejik Ortaklık ve Dostluk Anlaşmasının Onaylanmasının Uygun
Bulunduğuna Dair Kanun Tasarısı (1/325) ve Dışişleri Komisyonu Raporu (S.
Sayısı: 24) (Devam)
BAŞKAN
– Söz sırası, Halkların Demokratik Partisi Grubu adına Adana Milletvekili Meral
Danış Beştaş’a aittir.
Buyurun
Sayın Beştaş. (HDP sıralarından alkışlar)
Süreniz
yirmi dakikadır.
HDP
GRUBU ADINA MERAL DANIŞ BEŞTAŞ (Adana) – Teşekkür ederim Sayın Başkan.
Değerli
milletvekilleri, gerçi salon yine boşaldı çünkü oylama seansı bitti, biraz
sonra ancak karar yeter sayısı istersek yine salon dolacak ama konuşmalarımız
hiçbir şekilde dinlenilmeyecek, eleştirilerimiz ya da desteklerimiz ya da
içeriğe dair ne söylediğimiz milletvekilleri tarafından bilinmemiş, duyulmamış
olacak. Doğrusu, yasama faaliyetinin bu şekilde yapılmasını kesinlikle tasvip
etmiyoruz.
Şu
anda benim üzerinde söz aldığım uluslararası anlaşma Türkiye Cumhuriyeti ile
Afganistan İslam Cumhuriyeti Arasında Stratejik Ortaklık ve Dostluk
Anlaşmasının Onaylanmasının Uygun Bulunduğuna Dair Kanun Tasarısı. Bu, bize en
fazla yirmi dakika önce geldi yani bu konuşmadan beş dakika önce geldi. Bizim bu
anlaşmanın içeriğine vâkıf olabilmemiz için, bu anlaşmaya muhalefet edip
etmeyeceğimizi, anlaşmanın maddelerine dair görüşlerimizi, tartışmalarımızı
yapmamız için beş dakikalık bir süre veriliyor. Bunu okumak, tümünü tartışmak,
bırakın saatleri belki günleri alacaktır. Üstüne üstlük Afganistan gibi, dünya
üzerinde temel insan hakları ihlalleri konusunda en çok dünyanın gündemine
gelen ülkelerden birinden söz ediyoruz. Uluslararası Şeffaflık Örgütünün 2014
raporuna göre Afganistan dünyanın en yozlaşmış devlet yapısına sahip 4’üncü
ülkesidir ve ülkenin politikasında insan hak ve ihlallerinin çok yüksek
derecede olduğunu hepimiz biliyoruz. Ama gelin görün ki bu sözleşmeyi inceleme
olanağı bulamadığımızı, hiçbir grubun da okumadığını, iktidar partisi milletvekillerinin
de bu sözleşmeye oy verirken kesinlikle içeriğinden bihaber oy vereceğini
Türkiye yurttaşlarına öncelikle ifade etmek istiyorum. Evet, yasama faaliyeti
dar gruplar tarafından önümüze konulan ve sadece oylamaya dönüştürülen âdeta
-tırnak içinde- bir fabrika gibi çalışıyoruz sanki. 27 tane sözleşme
getirilmiş, 27 tane sözleşmenin komisyon raporları 2015 tarihine ait ama bugün
bunu oylayacağız ve geçireceğiz şeklinde bir dayatmayla karşı karşıyayız. İşte
ben bu nedenle yolsuzluk konuşacağım. Türkiye’nin gündemi… Bu da bir yolsuzluk,
bu da bir hile. Bizim önümüze son beş dakikada 27 sözleşmenin getirilmesi de
AKP iktidarının yönetme pratiğine önemli bir emare oluşturuyor, bunu öncelikle
paylaşmak istedim.
Değerli
milletvekilleri, ekonomik sorunlar ve sıkıntılar Türkiye’nin aslında en temel
gündemlerinden bir tanesi. Dolarda, euroda meydana gelen artışlar, iniş
çıkışlar emekçilerin, yoksul halkın yaşamını doğrudan etkilemeye devam ediyor.
Bu gidişatın önemli bir boyutu da şüphesiz ki yolsuzluklar. Evet, basın-yayın
bunları açıkça veremiyor. Bütün basın-yayın birkaç muhalif basın dışında havuza
düşmüş olsa da vatandaş mutfağına aldığı et oranıyla ya da giyimi ile ya da
harcama oranıyla ilgili zammın ne kadar kendisini etkilediğini, ekonomik
istikrarsızlığın yaşamının nasıl merkezinde yer aldığını aslında yaşıyor. Bunu
izlemesine gerek yok. Mutfağında her ay kaç kilo et alabildiğini en iyi kendisi
ölçebilir. İşte yolsuzluk meselesi, AKP Hükûmetinin bir diğer var olma ya da
kendini var etme aygıtına dönüşmüş durumda. Kendisinin ve çevresinin
karışmadığı tek yolsuzluk vakası yok neredeyse. Üstelik AKP, yolsuzluklarını
artık aleni bir şekilde yapıyor. 17-25 Aralık geldi geçti, tüm kutular ortaya
saçıldı ama tek bir kişi demedi ki “Biz bu yolsuzluğu yapmadık.” diye.
Tepkileri, sadece bu yolsuzluğun ortaya çıkarılmasına dönük oldu. Bakanlar
hakkında Meclise gelen fezlekelerin akıbeti, bizim hâlen hapiste bulunan
milletvekillerimizin akıbeti gibi olmadı. Bu fezlekeler, 19 Mart 2014’te
yapılan oylamayla reddedildi. Evet, yolsuzluk konusunda açıkça ortaya çıkan
veriler, belgeler, burada aynı iktidar partisinin parmak sayısıyla reddedildi
ve İstanbul Cumhuriyet Başsavcılığı on bir ay süren bir inceleme yaptı. Bu
inceleme sonucunda 17 Ekim 2014’te maalesef takipsizlik kararı verdi. Tabii
dahası da var. Yolsuzluğa adı karışan bakanları AKP yargılamak yerine,
yargılanmasının önünü açmak yerine yanında gezdirmeye devam ediyor çünkü bu
yolsuzluğu aslında inkâr etmiyor, “Ben güçlüyüm ve yolsuzluk yapmaya devam
ederim, vatandaşın gözünün önünde de onları yanımda gezdiririm.” demeye
getiriyor.
Tabii
bir diğer mesele var: Reza Zarrab davası. Türkiye yargısı Reza Zarrab’ı ve eski
Halkbank Genel Müdürü Süleyman Aslan ve diğer ilgilileri yargılamadı, akladı.
Tabii ki tırnak içinde akladı. Onlar, halk gözünde, yurttaşlar gözünde hiçbir
zaman aklanmadı. Ne oldu? Burada, bu sefer ABD’deki yargılamanın önü açıldı.
Burada adil bir yargılama yapılsaydı, yolsuzlukların üstüne gidilseydi ABD’deki
yargılama dünyanın gündemine bu şekilde taşınmamış olacaktı. Bu vesileyle tüm
dünyanın tanıklık ettiği bir yolsuzluklar silsilesi ortaya saçılıp serildi.
Nitekim, Zarrab’ın ifadesi çok önemli, dönemin başbakanından bakanlarına değin
nasıl bir örülü ağın ürünü olduğunu ve milyonların nasıl hile yöntemleriyle
kaçırıldığını bütün dünyanın gözü önünde mahkemede anlattı. Ancak, yine de bu
yolsuzluk ağında adı geçen diğer kişilerin yargılanmalarının önüne geçildi.
Kuşkusuz bu davanın yol açtığı zararın faturasının halkların sırtına
yükleneceği de önemli bir gerçeklik olarak duruyor önümüzde. Evet, bu
milyonların hesabı yine halkın sırtına bindirilecek. 
Dünya
kamuoyunun gözünde görünür bir örnek Zarrab davası, ancak diğer veriler de
Türkiye’de yolsuzluğun kurumsallaştığını ve korunduğunu gözler önüne seriyor.
Nitekim, Yolsuzluk Algı Endeksi’nin 2017 verilerine göre, Türkiye 180 ülkenin
yer aldığı endekste 81’inci sırada yer alıyor. Son dört yıldır Türkiye,
endekste üst üste gerilemiş, toplam 28 sıra geriye düşmüş durumda. Endekste yer
alan 35 OECD ülkesi arasında Türkiye sondan 2’nci sırada yer alıyor yani bu
demek ki Türkiye’de yolsuzluk gelişiyor, teşvik ediliyor, yaygınlaşıyor ve
kurumsallaşıyor. Neden kurumsallaşıyor? Çünkü kamu ihaleleri artık yolsuzluk
yapılmadan, yandaşlık olmadan yapılamıyor. Bunu örnekleriyle açıklayacağım. 
Bakın,
bu raporda ne yer alıyor: 2016 yılında yatırımlar ve kamu hizmet ve alımlarının
yüzde 40’ı -değerli milletvekilleri basit bir rakam değil- Kumu İhale Kurumunun
kapsamı dışında gerçekleştirilmiş. KİK kapsamındaki ihalelerin yüzde 27’sinde
açık ihale usulünden farklı yöntemler kullanılmış. Şimdi, bu ihale
yöntemlerinin başında davet usulü ihale yöntemi geliyor. İş dünyasıyla ilgili
olanlar, bizi izleyenler bunu çok yakından bilirler. Bu yöntem sayesinde AKP
Hükûmeti kendi eliyle yaratmış olduğu yandaş sermayeye devlet kaynaklarını
aslında dağıtıyor ve bu dağıtımı keyfî bir şekilde yapıyor ya da başka bir
ifadeyle söyleyecek olursak, kamu kaynakları yandaş sermayeye peşkeş çekiliyor.
Aslen
acil durumlarda ya da -buraya dikkatinizi celbetmek istiyorum- doğal afetler
için kullanılan Kamu İhale Kanunu’nun 21/b maddesi var. Bunu hukukçular da çok
yakından bilirler. Bunun başlığı “Pazarlık usulü”dür. Burada bu ihale yöntemi
neredeyse bütün kamu ihalelerinde kullanılan bir yöntem oldu. Peki, bunun
koşulları ne? 21/b’ye göre kamu ihalesi nasıl yapılır? Hangi şartla olursa
21/b’ye göre yapılır, buna bir bakalım. 
Bir:
Doğal afet, salgın hastalık, can veya mal kaybı tehlikesi gibi ani durumlarda
veya idare tarafından önceden öngörülemeyen olaylar ortaya çıktığında ya da
bunların sonucunda idarenin ihaleyi acele yapması mecburiyeti olduğunda bu
yönteme başvurulabiliyor. Peki, bu yöntemde ne yapılıyor? Bir kere, ihale ilan
edilmiyor. İhaleye katılmak isteyen şirketler, kurumlar bu ihaleye katılamıyor,
iş pazarlıkla yapılıyor. Nerede, kaç liralık, nasıl bir iş yapılacağını hiç
kimse göremiyor çünkü şeffaf değil, çünkü aleni değil. Fiyatlar yarışamıyor.
Taraflar ihale tekliflerini sunamadığı için fiyatlar yarışamıyor. Örneğin, son
birkaç yıldır Türkiye’nin dört bir yanındaki onlarca duble yol projesi değerli
milletvekilleri, bunların önemli bir bölümü, hatta ezici çoğunluğu 21/b’ye göre
verildi. İşte, durum bu. Aslında bu bir adrese teslim durumu. Bu 21/b’ye göre
pazarlık usulüyle yapıldığında ne oluyor? Yandaş firmalar davet ediliyor; halk,
diğer kesimler göremiyor ve adres tespit ediliyor önceden, “Kime, hangi ihaleyi
ne kadar bedelle vereceğiz?” Bunun kararını iktidar ve yandaşlara ortaklaşa
veriyorlar ve o ihaleleri kendi yandaşlarına dağıtıyor. İşte bu büyük büyük
paralar, milyarlarca dolarlık projeler hep bu şekilde yapılıyor ve yandaşlar
tekrar tekrar ihya ediliyor. 
İşte
kamu ihalelerinde yaşanan bu yolsuzluklar, gerçekten, bütçede pervasızca ve
korkusuzca savrulan milyonlar demek, yüz milyonlar demek, milyarlar demek. Bunu
halkın çok iyi bilmesi gerekiyor. Onlar açlık ve yoksulluk çekerken, onlar
açlık sınırının altında yaşarken, iktidarın etrafındaki bir avuç zengini daha
fazla zengin etme telaşıyla bu ihaleler kapalı bir şekilde yapılıyor ve bu
paralar dağıtılıyor.
Şimdi,
kamu kaynakları, aslında Sayıştay raporlarında da yolsuzluk ve usulsüzlükler bu
şekilde defalarca dile getirildi ve bu artık Sayıştay raporlarına rağmen
normalize edilmeye çalışılıyor, bu normal bir şeymiş gibi takdim ediliyor ama
asla normal değil. Doğal afetler, can ve mal kaybı tehlikesi yaşanmıyor; bu
ihalelerin tümünde mi bu var? Yok öyle bir şey tabii ki. Ya da maddenin diğer
fıkralarının koşulları olmadığı hâlde, bu durumda bu yandaş sermayenin aldığı
ihaleyi gerçekten nasıl kullandığı ve yol açtığı zararlar da denetlenemiyor.
Mesela, örnek alacak olursak, bu duble yol ne kadar milyar liraya alındı, ne
kadarı harcandı, bunu kim denetliyor, kim bunu denetleyecek; bunun bir cevabı
yok.
Tabii
ki iktidarın tek yolsuzluk dosyası 17-25 Aralık değil, Panama belgeleri var.
Panama merkezli hukuk firmasına ait -kırk yıllık; 11,5 milyon özel belge-
“Panama belgeleri kâğıdı” olarak ifade edilen belgeler de gazete Zeitung’da
paylaşılmıştı. Bunun öncesinde, 4 Nisan 2016 tarihinde belgelerle ilgili
haberler de basına yansıdı. Bu belgeler neydi gerçekten? Bu belgelerde
ülkelerinden vergi kaçıranların tam listesi yer alıyordu. Peki, Türkiye’den,
gerçekten, kim kaçırmıştı vergiyi? Bu da bu Panama belgelerine yansıdı. 500 iş
insanı ve 21 aracının –Türkiye'ye ilişkin söylüyorum- offshore şirketlere sahip
olduğu ya da bu şirketlerde payı olduğu bu belgelerle ortaya çıkmış durumda.
Panama belgelerinde ismi geçenler kimdir merak ediyor musunuz? Gerçi
duyduğunuzda hiç şaşırmayacaksınız; Mustafa Latif Topbaş, Cihan Kamer, Remzi
Gür, Adnan Polat, Mehmet Cengiz, Çalık Enerji Anonim Şirketi ya da Zorlu
Holding gibi birçok isim ve tüzel kişilik bu belgelerde yer alıyor. Peki
“Offshore hesabı olduğu anlaşılan bu kişi ve kurumlar hakkında ne yapıldı?” diye
soracak olursanız… Halka söylüyorum tabii, bizi dinleyen iktidar partisinin
milletvekilleri yok. “Buna ne işlem yaptınız?” diye sorduğumuzda, hâlâ yanıt
verilmedi bugüne kadar; böylesi büyük bir yolsuzluk olayının üzeri kapatılmaya
ve unutturulmaya çalışıldı. Her zamanki gibi iktidar partisinin bir klasiğiyle
karşı karşıyayız.
Evet,
iktidarın nasıl kirli hesaplarla kendi kasalarını doldurduğunun bir diğer
ispatı Man Adası yolsuzluğu, koskoca bir yolsuzluk örneği. CHP Genel Başkanı
açıkladı grup toplantısında. Efendim, Cumhurbaşkanı dedi ki: “Biz parayı
vermedik, biz parayı aldık.” Sanki bunu söyleyerek “Bu yolsuzluk yok.” demeye
çalışıyor. Tamam da bu Man Adası’ndan hangi ticari işlem sonucu siz bu parayı
aldınız? Hadi göndermediniz, anladık, peki, o küçücük adada hangi ticari
işlemle bunlar bu paraları aldı? Bunun cevabı verilmedi. Peki, ne oldu? Kim
vardı bu Man Adası belgelerinde? Erdoğan'ın oğlu, kardeşi, eniştesi, dünürü ve
eski özel kalem müdürünün isimleri geçiyor.
Şimdi
“Burada ne oldu, yargı ne yaptı?” diyeceksiniz. Bu kadar aleni, bu belgelerin
sahte olmadığı “swift”lerle, belgelerle ortaya çıktı; savcılık “Bu belgeler
sahtedir.” diyemedi. Diyebilseydi, emin olun, bunu da diyecekti ama bu kadar
baskıya rağmen savcılık “Sahtedir.” diyemedi ama ne yaptı? Soruşturmada rakam
çok yüksek, 15 milyon dolar; bunun kaynağı araştırılmadı. Hangi ticari işlem
sonucu bunun kazanıldığı belirlenmedi ve “Kara para yoktur.” dendi. Yargı, biri
ekmek çalarsa fırından onu on yıl cezaevine kapatan yargı 15 milyon doların
hesabını sormadı. Baklava çalan çocukların cezaevinde tutulduğu bir Türkiye'de,
ülkede 15 milyon doların hesabı sorulmadı ve takipsizlik kararı verildi. İşte,
yargı kişiye göre karar veriyor, iktidara yakınlığına göre karar veriyor. Küçük
yolsuzluklarda, küçücük hırsızlıklarda ceza alırsınız ama büyük hırsızlıklarda
ve iktidara yakın iş birliğiyle yapılan hırsızlıklarda ceza almazsınız. Yargı
bunu bir kez daha söyledi. 
Evet,
bu örnek çok tartışıldı; PTT, ihalesinde, ihaleyi bir gün önce kurulan bir şirkete
verdi. İnsan duyunca gerçekten dehşete düşüyor. Zaten şirket o ihalenin
verilmesi için kurulmuş bir şirket. Birileri talimat vermiş, “Bu şirketi kur,
yarın yapacağımız ihalede sana bu ihaleyi vereceğiz.” diyorlar ve üstelik ilk
ihale iptal ediliyor. İkinci ihalede ilgili, alması gereken şirket giremediği
için -deneyim şartı aranıyordu ilkinde- sonra Erzurum 9. Bölge ihalesini 18
milyon 953 bin TL sözleşme bedeli karşılığında, ihaleden yalnızca bir gün önce
kurulan Erhanlar Turizm Anonim Şirketi aldı ve ihale verildi. Gerçekten,
ihaleler -yani bir cümleyle söylemek gerekirse- “mış” gibi yapılıyor, birçok
meselede olduğu gibi. İhale yapılmıyor aslında, anlaşma ihale gibi sunuluyor,
kanun çiğneniyor, yargı bunu görmüyor ama ne oluyor? Türkiye'de yüzde 1’lik bir
kesim, iktidarın etrafındaki bir kesim zenginliğini katbekat artırıyor. 
Evet,
AKP’nin, ekonomi bu kadar kötüye giderken, vatandaş kan ağlarken, yoksulluk en
yüksek oranına ulaşmışken “Yüzde 7 büyüdük.” açıklaması da ayrıca bir dram. Kim
büyüdü? Siz büyüdünüz. Vatandaşın cebine, mutfağına, evine ekstradan bir para
girdi mi? Millî gelir nerede? Bunlar tartışılmıyor ama “Biz büyüdük.” naraları
atılıyor. Fakirleşmeyi, milyonların fakirleştiğini görünmez kılmak için “Yüzde
7 büyüdük.” yalanları atılıyor, bu da işin ayrı bir boyutu. 
Tabii
ki burada partiye yakın zenginler yaratılıyor, gerçekten AKP'ye yakın zenginler
yaratılıyor. Tabii, burada sadece kendisine yakın iş insanlarını zengin
etmiyor, aynı zamanda, kendi partisinin üye ve yöneticilerini de zengin ediyor.
Evet, biliyorsunuz Hülya Koçyiğit’i; hani çok özgür yaşıyormuş ya, baskının
dorukta olduğu bir dönemde Hülya Koçyiğit çok özgürmüş. Biz de çok şaşırdık
niye “Özgürüz.” dediğine, bir baktık ki Konyaaltı Plajı’nı damadı almış. Ne
kadar tesadüf değil mi? Özgürlük onlar için. 
İşte,
bu, hani sınırda gidip türküler söylüyorlar ya, “yaylalar, yaylalar” türküsünü;
gidip biri onu çocuğunu yitiren bir asker ailesinin evinin yanında söylesin,
bir görelim bakalım. Savaşa böyle, şarkılarla türkülerle…
(Mikrofon
otomatik cihaz tarafından kapatıldı)
MERAL
DANIŞ BEŞTAŞ (Devamla) - …destek verilmez çünkü savaş…
Bitiyorum.
BAŞKAN
– Buyurun, sözlerinizi tamamlayın lütfen.
MERAL
DANIŞ BEŞTAŞ (Devamla) – İşte Hülya Koçyiğit bunlara en iyi örneklerden biri.
Kim zengin oluyor, hangi sözler karşısında ihale alınıyor, bir ihalenin yöntemi
nedir; bunu bütün Türkiye’nin bilmeye hakkı var. Biz dilimiz döndüğünce,
gücümüz yettiğince bu konuda halkımıza hakikatleri anlatmaya kesinlikle devam
edeceğiz diyorum. 
AKP'nin
sicilindeki en büyük kalemlerinden biri, tıpkı hak ihlallerinde olduğu gibi,
ekonomik olarak yolsuzluktur, hırsızlıktır, dolandırıcılıktır. Bunun tümünü
kapatmak için her türlü yöntemi kullanmaktadır, bu böyle biline diyorum ve AKP
bu zenginliklerin hesabını, halkın vergisinden, gözyaşından aldığı paranın
hesabını er geç verecek diyorum ve teşekkür ediyorum. (HDP sıralarından
alkışlar)
BAŞKAN
– Teşekkürler Sayın Beştaş.
MEHMET
MUŞ (İstanbul) – Sayın Başkan…
BAŞKAN
– Sayın Muş, buyurun.
MEHMET
MUŞ (İstanbul) – Sayın hatip partimizle alakalı “Sicili hırsızlık ve
dolandırıcılıkla doludur.” gibi bir ifade kullandı; bu, siyasi bir eleştiri
değil, açık bir sataşmadır. İç Tüzük 69’a göre söz talebimizi kullanmak
istiyorum.
BAŞKAN
– Buyurun Sayın Muş.
FİLİZ
KERESTECİOĞLU DEMİR (İstanbul) – Öyle olmadığını kanıtlayın, ispat edin Sayın
Muş.
V.- SATAŞMALARA İLİŞKİN KONUŞMALAR (Devam)
13.- İstanbul Milletvekili Mehmet Muş’un, Adana Milletvekili
Meral Danış Beştaş’ın 24 sıra sayılı Kanun Tasarısı’nın tümü üzerinde HDP Grubu
adına yaptığı konuşması sırasında Adalet ve Kalkınma Partisine sataşması
nedeniyle konuşması
MEHMET
MUŞ (İstanbul) – Sayın Başkan, değerli milletvekilleri; burada dile getirilen
meselelerle ilgili daha önce defalarca söylediğimiz, dile getirdiğimiz, Meclis
kayıtlarında bulunan beyanlarımız, beyanatlarımız mevcuttur. Amerika Birleşik
Devletleri’ndeki yargılamanın ne olduğunu, hangi amaçla yapıldığını, neyi
hedeflediğini defalarca burada anlattık, buradan kimseye ekmek çıkmayacağını da
daha önce söyledik; bu, mevcut Meclis kayıtlarında bulunmaktadır. 17-25
Aralığın nasıl bir darbe girişimi olduğu, orada başarısız olanların 15 Temmuzu
hayata geçirmek için nasıl seferber olduğu toplumumuzun malumudur. Zaten
17-25’in hemen akabinde de milletin huzuruna çıkılmıştır, milletin huzurunda
Adalet ve Kalkınma Partisine tam destek sağlanmıştır.
Bakın,
değerli milletvekilleri, Man Adası meselesi, bununla alakalı defalarca,
günlerce burada tartışmalar oldu, ortaya konuldu. “Efendim, yargıya gitti,
yargı şöyle karar verdi. Eğer yargı bizim istediğimiz gibi karar vermezse bu
karar doğru değildir, yanlıştır, bizim istediğimiz gibi verirse doğrudur.
7,4’lük bir büyüme, bu yalandır.” Şimdi, yüzde 2 büyüme çıkınca doğru oluyor;
7,4 çıkınca yanlış oluyor, yalan oluyor. Arkadaşlar, aklımızla dalga geçmeyin.
Cari açık oranı doğru oluyor ama 7,4’lük büyümeyi aynı kurumlar açıklıyor,
yanlış oluyor, yalan oluyor ya da, kusura bakmayın. 
İkincisi,
bakın, bu parti on beş, on altı yıldır iktidarda; eğer bu partinin sicili
hırsızlıkla, dolandırıcılıkla dolu olsaydı dört yılda bir, beş yılda bir sandık
kurulduğu zaman milletin testinden geçmez, sandıkta milletin tokadını yerdi.
Milletin süzgecinden, milletin testinden, yapılan bütün seçimlerden
geçebildiyse öyle sizin iddia ettiğiniz gibi dolandırıcılık, hırsızlık bu
partinin sicilinde yoktur, onu başka yerlerde arayacaksınız. 
Teşekkür
ederim. (AK PARTİ sıralarından alkışlar)
BAŞKAN
– Teşekkürler Sayın Muş.
Buyurun
Sayın Beştaş.
MERAL
DANIŞ BEŞTAŞ (Adana) – Sayın Muş açıkça partimize ve konuşmama dair sataşmada
bulunmuştur, bu nedenle söz istiyorum.
BAŞKAN
– Buyurun Sayın Beştaş.
14.- Adana Milletvekili Meral Danış Beştaş’ın, İstanbul
Milletvekili Mehmet Muş’un sataşma nedeniyle yaptığı konuşması sırasında
şahsına ve Halkların Demokratik Partisine sataşması nedeniyle konuşması
MERAL
DANIŞ BEŞTAŞ (Adana) – Teşekkür ederim Sayın Başkan.
Doğrusu,
ben konuşmamın hiçbir yerinde sataşma gayesiyle hareket etmedim. Önümde bulunan
verileri, mahkeme kararlarını, OECD belgelerini, Uluslararası Yolsuzluk
Endeksi’ni ve Reza Zarrab davasına ilişkin resmî tutanakları anlattım. Bunları
ben düzenlemedim, Türkiye’nin Yolsuzluk Endeksi’nde ne kadar gerilediğini ben
yaratmadım ya da HDP yaratmadı ya da Reza Zarrab’a Amerika’da jüri önünde hangi
bürokrata, hangi bakana ne kadar para verdiğini biz söyletmedik. Biz Reza
Zarrab’ları tanımayız, biz yoksul halkı temsil ediyoruz, ayrıcalıklılar sizin
yanınızda. Reza Zarrab’ın burada aklanmasının ne kadar haksız ve hukuksuz
olduğu ABD’de itirafçı olmasıyla ortaya çıktı, itirafçı olmasını biz de
gazetelerden öğrendik. Her ne kadar Hükûmet “iftiracı” diyorsa da artık ona
Amerika’daki yargı karar verecek, biz ona bir şey diyemiyoruz ama bu,
Türkiye’nin itibarını zedelemiştir. Türkiye, uzun süre Zarrab davasıyla,
yolsuzluk gündemiyle uluslararası kamuoyunda tartışılmıştır. 
Sayın
Muş çok doğru bir şey söyledi gerçekten: Yargı ya da endeksler bizi
doğruluyorsa doğru diyoruz, doğru demiyorsa doğru demiyoruz. Bu konuda biz
iktidar partisinin eline su dökemeyiz. Anayasa Mahkemesinin kararlarına işine
gelince “Çok iyidir, güzeldir, hoştur, uygulansın.” işine gelmeyince
“Tanımıyorum.” diyen biz değiliz. Biz Amerika’daki yargılamaya “Adil yargılama
yok, iftiraya zorluyorlar, baskı altında.” demiyoruz. Ama burada aynı durumu
kendi vatandaşına uygulayan bir Hükûmet Amerika yargısını eleştiriyor, biz de
acı acı gülüyoruz gerçekten. (HDP sıralarından alkışlar)
MEHMET
MUŞ (İstanbul) – Siz gülmeye devam edin.
BAŞKAN
– Teşekkürler Sayın Beştaş.
IX.- KANUN TASARI VE TEKLİFLERİ İLE KOMİSYONLARDAN GELEN DİĞER
İŞLER (Devam)
A) Kanun Tasarı ve Teklifleri (Devam)
1.- Türkiye Cumhuriyeti ile Afganistan İslam Cumhuriyeti
Arasında Stratejik Ortaklık ve Dostluk Anlaşmasının Onaylanmasının Uygun
Bulunduğuna Dair Kanun Tasarısı (1/325) ve Dışişleri Komisyonu Raporu (S.
Sayısı: 24) (Devam)
BAŞKAN
- Söz sırası, Cumhuriyet Halk Partisi Grubu adına Niğde Milletvekili Ömer Fethi
Gürer’e aittir. (CHP sıralarından alkışlar)
Buyurun
Sayın Gürer. (CHP sıralarından alkışlar)
Süreniz
yirmi dakikadır.
CHP
GRUBU ADINA ÖMER FETHİ GÜRER (Niğde) – Sayın Başkan, değerli milletvekilleri;
bugün 3 Nisan, Niğde ili için önemli bir tarih çünkü Niğde’nin Bor ilçesindeki
şeker fabrikasının özelleştirilmesiyle ilgili alınan kararın bugün icraata
döküleceği gün. Bu anlamda, bölgemizde daha önce açılmış olan Millî Savunma
Bakanlığına bağlı askerî fabrikada kapasitenin giderek düşürülmesi sonucu,
başladığı dönemden bu yana çalışanların sayısında ciddi azalmaya neden olundu
ve fabrika ilk başlangıç amacının çok gerisine düştü. BİRKO özel sektöre ait
bir fabrikaydı, rahmetli Necmettin Erbakan temelini atmıştı, bölgenin lokomotif
fabrikası olarak görülüyordu. Adalet ve Kalkınma Partisi iktidarı döneminde ne
yazık ki bu çok önemli işletme de kapandı. Şimdi, bugün de şeker fabrikası
özelleştiriliyor. 14 şeker fabrikası içinde yer alan Niğde Bor Şeker
Fabrikasının özelleştirilmesini, bölgenin tarımı açısından geleceğe dönük
önemli sorunlarının da başlangıcı olarak değerlendirmek olası. Çünkü Bor Şeker
Fabrikasının bu özelleştirme sürecinin sonunda satılması durumunda, 2019
yılının seçim sonuçlarının belli olduğu sürece göre kapanacağı kesin çünkü
şeker fabrikalarının açık kalabilmesi, 14 fabrikayı birlikte
değerlendirdiğimizde, Hükûmetin, devletin varlığında olası. 
Kurulduğu
günden bu yana teknolojisi yenilenmeyen, bu anlamda 1.200 çalışanı varken
kadrolu çalışanı 230’lara düşürülen, mevsimlik işçilerle faaliyetine devam
ettirilen Bor Şeker Fabrikasında, bölgede doğal gaz olmasına rağmen hâlâ kömür
kullanılmakta, Sayıştay raporlarına göre üretim kazanının modernize edilmesi
gerektiği ifade edilmesine rağmen bugüne kadar bu yönde bir çalışma
gerçekleştirilmemektir. 
Endüstri
mühendisiyim. Bu anlamda bir işletmenin faaliyetlerinin devam edip etmeyeceğine
fizibilite değerlendirmesi ışığında baktığımızda, Bor Şeker Fabrikasının satın
alacak kişi tarafından faaliyetinin sürdürülmesi mucize gibi bir şey. Bu
durumda, bölgede bulunan esnafın, çiftçinin, işçinin, besicinin, ekonomik
anlamda getiri sağlayanların ötesinde, bölgenin sosyal bir proje olarak da
önemli fabrikasının ortadan kalkması söz konusu. 
Şeker
pancarı stratejik bir ürün. Şeker pancarını yalnızca bir pancar olarak
tanımlamak olası değil; onun tohumu, ekilmesi, çapalanması, onunla ilgili
çiftçilik yapan kişiler, ardından nakliyesi, fabrikada işlenmesi, esnafa
ulaşması, besiciler tarafından küspesinin değerlendirilmesinin yanında,
toplumumuzun önemli kesiminin de tükettiği önemli bir gıda maddesi. 
Şeker
pancarının ortadan kaldırılmasına yönelik özelleştirme süreciyle yalnızca
fabrikalar kapanmıyor, bilim insanları tarafından insan sağlığı açısında
zararlı olduğu ifade edilen nişasta bazlı şekerin, daha doğrusu şurubun pazar
payı bu yolla artırılıyor. Her ne kadar kotası yüzde 5’e düşürülmüş olsa dahi
Bakanlar Kurulunun yüzde 50 kota artırımından öte, denetlenemeyen pazara el
altından, farklı yollardan nişasta bazlı şurubun verilmesi olası. 
Bunun
yanında, tamamı ithal olan yüksek yoğunluklu tatlandırıcının, yalnızca ihraç
için getirilmesinin yerine, ülkemizde şu anda gıdada kullanılıyor olması da
ayrıca önemli bir sorun. 1 kilogram yüksek yoğunluklu tatlandırıcı, 7 bin
kilogram şekere denk. Bu durumda, nişasta bazlı şurubun ve yüksek yoğunluklu
tatlandırıcının oluşturacağı pazar baskısı yalnızca özelleşen şeker
fabrikalarının kapanmasına neden olmayacak, özel sektör tarafından yaptırılmış
olan şeker fabrikalarını da baskılayacağı için belli bir aşamadan sonra
Türkiye’de şeker fabrikalarının sonunu getirecektir çünkü maliyet açısından,
insan sağlığına zararlı olmasına rağmen nişasta bazlı şurubun maliyeti daha
düşüktür. Onun için de kolaylıkla kullanılmakta ve bugün ülkemizde
çocuklarımızın tükettiği meşrubatta, çikolatada, tatlı ürünlerinde nişasta
bazlı şurupla birlikte, yüksek yoğunluklu tatlandırıcıdan yararlanma yoluna
gidilmektedir. 
Bu
bağlamda, şeker fabrikalarının korunması, yaşatılması, modernize edilmesi,
çiftçinin desteklenmesi gerekirken yabancı lobilerin de baskısı sonucu ne yazık
ki şeker fabrikaları özelleştiriliyor. Biz umutla bu karardan vazgeçilmesi
yönünde çağrılarımızı yineliyoruz. 
Cumartesi
günü Çorum’da Sayın Genel Başkanımız Kemal Kılıçdaroğlu’nun katılımıyla şeker
fabrikalarının özelleştirilmemesi için de büyük bir mitingle konuyu bir kez
daha kamuoyunun önüne getireceğiz çünkü bu, sıradan bir satış işlemi değil. 
Daha
önce Adalet ve Kalkınma Partisinin özelleştirdiği kurumların önemli bölümünün
el değiştirdikten bir süre sonra ya kapısına kilit vuruldu ya da Türk
müteşebbislere satıldığı söylenen işletmeler ne yazık ki yabancı işletmeler
hâline dönüştü. Böylece kendi ülkemizde kendi üretim alanlarımıza yabancı
anlayışlar oluştu. 
Geçtiğimiz
günlerde Nevşehir’de ilginç bir örnekle karşılaştım: Orada bulunan rakı
fabrikası özelleştirme kapsamında önce bir Türk müteşebbise satılmış, daha
sonra da bir Amerikalı firma tarafından alınmış. Bu rakı fabrikasına getirilen
kuru üzümün İran’dan Türkiye’ye giriş yaptığını öğrendim. Helal gıdanın
Nevşehir’de haram gıdaya dönüşmesinin ilginç bir örneğini orada görünce doğal
olarak neden kendi üzümümüz, neden kendi ürünümüz değer bulmaz da üzüm İran’dan
gelir, Türkiye’de işlenir, sonra çiftçisiyle de üreticisiyle de -iki taraflı-
para yabancı çiftçilere ve işletmecilere gider diye düşündüm.
Yabancı
sermayenin gelmesine biz karşı değiliz ama yabancı sermaye yerine Türk
müteşebbisin bu anlamda var olması ve üretim alanlarında “yerli ve millî”
kelimesinin tamamen ithale bağlı bir süreç içinde değerlendirilmemesi gerekir.
Tohumu ithal, ilacı ithal, gübresi ithal, mazotu ithal, eti ithal, samanı ithal
bir ülkenin millî ve yerli tarım politikası olmaz. 
Bu
bağlamda, Cumhuriyet Halk Partisi olarak şeker fabrikalarının geleceğinin
özelleştirmeyle ileriye taşınacağı kanısında değiliz. Bunu Türk çiftçisine,
işçisine, nakliyecisine, besicisine karşı yapılmış büyük bir yanlış olarak
değerlendiriyoruz. Bu karardan bir an önce de vazgeçilmesi gerektiğini
düşünüyoruz. Eğer ülkemizde fabrikalarımızı, eğer ülkemizde köylerimizi, eğer
ülkemizde çiftçimizi, eğer ülkemizde işçimizi, geleceğe bizleri taşıyacak
değerlerimizi koruyamazsak bunun sıkıntısını çok acı biçimde öderiz. Sömürge
bir ülke olmaktansa kendisine üreten, kendisine yeten bir ülke durumunda
yaşamayı kendi açımızdan, Cumhuriyet Halk Partisi olarak da doğru buluruz.
Tarım
politikalarında yaratılan yanlışların yol açtığı sorunların ileriye dönük
getireceği olumsuzlukları defalarca söyledik, gerek yayınladığımız yayınlarda
gerek Mecliste yapılan konuşmalarda gerek parti programımızda anlattık, aile
tipi işletmelerden vazgeçilerek büyük çiftliklere ve işletmelere yönelmenin
ileride yaratacağı sorunlara değindik. Köyler bu yoldan boşalıyor; gelin
destekleri, teşvikleri köydeki yaşayan aile işletmelerine, ailelere yansıtalım,
onların kalkınmasının yolunu açalım. Böylece köydeki yaşamı güçlendirelim;
çiftçiyi, besiciyi destekleyelim dedik. Ne yazık ki Adalet ve Kalkınma Partisi
bu düşüncelerden çok uzak. 
Çiftçi
Kayıt Sistemi’ne dâhil olanlara mazot desteği sağlanıyor ama mazota gelen
zamlarla daha destek alınmadan ne yazık ki geldiği gibi gitti. Bunun yanında,
mazot desteği sağlanmayan iki önemli kesim daha var; bunun biri besiciler,
diğeri de nakliyeciler. Hayvancılıkla uğraşanlar da mazot desteğinden
yararlanmak istiyor. Keza nakliyeciler de artık taşıma ücretleri, taşıdıkları
ürünün değerinin üstüne çıktığından iş yapamaz duruma geldiklerini
belirtiyorlar, birkaç gün içinde Türkiye genelinde nakliyecilerin büyük bir
eyleminin de olacağını ifade ediyorlar, kontak kapatacaklarını belirtiyorlar. 
Nakliyecisi
sorunlu, çiftçisi sorunlu, taşeron işçisinin artık Mecliste gitmediği
milletvekili yok çünkü taşeronda dağ fare doğurdu, büyük mağduriyetler
yaşanıyor. Şeker fabrikalarında ise özelleştirmeyle gelecek olumsuzlukları
kamuoyuyla sürekli paylaşıyoruz ama Hükûmet “Bildiğim bildik.” diyor. Bu
anlayışla bundan sonraki sürecin olumlu olacağını söylemek çok olası değil. Bu
bağlamda, şeker fabrikalarının özelleştirilmemesini, besicilere mazot
desteğinin Çiftçi Kayıt Sistemi’ne dâhil olanlar gibi verilmesini ve ülkemizde
tarım, hayvancılıkla geçinenlere Hükûmetin artık birazcık yüzünü çevirmesini
diliyor, yüce Meclisi saygıyla selamlıyorum. (CHP sıralarından “Bravo” sesleri,
alkışlar) 
BAŞKAN
– Teşekkürler Sayın Gürer.
Şahıslar
adına söz talepleri vardır. 
Sayın
Özgür Özel…
ÖZGÜR
ÖZEL (Manisa) – Çekiyorum.
BAŞKAN
– Teşekkürler. 
Bartın
Milletvekili Sayın Yılmaz Tunç…
YILMAZ
TUNÇ (Bartın) – Çekiyorum.
BAŞKAN
– Çekiyorsunuz.
Değerli
milletvekilleri, 24 sıra sayılı Kanun Tasarısı’nın tümü üzerindeki görüşmelerin
devamı hususunda İç Tüzük’ün 72’nci maddesine göre verilmiş bir önerge vardır.
Önergeyi
okutuyorum:
Türkiye Büyük Millet Meclisi Başkanlığına
Görüşülmekte
olan 24 sıra sayılı uluslararası anlaşmanın görüşmelerinin İç Tüzük’ümüzün
72’nci maddesi uyarınca devamını teklif ediyoruz.
 Özgür
Özel Musa Çam Kadim Durmaz
 Manisa İzmir Tokat
 Elif
Doğan Türkmen Kazım Arslan
 Adana Denizli
YUSUF
BAŞER (Yozgat) – Karar yeter sayısı istiyoruz.
ÖZGÜR
ÖZEL (Manisa) – Bravo.
BAŞKAN
– Teşekkürler. 
Önergeyi
oylarınıza sunacağım ve karar yeter sayısı arayacağım.
Önergeyi
kabul edenler… Etmeyenler… Karar yeter sayısı yoktur.
Birleşime
beş dakika ara veriyorum. 
Kapanma Saati: 21.16
DOKUZUNCU OTURUM
Açılma Saati: 21.23
BAŞKAN: Başkan Vekili Mithat SANCAR
KÂTİP ÜYELER: Mücahit DURMUŞOĞLU (Osmaniye), Nurhayat ALTACA KAYIŞOĞLU
(Bursa)
----- 0 -----
BAŞKAN
– Türkiye Büyük Millet Meclisinin 80’inci Birleşiminin Dokuzuncu Oturumunu
açıyorum. 
Manisa
Milletvekili Özgür Özel ve arkadaşlarının verdiği İç Tüzük’ün 72’nci maddesine
göre görüşmelere devam önergesinin oylamasında karar yeter sayısı
bulunamamıştı. 
Şimdi
önergeyi tekrar oylarınıza sunacağım ve karar yeter sayısı arayacağım. 
Kabul
edenler… Etmeyenler… Karar yeter sayısı yoktur. 
Birleşime
beş dakika ara veriyorum. 
Kapanma Saati: 21.24
ONUNCU OTURUM
Açılma Saati: 21.29
BAŞKAN: Başkan Vekili Mithat SANCAR
KÂTİP ÜYELER: Mücahit DURMUŞOĞLU (Osmaniye), Nurhayat ALTACA KAYIŞOĞLU
(Bursa)
----- 0 -----
BAŞKAN
– Türkiye Büyük Millet Meclisinin 80’inci Birleşiminin Onuncu Oturumunu
açıyorum. 
Manisa
Milletvekili Özgür Özel ve arkadaşlarının verdiği İç Tüzük'ün 72’nci maddesine
göre görüşmelere devam önergesinin ikinci oylamasında da karar yeter sayısı
bulunamamıştı.
Şimdi
önergeyi tekrar oylarınıza sunacağım ve karar yeter sayısı arayacağım: Kabul
edenler... Kabul etmeyenler... 
Elektronik
cihazla oylama yapacağız.
Oylama
için iki dakika süre tanıyorum.
Oylamayı
başlatıyorum.
(Elektronik
cihazla oylama yapıldı)
BAŞKAN
- Karar yeter sayısı yoktur.
Yapılan
üçüncü oylamada da karar yeter sayısı bulunamadığından, alınan karar gereğince,
kanun tasarıları ve teklifleri ile komisyonlardan gelen diğer işleri sırasıyla
görüşmek için 4 Nisan 2018 Çarşamba günü saat 14.00’te toplanmak üzere
birleşimi kapatıyorum. 
Kapanma Saati: 21.32 




(x) Bu bölümde hatip tarafından Türkçe
olmayan kelimeler ifade edildi


(x) 24 S. Sayılı Basmayazı tutanağa
eklidir




