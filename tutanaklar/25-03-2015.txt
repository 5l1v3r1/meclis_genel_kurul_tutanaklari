



TBMM Tutanak Müdürlüðü




25 Mart 2015
Çarşamba
BİRİNCİ OTURUM
Açılma Saati:
14.01
BAŞKAN: Başkan
Vekili Sadık YAKUT TÜRKİYE BÜYÜK MİLLET
MECLİSİ
TUTANAK DERGİSİ

83’üncü Birleşim
25 Mart 2015 Çarşamba

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş bulunan
her tür belge ile konuşmacılar tarafından ifade edilmiş ve tırnak içinde
belirtilmiş alıntı sözler aslına uygun olarak yazılmıştır.)

İÇİNDEKİLER


I.- GEÇEN TUTANAK
ÖZETİ
II.- GELEN KÂĞITLAR
III.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Mardin Milletvekili Erol Dora'nın, Mardin ilinin
sorunlarına ilişkin gündem dışı konuşması
2.- Ardahan Milletvekili Ensar Öğüt'ün, Ardahan’a
havalimanı yapılması gerektiğine ve devlet kurumlarının kapatılmasına ilişkin
gündem dışı konuşması
3.- Manisa Milletvekili Selçuk Özdağ'ın, Büyük Birlik
Partisinin eski Genel Başkanı Muhsin Yazıcıoğlu’nun 6’ncı ölüm yıl dönümüne
ilişkin gündem dışı konuşması
IV.- AÇIKLAMALAR
1.- İzmir Milletvekili Oktay Vural'ın, Büyük Birlik
Partisinin eski Genel Başkanı Muhsin Yazıcıoğlu’nun 6’ncı ölüm yıl dönümüne
ilişkin açıklaması
2.- Amasya Milletvekili Mehmet Naci Bostancı'nın, Büyük
Birlik Partisinin eski Genel Başkanı Muhsin Yazıcıoğlu’nun 6’ncı ölüm yıl dönümüne
ilişkin açıklaması
3.- Aydın Milletvekili Ali Uzunırmak'ın, Büyük Birlik
Partisinin eski Genel Başkanı Muhsin Yazıcıoğlu’nun 6’ncı ölüm yıl dönümüne
ilişkin açıklaması
4.- İzmir Milletvekili Rıfat Sait'in, Büyük Birlik
Partisinin eski Genel Başkanı Muhsin Yazıcıoğlu’nun 6’ncı ölüm yıl dönümüne
ilişkin açıklaması
5.- Malatya Milletvekili Ömer Faruk Öz'ün, Büyük Birlik
Partisinin eski Genel Başkanı Muhsin Yazıcıoğlu’nun 6’ncı ölüm yıl dönümüne
ilişkin açıklaması
6.- İstanbul Milletvekili Mehmet Akif Hamzaçebi'nin,
Büyük Birlik Partisinin eski Genel Başkanı Muhsin Yazıcıoğlu’nun 6’ncı ölüm yıl
dönümüne, İzmit Körfez Geçiş Köprüsü’nde halatların kopması sonucu meydana
gelen kazaya ve intihar eden Japon mühendis Ryoichi Kishi’ye Allah’tan rahmet
dilediğine ilişkin açıklaması
7.- İstanbul Milletvekili Osman Boyraz'ın, Büyük Birlik
Partisinin eski Genel Başkanı Muhsin Yazıcıoğlu’nun 6’ncı ölüm yıl dönümüne
ilişkin açıklaması
8.- Ardahan Milletvekili Orhan Atalay'ın, Halepçe
katlimanının 27’nci, Büyük Birlik Partisinin eski Genel Başkanı Muhsin
Yazıcıoğlu’nun 6’ncı ve Bediüzzaman Said Nursi’nin 55’inci ölüm yıl dönümlerine
ilişkin açıklaması
9.- Muğla Milletvekili Nurettin Demir'in, Büyük Birlik
Partisinin eski Genel Başkanı Muhsin Yazıcıoğlu’nun 6’ncı ölüm yıl dönümüne ve
Hükûmetin Muğla’da doğal ve tarihî çevreyi tahrip etmekten vazgeçmesi
gerektiğine ilişkin açıklaması
10.- Iğdır Milletvekili Sinan Oğan'ın, Büyük Birlik
Partisinin eski Genel Başkanı Muhsin Yazıcıoğlu’nun 6’ncı ölüm yıl dönümüne
ilişkin açıklaması
11.- Hatay Milletvekili Hacı Bayram Türkoğlu'nun, Büyük
Birlik Partisinin eski Genel Başkanı Muhsin Yazıcıoğlu’nun 6’ncı ölüm yıl
dönümüne ilişkin açıklaması
12.- Osmaniye Milletvekili Hasan Hüseyin Türkoğlu'nun,
Büyük Birlik Partisinin eski Genel Başkanı Muhsin Yazıcıoğlu’nun 6’ncı ölüm yıl
dönümüne ilişkin açıklaması
13.- Muş Milletvekili Demir Çelik'in, Japon mühendis
Ryoichi Kishi’nin İzmit Körfez Geçiş Köprüsü’nde halatların kopması sonucu
meydana gelen kazanın sorumluluğunu üstüne alarak intihar etmesine ve Van
depreminde yaşamını yitiren Japon Doktor Atsushi Miyazaki’ye ilişkin açıklaması
14.- Isparta Milletvekili S. Nevzat Korkmaz'ın, Büyük
Birlik Partisinin eski Genel Başkanı Muhsin Yazıcıoğlu’nun 6’ncı ölüm yıl
dönümüne ilişkin açıklaması
15.- Tekirdağ Milletvekili Tevfik Ziyaeddin Akbulut'un,
Büyük Birlik Partisinin eski Genel Başkanı Muhsin Yazıcıoğlu’nun 6’ncı ve
Bediüzzaman Said Nursi’nin 55’inci ölüm yıl dönümlerine ilişkin açıklaması
16.- İzmir Milletvekili Oktay Vural'ın, PKK, PYD ve
IŞİD’in insanlık adına katliamlar yapan birer terör örgütü olduğuna ve bunların
hiçbir zaman Türkiye Cumhuriyeti devletinin muhatabı olamayacağına ilişkin
açıklaması
17.- Şırnak Milletvekili Hasip Kaplan'ın, İzmir
Milletvekili Oktay Vural’ın yaptığı açıklamasındaki bazı ifadelerine ilişkin
açıklaması
18.- Adana Milletvekili Ali Halaman'ın, Gıda, Tarım ve
Hayvancılık Bakanı Mehmet Mehdi Eker’in (11/53) esas numaralı Gensoru Önergesi
üzerinde yaptığı konuşmasındaki bazı ifadelerine ilişkin açıklaması
19.- İzmir Milletvekili Oktay Vural'ın, Millî Savunma
Bakanı İsmet Yılmaz’ın 705 sıra sayılı Kanun Teklifi’nin ikinci bölümü
üzerindeki soru-cevap işlemi sırasındaki bazı ifadelerine ilişkin açıklaması
20.- Aydın Milletvekili Ali Uzunırmak'ın, Millî Savunma
Bakanı İsmet Yılmaz’ın 705 sıra sayılı Kanun Teklifi’nin ikinci bölümü
üzerindeki soru-cevap işlemi sırasındaki bazı ifadelerine ilişkin açıklaması
21.- Millî Savunma Bakanı İsmet Yılmaz'ın, İzmir
Milletvekili Oktay Vural’ın yaptığı açıklamasındaki bazı ifadelerine ilişkin
açıklaması
22.- İzmir Milletvekili Oktay Vural'ın, Millî Savunma
Bakanı İsmet Yılmaz’ın yaptığı açıklamasındaki bazı ifadelerine ilişkin
açıklaması
V.- OTURUM BAŞKANLARININ KONUŞMALARI
1.- Oturum Başkanı, TBMM Başkan Vekili Sadık Yakut'un,
Büyük Birlik Partisinin eski Genel Başkanı Muhsin Yazıcıoğlu’nun 6’ncı ölüm yıl
dönümüne ilişkin ilişkin konuşması
VI.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- BDP Grubu adına, Grup Başkan Vekili Bingöl
Milletvekili İdris Baluken’in, çok dilli eğitimin önündeki engellerin kaldırılması,
Kürtçe eğitimin seçmeliden sürekli hâle getirilerek kamusal hizmet olarak
verilmesi ve tüm bu taleplerin altyapısının hazırlanması için yapılması
gerekenlerin araştırılarak alınması gereken önlemlerin belirlenmesi amacıyla
Meclis araştırması açılmasına ilişkin önergesi (10/1275)
2.- BDP Grubu adına, Grup Başkan Vekili Iğdır
Milletvekili Pervin Buldan’ın, demokratik, özgürleştirici, eleştirel, ana dilinde,
çoğulcu ve bilimsel bir eğitimin nasıl inşa edilip hayata geçirilebileceğinin
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/1276) 
3.- Bitlis Milletvekili Hüsamettin Zenderlioğlu ve 21
milletvekilinin, bal üretimi yapan arıcıların sorunlarının araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/1277)
VII.- ÖNERİLER
A) Siyasi Parti Grubu Önerileri 
1.- HDP Grubunun, Grup Başkan Vekili Bingöl
Milletvekili İdris Baluken tarafından, Türkiye’de askerin siyasete dâhil olmasının
önüne geçilmesi amacıyla 23/3/2015 tarihinde Türkiye Büyük Millet Meclisi
Başkanlığına verilmiş olan Meclis araştırması önergesinin Genel Kurulun
bilgisine sunulmak üzere bekleyen diğer önergelerin önüne alınarak, 25 Mart
2015 Çarşamba günkü birleşiminde sunuşlarda okunmasına ve ön görüşmelerinin
aynı tarihli birleşiminde yapılmasına ilişkin önerisi
2.- CHP Grubunun, Artvin Milletvekili Uğur Bayraktutan
ve 26 milletvekili tarafından, Artvin ilinin Yusufeli ilçesinde yeni yerleşim
yerinin belirsizliğinden kaynaklı sorunların tespiti ve yaşanan mağduriyetlerin
giderilmesi amacıyla 18/3/2015 tarihinde Türkiye Büyük Millet Meclisi
Başkanlığına verilmiş olan Meclis araştırması önergesinin Genel Kurulun
bilgisine sunulmak üzere bekleyen diğer önergelerin önüne alınarak, 25 Mart
2015 Çarşamba günkü birleşiminde sunuşlarda okunmasına ve ön görüşmelerinin
aynı tarihli birleşiminde yapılmasına ilişkin önerisi 
VIII.- GENSORU
A) Ön Görüşmeler
1.- HDP Grubu adına, Grup Başkan Vekili Iğdır
Milletvekili Pervin Buldan’ın, hayvancılık ve tarım sektörünün bitme noktasına
geldiği iddiasıyla Gıda, Tarım ve Hayvancılık Bakanı Mehmet Mehdi Eker Hakkında
Gensoru açılmasına ilişkin Önergesi (11/49)
2.- Ardahan Milletvekili Ensar Öğüt ve 23
milletvekilinin, yanlış politikalar nedeniyle üreticinin zarar gördüğü, ithal
edilen et ve hayvan fiyatlarının artmasının ve ülkeye kaçak et girişinin
engellenemediği, tarım desteklerinin zamanında ödenmediği ve bu sorunlarla
ilgili görevlerin gereklerini yerine getirmediği iddiasıyla Gıda, Tarım ve
Hayvancılık Bakanı Mehmet Mehdi Eker Hakkında Gensoru açılmasına ilişkin
Önergesi (11/53)
IX.- SATAŞMALARA İLİŞKİN KONUŞMALAR
1.- İstanbul Milletvekili Osman Aşkın Bak'ın, Ankara
Milletvekili Gökhan Günaydın’ın (11/49) esas numaralı Gensoru Önergesi üzerinde
CHP Grubu adına yaptığı konuşması sırasında şahsına sataşması nedeniyle
konuşması
2.- Ankara Milletvekili Gökhan Günaydın'ın, İstanbul
Milletvekili Osman Aşkın Bak’ın sataşma nedeniyle yaptığı konuşması sırasında
şahsına sataşması nedeniyle konuşması
3.- Yozgat Milletvekili Sadir Durmaz'ın, Adıyaman
Milletvekili Mehmet Erdoğan’ın (11/49) esas numaralı Gensoru Önergesi üzerinde
AK PARTİ Grubu adına yaptığı konuşması sırasında şahsına sataşması nedeniyle konuşması
4.- Aydın Milletvekili Ali Uzunırmak'ın, Adıyaman
Milletvekili Mehmet Erdoğan’ın (11/49) esas numaralı Gensoru Önergesi üzerinde
AK PARTİ Grubu adına yaptığı konuşması sırasında Milliyetçi Hareket Partisine
sataşması nedeniyle konuşması
5.- Amasya Milletvekili Mehmet Naci Bostancı'nın,
Yozgat Milletvekili Sadir Durmaz’ın sataşma nedeniyle yaptığı konuşması
sırasında AK PARTİ Grubuna sataşması nedeniyle konuşması
6.- Ankara Milletvekili Gökhan Günaydın'ın, Gıda, Tarım
ve Hayvancılık Bakanı Mehmet Mehdi Eker’in (11/49) esas numaralı Gensoru
Önergesi üzerinde yaptığı konuşması sırasında şahsına sataşması nedeniyle
konuşması
7.- İstanbul Milletvekili Mehmet Akif Hamzaçebi'nin,
Gıda, Tarım ve Hayvancılık Bakanı Mehmet Mehdi Eker’in (11/53) esas numaralı Gensoru
Önergesi üzerinde yaptığı konuşması sırasında Cumhuriyet Halk Partisine
sataşması nedeniyle konuşması
8.- Adana Milletvekili Muharrem Varlı'nın, Gıda, Tarım
ve Hayvancılık Bakanı Mehmet Mehdi Eker’in (11/53) esas numaralı Gensoru
Önergesi üzerinde yaptığı konuşması sırasında Miliyetçi Hareket Partisine
sataşması nedeniyle konuşması
9.- Ardahan Milletvekili Ensar Öğüt'ün, Gıda, Tarım ve
Hayvancılık Bakanı Mehmet Mehdi Eker’in (11/53) esas numaralı Gensoru Önergesi
üzerinde yaptığı konuşması sırasında şahsına sataşması nedeniyle konuşması
10.- Kocaeli Milletvekili Haydar Akar'ın, Gıda, Tarım
ve Hayvancılık Bakanı Mehmet Mehdi Eker’in (11/53) esas numaralı Gensoru
Önergesi üzerinde yaptığı konuşması sırasında şahsına sataşması nedeniyle
konuşması
X.- KANUN TASARI VE TEKLİFLERİ İLE KOMİSYONLARDAN GELEN
DİĞER İŞLER
A) Kanun Tasarı ve Teklifleri
1.- Adalet ve Kalkınma Partisi Grup Başkanvekilleri
İstanbul Milletvekili Ayşe Nur Bahçekapılı, Kayseri Milletvekili Mustafa
Elitaş, Giresun Milletvekili Nurettin Canikli, Kahramanmaraş Milletvekili Mahir
Ünal ve Adıyaman Milletvekili Ahmet Aydın’ın; Türkiye Büyük Millet Meclisi
İçtüzüğünde Değişiklik Yapılmasına Dair İçtüzük Teklifi ile Tunceli
Milletvekili Kamer Genç’in; Türkiye Büyük Millet Meclisi İçtüzüğünün Bir Maddesinin
Değiştirilmesi Hakkında İçtüzük Teklifi ve Anayasa Komisyonu Raporu (2/242,
2/80) (S. Sayısı: 156)
2.- Devlet Sırrı Kanunu Tasarısı ve Avrupa Birliği Uyum
Komisyonu ile Adalet Komisyonu Raporları (1/484) (S. Sayısı: 287)
3.- Ceza İnfaz Kurumları Güvenlik Hizmetleri Kanunu
Tasarısı ve Adalet Komisyonu Raporu (1/742) (S. Sayısı: 616)
4.- Askeri Hakimler Kanunu ile Bazı Kanunlarda
Değişiklik Yapılmasına Dair Kanun Tasarısı ve Adalet Komisyonu Raporu (1/1008)
(S. Sayısı: 685)
5.- Eskişehir Milletvekili Salih Koca ve Uşak
Milletvekili İsmail Güneş ile 6 Milletvekilinin; Bazı Kanun ve Kanun Hükmünde
Kararnamelerde Değişiklik Yapılmasına Dair Kanun Teklifi ile Milli Eğitim
Bakanlığının Teşkilat ve Görevleri Hakkında Kanun Hükmünde Kararnamede
Değişiklik Yapılmasına Dair Kanun Tasarısı, Manisa Milletvekili Özgür Özel’in;
Kamu Kurum ve Kuruluşlarının Ürettikleri Mal ve Hizmet Tarifeleri ile Bazı
Kanunlarda Değişiklik Yapılması Hakkında Kanunda Değişiklik Yapılmasına Dair
Kanun Teklifi, Cumhuriyet Halk Partisi Grup Başkanvekili İstanbul Milletvekili
Mehmet Akif Hamzaçebi’nin; Milli Eğitim Bakanlığının Teşkilat ve Görevleri
Hakkında Kanunda Değişiklik Yapılmasına Dair Kanun Teklifi ile Plan ve Bütçe
Komisyonu Raporu (2/2736, 1/1039, 2/2118, 2/2731) (S. Sayısı: 705)
6.- Polis Vazife ve Salahiyet Kanunu ile Bazı Kanun ve
Kanun Hükmünde Kararnamelerde Değişiklik Yapılmasına Dair Kanun Tasarısı ile
İstanbul Milletvekili Mahmut Tanal'ın; Nüfus Hizmetleri Kanununda Değişiklik
Yapılmasına Dair Kanun Teklifi, İstanbul Milletvekili Bülent Turan'ın; Nüfus
Hizmetleri Kanununda Değişiklik Yapılması Hakkında Kanun Teklifi, Çanakkale
Milletvekili İsmail Kaşdemir'in; Kimlik Bildirme Kanununda Değişiklik
Yapılmasına Dair Kanun Teklifi, İstanbul Milletvekili Mustafa Sezgin Tanrıkulu
ve Kocaeli Milletvekili Mehmet Hilal Kaplan'ın; 2559 Sayılı Polis Vazife ve
Salahiyet Kanununda Değişiklik Yapılmasına İlişkin Kanun Teklifi, Adana Milletvekili
Osman Faruk Loğoğlu'nun; Emniyet Teşkilatı Kanununda Değişiklik Yapılması
Hakkında Kanun Teklifi, Mersin Milletvekili Ertuğrul Kürkcü'nün; Polis Vazife
ve Salahiyet Kanununda Değişiklik Yapılması Hakkında Kanun Teklifi, İstanbul
Milletvekili Mustafa Sezgin Tanrıkulu ve Cumhuriyet Halk Partisi Grup
Başkanvekilleri Sinop Milletvekili Engin Altay, Ankara Milletvekili Levent Gök
ile 4 Milletvekilinin; Nüfus Hizmetleri Kanununda Değişiklik Yapılması Hakkında
Kanun Teklifi, İstanbul Milletvekili Mustafa Sezgin Tanrıkulu'nun; 5490 Sayılı
ve 25/4/2006 Tarihli Nüfus Hizmetleri Kanununda Değişiklik Yapılması Hakkında
Kanun Teklifi ile Avrupa Birliği Uyum Komisyonu ve İçişleri Komisyonu Raporları
(1/995, 2/422, 2/514, 2/909, 2/1518, 2/1579, 2/1632, 2/2443, 2/2469) (S.
Sayısı: 684)
XI.- YAZILI SORULAR VE CEVAPLARI
1.- İstanbul Milletvekili Mustafa Sezgin Tanrıkulu'nun,
2010-2015 yılları arasında Bakanlık ile bağlı kurum ve kuruluşlardan diğer
kurum ve kuruluşlara geçmek için başvuru yapan kişi sayısına,
2010-2015 yılları arasında Bakanlık ile bağlı kurum ve
kuruluşlarca düzenlenen kurum içi eğitimlere,
İlişkin soruları ve Ekonomi Bakanı Nihat Zeybekci’nin
cevabı (7/62011), (7/62012)
2.- Bursa Milletvekili Necati Özensoy'un, Bursa'nın
Osmangazi ilçesinin tanıtımı için TRT'nin yaptığı yayınlara ilişkin sorusu ve
Başbakan Yardımcısı Bülent Arınç’ın cevabı (7/62169)
3.- İstanbul Milletvekili Mustafa Sezgin Tanrıkulu'nun,
bağlı ve ilgili kuruluşlar tarafından son üç yılda yapılan temsil, ağırlama,
tören ve tanıtım giderlerine ilişkin sorusu ve Başbakan Yardımcısı Bülent
Arınç’ın cevabı (7/62516)

KÂTİP ÜYELER: Fehmi
KÜPÇÜ (Bolu), Bayram ÖZÇELİK (Burdur)
-----0-----
BAŞKAN – Türkiye Büyük Millet
Meclisinin 83’üncü Birleşimini açıyorum. 
Toplantı yeter sayısı vardır, görüşmelere
başlıyoruz.
Gündeme geçmeden önce üç sayın
milletvekiline gündem dışı söz vereceğim.
Gündem dışı ilk söz, Mardin ilinin
sorunları hakkında söz isteyen Mardin Milletvekili Erol Dora’ya aittir.
Buyurun Sayın Dora.
III.- GÜNDEM DIŞI KONUŞMALAR
A) Milletvekillerinin Gündem
Dışı Konuşmaları
1.- Mardin Milletvekili Erol
Dora'nın, Mardin ilinin sorunlarına ilişkin gündem dışı konuşması
EROL DORA (Mardin) – Sayın Başkan,
değerli milletvekilleri; Mardin ilinin sorunları hakkında söz almış
bulunuyorum. Genel Kurulu saygıyla selamlıyorum.
Mardin; mimari, arkeolojik, tarihî ve
görsel değerleriyle özgün niteliklere sahip dünyaca ünlü kentlerimizden
biridir. Farklı inanç ve kültürler bu ülkenin zenginliğidir. Mardin bu
anlamıyla Türkiye için âdeta bir modeldir. Kürtçe, Süryanice, Türkçe ve Arapça
dillerinin konuşulduğu Mardin'de Müslümanlık, Hristiyanlık ve Ezidilik
dinlerine mensup Süryaniler, Kürtler, Türkler ve Araplar, Mahalmiler bir arada
barış içinde yaşamaktadırlar.
Sayın Başkan, değerli milletvekilleri;
Mardin bu belirttiğimiz birçok zenginliğine karşın, hiç de hak etmediği bir
konumdadır bugün. Özellikle eğitim, sağlık, ulaşım, altyapı, su, elektrik ve
çarpık kentleşme alanlarında geçmişten süregelen sorunlar hâlâ çözümlenebilmiş
değildir. Mardin'de elektrik ve su kesintilerinin sıkça yaşanmaya devam ettiği,
hepimizin malumudur.
Özellikle yaz aylarında sıcaklığın 45
dereceyi bulduğu Mardin'de ve ilçelere bağlı birçok köy ve beldede sık sık
meydana gelen ve saatlerce süren elektrik kesintileri vatandaşlarımızı isyan
noktasına getirmektedir.
Özellikle köylerde yaşayan halkımız,
hem tarımsal alanda hem de gündelik yaşamda elektrik kesintilerinin neden
olduğu birçok konuda mağdur edilmektedir. Tarım arazilerinde genellikle
elektrikle çalışan sulama sistemleriyle sulama yapıldığından, çiftçiler
elektrik kesintileri nedeniyle mahsullerinin kurumasından şikâyet etmektedirler.
Elektrik kesintilerine bağlı olarak yaşanan su kesintileri nedeniyle tarlaların
birçoğu zarar görmektedir.
Özellikle yağmurların, rüzgârların
şiddetli olduğu mevsimlerde ve kış aylarında da elektrik kesintisi doğal bir
hâl almış durumdadır. Kış mevsiminde bölgede yüzlerce köye elektrik verilmediği
de bilinmektedir.
Bölge genelinde elektrik hatları otuz
kırk yıllıktır. Bu hatlar bakım ve onarımla hizmet vermektedir. Üretim
kapasitesi düşük trafolar ile yeni yerleşim alanları için ek trafoların kurulmaması
elektrik kalitesini düşürmekte ve kesintiler çoğalmaktadır.
Sayın Başkan,
değerli milletvekilleri; Mezopotamya topraklarına farklı boyutlarda medeniyet
getireceği iddia edilen ve Mardin'in de dâhil olduğu GAP Projesi çerçevesinde
uluslararası birer akarsu olan Fırat ve Dicle Nehirleri üzerinde inşa edilen ve
inşası planlanan baraj ve HES projeleri Hükûmet yetkililerinin bahsettiği gibi,
bölgenin hiçbir yarasına derman olmadığı gibi birçok noktada büyük sorunlara
neden olmuştur. Bu bağlamda, GAP projesi, uygun tabirle, tam bir fiyaskodur.
Öngörülen elektrik üretimi, proje kapsamındaki illerden sadece Mardin'in bile
elektrik ihtiyacını karşılayamamaktadır.
Değerli milletvekilleri, Mardin'e
ilişkin ekonomik göstergeler de vahameti ayrıca gözler önüne sermektedir.
Türkiye İstatistik Kurumunun resmî verilerine göre, Mardin'in gayrisafi millî
hasıladan aldığı pay 1965 yılında yüzde 10,39 iken, bu rakamın günümüzde yüzde
7’lere kadar düştüğü görülmektedir. Mardin ilinde genç nüfusun ağırlığı dikkat
çekicidir. İl nüfusunun yüzde 58'i 25 yaşın altındadır. Buna karşın, bölgede
yer alan diğer 4 il gibi Mardin de işsizlikte başı çekiyor. TÜİK verilerine
göre, Mardin Türkiye'de işsizlik oranının en yüksek olduğu ilk 5 il
içerisindedir. Yine TÜİK verilerine göre, Mardin Türkiye'de istihdamın en düşük
olduğu ilk 5 il içerisindedir. Bizatihi bu iki veri, gerek önceki hükûmetlerin
gerekse on üç yıllık AKP Hükûmetinin Mardin'i ve Mardinlileri ne kadar ihmal
ettiğinin en açık kanıtı niteliğindedir.
Değerli milletvekilleri, Mardin, yine
dışarıya en çok göç veren iller arasındadır. Bir ilin göç verme oranının yüksek
olması o ilde yaşam memnuniyetinin olmadığının en önemli göstergelerinden
birisidir. Bir diğer açıdan Mardin, arkeologların ilgisini çeken ender
bölgelerden birisidir. Örneğin Dara yer altı kenti gibi, gerek tarihsel açıdan
gerekse kültür turizmi açısından harikulade niteliklere sahip bir bölgedir.
Ancak, Kültür Bakanlığı bu bölgede yapılması gereken kazılar için kaynak
ayırmamakta, Dara antik kentini kaderine terk etmektedir.
Yine, Mardin’in Kızıltepe ilçesine
ilişkin bir sorunu tekrar dile getirmekte fayda görüyorum. Kızıltepe, Millî
Eğitim Bakanlığına bağlı ÖSYM tarafından âdeta cezalandırılmış ve sınav merkezi
listesinden çıkarılmıştır. Bu sebeple Kızıltepeli öğrencilerimiz bir sınava
girmek için başka illere gitmek zorunda bırakılmaktadır.
Bu kısa konuşmam içerisinde sürem
elverdiğince belirtmeye çalıştığım Mardin'in sorunları elbette bunlarla sınırlı
değildir. Hükûmeti Mardin'i ihmal etmekten vazgeçmeye davet ediyor, Genel
Kurulu tekrar saygıyla selamlıyorum. (HDP sıralarından alkışlar)
BAŞKAN – Teşekkür ediyorum.
Gündem dışı ikinci söz, Ardahan’a
havalimanı yapılması ve devlet kurumları hakkında söz isteyen Ardahan
Milletvekili Ensar Öğüt’e aittir.
Buyurun Sayın Öğüt.
2.- Ardahan Milletvekili
Ensar Öğüt'ün, Ardahan’a havalimanı yapılması gerektiğine ve devlet
kurumlarının kapatılmasına ilişkin gündem dışı konuşması
ENSAR ÖĞÜT (Ardahan) – Sayın Başkan,
değerli arkadaşlar; Ardahan’a havalimanı kurulması ve devlet kurumlarının
kapatılmasıyla ilgili söz almış bulunuyorum. Hepinizi saygılarımla selamlarım.
Değerli arkadaşlar, Ardahan, Gürcistan
ve Ermenistan sınırında, çok büyük göç vermiş, yoksullaşmış, gençleri işsiz
kalmış bir ilimiz. Bu ilimiz, tarihe baktığımız zaman, Ruslara Türkiye'nin
teminatı için savaş tazminatı olarak verilmiş, yani Türkiye'nin garantörü olmuş
ve Rusya’ya yaklaşık kırk üç yıl savaş tazminatı olarak verilmiş, düşman işgali
altında kalmış. Böyle bir ilde, sınır ilinde, stratejik olan bir bölgede
havaalanı mutlak surette kurulması lazım. Neden? Dünyadaki ve Türkiye'deki iş
adamlarının rahat gidip gelebilmesi için. Biliyorsunuz, uçak kullanıyorlar,
kara yolunu kimse kullanmıyor. Onun için, havalimanı açılırsa, Gürcistan,
Ermenistan, Artvin’in bir bölümü, Erzurum’un bir bölümü, Kars’ın da bir bölümü
buradan yararlanacaktır. Bu anlamda Ardahan’a mutlak surette bir havaalanı
kurulması lazım. 
Ardahan Ticaret Odası ve bütün sivil
toplum örgütleri, bütün gazeteciler, bütün Ardahanlılar bir kampanya
başlattılar, bu kampanya da Ardahan’a havaalanı kurulsun. Bu anlamda eğer
Ardahan’a bu havalimanı kurulmazsa, biz gerekirse açlık grevine başlayacağız,
gerekirse yalın ayak başı açık Ardahan’dan Ankara’ya yürüyeceğiz. Neden?
Rize’ye havaalanı yapılıyor. Rize’ye nereye yapılıyor biliyor musunuz? Rize’ye
denizi doldurarak havaalanı yapılıyor. Yapılsın, biz karşı değiliz, Rizelilere
buradan saygılarımı gönderiyorum, seviyorum, ama Rize’ye Trabzon Havaalanı daha
yakın. 
Batum’a havaalanı yapıldı, Rize, Artvin
olsun diye, o da doğru, Rize’ye yapılması da doğru, ben karşı çıkmıyorum, ama
Rize’ye büyük maliyetlerle, denizi doldurarak havaalanı yapılıyorsa, bizde
maliyetler daha düşüktür. Bizde, Ardahan’a çok yakın, Ardahan Ovası’nda
havaalanı kurulduğu zaman, gerekirse biz devlete arazilerimizi bağış yaparız.
Yani para almadan, kamulaştırmasız devlete bağış yaparız ve Ardahan’a havaalanı
kurulmasıyla ilgili biz talebimizi dile getiririz ama burada ben milletvekili
olarak Büyük Millet Meclisinden rica ediyorum, ben Hükûmetten rica ediyorum,
Sayın Bakan burada, hemşehrimiz, kalkınmadan sorumlu Bakanımız Cevdet Bey, rica
ediyorum: Ardahan’ı programa alın, Ardahan’a havaalanı açın. Ardahan’a
havaalanı açarsak Ardahan’da göç durur, yoksulluk biter, yatırım gelir.
Şimdi, Çıldır, Aktaş Kapısı açılıyor.
Posof tüneli yapılacak. O da başladığı zaman, Kars-Tiflis demir yoluyla beraber
olduğu zaman orası, aynı zamanda uluslararası bir havaalanı olacak. Bu anlamda,
eğer bu havaalanı yapılmazsa… Samimi söylüyorum, biz başka yere karşı
çıkmıyoruz, Rize’ye de yapılsın, başka illere de yapılsın ama Ardahan önemli,
konumu çok önemli. Buranın kalkınması, gelişmesi için mutlak surette havaalanı
yapılması lazım. 
Değerli arkadaşlar, kurumlara
geldiğimiz zaman, Çıldır’da adliye kapatıldı. Bugün Çıldırlı bir kişi bir
dilekçe vermek için adliyeye, ta Ardahan’a geliyor. Yani, yollar kapalı, bazen
kış oluyor, tipi var, hiç gidemiyor. Yazın olsa tarlasını, çayırını bırakıp 170
kilometre gidemiyor. Yani, böyle bir zulüm var. Yani, biz Ermenistan sınırında
vatanı bekliyoruz, bayrağı bekliyoruz. Ya, bizim adliyemiz nasıl kapatılır
arkadaşlar? Çıldır’da hastane yok yani hakikaten hastanemiz yok. (CHP
sıralarından alkışlar)
Bakın, ben şimdi bir şey söylüyorum.
Bu, devletin ayıbı; bu, AKP’nin ayıbı. Posof’ta insanlar dişini çektiremiyor,
diş doktoru yok. Nereye gidiyorlar, biliyor musun? Posof’taki insanlar dişini
çektirmek için Gürcistan’a gidiyorlar, Gürcistan’da dişini çektiriyorlar
arkadaşlar. Böyle bir zulüm olabilir mi. Bu, AKP’nin ayıbıdır, AKP Hükûmetinin
ayıbıdır. 
ADNAN YILMAZ (Erzurum) – Hastane kurduk
Ardahan’da. Ardahan’da tam teşekküllü hastane var.
ENSAR ÖĞÜT (Devamla) – Posof’ta hastane
yok. İnsanlar dişini çektirmek için Gürcistan’a gidiyor. Bu ayıp size yeter de
artar da. Bu çok ayıptır arkadaşlar.
Göle’deki orman işletmesinin geri
gelmesini istiyoruz, Göle’deki askeriyenin geri gelmesini istiyoruz. Göle
esnafının kazanması, gelişmesi için mutlak surette askeriyenin orada olması
lazım. Hele Damallılar askerî birliklerini kendileri yaptılar, Damal’da askerî
birlik kapatıldı.
Hanak’ta, keza aynı, Damal’da,
yüksekokul yapılması lazım. Posof’a yapılıyor, Damal ve Hanak’a da mutlak
surette yüksekokul yapılması lazım.
Bu anlamda,
sizlerin desteklerini bekliyor, hepinize saygılar sunuyorum. (CHP sıralarından
alkışlar)
BAŞKAN – Teşekkür ediyorum.
Gündem dışı üçüncü söz, Büyük Birlik
Partisinin eski Genel Başkanı Muhsin Yazıcıoğlu’nun ölüm yıl dönümü hakkında
söz isteyen Manisa Milletvekili Selçuk Özdağ’a aittir.
Buyurun Sayın Özdağ. (AK PARTİ sıralarından
alkışlar)
3.- Manisa Milletvekili
Selçuk Özdağ'ın, Büyük Birlik Partisinin eski Genel Başkanı Muhsin
Yazıcıoğlu’nun 6’ncı ölüm yıl dönümüne ilişkin gündem dışı konuşması
SELÇUK ÖZDAĞ (Manisa) – Sayın Başkan,
değerli milletvekilleri; Sivas’ın Şarkışla ilçesinin Elmalı köyünde kara
lastikli çiftçi Halit’in oğlu olarak dünyaya gelen merhum Muhsin Yazıcıoğlu’nun
Hakk’a yürüyüşünün 6’ncı yıl dönümü sebebiyle söz almış bulunuyorum.
Muhsin Yazıcıoğlu’nu kaybedeli altı yıl
oldu ama o diriymiş gibi gündemimizin önemli maddelerinden birini teşkil
ediyor. Bu, onun siyasi hayatımızda bıraktığı derin izlerden kaynaklanıyor. Çok
sevilen insanlar, bedenen aramızdan ayrılsalar bile, hatıralarıyla gönüllerde
yaşamaya devam ederler. Yazıcıoğlu da o tip şahsiyetlerden biriydi ancak bugün
hâlâ gönüllerde yaşıyor olması sadece sevgiyle izah edilebilecek bir durum
değildir. O, kişiliği, üslubu, mücadelesi, ahlakı ve cesaretiyle o kadar yer
kaplamıştı ki her tarihî virajda “Bugün aramızda olsaydı.” arayışının muhatabı
oluyor. Bu da onun ne kadar derin izler bıraktığının bir başka göstergesi. 
Onunla yolları kesişenler karşılarında
daima vefalı, sabırlı, samimi, vakar sahibi bir Anadolu delikanlısını
görmüşlerdir. Şiddetin ve anarşinin sokaklarda kol gezdiği fırtınalı yıllarda
bile sükûnetini ve sağduyusunu kaybetmeyen, daima ezileni koruyan ve yanında
duran biridir Muhsin Yazıcıoğlu. 
Sayın Başkan, değerli milletvekilleri;
Muhsin Yazıcıoğlu doğru bildiğini söylemekten çekinmezdi; doğruyu söyleyen veya
yapanın kimliğine bakmazdı; kim doğruyu söylerse destek verir, kim doğru
yaparsa onun yanında olurdu; siyaseti gaye olarak görmez, inançlarına, vatanına
ve milletine hizmet etmenin bir aracı olarak görürdü; ülkülerinden ödün
vermektense başını vermeye razı olacak kadar bir ilke adamıydı. 
1991 seçimlerinde Sivas’tan
milletvekili adayıyken sloganı “O, sizin inançlarınızı Meclise taşıyacak.”tı.
Hayatı boyunca bu slogana uygun hareket etti ve mazlumun, mazlum Anadolu
insanının sesi oldu. 
Değerli milletvekilleri, hem omurgalı
hem de barışçı bir dil kullanmak kolay değildir. Dava adamlarının dili genelde
keskin olmuştur. Yazıcıoğlu ise bu iki dili nefsinde mezcetmiş ender dava ve
gönül adamlarından biri olmayı başarmıştı. En köşeli fikirler onun üslubunda
kabul edilebilir bir hâle dönüşüyordu. Arkasından gözyaşı döken milyonlar
arasında her kesimden insanın bulunması bu yüzdendi. 
Yazıcıoğlu, büyük acılar yaşamış bir
kuşağın çocuğuydu. Hiçbir zaman uğradığı haksızlıkları, işkenceleri bir intikam
söylemine dönüştürmedi. Gençleri, kendi yaşadıkları üzerinden nefret üreterek
zehirlemedi. Acılardan, işkencelerden ders çıkardı. Gençlere “Elinize silah
değil, kalem alın.” çağrısında bulundu. Kimseyi ötekileştirmediği için herkesin
dostu, arkadaşı, kolayca ulaşabileceği Muhsin Başkan’ı oldu. Hiçbir zaman
hırslarının gayesi yapmadı. Herkesin menfaat koşusu yaptığı bu dünyada o “Üç
günlük dünya için fırıldak olunmaz.” diyerek dosdoğru oldu.
Değerli milletvekilleri, o, başını
örten ile açanın aynı Türkiye'de yasaksız, kavgasız, kardeşçe yaşadığı bir ülke
hayal ediyordu. Kürt-Türkmen, Alevi-Sünni ayrımı olmadan, zengin-fakir
ayrıcalığı görülmeden, imtiyazsız, sınıfsız, kaynaşmış bir Türkiye hayal
ediyordu. Bugün hayallerinin gerçekleşiyor olmasının bahtiyarlığını yaşıyoruz.
Muhsin Yazıcıoğlu hayatı boyunca vesayete ve darbelere karşı sözde değil, özde
dik bir karşı duruş sergilemiştir. Bu duruşu demokrasiye olan inancı gereği
göstermiştir. Ayrıca, darbelere sadece karşı durmakla kalmamış, “Namlusunu
milletine çevirmiş bir tanka selam durmam.” sözü hafızalarımıza kazınmıştır.
“Türkiye İran olmayacaktır.” diyen 28 Şubatın kudretli generallerine “Doğru,
Türkiye İran olmayacaktır, Cezayir olmayacaktır ama Türkiye'yi de Suriye
yaptırtmayacağız.” diyerek meydan okumasını da bilmiştir. (AK PARTİ sıralarından
alkışlar) O, 28 Şubat darbecilerinin asıl niyetlerini ifşa eden yiğit bir
delikanlıydı. 
Türkiye Büyük Millet Meclisi açıldığı
günden bugüne kadar sadece Birinci Meclis tekbir seslerine şahit olmuştu.
Karlar altında, bulunmayı beklerken milyonlarca Müslümanın duasını alan Muhsin
Yazıcıoğlu kendisi için yapılan devlet töreninde de milletinin omuzlarında
tekbirlerle ve dualarla gönderilmiştir Taceddin Dergâhı’na. Onun imanına,
Müslümana yakışır hayatına, ben de dâhil olmak üzere, çok insan şahit olmuştur.
İşte, bu yüzdendir ki inşallah ahirette Peygamber Efendimiz’e, Hazreti
Ebubekir’e, Ömer’e, Osman’a, Ali’ye, Selahaddin Eyyubi’ye, Bediüzzaman Said
Nursi’ye, Fatih’e komşu olacaktır inşallah. (AK PARTİ sıralarından alkışlar)
Değerli
milletvekilleri, onun ölümü, Türk İslam kültürünün bin yıllık değerler
manzumesini kendisine toplamış adam gibi bir adamın ölümüydü. Onun ölümü,
toprağı saksıda gören değil, toprağın bağrından gelen bir Anadolu yiğidinin ölümüydü. Onun
ölümü, milletinin değerlerini yaşayan ve yaşatan bir dava adamının ölümüydü.
Onun ölümü, lideri olduğu gençliği İslam mayasıyla yoğurmaya kendini adamış bir
hareketin liderinin ölümüydü. Onun ölümü, her koşulda hakkı tutup kaldıran, hep
mazlumun yanında olan, zalime boyun eğmeyen, kendisine inananların başını öne
eğdirmeyen, idealist bir vatan evladının, herkesin Muhsin Başkan’ın ölümüydü.
Dilerim bu ülkede yeni Yazıcıoğulları yetişir. Siyasete itibar kazandırmak
ancak bu tip siyaset adamlarıyla mümkündür. 
(Mikrofon otomatik cihaz tarafından
kapatıldı) 
SELÇUK ÖZDAĞ (Devamla) - Kendisini
yakından tanımış, arkadaşlık yapmış, aynı idealler uğruna siyaset yapma fırsatı
bulmuş birisi olarak merhum Muhsin Yazıcıoğlu’nu ölümünün 6’ncı yılında
rahmetle anıyorum, ruhu şad olsun.
Saygılar sunuyorum. (AK PARTİ sıralarından
alkışlar)
BAŞKAN – Teşekkür ediyorum
Sayın Vural…
IV.- AÇIKLAMALAR
1.- İzmir Milletvekili Oktay
Vural'ın, Büyük Birlik Partisinin eski Genel Başkanı Muhsin Yazıcıoğlu’nun
6’ncı ölüm yıl dönümüne ilişkin açıklaması
OKTAY VURAL (İzmir) – Teşekkür ederim
Sayın Başkan.
Evet, bugün 25 Mart. 2009 yılında,
altı yıl önce, eski Ülkü Ocakları Genel Başkanı, Milliyetçi Hareket Partisi
eski Milletvekili ve Büyük Birlik Partisi kurucusu, Genel Başkanı Sayın Muhsin
Yazıcıoğlu’nun Hakk’a yürüyüşünün yıl dönümü. Sayın Muhsin Yazıcıoğlu’nu
rahmetle anıyorum. Ailesine, ülkücü ve milliyetçi camiaya başsağlığı
dileklerimizi iletiyoruz, mekânı cennet olsun.
Şüphesiz, Sayın Muhsin Yazıcıoğlu’nun
vefatına yol açan 2009 yılındaki helikopter kazasıyla ilgili kamuoyunda oluşan
şüpheler giderilmiş değildir. O gün arama ve kurtarmadaki karmaşa,
Cumhurbaşkanlığı Devlet Denetleme Kurulu raporu, Türkiye Büyük Millet
Meclisinde yapılan araştırma raporlarına rağmen sonuca ulaştırılmış değildir. 
Maalesef, Sayın Muhsin Yazıcıoğlu, kendilerini bir
ABD-İsrail projesi olarak Başbakanlık tevdi edecek olana, o zamanın
Başbakanının, açıkçası, gazetelerde yayınlanmış bu projeye destek olma talebine
karşılık “Amerika’nın dediklerini yaparız, sonra da millete hizmet ederiz.”
diyerek kendisiyle birlikte olma talebini açıkçası reddetmiş bir ülkücü tavır
ortaya koymuştur. Bugün ABD ve İsrail projesi olarak kurulmuş bir partinin
kurucularının o gün de kendisine tekliflerini elinin tersiyle itmiş ve ülkücü
bir tavır ortaya koyabilmiş bir insandı. Maalesef, onun kurduğu Büyük Birlik
Partisi, Cumhurbaşkanı seçiminde farklı bir tavır ortaya koydu diye kumpaslara
ve operasyonlara maruz kalmıştır. Günümüzdeki bu gelişmelerle birlikte,
Sayın Muhsin Yazıcıoğlu’nu, ülkücü Muhsin Yazıcıoğlu’nu rahmetle anıyoruz.
Ailesine ve tüm ülkücü ve milliyetçi camiaya başsağlığı dileklerimizi tekrar
iletiyoruz. 
Teşekkür ederim. 
BAŞKAN – Teşekkür ederim. 
Sayın Bostancı...
2.- Amasya Milletvekili
Mehmet Naci Bostancı'nın, Büyük Birlik Partisinin eski Genel Başkanı Muhsin
Yazıcıoğlu’nun 6’ncı ölüm yıl dönümüne ilişkin açıklaması
MEHMET NACİ BOSTANCI (Amasya) – Sayın
Başkanım, teşekkür ediyorum. 
Rahmetli Yazıcıoğlu arkadaşımdı. 80
öncesinin alaca karanlık döneminde beraber çalıştığımız zamanlar oldu.
Kendisini yakından tanıdım. Düzgün, namuslu, faziletli, istikameti çok açık,
herkesi kucaklamaya çalışan bir insandı. 80 öncesinin o döneminde dosdoğru
kalmak, hem Türkiye’ye ilişkin ve dünyaya ilişkin birtakım hassasiyetler
taşımak, insani bir perspektife sahip olmak hem de orada o mücadele ortamı
içerisinde bu toprakların, bu milletin bayrağını dimdik ayakta tutmak kolay bir
iş değildi. Rahmetli Yazıcıoğlu bunu başardı. 80 sonrası, 12 Eylül döneminde
yargılandı ve uzun yıllar hapiste yattı. Ben de, bir yıl hapis yatarken, beraber
Mamak Cezaevinde de bulunduk. Daha sonraki dönemde de çok çeşitli
görüşmelerimiz, konuşmalarımız oldu. İstikameti her zaman bu toprakların, bu
insanların kıblesiydi. İstikametini hep doğru tuttu. Herkesi belki siyasi
olarak kucaklayamadı ama belli ki bu milletin vicdanında örtük bir şekilde de
olsa çok güçlü bir karşılığı vardı. Bu topraklarda, bu insanların nezdinde
karşılığının ne olduğunu anlamak için bazen ölümden sonraki dönemine bakmak
gerekiyor ne yazık ki. Rahmetli Yazıcıoğlu vefat ettikten sonra, cenaze
törenine katıldım, orada herkes vardı. Bu da Yazıcıoğlu’nun milletteki
karşılığına ilişkin, onun hassasiyetinin, insanlığının, mücadele adamı oluşunun
karşılığına ilişkin çok önemli bir göstergeydi. Allah rahmet eylesin, nur
içinde yatsın. 
BAŞKAN – Teşekkür ediyorum. 
Sayın Uzunırmak...
3.- Aydın Milletvekili Ali
Uzunırmak'ın, Büyük Birlik Partisinin eski Genel Başkanı Muhsin Yazıcıoğlu’nun
6’ncı ölüm yıl dönümüne ilişkin açıklaması
ALİ UZUNIRMAK (Aydın) – Teşekkür
ediyorum Sayın Başkan.
Rahmetli Muhsin Yazıcıoğlu Ülkü
Ocakları Genel Başkanıyken iki üç dönem aynı yönetimde beraber çalıştık. Birçok
özelliğini saymak mümkün. Bu seneidevriyesinde rahmetle anıyorum. 
Elbette ki ölümü acı olmuştur ama
üzerindeki karanlıklar hâlen aydınlatılamamıştır. Ölünün arkasından rahmetle
anmak elbette ki inancımızın eseridir ama yürütme erkine sahip olan
arkadaşlarımızın, bu ölümünün üzerindeki karanlıkları aydınlatamayıp hâlen daha
ismiyle ilgili çok çeşitli bir mirasa sahip çıkma gayretlerini hayretle izliyorum
ve samimi bulmuyorum. Türkiye’de her şeyin aydınlatılması bir an meselesiyken
aydınlatılamayan, saatlerce geç kalınan arama kurtarmalar, ihmaller, yanlış
haberler, bütün bunlar… Yani iktidar birçok insanın yatak odasına girerken
oraya nasıl giremedi acaba?
(Mikrofon otomatik cihaz tarafından
kapatıldı)
BAŞKAN – Teşekkür ediyorum.
Sayın Sait…
4.- İzmir Milletvekili Rıfat
Sait'in, Büyük Birlik Partisinin eski Genel Başkanı Muhsin Yazıcıoğlu’nun 6’ncı
ölüm yıl dönümüne ilişkin açıklaması
RIFAT SAİT (İzmir) – Teşekkür ederim
Sayın Başkanım.
Ben de Sayın Yazıcıoğlu için Allah’tan
rahmet diliyorum.
Kendisi AK PARTİ hükûmetleri döneminde
Kosova Dostluk Grubu Başkanlığı yapmış ve Balkanlara büyük hizmetler vermiş bir
insandı. Mekânı cennet olsun, güzel bir insan, mert bir insan, Allah dostu.
Tekrar Allah’tan rahmet diliyorum. 
Teşekkür ederim.
BAŞKAN – Sayın Öz…
5.- Malatya Milletvekili Ömer
Faruk Öz'ün, Büyük Birlik Partisinin eski Genel Başkanı Muhsin Yazıcıoğlu’nun
6’ncı ölüm yıl dönümüne ilişkin açıklaması
ÖMER FARUK ÖZ (Malatya) – Sayın
Başkanım, rahmetli Muhsin Yazıcıoğlu belki Türkiye’de yüzde 1, yüzde 2, yüzde 3
oylarla demokrasimizde temsil görevi almış ama bu ülkede vatanını, milletini,
devletini seven herkesin takdirini kazanmış, önemli izler bırakmış bir
liderdir. Ben inanıyorum ki Muhsin Yazıcıoğlu vatansever herkesin gönlünde
sevgisini, saygısını, muhabbetini devam ettirmektedir. 
Muhsin Yazıcıoğlu’nun ölümüyle alakalı
da hiç kimsenin Adalet ve Kalkınma Partisini suçlama hakkı yoktur. Adalet ve
Kalkınma Partisi üzerinde oynanan oyunlar neyse Muhsin Yazıcıoğlu Başkan’ın da
vefatı aynı şekilde, aynı senaryonun bir ürünüdür. 
S. NEVZAT KORKMAZ (Isparta) – Kim
aydınlatacak, ben mi aydınlatacağım bunu?
ÖMER FARUK ÖZ (Malatya) – Bunu herkes
bilsin, yaşadığı zaman içerisinde de partimizle, Cumhurbaşkanımızla her zaman
yakın diyalog içerisinde olmuştur. Hiç kimse bunun üzerinden AK PARTİ’yi
suçlama hakkına sahip değildir. Mekânı cennet olsun, ruhu şad olsun diyorum. 
BAŞKAN – Teşekkür ediyorum. 
Sayın Hamzaçebi, buyurun.
6.- İstanbul Milletvekili
Mehmet Akif Hamzaçebi'nin, Büyük Birlik Partisinin eski Genel Başkanı Muhsin
Yazıcıoğlu’nun 6’ncı ölüm yıl dönümüne, İzmit Körfez Geçiş Köprüsü’nde
halatların kopması sonucu meydana gelen kazaya ve intihar eden Japon mühendis
Ryoichi Kishi’ye Allah’tan rahmet dilediğine ilişkin açıklaması
MEHMET AKİF HAMZAÇEBİ (İstanbul) –
Teşekkür ederim Sayın Başkan.
Sayın Muhsin Yazıcıoğlu’nun ölüm yıl
dönümünde kendisine Allah’tan rahmet diliyorum. Sayın Yazıcıoğlu’nun ölümüne
ilişkin kuşkular, karanlık noktalar hâlâ giderilebilmiş değildir. Bu
kuşkuların, karanlık noktaların aydınlatılamamış olması bu devletin bir
ayıbıdır. Ben, Hükûmeti, tüm kamuoyu yönetimini, İçişleri Bakanlığını bu olayın
üzerindeki kuşkuları aydınlatmaya bu vesileyle davet ediyorum. 
İkinci olarak değineceğim konu şudur:
İki gün önce İzmit Körfez Geçiş Köprüsü’nde halatların kopması sonucu bir kaza
meydana geldi. Kazada şans eseri herhangi bir şekilde hayatını kaybeden hiç
kimse olmadı. Ancak, bu kaza sonrasında bu Körfez geçişinde çalışan bir Japon
mühendis, Ryoichi Kishi “Olayın sorumlusu benim, kimsenin suçu yok.” notunu
bırakarak intihar etti. Sevgili Kishi’ye ben burada Allah’tan rahmet diliyorum.
Uzun zamandır toplumumuzda olmayan bir duyguyu bu topluma hatırlattığı için
kendisine Allah’tan rahmet diliyorum tekrar. Ancak, sevgili Kishi’ye, rahmetli
Kishi’ye buradan bir şey söylemek istiyorum: Sevgili Kishi, burası Türkiye,
burada bu olaylar nedeniyle, benzer olaylar nedeniyle hiç kimse intihar etmez,
hiç kimse hayatına son vermez, hiç kimse suçunu, hatasını, kabahatini kabul
ederek değil intihar etmek görevinden bile istifa etmez. 
Bu onurlu duruşu sergileyen Kishi’ye
Allah’tan rahmet dilerken, Yalova Belediyemizin Kishi adına, Yalova’da olan
Tonami Meydanı’nda bir anıt dikeceğini buradan tüm Türkiye’ye duyurmak
istiyorum. Tonami, Japonya’da bir kenttir, Yalova’nın kardeş kentidir.
1999’daki Yalova depremi sırasında oradaki kişiler yani Tonamililer Yalova’ya
gelerek Yalovalılara yardım etmişlerdir. Böylesi bir kardeşliği göstermiş bir
kentin halkına, şimdi bir başka olay vesilesiyle Yalovalılar bir anıtla cevap veriyorlar. Ben Yalova
Belediye Başkanımızı da burada bu tutumu nedeniyle kutluyorum. Kishi’ye
gerçekten yürekten bir kez daha rahmet diliyorum.
Teşekkür ederim. 
BAŞKAN – Teşekkür ediyorum.
Sayın Boyraz…
7.- İstanbul Milletvekili
Osman Boyraz'ın, Büyük Birlik Partisinin eski Genel Başkanı Muhsin
Yazıcıoğlu’nun 6’ncı ölüm yıl dönümüne ilişkin açıklaması
OSMAN BOYRAZ (İstanbul) – Teşekkür ediyorum Sayın Başkan. 
“Ey sonsuzluğun sahibi, sana ulaşmak istiyorum./ Durun
kapanmayın pencerelerim/ Güneşimi kapatmayın/ Beton çok soğuk, üşüyorum…” Böyle
anlatıyordu hislerini, “üşüyorum” diyordu. Ne o bilebilirdi hayata veda edeceği
yerin, yirmi beş yıl önce yazdığı şiirdeki kadar soğuk olacağını ne de bir
başkası. Mamak Cezaevinin kırık taşları üstünde yazılan mısralar bir anlamda
Yazıcıoğlu’nun yazgısının da satırlarıydı. Kapkara bir dehlizde beyaz bir
sayfaya değil de sanki Berit’in bembeyaz karlarının üstüne yazılmıştı. 
Hayatı bitmek bilmeyen mücadelelerle dolu bir duygu, bir
düşünce, bir dava adamıydı Yazıcıoğlu. Onunla aynı görüşü paylaşsın ya da
paylaşmasın herkesin ve her kesimin, insanlığını, beyefendiliğini, saygınlığını
takdir ettiği bir kişiydi. Anadolu’nun bağrında yetişen binlerce, milyonlarca
vatan âşığından biri olarak yaşadı ve bir akşamüstü canı kadar sevdiği
memleketinin bilinmezliğinde kayboldu. Gidişi de, varlığı da sessizce,
efendice, kendinceydi.
(Mikrofon otomatik cihaz tarafından kapatıldı)
BAŞKAN – Teşekkür ederim. 
Sayın Atalay…
8.- Ardahan Milletvekili
Orhan Atalay'ın, Halepçe katlimanının 27’nci, Büyük Birlik Partisinin eski
Genel Başkanı Muhsin Yazıcıoğlu’nun 6’ncı ve Bediüzzaman Said Nursi’nin 55’inci
ölüm yıl dönümlerine ilişkin açıklaması
ORHAN ATALAY (Ardahan) – Teşekkür ederim Başkanım.
16 Mart 1988 tarihinde kıyamete dek lanetle anılacak Saddam
Hüseyin, Halepçe’nin barış ve özgürlük talebini eşsiz bir vahşetle bastırmış,
soluk alan veren her canlıyı kimyasal gazlarla zehirleyerek vahşice öldürmüş,
dünya güvenliğinin kendilerine emanet edildiği konseyler ise her zaman olduğu
gibi habis çıkarları uğruna susma zilletini tercih etmişlerdi. Katliamın 27’nci
yıl dönümünde Halepçe’nin zalimlerini lanetle, mazlumlarını ise rahmetle
anıyorum. 
Bugün ayrıca bir davaya adanmışlığın adı olan Bediüzzaman
Said Nursi’nin 55’inci, Muhsin Yazıcıoğlu’nun ise 6’ncı ölüm yıl dönümünde
kendilerini rahmetle anıyorum. 
BAŞKAN – Sayın Demir…
9.- Muğla Milletvekili
Nurettin Demir'in, Büyük Birlik Partisinin eski Genel Başkanı Muhsin
Yazıcıoğlu’nun 6’ncı ölüm yıl dönümüne ve Hükûmetin Muğla’da doğal ve tarihî
çevreyi tahrip etmekten vazgeçmesi gerektiğine ilişkin açıklaması
NURETTİN DEMİR (Muğla) – Teşekkür ederim Sayın Başkan.
Muhsin Yazıcıoğlu olayında, birçok siyasi
insanda, bilim adamlarında, yurtseverlerde olduğu gibi faili meçhul cinayetler
konusunda on üç yıldır iktidar herhangi bir şey yapamamıştır, başarısız
kalmıştır. Kendisine Allah’tan rahmet diliyorum. 
Muğla’da talan koruma alanlarında
yaygınlaşmakta, doğal ve tarihî çevre tahrip edilmektedir. Muğla kıyıları Çevre
ve Şehircilik Bakanlığı ile Muğla Valiliği tarafından kurulan MUÇEV tarafından
kiraya verilirken koylar da Orman ve Su İşleri Bakanlığı tarafından kiraya
çıkarılıyor. Muğla’da “Göcek koyları” diye anılan Bedri Rahmi, Akbük, Göbün,
Küçük Sarsala koyları Dalaman Orman İşletme Müdürlüğünce ihaleye çıkarılarak
üzerinde hiçbir yapının bulunmadığı koylara tesis kurulmasının önü açılmaktadır.
Hükûmetin bundan bir an önce vazgeçmesini öneriyorum. Yöre halkı bu konuda
oldukça duyarlıdır ve karşı gelmektedir. 
Teşekkür ederim. 
BAŞKAN – Teşekkür ediyorum.
Sayın Oğan… 
10.- Iğdır Milletvekili Sinan
Oğan'ın, Büyük Birlik Partisinin eski Genel Başkanı Muhsin Yazıcıoğlu’nun 6’ncı
ölüm yıl dönümüne ilişkin açıklaması
SİNAN OĞAN (Iğdır) – Teşekkür ederim
Sayın Başkan. 
“Ben Türk’üm, Türk esir olmaz.
Ben Türk’üm, Türk devletsiz olmaz.
Ben Türk’üm, Türk bayraksız olmaz.
Ben Türk’üm, Türk ezansız olmaz.
Ben Türk’üm, Türk hürriyetsiz olmaz.” 
Bu sözlerin sahibi, bugün şehadetinin
6’ncı yıl dönümünde rahmet ve hasretle andığımız büyük dava adamımız,
milletvekilimiz, ülkücü camianın önderlerinden Muhsin Yazıcıoğlu. Kendisini
rahmetle anıyorum, Türk milletine bir kez daha başsağlığı diliyorum. Sabah
mezarının başında da andık, dualar okuduk. Keşke Türkiye Büyük Millet
Meclisinden de orada temsilciler olsaydı, sadece bu kürsüde değil, mezarının
başında da arkadaşlarımız olsaydı. Ailesi orada da haykırdı, ülkücüler, Türk
milliyetçileri orada da haykırdı. Rahmetlinin nasıl bir kazaya veya cinayete
kurban gittiği hâlâ aydınlanmış değil. Türk milletinin yüreği, vicdanı hâlâ
kanıyor ve bir an önce bu konunun aydınlatılması gerekiyor. 
BAŞKAN – Teşekkür ediyorum. 
Hacı Bayram Türkoğlu, buyurun. 
11.- Hatay Milletvekili Hacı
Bayram Türkoğlu'nun, Büyük Birlik Partisinin eski Genel Başkanı Muhsin
Yazıcıoğlu’nun 6’ncı ölüm yıl dönümüne ilişkin açıklaması
HACI BAYRAM TÜRKOĞLU (Hatay) – Teşekkür
ederim Sayın Başkanım. 
Rahmetli Muhsin Yazıcıoğlu’nu ben de
Hakk’a yürüyüşünün 6’ncı seneidevriyesinde bir kez daha rahmetle, şükranla
anıyorum. O bir dava adamıydı, o bir ülkü deviydi, ömrü boyunca Türk milletinin
birliği, dirliği ve istikbali için mücadele etmiştir. Ortaya koyduğu
tarzısiyasetiyle, şahsiyetiyle, kişiliğiyle toplumda örnek olmuş, rehber olmuş
bir dava adamıdır. Ben bir kez daha onun manevi şahsında kendisine Allah’tan
rahmet diliyorum, saygıyla eğiliyor, büyük Türk milletinin başı sağ olsun
diyorum. Biz inanıyoruz ki şehitler ölmez, o aramızdadır, her an ruhaniyeti
bizimle beraberdir. Allah rahmet eylesin, mekânı cennet olsun diyorum. 
BAŞKAN – Sayın Hüseyin Türkoğlu…
12.- Osmaniye Milletvekili
Hasan Hüseyin Türkoğlu'nun, Büyük Birlik Partisinin eski Genel Başkanı Muhsin
Yazıcıoğlu’nun 6’ncı ölüm yıl dönümüne ilişkin açıklaması
HASAN HÜSEYİN TÜRKOĞLU (Osmaniye) –
Teşekkür ederim Sayın Başkan.
Ölümünün 6’ncı yıldönümünde merhum
Muhsin Yazıcıoğlu’nu rahmetle anıyorum. Muhsin Yazıcıoğlu, gerçek bir Türk
milliyetçisi, samimi bir ülkücüydü. Ölümü üzerinde altı yıldır şüpheler vardır
ve aydınlatılmamıştır. Hâlâ soruşturmalar sonuçlandırılmamıştır. İnsanların
yatak odasına ulaşanların, Muhsin Yazıcıoğlu’nun kazasına ve kazayı
aydınlatacak bilgilere ulaşamaması çok manidardır; bu, bizi kahretmektedir.
Türk milliyetçiliğini ayaklar altına alanların bir Türk milliyetçisinin
cinayeti üzerinden istismara kalkışmaları da bizi ayrıca kahretmektedir.
Teşekkür ederim.
BAŞKAN – Sayın Çelik…
13.- Muş Milletvekili Demir
Çelik'in, Japon mühendis Ryoichi Kishi’nin İzmit Körfez Geçiş Köprüsü’nde
halatların kopması sonucu meydana gelen kazanın sorumluluğunu üstüne alarak
intihar etmesine ve Van depreminde yaşamını yitiren Japon Doktor Atsushi
Miyazaki’ye ilişkin açıklaması
DEMİR ÇELİK (Muş) – Teşekkürler Sayın
Başkanım.
Sayın Başkanım, değerli milletvekilleri;
üç gün öncesinde Körfez-Yalova geçişinin mühendislerinden Japon mühendis Kishi
Ryoichi yaptığı hata ve yanlışlıktan kaynaklı, onurlu ve erdemli insan olmanın
neticesinde intihar etmiştir. Nice yanlışlıklara imza atan sivil, askerî
bürokratın yerinde durduğu Türkiye’de, acısıyla birlikte örnek olan bu ölüm
hepimizin yüreğini dağlamıştır. 
Van depreminin artçı şoklarında yine
yaşamını yitiren Japon doktor Atsushi Miyazaki de aktivist kimliğiyle sınır
tanımaz, ulusal ve ulus üniter devletin hegemonik anlayışına karşın evrensel
hukukun dayanışma ve paylaşma ruhuna uygun davranışta bulunmuşlardır.
Kendilerini saygıyla selamlıyor, herkesi de evrensel hukuk normlarıyla hareket
etmeye davet ediyorum.
BAŞKAN – Sayın Korkmaz…
14.- Isparta Milletvekili S.
Nevzat Korkmaz'ın, Büyük Birlik Partisinin eski Genel Başkanı Muhsin
Yazıcıoğlu’nun 6’ncı ölüm yıl dönümüne ilişkin açıklaması
S. NEVZAT KORKMAZ (Isparta) – Sayın
Başkan, AKP’nin ayaklar altına aldığı Türk milliyetçiliğinin ve Türk İslam
davasının yılmaz neferlerinden ve bu kutsal davanın ağabeylerinden rahmetli
Muhsin Yazıcıoğlu Bey’in kaybının seneidevriyesini yaşadığımız bu günde
kendisine yüce Rabb’imden rahmet diliyorum. Sevenlerine ve ülkücü camiaya bir
kez daha başsağlığı diliyorum. Bugün, kaybının üzerinde çok ciddi şaibeler,
söylentiler vardır. Bu söylentileri açığa çıkarmakla mükellef AKP Hükûmetidir.
Bugüne kadar, altı senedir bunu başaramadığı gibi, bugün hâlâ daha onun ülkemiz
insanı üzerindeki sevgisini istismar ederek bu tür konuşmalara gidiyor olmasını
ve hâlâ daha bu şaibe altında bırakıyor olmasını da yadırgadığımı ifade etmek
istiyorum. Yüce Rabb’imden bir kez daha Muhsin Başkan’a Allah’tan rahmet
diliyorum. 
BAŞKAN – Sayın Akbulut.
15.- Tekirdağ Milletvekili
Tevfik Ziyaeddin Akbulut'un, Büyük Birlik Partisinin eski Genel Başkanı Muhsin
Yazıcıoğlu’nun 6’ncı ve Bediüzzaman Said Nursi’nin 55’inci ölüm yıl dönümlerine
ilişkin açıklaması
TEVFİK ZİYAEDDİN AKBULUT (Tekirdağ) –
Sayın Başkanım, vefatının 6’ncı yılında merhum Muhsin Yazıcıoğlu’nu ve vefatının
55’inci yılında büyük İslam mütefekkiri Bediüzzaman Said Nursi’yi rahmetle ve
minnetle anıyoruz. Mekânları cennet olsun. 
Teşekkür ederim, saygılar sunarım. 
BAŞKAN – Teşekkür ediyorum. 
V.- OTURUM BAŞKANLARININ
KONUŞMALARI
1.- Oturum Başkanı, TBMM Başkan
Vekili Sadık Yakut'un, Büyük Birlik Partisinin eski Genel Başkanı Muhsin
Yazıcıoğlu’nun 6’ncı ölüm yıl dönümüne ilişkin ilişkin konuşması
BAŞKAN – Biz de merhum Muhsin Başkan’ı
rahmetle anıyor, sevenlerine başsağlığı diliyoruz. Muhsin Başkan’a “Mekânın cennet
olsun.” diyoruz. 
Şimdi gündeme geçiyoruz.
Başkanlığın Genel Kurula sunuşları
vardır. 
Meclis araştırması açılmasına ilişkin
üç önerge vardır, ayrı ayrı okutuyorum: 
VI.- BAŞKANLIĞIN GENEL KURULA
SUNUŞLARI
A) Meclis Araştırması
Önergeleri
1.- BDP Grubu adına, Grup
Başkan Vekili Bingöl Milletvekili İdris Baluken’in, çok dilli eğitimin önündeki
engellerin kaldırılması, Kürtçe eğitimin seçmeliden sürekli hâle getirilerek
kamusal hizmet olarak verilmesi ve tüm bu taleplerin altyapısının hazırlanması
için yapılması gerekenlerin araştırılarak alınması gereken önlemlerin
belirlenmesi amacıyla Meclis araştırması açılmasına ilişkin önergesi (10/1275)
Türkiye Büyük
Millet Meclisi Başkanlığına
Tutuklu Mardin Milletvekili Gülser
Yıldırım'ın talebi üzerine çok dilli eğitim önündeki engellerin kaldırılması,
Kürtçe eğitimin seçmeliden sürekli hâle getirilerek kamusal hizmet olarak
verilmesi, tüm bu olması gereken taleplerin altyapısının hazırlanması amacıyla
Anayasa'nın 98. ve İç Tüzük’ün 104 ve 105’inci maddeleri gereğince Meclis
araştırması açılmasını saygılarımla arz ederim. 
 İdris
Baluken
 Bingöl
 HDP
Grup Başkan Vekili
Gerekçe:
Nüfusun büyük bir kısmının Kürtlerden
oluştuğu illerimize bağlı okullarda uygulanan Kürtçe seçmeli dersler, kuruluş
mantığı ve uygulanma tarzı göz önüne alındığında, bir göz doldurma ve Hükûmetin
kendi politik imajını kurtarma girişimlerinden öteye geçmemiştir. Nüfusun
neredeyse yüzde 100'e yakını Kürt olan illerde ve ilçelerde uygulanan söz
konusu uygulama “kendi ana dilinde eğitim” statüsünden çıkarılıp göstermelik
bir uygulamaya dönüşmüştür. Türk ana medyasının ve egemen politik aklın “aşiret
devletçiği” dediği Irak ve Kürt Bölgesel Yönetimi hem kamusal hizmete erişim
hem de eğitim dili olarak bölgenin kullanılan baskın ve alt dillerinin oranına
göre bazı bölgelerde dört ayrı resmî eğitim ve hizmet dili uygulamasını
anayasal güvence altına almıştır.
Bu bağlamda yıllardır Kürtlerin ısrarla
ana dilde eğitim mücadelesini görmezden gelip Kürtçeyi yabancı diller
statüsünün bile altında bir alana çekip haftada bir saatlik derse sıkıştırmak,
sorunu çözmekten çok, derinleştirmektedir.
Kürtçe seçmeli dersler öğrencilere
dağıtılırken öğrenciye hiçbir şekilde inisiyatif bırakılmamakta, hatta
öğretmenin ve idarenin seçtiği öğrencilere Kürtçe dersler verilmektedir.
Kürtçe dil derslerine giren
öğretmenlerin büyük bir çoğunluğunun sertifikaları bile bulunmamaktadır.
Hakkâri ve Şırnak bölgesinde Kürtçe bilmeyen öğretmenlerin bile derse giriyor
olması nasıl izah edilebilir? Bununla ilgili bir hizmet içi eğitim uygulaması
neden hâlâ yapılmamaktadır?
Kürtçe seçmeli ders uygulaması sırf
özel dersler dolsun diye yapılmakta, formaliteden ve göz doldurmaktan öteye
geçmemektedir.
Millî Eğitim Bakanlığının bu konuyu
acilen araştırıp üzerine düşen sorumluluğu gerçekleştirmesini, Hükûmetin ise
Kürtçeye üvey muamelesinden vazgeçip çok dilli eğitim sürecini başlatması
gerekmektedir.
Bu noktada, Türkiye Büyük Millet
Meclisinin iradesini ortaya koyarak çok dilli eğitim önündeki engellerin
kaldırılması, Kürtçe eğitimin seçmeliden sürekli hâlde kamusal hizmet olarak
verilmesi, tüm bu olması gereken taleplerin alt yapısının hazırlanması amacıyla
bir Meclis araştırması açılmasını talep ediyoruz.
2.- BDP Grubu adına, Grup
Başkan Vekili Iğdır Milletvekili Pervin Buldan’ın, demokratik, özgürleştirici,
eleştirel, ana dilinde, çoğulcu ve bilimsel bir eğitimin nasıl inşa edilip
hayata geçirilebileceğinin araştırılarak alınması gereken önlemlerin
belirlenmesi amacıyla Meclis araştırması açılmasına ilişkin önergesi (10/1276) 
Türkiye Büyük
Millet Meclisi Başkanlığına
Eğitimi, iktidarların kendi ideolojik
yaklaşımlarını topluma ve gelecek nesillere dayatacakları bir arka bahçe
olmaktan kurtarmak, kılık kıyafet tartışmalarında olduğu gibi siyasal rant elde
etmenin bir alanına dönüşmesini engellemek; demokratik, özgürleştirici,
eleştirel, ana dilinde, çoğulcu ve bilimsel bir eğitimin nasıl inşa edilip
hayata geçirilebileceğini araştırmak amacıyla Anayasa'nın 98'inci İç Tüzük’ün
104'üncü ve 105'inci maddeleri gereğince Meclis araştırması açılması için
gereğini arz ve teklif ederiz.
 Pervin
Buldan
 Iğdır

 Grup
Başkan Vekili
Gerekçe: 
Eğitim, bireyin ve toplum
özgürleşmesinin ve gelişmesinin en önemli dinamiklerinden biri olmasına rağmen,
Türkiye'de bu rolünden çok uzakta, tamamen resmî ideolojinin aygıtına dönüşmüş
durumdadır. Öğrencilere milliyetçi, tekçi, militarist, cinsiyetçi ve
asimilasyoncu bir eğitim verildiği herkesin malumudur.
Millî Eğitim Bakanlığının 27/11/2012
tarih ve 28480 sayılı Yönetmelik’inden sonra kamuoyunda öğrencilerin kılık
kıyafeti üzerinden bir tartışma yürütüldüğü ve bir kutuplaşma olduğu
görülmektedir. Tartışmanın taraflarına baktığımız zaman her iki kutbun da
eğitimi kendi ideolojik görüşlerine göre şekillendirmek istediklerini üzülerek
görmekteyiz. Bugün tartışılması gereken en önemli nokta tam da bu dayatmacı
zihniyettir. Eğitimi bir özgürlük alanı olarak görmeyen, eğitime demokratik,
bilimsel ve eleştirel bir algılayışla yaklaşmayan, kendinde çocuğun ve toplumun
yaşam tarzına, geleceğine, diline, inancına ve kültürüne eğitim aracılığıyla
müdahale etme hakkı gören bu ikiz zihniyettir. Her iki zihniyet de
militaristtir, her iki zihniyet de milliyetçidir, her iki zihniyet de
asimilasyoncudur, tek tipleştiricidir.
BDP olarak, eğitimde kılık kıyafetin
serbest olmasını desteklemekteyiz fakat bunun nasıl olması gerektiğine merkezî
iktidar değil, öğrenci ve aile karar vermelidir. Buradaki temel yaklaşımımız,
karardan en çok etkilenecek olanların kararı vermesi yönündedir. Merkezî
iktidar yani Hükûmet ise, sınıf farklılıklarından dolayı ortaya çıkacak ve
öğrenci psikolojisi üzerinde olumsuz etkilere yol açabilecek sorunlara ilişkin
kısa dönemde öğrencilere kılık kıyafet yardımı yapmalı, orta ve uzun dönemde
ise vatandaşlık geliri ve benzeri yöntemleri kullanarak bu tür toplumsal
eşitsizlikleri asgariye indirmelidir.
BDP olarak, kılık kıyafet özgürlüğünün
yalnızca öğrencileri değil eğitim emekçilerini de kapsaması gerektiğini
düşünmekteyiz. Madem Millî Eğitim Bakanı bu uygulamanın gerekçesinde gelişmiş
ülkeleri işaret ediyor, o zaman sormak gerekiyor gelişmiş ülkelerin kaçında
öğretmenlere kılık kıyafet zorunluluğu bulunmaktadır?
Açıkça belirtmek gerekiyor ki, kılık
kıyafetin merkezî bir yerden, cinsiyetçi bir yaklaşımla serbest bırakılması hiç
de Bakanın açıkladığı gibi eğitimi daha da demokratikleştirmiyor. Her gün
okullarda öğrencilere ant okutulurken, ana dilinde eğitim suç olarak
görülürken, bu ülkenin okullarında farklı dil, kültür ve inançlar tek
tipleştirilirken, ötekileştirilirken, muhalif eğitim emekçileri idari ve adli
operasyonlarla susturulmaya çalışılır, ALO 147 gibi ihbar hatlarıyla asılsızca
fişlenirken, atanamayan öğretmenler bir bir intihar ederken, haftalarca Abdi
İpekçi Parkı’nda atanamadığı için nöbet tutarken, okullar “zengin ve yoksul
okulları” diye ayrışmış, çoğunluğu oluşturan yoksul okullarda öğrenciler buz
gibi sınıflarda ders işlemek zorunda kalırken eğitimde demokrasiden
bahsedilemez.
Tüm bunlar yaşanırken kılık kıyafet
serbestliğini öngören bir değişikliğin eğitimde demokratikleşme ve
özgürlüklerle ilgili olmadığı, politik bir manevra olduğu açıkça görülmektedir.
Eğitime ilişkin sorunları laiklik ve muhafazakârlık ekseninde kutuplaştırıp
partilerin kendi tabanlarını ve kamuoyunu manipüle etme isteği çocuklar
üzerinden oynanan çok tehlikeli bir oyundur. Eğitim iktidarların kendi
varlıklarını devam ettirecek nesilleri yetiştirme aracına dönüştürülemez.
Maalesef Türkiye'de bundan önceki iktidarlar gibi AKP iktidarının da eğitime
bütünsel yaklaşımının antidemokratik, siyasi ve asimilasyoncu olduğu görülmektedir.
Eğitimi iktidarların arka bahçesi
olmaktan kurtarmak, kılık kıyafet tartışmalarında olduğu gibi siyasal rant elde
etmenin bir alanına dönüşmesini engellemek, demokratik, özgürleştirici,
eleştirel, çoğulcu ve bilimsel bir eğitimin nasıl inşa edilip hayata
geçirilebileceğini belirlemek amacıyla bir Meclis araştırması açılması oldukça
önemlidir.
3.- Bitlis Milletvekili
Hüsamettin Zenderlioğlu ve 21 milletvekilinin, bal üretimi yapan arıcıların
sorunlarının araştırılarak alınması gereken önlemlerin belirlenmesi amacıyla
Meclis araştırması açılmasına ilişkin önergesi (10/1277)
Türkiye Büyük
Millet Meclisi Başkanlığına
Yurt dışından kaçak yollarla Türkiye
piyasasına gelen balların önünün kesilmesi, kaçak yollardan gelerek Türkiye'de
yetiştirilen balların ve Bitlis balının kalitesinin düşürülmemesi, bal üretimi
yapan arıcıların ürettikleri mahsullerini değerinde satabilmesi ve bal şurubu,
sahte bal, kaçak ve menşesi bilinmeyen balların satışlarına izin verilmemesi
için alınacak önlemlerin, yapılması gerekenlerin belirlenmesi amacıyla
Anayasa’nın 98'inci, İç Tüzük’ün 104'üncü ve 105'inci maddeleri gereğince
Meclis araştırması açılması için gereğini arz ve teklif ederiz.
1) Hüsamettin Zenderlioğlu (Bitlis)
2) Pervin Buldan (Iğdır)
3) İdris Baluken (Bingöl)
4) Sırrı Sakık (Muş)
5) Murat Bozlak (Adana)
6) Halil Aksoy (Ağrı)
7) Ayla Akat Ata (Batman)
8) Hasip Kaplan (Şırnak)
9) Emine Ayna (Diyarbakır)
10) Nursel Aydoğan (Diyarbakır)
11) Altan Tan (Diyarbakır)
12) Adil Zozani (Hakkâri)
13) Esat Canan (Hakkâri)
14) Sırrı Süreyya Önder (İstanbul)
15) Sebahat Tuncel (İstanbul)
16) Mülkiye Birtane (Kars)
17) Erol Dora (Mardin)
18) Ertuğrul Kürkcü (Mersin)
19) Demir Çelik (Muş)
20) İbrahim Binici (Şanlıurfa)
21) Nazmi Gür (Van)
22) Özdal Üçer (Van)
Gerekçe:
Arıcılığın gelişmesi arı ve arı
ürünlerinin ticari bir kazanca dönüşmesi Türkiye ekonomisine önemli bir girdi
sağlamakta, kırsal nüfusun önemli bir kesimi istihdam edilmekte ve millî
gelirin önemli bir kısmı arıcılık sektöründen karşılanmaktadır. Sahte bal,
kaçak yollarla Türkiye'ye giren bal, haksız bir rekabete ve üreticilerin
mağduriyetine yol açmaktadır. Yurt dışından kaçak yollarla getirilen kaçak bal
hem Türkiye'de hem de Bitlis ilinde yetiştirilen balın itibarını sarsmaktadır.
Kaçak yollarla Türkiye'ye giren balların kayıt altına alınmaması ülke
ekonomisine zarar vermektedir. Kaçak yolla Türkiye'ye giren ballar kayıt altına
alınamayarak ülke ekonomisine zarar verdiği gibi Türkiye'de geçimini arıcılıkla
sağlayan arıcıları olumsuz yönde etkilemektedir. Kaçak yollarla gelen ballar,
balın kayıt dışı olması, tüketici sağlığını olumsuz etkilemesi ve arıcılık
yapan binlerce vatandaşımıza zarar vermektedir. Yurda kaçak giren ballar halkın
sağlığını olumsuz yönde etkilemekle beraber, gıda kodeksine uygun olup olmadığı
belli olmayan ve hiçbir denetlemeye tabi olmayan bu balların ülkemize girmesi
büyük bir sorun hâline gelmektedir. Kaçak yollarla Türkiye'ye giren bu balların
arıcılıkla uğraşan kişilerin menfaatlerine ve emeklerine zarar vermekte,
üreticileri mağdur ederek insan sağlığını tehlikeye atmaktadır.
Türkiye'nin en büyük arıcılık havzası
Doğu Anadolu Bölgesi’dir. Bitlis ili Türkiye'deki yayla balı üretiminde en
büyük havzayı teşkil eden en önemli arıcılık merkezlerinden biridir. Arıcılık,
Bitlis yöresinde kuvvetli bir damara sahip en kadim faaliyetlerden biridir.
Bitlis ili hiçbir sanayi yatırımının bulunmadığı, zirai ilaçlama tekniklerinin
kullanılmadığı organik bir üretim ortamına sahiptir. Zengin florası ve endemik
bitkilerin çok olmasından dolayı Bitlis balı ülkemizde üretilen en kaliteli
balların başında yer almaktadır. Bitlis ilinde kayıt altına alınmış 700
civarında arıcılık işletmesinde 100 bin civarında fenni ve geleneksel kara
kovan ile yılda 1.500 ton civarında bal üretimi yapılmakta ve ilin ekonomisine
her yıl 15-20 milyon TL girdi sağlamaktadır. Yaklaşık 10 bin kişinin geçimini
temin ettiği bu iş kolunda 2.000 kişi istihdam edilmektedir. Bitlis ilinin de
içinde bulunduğu Doğu Anadolu Bölgesi’nde üretilen çiçek balı miktarı
Türkiye'deki yayla balı üretiminin 2/3’ünü teşkil etmektedir.
Yurt dışından kaçak yollarla Türkiye
piyasasına gelen balların önünün kesilmesi, kaçak yollardan gelerek Türkiye'de
yetiştirilen balların ve Bitlis balının kalitesinin düşürülmemesi, bal üretimi
yapan arıcıların ürettikleri mahsullerini değerinde satabilmesi ve bal şurubu,
sahte bal, kaçak ve menşesi bilinmeyen balların satışlarına izin verilmemesi
için alınacak önlemlerin yapılması, gerekenlerin belirlenmesi amacıyla
Anayasa’nın 98'inci, İç Tüzük’ün 104'üncü ve 105'inci maddeleri gereğince
Meclis araştırması açılması için gereğini arz ve teklif ederiz.
BAŞKAN –
Önergeler gündemdeki yerlerini alacak ve Meclis araştırması açılıp açılmaması
konusundaki görüşmeler, sırası geldiğinde yapılacaktır. 
Halkların
Demokratik Partisi Grubunun İç Tüzük’ün 19’uncu maddesine göre verilmiş bir
önerisi vardır, okutup işleme alacağım ve oylarınıza sunacağım.
VII.- ÖNERİLER
A) Siyasi Parti Grubu
Önerileri 
1.- HDP Grubunun, Grup Başkan
Vekili Bingöl Milletvekili İdris Baluken tarafından, Türkiye’de askerin
siyasete dâhil olmasının önüne geçilmesi amacıyla 23/3/2015 tarihinde Türkiye
Büyük Millet Meclisi Başkanlığına verilmiş olan Meclis araştırması önergesinin
Genel Kurulun bilgisine sunulmak üzere bekleyen diğer önergelerin önüne alınarak,
25 Mart 2015 Çarşamba günkü birleşiminde sunuşlarda okunmasına ve ön
görüşmelerinin aynı tarihli birleşiminde yapılmasına ilişkin önerisi
25/03/2015
Türkiye Büyük Millet Meclisi Başkanlığına
Danışma
Kurulunun 25/03/2015 Çarşamba günü (Bugün) yaptığı toplantısında,
toplanamadığından grubumuzun aşağıdaki önerisinin, İç Tüzük’ün 19’uncu maddesi
gereğince Genel Kurulun onayına sunulmasını saygılarımla arz ederim.
 İdris
Baluken
 Bingöl
 Grup
Başkan Vekili
Öneri:
23 Mart 2015
tarihinde, Bingöl Milletvekili Grup Başkanvekili İdris Baluken tarafından
verilen (1814 sıra nolu), "Türkiye'de askerin siyasete dâhil olmasının
önüne geçilmesi" amacıyla, Türkiye Büyük Millet Meclisine verilmiş olan
Meclis araştırma önergesinin, Genel Kurulun bilgisine sunulmak üzere bekleyen
diğer önergelerin önüne alınarak, 25/03/2015 Çarşamba günlü birleşiminde
sunuşlarda okunması ve görüşmelerin aynı tarihli birleşiminde yapılması
önerilmiştir
BAŞKAN –
Halkların Demokratik Partisi Grubu önerisi lehinde söz isteyen Hasip Kaplan,
Şırnak Milletvekili.
Buyurun Sayın Kaplan.
(HDP sıralarından alkışlar)
HASİP KAPLAN
(Şırnak) – Teşekkür ederim Sayın Başkan. 
Halkların
Demokratik Partisi Grubu adına öncelikle sizleri selamlıyorum.
Türkiye’de asker-siyaset ilişkisi ve
demokrasisi çok önemli bir konu çünkü bu konu yine sıcak gündemimize oturdu.
Bunu niye söylüyoruz? Roboski katliamını biliyorsunuz arkadaşlar. 34 canımızın savaş
uçaklarıyla paramparça edildiği Roboski katliamının, şu an Anayasa Mahkemesinde
ve Uluslararası Ceza Mahkemesinde ve Birleşmiş Milletler İnsan Hakları
Mahkemesinde devam ediyor adalet mücadelesi. Şu gördüğünüz kaçakçı olarak
vurulan Roboskili kardeşlerimizin -çoğu çocuk- resimleri. “Niye?” diyeceksiniz.
Şu resimlerde bu paramparça canları taşıyan katırları görüyorsunuz. Maalesef,
bir haftadır Roboski’de insan katliamından katır katliamına geçilmiş durumda.
Şu resimlere iyi bakınız, Roboski’nin karşı yakası hemen Türkiye sınırları
içinde ve askerin açtığı ateş sonucu öldürülen katırlar. 9 tanesi sadece dün,
geçen hafta da öldürüldü birkaç tane. Köylüler bu konuda direniş haklarını
kullandılar, gösteri yaptılar, valiliğe, Hükûmete durumu aksettirdik.
Ancak, şu resimlere gerçekten iyi
bakmanızı öneriyorum. Şimdi, bir katırın sınırı aşmasının hukuki cezası… Bir
katır sınırı aşmanın suç olup olmadığını mı bilir? Bir katır köyde dolaştığı
zaman, asker “Dur!” dediği zaman, durması gerektiğinin mi farkındadır? Böyle,
bir canlıyı gözünü kırpmadan, birçoğunu sırf yöre halkını provoke etmek için
öldürmek ve bunu güvenlik adına yapmak, “sınır ticareti” deyip “Ben kaçakçılar
nedeniyle bunları vuruyorum.” demek, bize aslında geçmişteki “33 kurşun
olayı”nı anlatıyor.
Şimdi, buradan Hükûmete sesleniyoruz,
defalarca bunu dile getirdik: Sizin politikanız sonucu mu bu Hükûmetiniz
valiliğe ve oradaki komutana emir verdi ve bunun sonucu mu bu katliamlar… Katır
katliamını, insan katliamından sonra katır katliamını hangi kişi emretti? Siz
ne yapmak istiyorsunuz Roboski’de? Gerçekten sormak istiyoruz. Roboski’de ve şu
an köyde, asker, sivil araçlarla, plakasız araçlarla halkın içinde dolaşıp
provoke ediyor insanları. 34 canın hesabını vermeyenler, orada yaşayan
insanların, resimde gördüğünüz gibi, katırlarını da katlederek tarihe dünyada
hiçbir örneği olmayan bir şekilde geçiyor. 
Burada ben bunu niye söyledim? Çünkü,
gördüğünüz resimler gerçekten dehşet verici. Tabii, burada ben hayvan hakları
savunucularına da seslenmek istiyorum: Siz neredesiniz? Yani, burada konuşmak
çok kolay ama bu konuda maalesef bir tek çabanın da olmadığını görüyoruz. Bunu
niye ifade ettik? Son zamanlarda, Türk Silahlı Kuvvetlerinin çözüm sürecinden
bu yana tam 30 tane basın açıklaması olmuş arkadaşlar, çözüm sürecinden sonra
ve öyle konuşmalar yapıyor ki, öyle açıklamalar yapıyor ki sanki Hükûmet Türk
Silahlı Kuvvetlerinin emri altındaymış gibi; sanki Genelkurmay Başkanı
Başbakana değil, Başbakan Genelkurmay Başkanına bağlı; sanki Türk Silahlı
Kuvvetleri Millî Savunma Bakanlığına bağlı değil, Millî Savunma Bakanlığı
onlara bağlıymış gibi. “Niye?” diyeceksiniz. Çünkü, çözüm sürecinin getirdiği
çalışmaların içinde bir Eşme ruhu bizi Orta Doğu’da, Türkiye’de bin yıldır
yaşanmış beraberliğin IŞİD zulmüne karşı, cellatlarına, barbarlığına karşı,
orada kahramanca Kobani direnişini, savaşını, destanını yazan YPG’nin, YPJ’nin
Kobani’yi IŞİD’den kurtarmasından sonra Süleyman Şah operasyonunda da YPG
güçleri burada sorumluluk almıştır ve Eşme’de Süleyman Şah Türbesi’nin yine
Kobani, Rojava Kürdistan toprakları içine konulması sağlıklı bir şekilde
yapılmıştır. 
Şimdi, Genelkurmay Başkanı Necdet Özel
çıkıyor, açıklama yapıyor daha dün, diyor ki: “Suriye'nin PYD kolu
meşrulaşıyor.” Ya, Genelkurmay Başkanı, sen IŞİD’in savunucusu musun? Kafa
kesen, kadınları köle pazarında satan, Tuzhurmatu’da Türkmenleri katleden,
Kerkük’te, Şengal’de Kürt, Türk, Süryani, Asuri, Ezidi demeden saldıran bu
barbar örgütün; türbeleri yakan, tarihî kültürü yok eden bu barbar örgütün
meşrulaşmasını mı istiyorsunuz? Elbette ki o kahraman kız savaşçılar bu
barbarları yendiler, kovdular Kobani’den, Kobani’yi özgürleştirdiler. (HDP
sıralarından alkışlar) Ve elbette ki o kahraman savaşçılar üniformalarıyla
-Fransa Cumhurbaşkanlığı Sarayında Nesrin Abdullah, Asya Abdullah- gittiler
Cumhurbaşkanlığında kabul gördüler ve bütün Avrupa ülkelerinde, bütün çağdaş
demokrasilerde kabul görüyorlar. 
Yine, Irak’ta IŞİD barbarlığına karşı
Kürdistan Bölgesel Yönetimi, PKK gerillaları Mahmur’da savaşıyor. Mahmur’da 15
bin Şırnak Botan bölgesinden mülteci insan yaşıyor, biliyor musunuz
yurttaşınız? IŞİD’in ilk saldırdığı yer orasıydı. Şengal’e saldırdı,
Tuzhurmatu’ya saldırdı, Kerkük’e saldırdı, Türkmenleri katlediyor. Bu
Genelkurmay Başkanının ve Türk Silahlı Kuvvetlerinin IŞİD’in yanında mı olması
gerekiyor, IŞİD’e karşı mücadele eden, bu kahramanlık destanını yazan, Orta
Doğu halklarının, kadim halkların kardeşliğini, barışını ve demokratik çözümünü
savunanların yanında mı yer almalı? Tarih yanlış yerde duranları asla
affetmiyor arkadaşlar. Onun için söylüyoruz “Savaş tehlikesi var." diye.
“Taburda özel harekât komando birlikleri kuracağız; iki tane kurduk, bir tane
daha kuracağız." diyor Genelkurmay Başkanı. Bunu Roboski’de mi şimdi
denemek istiyorsunuz? Zaten 317 tane sınır karakolu var ve bunu tek merkezî
komutanlığa bağlamak istediklerini söylüyor. Peki, Hükûmetin yaptığı yüksek
stratejik anlaşmalar ne oldu Irak’la, Suriye’yle? Peki, Hükûmetin Orta Doğu’da
Irak Kürdistan Bölgesel Yönetimiyle yaptığı petrol anlaşmaları ne oldu?
Suriye’de, Irak’ta, Orta Doğu’da 40 milyon Kürt yaşıyor, bunun 20 milyonu
Türkiye'de, siz tarihî makastasınız, diyoruz Hükûmete ve askerin yanlış
yönelimi altındasınız. Bu makas, bin yıl daha Orta Doğu’da Türk ve Kürt
halkının birlikteliğidir doğru olan. Eğer IŞİD’e doğru birileri yönelecekse,
destek verecekse şu muhabbet resimlerini göstermek istiyorum, askerin IŞİD’le
şu muhabbetini ve şunu söylemek istiyorum: Bu askerler Hükûmete rağmen yanlış
yoldadırlar.
(Mikrofon otomatik cihaz tarafından
kapatıldı) 
HASİP KAPLAN (Devamla) – Bunun
araştırılması bu Mecliste son derece yararlı olacaktır diyorum, hepinizi sağduyuya
davet ediyorum. (HDP sıralarından alkışlar) 
BAŞKAN – Teşekkür ediyorum.
Önerinin aleyhinde söz isteyen Şirin
Ünal, İstanbul Milletvekili.
Buyurun Sayın Ünal. (AK PARTİ
sıralarından alkışlar)
ŞİRİN ÜNAL (İstanbul) – Sayın Başkan,
değerli milletvekilleri; HDP Grubunun Meclis araştırması açılmasına ilişkin
vermiş olduğu grup önerisi aleyhinde söz almış bulunmaktayım. Bu vesileyle yüce
heyetinizi saygıyla selamlıyorum.
Değerli milletvekilleri, AK PARTİ,
Türkiye'deki siyaset sisteminin tümden gözden geçirilmesi gerektiğine inanmış
ve siyaset kurumunu problemlerin çözüm mekanizması hâline getirmiş olan bir
partidir. Aynı zamanda, çözüm odaklı siyaset anlayışı siyaset alanını
genişletmiş; siyaset kurumunun etkisini, güvenirliğini ve gücünü de artırmıştır.
Âdeta kangren olmuş olan birçok meseleye AK PARTİ döneminde neşter atılmış,
daha önce son derece sıkıntılı olan siyasi-asker ilişkileri de normalleşme
sürecine girmiştir. 
Değerli milletvekilleri, Türkiye
Cumhuriyeti devlet yapısı içerisinde Türk Silahlı Kuvvetlerinde kuvvet
komutanlarımız Genelkurmay Başkanına, Genelkurmay Başkanımız da Sayın
Başbakanımıza bağlı olarak görev yapmaktadırlar. Bu yapı, üyesi olduğumuz NATO
ittifakında kendine özgü tek yapıdır. Bazı Batı ülkelerinde, örneğin Amerika
Birleşik Devletleri ve İspanya’da ise kuvvet komutanları doğrudan Savunma
Bakanına bağlı olarak çalışmaktadırlar. Amerika Birleşik Devletleri’nde komuta
zinciri, örneğin Hava Kuvvetleri Komutanlığı için Hava Kuvvetleri Sekreteri,
Savunma Bakanı ve Başkan şeklindedir. İspanya’da ise bu Hava Kuvvetleri komuta
zinciri Hava Kuvvetleri Komutanı, Savunma Bakanı, Başkan ve Kral şeklindedir.
Amerika Birleşik Devletleri’nin hem başkanlık sistemiyle yönetilmesi ve hem de
süper güç olarak dünyayı yönetmeye talip olması nedenleriyle askerî yapısı
birçok gelişmiş Batı ülkesinden farklılıklar göstermektedir. 
Demokratikleşme çabalarımıza paralel
olarak Millî Savunma Bakanlığının asker üzerindeki etkinliğinin artırılması
Türkiye Büyük Millet Meclisi tarafından uzun dönemde çalışılabilir ve
çalışılmalıdır da. Bu kapsamda 1980’li yıllarda İspanya’da Sosyalist Partinin
İspanyol silahlı kuvvetlerinin demokrasi içine entegre edilmesi çalışmaları
örnek alınabilir veya kendimize özgü, yerli, millî bir model de
oluşturabiliriz. AK PARTİ iktidarı asker-siyaset ilişkilerini toplumun
demokratikleşmesi çalışmaları kapsamında, sabırlı, yapıcı ve iyi niyetli olarak
sürdürme gayreti içindedir. 24’üncü Dönem Genelkurmay Başkanı, komutanlığı
döneminde kuvvet komutanlarının basına açıklama yapmasını yasaklamış, yetkiyi
doğrudan kendinde toplamış ve görev süresince de bu yetki, siyasete müdahil
olacak şekilde, darbe girişimlerine rağmen hiç kullanılmamıştır. Hâlen görev
başındaki 28’inci Genelkurmay Başkanlığı döneminde ise asker tamamen siyasetin
dışında kalmaya özen göstermektedir.
Değerli milletvekilleri, AK PARTİ
hükûmetleri, Türkiye Büyük Millet Meclisine sundukları yasa teklifleri
sayesinde, geçtiğimiz on yılda askerin siyaset dışına çekilmesi yönünde önemli
adımlar atmış, atmaya da devam etmektedir. Örnek olarak birkaç tanesini
sıralayacağım. Mesela Yüksek Askerî Şûra’nın yapısını değiştirdik, Sayın
Başbakanın etkinliğini, siyasetin etkinliğini tam olarak artırdık. Askerlik
tanımını değiştirdik. Türk Silahlı Kuvvetleri İç Hizmet Kanunu’nun 35’inci
maddesinin darbelere mesnet olarak kullanılmasını engelleyecek şekilde
Meclisimizden kanun teklifi geçirdik biliyorsunuz. Kurmay subay eşlerinin
nitelik belgesi talep edilmemesi konusunu da yasalaştırdık.
Birkaç hafta önce İçişleri Bakanımızın
Jandarma Genel Komutanlığı ve Sahil Güvenlik Komutanlığı üzerindeki yetkisinin
tam olarak artırılması yönündeki maddeleri de Genel Kurulun takdirine sunduk ve
buradan geçirdik değerli milletvekilleri.
Türk Silahlı Kuvvetleri milletimizin
göz bebeğidir. Hükûmetimiz onun harbe hazırlığından ve caydırıcı gücünün
muhafazasından doğrudan sorumludur. Bakanlar Kurulunun verdiği görevleri yapan
modern Türk Silahlı Kuvvetlerinin gücünü koruyacak azim ve kararlılığımız
mevcuttur. Ülkemizin demokratikleşmesi kapsamında Türk Silahlı Kuvvetlerinin de
siyaset dışında kalması yönündeki dikkatli ve titiz çalışmalarımız devam
edecektir. 
Biz yüksekleri hedefliyoruz. 2023,
2053, 2071 hedeflerimiz doğrultusunda asker üzerindeki demokratik etkinliği
artıracak çalışmalarımız devam edecektir. 
Türkiye Büyük Millet Meclisinin 24’üncü
Döneminin görevi yaklaşık on gün sonra fiilen bitecektir. Dolayısıyla, HDP
Grubunun teklifinin bu dar süreçte gerçekleştirilmesinin mümkün olmadığı
düşüncesiyle önerinin aleyhinde olduğumu beyan ediyor, gündemimizdeki konulara
odaklanmamızın uygun olacağını değerlendiriyor, hepinize selam ve saygılarımı
sunuyorum.
Teşekkür ederim. (AK PARTİ sıralarından
alkışlar)
BAŞKAN – Teşekkür ediyorum.
Öneri lehinde söz isteyen Ali Rıza
Öztürk, Mersin Milletvekili.
Buyurun Sayın Öztürk. (CHP sıralarından
alkışlar)
ALİ RIZA ÖZTÜRK (Mersin) – Sayın
Başkan, değerli milletvekilleri; Halkların Demokratik Partisinin Türkiye’nin
normalleşmesi, demokrasi normlarının oturması, hukuk devleti ilkelerinin yerine
getirilmesi için asker ve siyaset ilişkisinin belirgin bir şekilde
normalleşmesi amacıyla verdiği araştırma önergesi üzerinde konuşuyorum.
Hepinizi saygıyla selamlıyorum.
Değerli milletvekilleri, bu önergenin,
son zamanlarda Süleyman Şah Türbesi’nin Rojava sınırları içerisindeki Eşme’ye
taşınması üzerine Genelkurmay Başkanının yaptığı açıklamadan kaynaklanan bir
önerge olduğu açıkça bellidir yani şu olmuştur: Süleyman Şah Türbesi Rojava
sınırları içerisindeki Eşme’ye taşınmış, bunun üzerine de Abdullah Öcalan’ın bu
Nevruz’da okuduğu mektubunda Eşme ruhuna vurgu yapılmış ve Türk Silahlı
Kuvvetleri de aslında bu Süleyman Şah Türbesi’nin taşınmasında PKK ya da
PYD’nin yardımı olmadığını söylemek için bir bildiri yayınlamış. 
Şimdi, değerli milletvekilleri, aslında
Abdullah Öcalan’ın mektubu Hükûmet denetiminden, MİT (istihbarat) denetiminden
geçerek açıklanmış bir mektuptur. Abdullah Öcalan o mektubunda Eşme ruhuna
vurgu yaptığına göre, orada o Süleyman Şah Türbesi’nin taşınması konusunda Türk
Silahlı Kuvvetlerine PYD ya da YPG’nin destek olduğu açıkça belli, o zaman
çıkartmaları lazımdı. 
Şimdi, gerçekten, burada Türkiye’nin
normalleşmesi aslında demokrasi ilkelerinin yerine oturması, asker ve siyaset
ilişkilerinin normalleşmesi Türkiye’nin hukuk devleti olmasıyla mümkündür.
Demokrasi ve hukuk devleti mücadelesini sadece askerin etki alanının
daraltılması eksenine dayandırmak mümkün değildir. Bugün gelinen noktada
siyasetin muhatabı asker değildir, Genelkurmay değildir; bizim muhatabımız bu
politikaları yürüten siyasi iktidardır. Aslında Türkiye’de darbeler sadece
askerlerin yaptığı eylemlerle olmuyor. Artık bugün, çağımızda askerlerin
yaptığı darbeler geride kalmıştır. Şimdi sivil iradenin yaptığı darbeler söz
konusudur. Yani bugün demokrasinin olanaklarını kullanarak devleti yönetme gücünü
eline geçirenler pekâlâ demokrasiyi ve ona güç veren ilkeleri hiçe sayarak
darbelerini yapmaktadırlar.
Şimdi, buradaki
mesele, baktığımız zaman ABD’nin güncellediği Kürt koridoru planına göre
sınırın Suriye tarafında PYD’liler var, Türkiye tarafındaysa PKK’lılar var.
Gaziantep sınırlarından başlayacak ve İskenderun Körfezi’ne ve Dörtyol’a kadar
devam edecek bölümün PKK kontrolünde olduğunu Genelkurmay da biliyor, siyasi
iktidar da biliyor. ABD koridorunun Suriye’de Kürtlerin yaşadığı bölgeden
başlayıp Ayn El Arap’a kadar devam etmesinin, Türkiye toprakları içinde de
İskenderun Körfezi’nde, Dörtyol bölgesinde denize ulaşmasının amaçlandığını
sağır sultan bile biliyor. Irak sınırından Ayn El Arap’a kadar olan bölgede
PKK’nın Suriye kolu PYD-YPG’nin hâkim olduğunu herkes biliyor. Bir tek Telabyad
IŞİD’in kontrolünde ve gelen bilgilere göre ABD’nin IŞİD’le mücadele
çerçevesinde Telabyad’ı da PYD’nin kontrolüne geçireceği, PYD’nin kontrolüne
geçirmiş olacağı gelen bilgiler arasındadır. ABD’nin aslında IŞİD’e karşı
mücadeleyi bahane ederek hava saldırılarıyla Suriye’de Kürt bölgesinin
sınırlarını çizdiğini bugün bu Genelkurmay Başkanı da bilmektedir. 
Değerli
milletvekilleri, buradaki sıkıntımız, gerçekten, hâlen, daha, demokrasiyi ve
hukuk devleti kültürünü içimize sindirememiş olmamızdır.
Askerin yaptığı
iddia edilen Ergenekon ve Balyoz davalarıyla ilgili iddialara da birkaç
cümleyle değinmek istiyorum. Ergenekon ve Balyoz davaları gerçekten darbeye
karşı, darbe teşebbüslerine karşı yargılanmış olan davalar mıdır yoksa kumpas
mıdır, önce bunun açıklığa kavuşması gerekiyor.
Şimdi, bakın,
Yalçın Akdoğan 6 Ağustos 2013 tarihinde “Ergenekon davası cumhuriyet tarihinin
en büyük hukuki hesaplaşmasının adıdır. Darbe teşebbüsü iddialarının yargı
konusu olması ve cezalandırılması tarihî bir olaydır ve Türkiye bunu
başarmıştır.” diyor. Bunu kim diyor? Bunu Yalçın Akdoğan diyor. Yani orada
darbelerle hukuki bir hesaplaşma olarak koyuyor. Ama aynı Yalçın Akdoğan son
zamanlarda ne diyor siyasi başdanışman olarak? Gülen cemaatini işaret ederek
“Kendi ülkesinin millî ordusuna, millî istihbaratına, millî bankasına, milletin
gönlünde yer edinen sivil iktidara kumpas kuranların bu ülkenin hayrına bir iş
yapmış olamayacağını çok iyi bilir. Amaca ulaşmak için her yolu mübah görenlerin
nasıl hastalıklı anlayışlar ürettiğini iyi bilir.” diyor. Yani, burada da bu
davaların kumpas olduğunu söylüyor. Zaten çelişkiler buradan çıkıyor değerli
arkadaşlarım. Yani, öncelikle, yapılan, darbeyle mücadele mi yoksa orduya
kurulan bir kumpas mı, demokrasiye kurulan bir kumpas mı; bunları hakikaten
bilmemiz lazım. 
Bütün bu hastalıklı ilerlemelerin
temelinde yatan şey, Türkiye’nin hukuk devleti olup olmaması noktasında
düğümleniyor. “Türkiye gerçekten bir hukuk devleti midir?” sorusunu sorduğumuz
zaman, maalesef üzülerek söylüyorum ki Türkiye'nin bir hukuk devleti olduğunu
açıkça söyleme olanağı bulamıyoruz. Hukuk devleti, hukukun üstünlüğü temelinde
örgütlenmiş bir devlettir. Hiçbir organ ya da kişi hukukun üstünde olamaz hukuk
devletinde. Hukuk üstünlüğü devletin tüm organlarının hukuka bağlılığını
anlatır. Devletin tüm organları hukukun üstünde olamaz ve devletin organlarının
üzerinde hukukun mutlak ama mutlak egemenliği vardır. 
Hukuk devletinde kurallar yalnızca
yönetilenler için değil, bundan daha fazla, yönetenler için vardır. Hukuk
devletinde herkes, öncelikle yönetenler, hukuk kurallarına uymak ve hukuk
kurallarına bağlı kalmak zorundadırlar.
İçinden geçtiğimiz ve demokrasi
söylemleriyle baskılandığımız bu süreçte Anayasa’nın en temel ilkelerinden olan
“yargı bağımsızlığı”, “yasalar karşısında eşitlik” gibi hukuk devletinin
olmazsa olmazlarının ihlal edilmesine seyirci kalmak büyük bir gaflettir.
Demokrasinin hukukla sağlam örüldüğü
ülkelerde siyasal iktidarın hareket alanı daha da kısıtlıdır. Bugünün
Türkiyesi’nde ise Hükûmetin hareket alanı alabildiğine genişletilmekte ve
belirsizleştirilmektedir. Bugün Anayasa fiilen delinerek hukuk boşaltılırken,
siyasal iktidar yasa yapma keyfiyetini toplumsal refleksleri hiçe sayarak
sürdürebilmektedir. Türkiye'nin bugün yaşadıkları “hukuk devleti” ve
“demokrasi” kavramlarıyla açıklanamaz değerli milletvekilleri.
Hukuk devletinin temeli denetimdir. Siz
cumhuriyeti hırpalarken, cumhuriyeti döverken hukuk devletini ve hukuku
geliştiremezsiniz. Gerçekten hukuku geliştirmek istiyorsanız cumhuriyete ve
demokrasiye önem vermek durumundasınız. Bu önergede konulan konuların
araştırılmasının bizim açımızdan hiçbir sakıncası yok ama mesele sadece asker
ve sivil ilişkileri değil, aynı zamanda demokrasiyi ve hukuk devletini yok eden
tüm süreçlerin araştırılması gerektiğini düşünüyorum.
Hepinize saygılar sunuyorum. (CHP
sıralarından alkışlar)
BAŞKAN – Teşekkür ediyorum.
Şimdi aleyhte söz isteyen Ramazan Can,
Kırıkkale Milletvekili. (AK PARTİ sıralarından alkışlar)
Buyurun Sayın Can.
RAMAZAN CAN (Kırıkkale) – Sayın Başkan,
değerli milletvekilleri; Genel Kurulu saygıyla selamlıyorum. 
Maalesef, Türkiye, siyasi tarihinde
askerî müdahalelere maruz kalmış, son yüzyılda eski ile yeni, değişim ile
statüko devamlı şekilde vesayet mücadelesine girmiştir. Son altmış beş yılda 3
fiilî, 1 postmodern, 1 e-muhtıra şeklinde gerçekleşen darbeler çok sayıda sivil
iradeye müdahale hakkı, memlekette ciddi bir askerî-siyasi problemi ortaya
çıkarmıştır. Asker her şeyden önce kendisini rejimin bekçisi olarak görmüştür.
Aslında rejimin bekçisi asla asker olamaz, rejimin bekçisi demokrasidir,
hukuktur, millettir, ille de milletin iradesidir. (AK PARTİ sıralarından
alkışlar) Toplumsal değişimi fark etmeyen, milletin iradesini yok sayan,
zamanın ruhunu anlayamayan darbeci askerler, orduyu kışlaya davet etmek yerine
kendi pozisyonlarını güçlendirmeyi tercih etmişlerdir. Başbakanların
darağacında sallandırıldığı, başbakanların erat tarafından azarlandığı,
ötekileştirildiği, âciz hâle getirildiği dönemlere maalesef hep birlikte şahit
olduk. Millî iradenin hâkim olduğu, özde demokrasinin, egemenliğin kayıtsız
şartsız milletin olduğu düsturu hep kâğıt üzerinde oldu. Millet sandığa
gidiyor, vekillerini seçiyor, millî iradeyi hâkim kılıyordu ama birileri bunu hiçe
sayıyor, millî iradeye asla iktidar yetkisi vermiyordu. Darbecilerin rehinesi
hâline gelen ordu asli görevinden uzaklaşmış, siyaseti dizayn eder hâle
gelmişti. Zayıf iktidarlar ve sığ siyasetçiler bu döngüye dur demek yerine ara
rejim ürünü olmaya, askerin bu durumundan siyasette sınırlı da olsa
yararlanmaya çalıştılar ama bu sınırlı yetkiyi dahi kullanırken siyasetçiler
her düdük çaldığında kaderlerine razı oldular, siyaset sahnesini terk ederken
postala selam çakmayı da ihmal etmediler. Evet, askerlerin darbecileri,
siyasete müdahale edenler tabii ki suçluydu ama onlar kadar olmasa da buna
imkân veren siyasetçiler de suçluydu. Son on yılda darbe teşebbüslerinin olduğu
Türkiye’de en nihayetinde 12 Eylül darbesiyle ilgili davanın açılması, 28
Şubat, 27 Nisan soruşturmalarının açılması simgesel dahi olsa anlamlıydı.
Süreklilik içinde değişimi savunan, vesayetle vuruşarak ilerleyen AK PARTİ,
demokrasiyi, hukuku kendisine ilke edinmiş ve lideri Recep Tayyip Erdoğan
riyasetinde demokrasiye, hukukun üstünlüğüne sözde olmaktan öte özdelik
hüviyetini kazandırarak askeri kışlaya, asli görevine taşımıştır. 
Sayın Başkan, değerli milletvekilleri;
grup önerisini Genel Kurulun takdirine sunuyor, hepinizi saygıyla selamlıyorum.
(AK PARTİ sıralarından alkışlar) 
HASİP KAPLAN (Şırnak) – Karar yeter
sayısı…
BAŞKAN – Arayacağım. 
Teşekkür ederim. 
Buyurun Sayın Vural. 
IV.- AÇIKLAMALAR (Devam)
16.- İzmir Milletvekili Oktay
Vural'ın, PKK, PYD ve IŞİD’in insanlık adına katliamlar yapan birer terör
örgütü olduğuna ve bunların hiçbir zaman Türkiye Cumhuriyeti devletinin
muhatabı olamayacağına ilişkin açıklaması
OKTAY VURAL (İzmir) – Sayın Başkan, bu
araştırma önergesinin gündeme alınmasına yönelik önerge Genelkurmay Başkanının
“Eşme ruhu” hakkında yaptığı bir konuşma ve bununla ilgili bir beyanatla ilgili
yapılıyor. Şunu Milliyetçi Hareket Partisi olarak ifade etmeliyiz ki PKK bir
terör örgütüdür, bu terör örgütü devletimizin askerine, polisine, mühendisine
kurşun sıkmış, Kürt kökenli insanları öldürmüş, katletmiş bir terör örgütüdür,
narko terör örgütüdür. PYD de bunun siyasi uzantısıdır. PKK, PYD, IŞİD insanlık
adına katliamlar yapmıştır, bunlar bir terör örgütüdür. Türkiye Cumhuriyeti
devletinin hiçbir zaman muhatabı olamaz, olmamalıdır. Muhatap alan hiçbir
sürecin de siyasi ve hukuki meşruiyeti yoktur. 
Teşekkür ederim. 
BAŞKAN – Teşekkür ediyorum. 
Öneriyi oylarınıza sunacağım, karar
yeter sayısı arayacağım. 
HASİP KAPLAN (Şırnak) – Sayın Başkan…
BAŞKAN – Buyurun Sayın Kaplan. 
17.- Şırnak Milletvekili
Hasip Kaplan'ın, İzmir Milletvekili Oktay Vural’ın yaptığı açıklamasındaki bazı
ifadelerine ilişkin açıklaması
HASİP KAPLAN (Şırnak) – Sayın MHP Grup
Başkan Vekilinin yaptığı açıklamaya ilişkin… kendileri söz alabilirlerdi,
konuşabilirlerdi, konuşmadılar ancak şunu ifade edeyim: Kobani’de direnen
PYD’nin, oradaki savaşçılar, YPG ve YPJ’nin bütün Birleşmiş Milletlerde, bütün
Avrupa’da ve bütün dünyada, hiçbir yerde terörist kaydı yoktur. IŞİD
teröristtir, IŞİD’in kaydı var. IŞİD, Türkiye tarafından da terörist olarak
kabul edilmek zorunda kalmıştır. IŞİD’e destek olan, ona her şekilde destek
olan herkes de teröristtir. Biz de bunu ifade ediyoruz.
OKTAY VURAL (İzmir) – Sayın Başkan…
BAŞKAN – Evet.
OKTAY VURAL (İzmir) – PKK, PYD ve
IŞİD’in bu coğrafyanın üzerinde ABD-İsrail projelerini meşrulaştırmak için bir
taşeron olduğu gayet açık ve nettir. Bunu bütün milletimiz bilmektedir.
Bunların kimler tarafından beslendiğini ve kimlerin bunları meşrulaştırmak için
hangi adımları attığını hepimizi biliyoruz. Onun için, bu konudaki tavrımızı net
bir şekilde ifade etmeye devam edeceğiz.
BAŞKAN – Tutanaklara geçti efendim,
teşekkür ediyorum.
VII.- ÖNERİLER (Devam)
A) Siyasi Parti Grubu
Önerileri (Devam)
1.- HDP Grubunun, Grup Başkan
Vekili Bingöl Milletvekili İdris Baluken tarafından, Türkiye’de askerin
siyasete dâhil olmasının önüne geçilmesi amacıyla 23/3/2015 tarihinde Türkiye
Büyük Millet Meclisi Başkanlığına verilmiş olan Meclis araştırması önergesinin
Genel Kurulun bilgisine sunulmak üzere bekleyen diğer önergelerin önüne
alınarak, 25 Mart 2015 Çarşamba günkü birleşiminde sunuşlarda okunmasına ve ön
görüşmelerinin aynı tarihli birleşiminde yapılmasına ilişkin önerisi (Devam)
BAŞKAN - Öneriyi oylarınıza sunuyorum,
karar yeter sayısı arayacağım: Kabul edenler… Kabul etmeyenler… Karar yeter
sayısı yoktur, birleşime on dakika ara veriyorum.
Kapanma Saati:
15.21
İKİNCİ OTURUM
Açılma Saati:
15.36
BAŞKAN: Başkan
Vekili Sadık YAKUT
KÂTİP ÜYELER:
Fehmi KÜPÇÜ (Bolu), Mine LÖK BEYAZ (Diyarbakır)
-----0-----
BAŞKAN – Sayın
milletvekilleri, Türkiye Büyük Millet Meclisinin 83’üncü Birleşiminin İkinci
Oturumunu açıyorum.
Halkların
Demokratik Partisi Grubu önerisinin oylamasında karar yeter sayısı
bulunamamıştı.
Şimdi önerİyi
tekrar oylarınıza sunacağım ve karar yeter sayısı arayacağım.
Öneriyi kabul
edenler… Kabul etmeyenler… Karar yeter sayısı vardır, öneri kabul edilmemiştir.
Cumhuriyet Halk
Partisi Grubunun İç Tüzük’ün 19’uncu maddesine göre verilmiş bir önerisi
vardır, okutup işleme alacağım ve oylarınıza sunacağım:
2.- CHP Grubunun, Artvin
Milletvekili Uğur Bayraktutan ve 26 milletvekili tarafından, Artvin ilinin
Yusufeli ilçesinde yeni yerleşim yerinin belirsizliğinden kaynaklı sorunların
tespiti ve yaşanan mağduriyetlerin giderilmesi amacıyla 18/3/2015 tarihinde
Türkiye Büyük Millet Meclisi Başkanlığına verilmiş olan Meclis araştırması
önergesinin Genel Kurulun bilgisine sunulmak üzere bekleyen diğer önergelerin
önüne alınarak, 25 Mart 2015 Çarşamba günkü birleşiminde sunuşlarda okunmasına
ve ön görüşmelerinin aynı tarihli birleşiminde yapılmasına ilişkin önerisi 
25/03/2015
Türkiye Büyük Millet Meclisin Başkanlığına
Danışma Kurulu,
25/03/2015 Çarşamba günü (Bugün) toplanamadığından, grubumuzun aşağıdaki
önerisini İç Tüzük’ün 19’uncu maddesi gereğince Genel Kurulun onayına
sunulmasını saygılarımla arz ederim.
 Mehmet
Akif Hamzaçebi
 
İstanbul
 
Grup Başkan Vekili
Öneri:
Artvin
Milletvekili Uğur Bayraktutan ve 26 milletvekilinin, Artvin ili Yusufeli
ilçesinde yeni yerleşim yerinin belirsizliğinden kaynaklı sorunların tespiti ve
yaşanan mağduriyetlerin giderilmesi amacıyla 18/03/2015 tarihinde Türkiye Büyük
Millet Meclisi Başkanlığına verilmiş olan Meclis araştırması önergesinin (1754
sıra no.lu), Genel Kurulun bilgisine sunulmak üzere bekleyen diğer önergelerin
önüne alınarak 25/03/2015 Çarşamba günlü birleşimde sunuşlarda okunması ve
görüşmelerinin aynı tarihli birleşiminde yapılması önerilmiştir.
BAŞKAN – Cumhuriyet Halk Partisi grup
önerisi lehinde söz isteyen Uğur Bayraktutan, Artvin Milletvekili. 
Buyurun Sayın Bayraktutan. (CHP
sıralarından alkışlar) 
UĞUR BAYRAKTUTAN (Artvin) – Sayın
Başkan, çok değerli milletvekilleri; yüce heyetinizi saygıyla selamlıyorum. 
Yine, sözlerimin başında, bizleri
televizyonları başında izleyen Türkiye'nin her tarafındaki, hatta dünyanın her
tarafındaki Yusufelilileri de bir kere daha saygıyla sevgiyle selamlıyorum. 
Değerli milletvekilleri, 16 Mart 2015
yani geçen haftanın pazartesi günü Yusufeli’de bir diriliş mitingi yapıldı,
ikinci bir miting yapıldı. Bu mitingde, Yusufeli baraj altında kalacağı için,
sular altında kalacağı için Yusufelililer bir anlamda feryatlarını, bir anlamda
şikâyetlerini Yusufeli caddelerinde yürüyerek bütün dünyaya, bütün Türkiye’ye
göstermek istediler. Orada yapmış olduğum konuşmamda Yusufelililere bir söz
verdim, dedim ki: “Ankara’ya döner dönmez bir Meclis araştırması önergesini
Parlamentodaki milletvekili arkadaşlarımızın imzalarıyla indireceğiz ve
tarihinde ilk olarak Yusufeli’yi, Ardanuç ilçemizden sonra Artvin’in bir
ilçesini Parlamentoda konuşacağız, tartışacağız, eksiklikler nedir, bunları
gündeme getireceğiz.” Ben, bu anlamda Yusufeli’ye vermiş olduğum sözü yerine
getirdiğim için çok mutluyum. Yusufelilileri bir kere daha saygıyla sevgiyle
selamlıyorum değerli arkadaşlar. 
Değerli milletvekilleri, şimdi,
buradaki problem ne? Önce Yusufeli’yi bir anlatalım, geçen sefer konuşmamda da
anlatmıştım. “Yusufeli’de sağcı çıkar, solcu çıkar, her türlü siyasal düşünce
çıkar; bir tek vatan haini çıkmaz.” demiştim. Cumhuriyetin değerlerini, Gazi
Mustafa Kemal Atatürk’ü, ay yıldızlı bayrağı hiç tartışmadılar Yusufelililer. O
anlamda, ben onları bir kere daha kutluyorum. Devletleriyle hiç problem olmadı,
devlet onları çağırdığı zaman, “Askere gel.” dediği zaman koşa koşa gittiler.
Çanakkale Savaşlarına gittiler. Gidin, bugün, Çanakkale’de, oradaki mezar
taşlarında, şehit mezarlarında Yusufelililerin adlarını görürsünüz. PKK’yla
olan mücadelede en önde koştular değerli arkadaşlarım. O anlamda, herhangi bir
problemi yok Yusufeli’nin devletle. Yusufelili devletten ilgi bekliyor,
kendinin ihmal edildiğini düşünüyor. 
Değerli arkadaşlarım, problem ne? O
anlamda diyorum “Yusufeli’yi nasıl anlatalım?” diye. Yusufeli, biraz önce de
belirttiğim gibi, sular altında kalıyor. Önceki dönemde, 23’üncü Dönemde,
değerli arkadaşlarım, 5753 sayılı bir yasa çıkarıldı. 5753 sayılı Yasa, Artvin
İli Yusufeli İlçesinin Merkezinin Değiştirilmesi Hakkında Kanun’du. Aradan
sekiz yıl geçti değerli arkadaşlarım. O dönemde, geçen dönemde Parlamentoda
bizi temsil eden Artvin Milletvekili Metin Arifağaoğlu, bu mevcut yerleşim yerine
ilişkin olarak, bu yerde problem olur, heyelan bölgesidir, eğilim yüzde 70’e
ulaşan bir yerdir, düz yer yüzde 2’yi buluyor diye birtakım çekincelerini
ortaya koydu, ama Parlamentoda bir kanunlaşma gerçekleşmiş bulundu. 
Arkasından, Yusufelililerin kendilerine
bir referandum yapıldı, bu yere ilişkin ortak bir konsensüs oluştu değerli
arkadaşlarım.
Aradan sekiz yıl geçti. Bakın,
sekizinci yıla girdik, sekiz yıldır buradaki yerleşim yerine ilişkin olarak
hiçbir çivi çakılmadı. 
Yusufelili diyor ki: “Bana bir yerleşim
yeri gösterdin. Bana dedin ki ‘Bu yerleşim yerine git, otur, sana ev
kuracağım.’ ‘Burada bir baraj yapılacak; bir kenti tarihiyle, sokaklarıyla,
yaşayanlarıyla, insanlarıyla, mezarlarıyla beraber toprağın altına gömeceğim.’
dedin. ‘Tamam, başımın üstüne.’” Onların devlete karşı hiçbir şekilde
tartışması olmadı, ama şimdi gelinen noktada devlet diyor ki: “Sana yerleşim
yerini önümüzdeki günlerde, belirsiz bir tarihte yapacağım.” Yusufelili diyor
ki: “Yerleşim yeriyle alakalı bana ne yapacaksın?” 
Şimdi, değerli arkadaşlarım, biraz
sonra buraya milletvekilleri de gelir, görüşlerini belli ederler, ama şunu
ifade edeyim: Her seçimden önce, 30 Mart seçimlerinden önce, daha önceki
seçimden önce, bu yeni yerleşim yerine ilişkin olarak, iş makineleri seçimden
on beş gün evvel, yirmi gün evvel mevcut yere çıkartılıyor, kumla oynar gibi
oynuyorlar değerli arkadaşlarım. 
Şimdi de geçen hafta yapmış olduğumuz
konuşmadan sonra, Sayın Valimiz orada temel atma töreni gibi bir şey yaptı; 8-9
tane iş makinesi -o da çok garip, tam Yusufeli’nin göreceği tepede, her tarafta
da değil- Yusufelililerin göreceği yerde lambalarını yakarak, gece vakti burada
kumları alıyorlar, öbür tarafa koyuyorlar, oradan kumları alıyorlar, bu tarafa
koyuyorlar değerli arkadaşlarım. 
Biraz sonra milletvekilim de herhâlde
bahseder diye tahmin ediyorum. Şimdi, o nedenle diyor ki Yusufelili: “Benim
yerleşim yerime ilişkin olarak bana yerimi göster.”
Değerli arkadaşlarım, bir yandan da
Yusufeli Barajı’nın duvarı yükselmeye başlıyor. 6 tane köy kamulaştırma
içerisinde kaldı değerli arkadaşlarım, 6 tane köy ve 6 tane köy bir yandan da
yok edildi. 17 tane köye ilişkin olarak tamamıyla bir yok etme, yani bir
kamulaştırma furyası var, biz Yusufeli’ne yeni yerleşim yeri göstermiyoruz
değerli arkadaşlarım. 
Ben, şimdi, buradan, bütün
Parlamentoya, Türkiye'ye, kamuoyuna sesleniyorum: Siz bu yerleşim yerini ne
zaman yapacaksınız değerli arkadaşlarım? (CHP sıralarından alkışlar) Bu
yerleşim yerine ne zaman çivi çakacaksınız, ne zaman başlayacaksınız? 
Sayın Bakan geçen günkü konuşmasında
dedi ki: “Çiçek gibi bir Yusufeli kuracağız.” Çiçek gibi Yusufeli’yi ne zaman
kuracağız değerli arkadaşlar? Biz bunun tarihini istiyoruz.
Gördüğümüz şudur: Bir yandan
kamulaştırmalar devam ediyor. 6 tane köydeki insanlara diyoruz ki: Al burayı,
doğduğun ve doyduğun yerleri terk et. Bir yandan da, öbür taraftan da diyoruz
ki: Sana yerleşim yerini önümüzdeki belirsiz bir tarihte kuracağım. Bu bir özel
proje değerli arkadaşlarım. Bu projenin adı “insansızlaştırma”. İnsansızlaştırma
projesi yürütülmeye çalışılıyor Yusufeli’yle alakalı. Hani, ne diyorduk? O BOP
vardı ya, ünlü bir BOP, Büyük Orta Doğu Projesi, bu projede Amerikan Savunma
Bakanlığından Albay Ralph imzalı fotoğrafta, o haritada ne yazık ki
Karadeniz’de de Artvin var değerli arkadaşlarım. Yusufeli’yi bir anlamda ana
gövdede barajlarla, yan gövdelerde de HES’le, hidroelektrik santralleriyle,
arkasından da madenlerle yok etmeye çalışıyorlar.
Biz diyoruz ki: Yusufeli insanı onurlu
insandır, Yusufeli insanı dürüst insandır, Türkiye’nin en temiz insanıdır
değerli arkadaşlarım. Gidin, bakın, cezaevi yok Yusufeli’de, hırsızlık olayı
yok, herhangi bir problem yok, kavga yok, dövüş yok, hiçbir problem yok değerli
arkadaşlarım. En güzel yörelerimizden, en güzel insanlarımızdan bir tanesi. Biz
diyoruz ki: Yusufeli’ye bu haksızlığı yapmayalım değerli arkadaşlarım. Bir an
evvel yerleşim yerine ilişkin bu problemi ortadan kaldıralım, Hükûmet buraya
gerekli adımları atsın. Yedi yıldır bekliyoruz, bakın, değerli arkadaşlarım,
yedi sene, sekizinci yıla girdik. Bu konuda ben Artvin milletvekili olarak
buradan bunları sizlerle paylaşmak zorundayım.
Bir başka gerçek daha var:
Kamulaştırma. Bu kamulaştırma gerçeğini de size anlatmak istiyorum. Değerli
arkadaşlarım, Türkiye’nin her tarafına gidin, kamulaştırmalara ilişkin olarak
toprak bir gayrimenkuldür. Türkiye’nin her tarafında toprak gayrimenkuldür ama
Yusufeli’de toprak menkuldür. Neden menkul, onu anlatayım değerli arkadaşlarım.
Konya Ovası’nda bir tane adama 300
dönüm, 400 dönüm yer düşüyor. Yusufeli’de ne kadar yer düşüyor biliyor musunuz,
yarın bir gün kamulaştırma olduğu zaman? 1 dönüm yerin 7 hissedarı var, 2 dönüm
yerin 15 hissedarı var. Yani, adam başına kaç metrekare yer düşüyor, biliyor
musunuz? 150 metrekare, 200 metrekare yer düşüyor değerli arkadaşlarım. Bugün
gidin, Kamulaştırma Kanunu’nun o dar kalıpları içerisinde -2942’de- metrekare
fiyatlarına bakın. Arazide metrekare fiyatları 48 bin lira, 52 bin lira, 60 ila
70 bin lira. Dönüme vurduğunuz zaman 60 milyon lira ediyor değerli
arkadaşlarım. Şimdi, yani kişi başına böldüğünüz zaman eski parayla -bugünkü
parayla böldüğünüz zaman 60 bin TL- kişi başına 7 bin lira, 10 bin lira para
düşüyor aile başına. Bunlarla bu insanların bu paraları alıp başka yerlerde
kendilerine yerleşim yeri olanakları sağlamaları, başka yerlerde kendilerini
iyileştirmek için çaba göstermeleri mümkün değil.
O anlamda, sadece Kamulaştırma
Kanunu’nun dar kalıpları çerçevesinin dışında Yusufeli’ye özgü özel bir kanun
çıkarılmalıdır değerli arkadaşlarım. Neden? Çünkü Yusufeli bir anlamda
kendisini Türkiye’ye feda ediyor. O insanlara diyoruz ki: “Al, bütün
hayallerinle beraber, anılarınla, yaşadıklarınla bir kenti al ve başka bir yere
gönder.” 
Bir kent düşünün değerli arkadaşlarım;
siz hiç kamulaştırma olduğu zaman -ki ben bunları çok yaşadım- bir ailenin o
mezarları kazarak annesini, babasını, dedesini, nenesi mezardan çıkarıp, bir
torbaya koyup bir başka yerde Fatihalarla toprağa gömdüğünü gördünüz mü değerli
arkadaşlarım? Başka yerde olsa kıyamet kopar ama bizim insanımız ne yapıyor,
Artvinliler? “Madem devlet için bunlar gereklidir, asla tartışmıyoruz, bu
ülkenin çıkarlarını asla tartışmıyoruz, başımızın üzerinedir.” diyor ama
devletten de bir ilgi bekliyor, “Bana el uzat.” diyor Yusufelili, değerli arkadaşlarım,
“El uzat.” diyor. 
O anlamda, ben burada, yüce
Parlamentoda şöyle seslenmek istiyorum -biraz sonra Artvin milletvekilim de bu
konudan bahsedecektir mutlaka- bir an evvel, kamulaştırmalarla alakalı bu
sorunların bir an önce giderilmesini istiyoruz. Eğer yerleşim yerine ilişkin
bir problem varsa, bu konuda bir tereddüt varsa, gelin, Parlamentoda bir
araştırma komisyonu kuralım; bu sorun nedir, neden kaynaklanıyor, niye burada
çivi çakılmıyor, buna hep beraber, gidelim, yerinde araştırma yapalım değerli
arkadaşlarım, Yusufeli’yle alakalı problemin nereden kaynaklandığına ilişkin
bir araştırma yapalım.
Bakın, esnafın ciddi anlamda
problemleri var. Bugün Yusufeli’de esnaf özellikle büyük AVM’lerin kıskacı
altında inim inim inliyor değerli arkadaşlarım. Eğer esnafa ilişkin bir
düzenleme yapmazsak yeni yerleşim yerine gidecek esnafı da bulamayacağız
Yusufeli’de. 
O nedenle, bakın, bir ilçeyi tümüyle
yok ediyoruz, uzun yıllar sonra Türkiye’de bir ilk değerli arkadaşlarım, 17 köy
ve kocaman bir ilçeye “Senin ruhuna el Fatiha.” diyoruz değerli arkadaşlarım. O
nedenle, önümüzdeki döneme ilişkin olarak Parlamentodan, Hükûmetten
Yusufelililerin bir beklentisi var -ben Yusufeli’deki konuşmamda söylemiştim-
Yusufelili diyor ki Hükûmete: “Abdullah Öcalan’a gösterdiğin ilginin yüzde
1’ini de bana göster.” Değerli arkadaşlar, başka bir şey demiyor, “Yüzde 1’ini
de bana göster.” diyor. O anlamda, önümüzdeki döneme ilişkin olarak, Yusufelili
ve Yusufeli bir anlamda canlı canlı toprağa gömülüyor değerli arkadaşlarım.
Bakın, geçen yapmış olduğum Parlamento
konuşmasında buraya bir tabut getirdim; bazı arkadaşlarım rahatsız oldu;
götürdüm, Hükûmet sıralarına koydum değerli arkadaşlarım. Geçen hafta o tabutu
aldım, götürdüm, Yusufeli’de bir çayda, Yusufeli’de Çoruh’un üzerinde… Kıyamadık
Çoruh’a atmaya, yani, onu atarsak bir yandan da kenti yok ediyoruz diye dedik. 
O nedenle, Hükûmetten beklentimiz şu:
Bize bu ilgi ve alakayı gösterin. Eğer bir kenti sokaklarıyla –biraz önce de
bahsettiğim gibi- anılarıyla, bütün hayalleriyle beraber yok etmek istemiyorsak
o kentin insanlarını mağdur etmeyelim değerli arkadaşlarım. 
Bakın, Yusufeli insanı kanaatkâr, diyor
ki: “Tamam, devlet benden bir şey istiyorsa başımın üzerinedir.” Ama bir yandan
da o kenti yok ediyorken de mağduriyetleri giderelim değerli arkadaşlar.
Mağduriyetleri gidermezsek bir daha yeni Yusufeli yok, Yusufeli kayboluyor. 
Bu güzel kenti, bu güzel ilçeyi
önümüzdeki dönemde de hep beraber yaşatmak istiyorsak Yusufeli’ye ve
Yusufeliliye gereken değeri verelim diyorum, yüce heyetinizi saygıyla
selamlıyorum. (CHP ve MHP sıralarından alkışlar) 
BAŞKAN – Teşekkür ediyorum. 
Öneri aleyhinde söz isteyen Demir
Çelik, Muş Milletvekili. 
Buyurun Sayın Çelik. 
DEMİR ÇELİK (Muş) – Teşekkür ediyorum
Sayın Başkanım.
Sayın Başkanım, değerli
milletvekilleri; Cumhuriyet Halk Partisinin Yusufeli üzerinde kurulacak olan
baraja ilişkin verdiği araştırma önergesi üzerine Halkların Demokratik Partisi
adına söz almış bulunmaktayım. Hepinizi saygı ve sevgiyle selamlıyorum. 
Sayın Başkan, değerli milletvekilleri;
biz insanların parçası olduğumuz ekosistemi kendi malımız, mülkümüz gibi
tüketmeye devam etme hırsı iktidara ve kâra götürür bizi. İktidara ve kâra
götüren, toplumun toplumsal dokusunu olduğu gibi ekosistemin de dokusunu
zedeleyen, zarar veren, geleceğimizi de karartan bir hırstır ki bu hırsı erkek
egemenlikçi toplumdan alan iktidarlar 6 bin yıldır doğamızı, tabiatımızı,
geleceğimizi çalıyor, çalmaya devam ediyor. 
Düşününüz ki Yusufeli gibi Kafkas
danslarının, zurnanın, tulumun, akordeonun eşliğinde hayatı müzikal olarak
değerlendiren bir ilçe, bu ilçeyle beraber 20 civarında köy ama florası,
faunasıyla zengin Doğu Karadeniz dağları ve bu dağların bağrına yapılmak
istenen barajla sanki enerji sorunu varmış da bu enerji sorununu sağlamak adına
böylesi barajlara ihtiyacımız varmış algısı yaratılıyor. Külliyen doğru değil.
Söz konusu olan enerji mi? Güneş, rüzgâr, su ve jeotermal gibi yenilenebilir
enerji kaynaklarıyla doğamızı, tabiatımızı, ekosistemimizi yok etmeden biz
ihtiyacımız olan ısınmayı, aydınlanmayı, seyahati karşılayabilecek enerji
potansiyeline sahip araçlara, mekanizmalara ulaşabiliriz ama söz konusu olan
sadece ve tek başına kâr ise doğamızı, bitki örtümüzü, hayvan çeşitliliğimizi
yok etmenin pervasızlığını yıllardır yürüten bir yanlış uygulama var. Keban
Barajı’yla başlayıp Karakaya, Atatürk’le, Hirfanlı’yla yetinmiyoruz; Ilısu’yla,
Yusufeli’yle ya da Karadeniz’in, Akdeniz’in, Doğu, Güneydoğu dağlarının
doruklarına, onların bağrına eşilen yüzlerce, binlerce hidroelektrik santraliyle
bölgeler insansızlaştırılıyor, yoksullaştırılıyor; sisteme, sistemi elinde
tutan iktidarlara mahkûm, muhtaç kılınıyor. Asimilasyonist politikalarıyla
başkalaştırılıp egemen kültürün, egemen inancın, egemen dinin hükümranlığının
sürdüğü metropollere sürülüyor. Nazım Hikmet’in bir şiiri var, “Vatan Haini”
diye bir şiiri. Her şeyi getirip iktidarların düşmanlaştırıcı, karşıtlaştırıcı
politikalarına mahkûm ederseniz, her şeyi ama her şeyi bu düşman hukukuyla
algılamaya, yorumlamaya ve çözüm aramaya kalkarsanız itiraz ettiğiniz şeyin de
kendisi çürür. İktidar, yönetimini sürdürebilmek adına, itiraz eden, ses
çıkaran, hak arayışında bulunan kişileri, kesimleri, siyasal düşünceleri vatan
haini, ihanet çizgisiyle suçlar ki -itibarsızlaştırsın diye- iktidarına dokunmasınlar.

Nazım Hikmet ne der: 
“Vatan, çiftliklerinizse, 
Vatan, şose boylarında gebermekse
açlıktan, 
Vatan, kasalarınız ve kasalarınıza
sığdıramadığınız çeklerinizse, 
Vatan, fabrikalarınızsa, 
Evet, ben vatan hainiyim.” 
Vatan haini diyerek işin içinden
çıkamayız. 
Yusufeli, evet,
kadim bir coğrafyanın kadim
halkının yaşadığı bir yerdir. Ama Yusufeli’nin vatan haini olmadığı tespitinde
bulunarak ötekilerin vatan haini olduğu subjektif niyetine yol açarsınız ki
burada itiraz ettiğiniz iktidarın hükümranlığını boşa çıkarmış olursunuz. 
Değerli Başkan, saygıdeğer
milletvekilleri; 780 bin kilometrekarenin üzerinde yaşama hakkına sahip herkes,
bu vatanın geleceği, geçmişi ve yarınına ilişkin söz söyleme, fikir beyan etme,
düşüncesini ifade etme hakkına sahiptir. Bunu biz sağlamadığımızda, farklıya
tahammülü göstermediğimizde ve ötekileştirme politikalarında ısrar ettiğimizde
kaybederiz. Nasıl ki hayvan çeşitliliğimizi, bitki örtümüzü kaybettiysek, nasıl
ki Doğu Anadolu’yu, Doğu Karadeniz’i, Batı Karadeniz’i insansızlaştırıp herkesi
İstanbul’a yığarak onları zapturapt altına almak isteyen bir iktidar ve o
iktidarın hükümranlığının sürdüğü bir ülke gerçeğiyle yüzleşmek yerine, biz
hâlâ 1920’lerin tek tipleştirici politikalarından farklı olanı ve arayış
içerisinde olanı itibarsızlaştırırsak, iradesizleştirirsek bunun kimseye bir
faydası yok. 
Yusufeli Türk olabilir, Yusufeli
Kafkas olabilir, Yusufeli inancına, dinine, kimliğine, etniğine sahip olabilir
ama kavgamız 78 milyonu ilgilendiren, kavgamız 780 bin kilometrekarede yaşayan
herkesi ilgilendiren bir kavgaysa bu kavganın içerisinde, bu mücadelenin
içerisinde olan herkesi eşit, özgür vatandaş anlayışıyla görmek, yaklaşmak,
olması gerekendir. 
Bu çerçevede, AKP iktidarının küresel ve bölgesel finans
kurumlarına doğamızı, dağlarımızı, nehirlerimizi peşkeş çeken anlayışına,
siyasetine, zihniyetine karşı çıkmak, olması gerekendir. Onu karşılaştırmaktan
imtina edinerek biz Ilısu’yu, bir başkası Yusufeli’yi ya da Çoruh’u, Tortum’u
ya da Kızılırmak, Yeşilırmak üzerine yapılanları öncelersek AKP’nin ekmeğine
yağ süreriz. Söz konusu olan, iktidarın sınır tanımaz, iktidarın kâra ve
iktidara hizmet eden uygulamalarına karşı çıkmak, geleceğimize yani
çocuklarımızdan ve torunlarımızdan emanet aldığımız geleceğimize, doğamıza, ekosistemimize
sahip çıkmaktır. Biz içinde bulunduğumuz Samanyolu’nu, bu Samanyolu’nun parçası
olan yeryüzünü ve yeryüzünün içinde bulunduğumuz ülkenin değerlerini, tarihsel,
kültürel, siyasal, sosyal, ekonomik değerlerini ortaklaştıramadığımızda, ortak refleksle
sahip çıkmaya kalkışmadığımızda, hep bizim ayrıksı, parçalı duruşumuzdan,
karşıtlaştırıcı pozisyondan yararlananlar bizim bu ayrıksı durumumuzdan da
yararlanmaya çalışacaklardır. O nedenle, Türkiye gibi her şeyden önce bulunduğu
enlem ve boylamı itibarıyla bitki çeşitliliğinin, hayvan çeşitliliğinin çok ve
çeşitli olduğu, 3 semavi diniyle birlikte birçok inancı ama beraberinde 36
etnik kimliği birlikte barındıran bir ülkenin insan potansiyelini, bitki
potansiyelini, hayvan çeşitliliği potansiyelini korumak Türkiye’de yaşayan
herkesin görevidir. Bu görevi ben sol düşünerek, ben demokratik siyasete
inanarak yerine getireceğim gibi, bir başkası sağ, bir başkası milliyetçi,
liberal ya da muhafazakâr düşünerek yerine getiriyor olabilir. Burada bir karşıtlık
aramak yerine, demokrasi, barış, özgürlükler asgari müştereklerinde
sorunlarımıza yaklaşır, bu çerçevede de ülkenin demokratik ortak vatanında
herkesin eşit, özgür vatandaş olma yaşamına saygı gösterir ve bunu öne
çıkarırsak kazanan biz oluruz. Ama, bunu yapmak yerine, ayrıksı duruşlardan
hareketle kendi hassasiyetlerimizi öne çıkaran, ötekisini görmemeye çalışan bir
pozisyonda kalırsak da nüfusumuzun ekseriyetinin yoksullukta, açlıkta,
sefalette debelendiği, demokratik siyasete bağlanan umuda rağmen de çare ve
çözüm üretemediğimiz yasama faaliyetinin kendine göre keyfî yaklaşımlarıyla
karşı karşıya kalmış oluruz ki bununla da biz saraydaki zatımuhteremlerin
ihtiyaçlarını karşılamaktan öte bir görev görmemiş oluruz. İtirazımız tek
adama, tekçiliğe itirazsa, çokluğun, çeşitliliğin fonksiyonu olan, doğanın bir
parçası olan biz, toplumun da çokluk ve çeşitliliğin kendisi olduğunu tespit
etmek, bu çokluğa ve bu çeşitliliğe denk düşen toplumsal, siyasal bir istikrarı
harekete geçirmek herkesten çok, ama herkesten çok yasama organının görevidir. 
Bu çerçevede de, biz, demokratik
siyasetin yürütücüleri, karar vericileri siyasetçiler, doğamızın talan
edilmesine, ekosistemimizin yok edilmesine karşı çıktığımız gibi,
değerlerimize, siyasal düşüncelerimize de saygılı olmayı esas alacak bir
durumda kalmalıyız diyor, saygılar sunuyorum. (HDP sıralarından alkışlar)
BAŞKAN – Teşekkür ediyorum. 
Öneri lehinde söz isteyen Süleyman
Nevzat Korkmaz, Isparta Milletvekili. 
Buyurun Sayın Korkmaz. (MHP
sıralarından alkışlar)
S. NEVZAT KORKMAZ (Isparta) – Sayın
Başkan, değerli milletvekilleri; Cumhuriyet Halk Partisi grup önerisi üzerinde
Milliyetçi Hareket Partisi Grubunun görüşlerini açıklamak üzere söz aldım. Yüce
heyetinizi saygıyla selamlıyorum. 
Değerli milletvekilleri, Artvin’e bağlı
Yusufeli ilçesinde Çoruh havzasına yapılacak baraj ve hidroelektrik santralleri
dolayısıyla ilçe merkezinin yeri değiştiriliyor. “Türkiye'nin en mağdur ilçesi
hangisidir?” diye sorarsanız, bilen insanlar şüphesiz ki “Yusufeli” diyecekler.

Yusufeli, 1879 yılında Erzurum
sancağına bağlı olarak kurulmuş, ilçe merkezi Öğdem olarak belirlenmiş. On yıl
sonra merkezi Kılıçkaya’ya taşınmış, 1926 yılında Öğdem’e yeniden nakledilmiş.
1933 yılında Artvin ilçe olunca yeniden Erzurum’a bağlanan Yusufeli, 1936’da
merkezi Artvin olarak kurulan Çoruh vilayetine bağlanmış, 1950’de çıkartılan
kanunla da Yusufeli bugünkü yerine tekrar taşınmıştır. 
Değerli vekiller, şu nakil bilgilerini
sizlerle paylaşırken bile inanıyorum ki benim de, sizin de başınız döndü,
düşünün bir de orada yaşayan kardeşlerimizi. Göçebelik Anadolu’da neredeyse
bitti ama Yusufeli’de insanın hayatı göçebelik üzerine kurulmuş; âdeta devam
ediyor kültür, vazgeçilmez yazgısı ilçenin. Bugün itibarıyla ilçenin merkezi
yeniden değiştiriliyor. 
Yusufeli’yi görmeyenler için kısaca
bahsedeyim. İl merkezine 104 kilometre uzaklıkta, dağlık, engebeli bir arazi
üzerine kurulmuş, Artvin’in dışarıya en fazla göç veren ilçesi. İlçe merkezi
nüfusu yaklaşık 6 bin civarında. Bu bölgede 1962 yılında bir dizi baraj ve HES
kurma çalışmalarına başlanmış. Çoruh Nehri üzerinde 10, yan kolları üzerinde de
17 adet, toplam 27 adet baraj ve HES kurulmasına karar verilmiş. Bu santraller
bittiğinde 10,3 milyar kilovatsaat elektrik enerjisi üretilecek. Türkiye'nin
toplam enerji ihtiyacının yüzde 8’i, hidroelektrik santrallerinden elde ettiği
enerjinin ise yüzde 34’ü. 
İlçenin taşınma sebebi Yusufeli Barajı.
34 kilometrekarelik alanda 2 milyar metreküp su toplayacak. Deriner Barajı’ndan
sonra, bölgede en çok enerjiyi üreten baraj Yusufeli Barajı olacak. Ülke
açısından son derece önemli bir yatırım. 
İlçenin merkezinin değiştirilmesi
bazılarına göre sıradan bir şeymiş gibi gözükebilir. Yusufeli’nin problemlerini
Milliyetçi Hareket Partisi olarak 23’üncü Dönemde, 16 Nisan 2008’de de bu
kürsüde dile getirdik. Hatta, Sayın Genel Başkanımızın görevlendirmesiyle,
Yusufeli’ye kadar gidip saygıdeğer Yusufelili hemşehrilerimizle beraber olduk.
İlçe halkı, hakikaten, vatanına, milletine canıgönülden bağlı, mutedil,
mütedeyyin insanların yaşadığı bir ilçe. Türkiye için bu büyük yatırıma engel
olma niyetleri asla yok. Her zamanki gibi, “Vatanımız için biz bir kere daha
fedakârlığa hazırız.” diyorlar ama “Devletimizin bu büyük mağduriyetimizi
görmesini ve sıcacık elini bölgeye uzatmasını bekliyoruz.” diye, beklentilerini
de ifade ediyorlar. Sonuna kadar haklılar. 
2008’de Milliyetçi Hareket Partisi
olarak önerge vermiştik. Maraş gibi, Antep gibi ülke savunmalarına verdikleri
büyük hizmetler dolayısıyla Türkiye Büyük Millet Meclisince şeref madalyalarıyla
onurlandırılmış iller var. Ülke kalkınmasına, büyük fedakârlıklara katlanarak
katkı veren Yusufeli gibi yerlere de Meclisimizce, bu fedakârlıklarından
dolayı, şeref madalyası verilsin istemiştik. “Onların gönülleri alınsın,
helalleşilsin, devletin ve milletin şükranları iletilsin buralara demiştik.”
ama maalesef, önerimize dönemin Yusufelili AKP milletvekili de dâhil, AKP
Grubundan destek görememiştik. 
Bu fedakârlık sadece maddi
mağduriyetlerden ibaret değil. Onlar bir şekilde karşılanabilir değerli
arkadaşlar ama zaten ilçe merkezi sürekli değiştirilmiş, Yusufeli’nin bir kez
daha merkezini değiştirmekle, aslında ilçe sakinlerinin geçmişleriyle,
hatıralarıyla bağlantılarını koparıyorsunuz. “Biz atalarının, dedelerinin
mezarı olmayan bir ilçeyiz. Bayramda seyranda ziyaret edebileceğimiz ne
kabirleri ne ata ocakları kaldı. Çocuklarımıza çocukluğumuzu yaşadığımız
sokakları, evleri dahi gösteremiyoruz. Suyun üzerinde yüzen nilüfer çiçeklerine
benzedik.” demişlerdi üzüntüyle. Bu fedakâr ilçenin Meclisimizden ve
Hükûmetinizden beklentileri vardır ve bunların derhâl, her şey bir tarafa
bırakılarak karşılanması lazımdır.
İlçe halkının mağduriyetini anlatmak
açısından, bu projenin 17 köy ve 42 mahalleye ait tüm ev ve arazileri su
altında bıraktığını söylememiz sanırım yeterli olacaktır. Üstelik, bu projeyle
alakalı bu yatırımdan etkilenecek binlerce kişinin rızası bile alınmadan kazma
vurulmuş olması da ayrı bir yürek yangınıdır. İdarenin işlemleriyle alakalı
birçok dava açılmış ve hemen hepsi Yusufeli’yi haklı bulan kararlarla
sonuçlanmıştır ama dediğim gibi, Yusufeli’nin bu büyük yatırımı engellemek,
önünde durmak gibi bir düşüncesi olmadığından devletine karşı hep anlayışlı,
hep sabırlı olmuştur ama şu husus da devletin bir ayıbı olsa gerektir: Barajın
temelinin atılmasının üzerinden iki buçuk yıl, “Barajı yapacağız.” denmesinin
üzerinden on yedi yıl geçmiş olmasına rağmen, baraj yapımı son derece hızlı
ilerlerken Yusufeli halkı için, memleketi için hiçbir şey yapılmamış olması AKP
için utanç verici bir sayfadır. Yusufelililer bağıra bağıra sitemlerini dile
getiriyorlar AKP Hükûmeti duysun diye. Bu kadar süre sonunda duvarlar dile
gelmiş ama Kabinede Yusufelili bakan bile olmasına rağmen, feryatlarını AKP
Hükûmetine bir türlü ulaştıramamışlardır. 2002’de ilçede bir heyet kurup
derdimizi anlatmak için Ankara’ya gönderdik. Üç gün içinde Cumhurbaşkanı dâhil,
bütün parti genel başkanları, genel merkezleri ziyaret edildi ve dönüldü.
Şimdi, onların buradaki temsilcisi vali ve il yöneticileriyle dahi
görüşemiyoruz. Bu, nasıl bir ilgisizliktir? Sesimiz, feryadımız olun.” diye
Meclise, milletvekillerine sesleniyorlar. 
Bakın, ne istiyor Yusufelili
hemşehrilerimiz: Öncelikle bu projeyle ilgili halkın birinci ağızdan
bilgilendirilip onların da katkıları ve rızalarının alınmasını ve bundan sonra
alınacak kararlarda fikirlerinin sorulmasını şart koşuyorlar. Yeni ilçe
merkezinin ve köylerinin inşasına hemen başlanılmasını istiyorlar. İsteyenlere
ev, dileyenlere arazi tahsisi olmak üzere Yusufelililerin taleplerinin dikkate
alınmasını zaruri görüyorlar. “İlçe merkezindeki konutlar bedelsiz verilmeli
hak sahiplerine.” diyorlar. 
Yusufeli’de arazi az ama kıymetli.
Biraz önce Uğur Bey de söyledi. Alım satımların, mahkemelere gitmeden gerçek
değerleriyle yapılmasını istiyorlar. Proje bitene kadar mevcut ev ve
arazilerini kullanmaya devam etmek arzusundalar. Yusufeli’den ayrılıp başka
illere göç edecek hemşehrileri için gittiği yerlerde de bedelsiz konut
verilmesini talep ediyorlar. Esnaf, müşterisi ve ticaret portföyünü kaybediyor.
Türkiye’nin genelinde zaten esnaf zor durumda ama Yusufeli esnafı artık
takatinin sınırlarını zorluyor. Bu yüzden esnafın, çiftçinin banka borçlarının
yeniden yapılandırılmasını, yeni işlerini kurmak üzere faizsiz kredi ve ilçeden
ayrılırken hibe, yardım ve sermaye desteği verilmesini arzu ediyorlar. Bölge
insanının üzerinde sıladan ayrı düşmenin getireceği her türlü sosyopsikolojik
sorunları gidermek üzere sosyal projelerle ilçenin desteklenmesini bekliyorlar.
Yeni yapılan yolların bir an önce ve çağdaş standartlara uygun olarak
yapılmasını istiyorlar. Yeni orman kadastrosu yapılarak tarım arazilerinin
geniş tutulmasını ve böylece, tarıma destek verilmesini bekliyorlar. Yeni
yerleşim yerine sanayinin ama özellikle tarımsal sanayinin getirilmesini,
teşvik edilmesini istiyorlar.
Değerli arkadaşlar, bu talepler, hele
hele Yusufelililerin fedakârlıkları göz önüne getirildiğinde gerçekten Türkiye
Cumhuriyeti için bin at, bin deve değil, devletimiz bunu yapmaya muktedirdir. 2
milyon Suriyeli göçmene milyarlarca dolar harcayan devlet, yıllardır
fedakârlıkların tarihini yazmış Yusufelililere de sahip çıkmalıdır. 
Milliyetçi Hareket Partisi olarak,
Yusufeli’nin maddi, manevi desteklenmesini istiyor ve Hükûmetin getireceği
destekleme projelerine siyasetüstü bir anlayışla da destek olacağımızı buradan
ifade ediyoruz. Yok, bugüne kadar yaptığı gibi, bir başka ülkenin
vatandaşlarına gösterdiği yakınlığı Yusufelililerden de esirgeyecek ise
ellerimizin AKP Hükûmetinin iki yakasında, nefesimizin de ensesinde olduğunu
bir kez daha hatırlatıyor, yüce Meclisi saygıyla selamlıyorum. (MHP
sıralarından alkışlar) 
BAŞKAN – Teşekkür ediyorum. 
Öneri aleyhinde söz isteyen İsrafil
Kışla, Artvin milletvekili. 
Buyurun Sayın Kışla. (AK PARTİ
sıralarından alkışlar) 
İSRAFİL KIŞLA (Artvin) – Sayın Başkan,
değerli milletvekilleri; Cumhuriyet Halk Partisinin Yusufeli’nin yeni
yerleşimiyle ilgili araştırma komisyonu kurulmasıyla ilgili vermiş olduğu
önerge hakkında AK PARTİ Grubunun görüşlerini açıklamak için söz almış
bulunuyorum. Hepinizi hürmetle selamlarım. 
Doğrusu, Yusufeli halkına devlet
olarak, millet olarak müteşekkiriz. Bütün tarihiyle, bütün geçmişiyle, bütün
anılarıyla bir ilçenin sular altında kalması, ülkenin ekonomisi, ülkenin enerji
ihtiyacı söz konusu olduğunda, gerçekten, Yusufeli halkı onurlu bir duruşla,
asaletli bir yaklaşımla, büyük bir özveriyle, burada barajın yapılması
noktasında en ufak tereddüt geçirmeden buna “evet” demiş, en ufak tepkiyi dahi
göstermemiştir. Tabii, devlet olarak, millet olarak da Yusufeli halkını mağdur etmeme
noktasında da her seviyede sözler verildi. Bu sözleri de inşallah Hükûmet
olarak yerine getirmenin kaymakamıyla, belediye başkanıyla, valisiyle,
milletvekiliyle hep beraber takipçisiyiz. 
Tabii, bir ilçenin kalkması ve yeni bir
ilçenin inşa edilmesi takdir edersiniz ki ciddi altyapı çalışmalarını
gerektiriyor, mutfak çalışmalarını gerektiriyor. Bugün, tabii, Yusufeli’nin şu
andaki belirsizlik
noktasındaki halkın tepkilerini hepimiz anlayışla karşılıyoruz ama şunu takdir
edersiniz ki, bazen en karanlıkta olduğunuz zaman, ışığa en yakın olduğunuz
zamandır. 
Şimdi, bu konuda, bu önerge vesilesiyle de, doğrusu, hem
muhalefeti hem kamuoyunu hem Yusufeli halkını bilgilendirmiş olmanın da
mutluluğunu yaşıyorum.
Değerli kardeşlerim, Yusufeli’de 2008 yılında çıkarılan
kanunla yeni yerleşim yeri netleşti fakat baraj 2008’de başlayamadı, 2013’ün
Şubat ayında temeli atıldı. Yani barajın epey zaman yapılıp yapılmaması
tereddüt konusuydu. Şu anda barajın temeli atılalı iki yıl oldu. Şimdi, bu iki
yıl içerisinde, Yusufeli ve Erzurum güzergâhı üzerinde su altında kalacak
yolların, takriben 70 kilometrelik yolların projeleri bitti -Yusufeli’deki
coğrafi şartları bilirsiniz- 1 katrilyona yakın maliyeti çıkan bir yol keşfi
oldu. O bakımdan -daha dün akşam YPK kararıyla ilgili en son, Maliye Bakanımız
da imzayı attı- YPK kararı çıkması gerekiyordu ve en yakın zamanda, inşallah,
bir ay geçmeden Karayolları, yol ihalelerini yapacak. Bu, altyapı için çok çok
önemli bir husustur, gelinen nokta budur. Takriben 1 katrilyona yakın bu 70
kilometrelik yol güzergâhının ihalesi en kısa zamanda yapılacak. 
Tabii, bu yeni yerleşim yeriyle ilgili nazım imar planları,
Çevre ve Şehircilik Bakanlığı tarafından bitirildi, 24/10/2014 tarihinde nazım
planları askıdan indi. Nazım planlarına göre, TOKİ’nin altyapı projelerini
çizmek için Yüksel Proje’ye… Kanalizasyon, su, bütün altyapı yatırımlarıyla
ilgili projeler Yüksel Proje tarafından bitirildi, 13 Mart itibarıyla, geçen
Cuma günü, imzalı olarak TOKİ tarafından DSİ Genel Müdürlüğüne projeler intikal
ettirildi ve şu anda DSİ Genel Müdürlüğü ile TOKİ arasında yapılan görev
paylaşımında üstyapıları TOKİ yapacak, alt yatırımları DSİ yapacak. DSİ burada
ihale süresince önümüzdeki üç ay zaman kaybının önüne geçmek için de şu anda
fiilî olarak bu imar planları doğrultusunda hazırlanan altyapı projeleriyle
ilgili alan düzeltme çalışmalarına –kendileri- başladılar ki burada bu üç aylık
ihale süresindeki zamanı da kaybetmeyelim diye. Altyapı yatırımları bizim için
son derece önemli. Bütün projeler DSİ Genel Müdürlüğüne intikal etti. İnşallah
bunun da bu nisan ayında ihale tarihinin ve üç ay içerisinde inşallah
ihalesinin yapılıp ilgili müteahhit firma tarafından da bu altyapı
yatırımlarına başlanması lazım. 
Tabii, Yusufeli halkının kamulaştırma
bedelleri, Uğur Bey’in de dediği gibi, arazi kıt olan bir bölgede. Hem kamu
kurumlarının hem mahkemelerin hem DSİ’nin burada Yusufeli’ye karşı bir pozitif
ayrımcılık içerisinde olmasını bekliyoruz. Bu konuda da DSİ azami olarak
fiyatları yüksek tutma noktasında bir gayret içerisinde. Ben şahsen, Yusufeli
halkının –hepiniz tanırsınız, hakkı olmayan bir şeyi talep etmeyen
insanımızdır- hakkı olmayan bir şeyi talep etmeyeceklerine eminim, hakkı olan
bir şeyi de devletimizin esirgeyeceğine inanmıyorum, inşallah mağdur etmeyecek.
Burada da Yusufeli halkıyla kamulaştırmada anlaşılarak bir çözüme
kavuşturulacak. 
Bir de şunun bilgisini vereyim: Tabii,
Yusufeli’nin yeni yerleşimiyle ilgili hak sahipliği konusunda mevcut İskân
Kanunu’muz yetersizdi. O bakımdan, 11/9/2014 tarihinde İskân Kanunu’na geçici
8’inci madde ekleyerek Yusufeli’ye mahsus özel bir kanun çıkarttık. Burada hak
sahipliğini kolaylaştırmak için Bakanlar Kurulunu yetkili kılan bir kanundu ve
diğer taraftan da yeni yerleşim yeri bulamayacağımız köylülerin ilçe merkezinde
hak sahipliği olabilmesinde… Çünkü köy kalkıyor, ama o köyü yerleştirecek yeni
bir alan bulamadığınız zaman onun da ilçe merkezinde hak sahibi olabilmesine
imkân sağlayan Bakanlar Kurulu kararının şu anda ilgili bakanlardan görüşleri
alınmış, sadece Maliye Bakanlığının görüşü bekleniyor. İnşallah en yakın
zamanda da Bakanlar Kurulu kararı çıkarılarak Yusufeli halkının hak sahipliği
konusundaki tereddütleri giderilecek. Bir ay geçmez bu belirsizlikler,
inşallah, aşılmış olacak ve Yusufeli halkının bu haklı tedirginliği de,
inşallah, son bulmuş olacaktır. Doğrusu, biz, konuyu sıkı bir şekilde takip
ediyoruz. Buradaki TOKİ, DSİ, Çevre ve Şehircilik Bakanlığı ve bütün kurumlarla
koordineli bir şekilde DSİ’nin koordinasyonu altında konuyu önemle takip ediyoruz.
Yusufeli halkının buna gönülden inandığını biliyorum. İnşallah, bir ay
içerisinde de bütün kamu kurumlarıyla bilgilendirme toplantıları yaparak da bu
belirsizliği ortadan kaldırmış olacağız diyorum.
Ben, tekrar herkesi saygı ve
hürmetlerimle selamlıyorum. Tabii, Meclisin çalışmaları da önemli, yetişmesi
gereken kanunlar var.
S. NEVZAT KORKMAZ (Isparta) – Sayın
Vekilim, bu cümleyi kurma Artvin Vekili olarak.
İSRAFİL KIŞLA (Devamla) - Onun için bu
aşamada doğrusu böyle bir araştırma komisyonu kurulmasını gerek görmüyorum. 
Hepinize saygılar sunuyorum. (AK PARTİ
sıralarından alkışlar)
BAŞKAN – Teşekkür ediyorum.
MEHMET AKİF HAMZAÇEBİ (İstanbul) –
Karar yeter sayısı istiyoruz.
BAŞKAN - Öneriyi oylarınıza sunacağım,
karar yeter sayısı arayacağım.
Kabul edenler… Kabul etmeyenler… Karar
yeter sayısı yoktur.
Birleşime beş dakika ara veriyorum.
Kapanma Saati:
16.16
ÜÇÜNCÜ OTURUM
Açılma Saati:
16.30
BAŞKAN: Başkan
Vekili Sadık YAKUT
KÂTİP ÜYELER:
Fehmi KÜPÇÜ (Bolu), Mine LÖK BEYAZ (Diyarbakır)
-----0-----
BAŞKAN – Sayın
milletvekilleri, Türkiye Büyük Millet Meclisinin 83’üncü Birleşiminin Üçüncü
Oturumunu açıyorum.
Cumhuriyet Halk
Partisi Grubu önerisinin oylamasında karar yeter sayısı bulunamamıştı. Şimdi
öneriyi tekrar oylarınıza sunacağım ve karar yeter sayısı arayacağım.
Öneriyi kabul
edenler… Kabul etmeyenler… Karar yeter sayısı vardır, öneri kabul edilmemiştir.
Gündemin "Özel Gündemde Yer Alacak
İşler" kısmına geçiyoruz. 
1'inci sırada yer alan, Halkların
Demokratik Partisi Grubu Adına Grup Başkanvekili Iğdır Milletvekili Pervin
Buldan’ın; Hayvancılık ve Tarım Sektörünün Bitme Noktasına Geldiği İddiasıyla
Gıda, Tarım ve Hayvancılık Bakanı Mehdi Eker Hakkında Bir Gensoru Açılmasına
İlişkin (11/49) esas numaralı Gensoru Önergesi'nin gündeme alınıp alınmayacağı
hususundaki görüşmelere başlayacağız. 
VIII.- GENSORU
A) Ön Görüşmeler
1.- HDP Grubu adına, Grup
Başkan Vekili Iğdır Milletvekili Pervin Buldan’ın, hayvancılık ve tarım
sektörünün bitme noktasına geldiği iddiasıyla Gıda, Tarım ve Hayvancılık Bakanı
Mehmet Mehdi Eker Hakkında Gensoru açılmasına ilişkin Önergesi (11/49)
BAŞKAN – Hükûmet? Yerinde. 
Önerge daha önce bastırılıp dağıtıldığı
ve Genel Kurulun 16/3/2015 tarihli 77’nci Birleşiminde okunduğu için tekrar
okutmuyorum. 
Sayın milletvekilleri, Anayasa'nın
99'uncu maddesine göre, bu görüşmede, önerge sahiplerinden 1 üyeye, siyasi
parti grupları adına 1’er milletvekiline ve Bakanlar Kurulu adına Başbakan veya
1 bakana söz verilecektir. 
Konuşma süreleri, önerge sahibi için on
dakika, gruplar ve Hükûmet için yirmişer dakikadır. 
Şimdi, söz alan sayın üyelerin
isimlerini okuyorum: Önerge sahibi Nursel Aydoğan, Diyarbakır Milletvekili;
Milliyetçi Hareket Partisi Grubu adına Sadir Durmaz, Yozgat Milletvekili;
Halkların Demokratik Partisi Grubu adına Halil Aksoy, Ağrı Milletvekili;
Cumhuriyet Halk Partisi Grubu adına Gökhan Günaydın, Ankara Milletvekili;
Adalet ve Kalkınma Partisi Grubu adına Mehmet Erdoğan, Adıyaman Milletvekili;
Hükûmet adına Mehmet Mehdi Eker, Gıda, Tarım ve Hayvancılık Bakanı.
Şimdi, önerge sahibi Nursel Aydoğan,
Diyarbakır Milletvekili. 
Buyurun Sayın Aydoğan.
NURSEL AYDOĞAN (Diyarbakır) – Sayın
Başkan, değerli milletvekilleri; partimiz HDP adına, Gıda, Tarım ve Hayvancılık
Bakanı Sayın Mehdi Eker hakkında verdiğimiz gensoru üzerine söz almış
bulunuyorum. Öncelikle Meclisi selamlıyorum.
Değerli milletvekilleri, 24 Ocak 1980 tarihinde
Süleyman Demirel’in Başbakanlığındaki Milliyetçi Cephe Hükûmeti zamanında o
dönem Devlet Planlama Teşkilatı Müsteşarı olan Turgut Özal tarafından
hazırlanan ve kamuoyunca da “24 Ocak Kararları” olarak bilinen, Türkiye
ekonomisini liberalleştirmeyi hedefleyen kararlar alındı. Bu kararlar,
emperyalist kapitalist güçlerin neoliberal politikalarının IMF ve Dünya Bankası
tarafından az gelişmiş ülkelere dayatılmasıdır. Yani Türkiye 1980’li yılların
başından itibaren IMF ve Dünya Bankası öncülüğünde uluslararası sermayenin
çıkarlarına göre biçimlendirilmektedir. 24 Ocak Kararları’nın özü, kapitalist
küreselleşme sürecine entegrasyonu sağlamaktır. Nitekim 9 Aralık 1999’da IMF’ye
verilen niyet mektubu bu modelin gerçekleştirileceğini ifade ediyordu. 
Değerli milletvekilleri, 1998 yılında
Dünya Bankası tarafından hazırlanan bir rapor, 2000 ve 2008 yılları arasında
uygulanan tarım reformunun çerçevesini çizmiştir. Bu raporda:
“1) Tarım ürünleri fiyatları dünya
fiyatları seviyesine çekilmeli.
2) Fiyat destekleri kaldırılmalı.
3) Doğrudan gelir desteği sistemine
geçilmeli.
4) Gübre ve kredi sübvansiyonlarına son
verilmeli. 
5) Tarım kooperatiflerinin
ayrıcalıkları kaldırılmalı.
6) Tarımsal kamu iktisadi
teşekküllerinin özelleştirilmesi gerekiyor.” 
Bu öneriler 9 Aralık 1999’da IMF’ye ve
10 Mart 2000’de Dünya Bankasına verilen kalkınma politikası raporlarında da
aynen yer almıştır. 
IMF ve Dünya Bankasının Türkiye tarım
politikasını biçimlendirme girişimleri aslında elli altmış yıl öncesine
dayanmaktadır ama en yıkıcı olanının 2000 ve 2008 dönemlerinde Tarım Reformu
Uygulama Projesi adı altında yürütülen yapısal dönüştürme programı olduğunu
söyleyebiliriz. 
AKP iktidarı döneminde uygulanan
doğrudan gelir desteğiyle tarımda üretim-istihdam dengeleri altüst olmuş,
edilgen bir köylü kesimi yaratılmıştır. Bu programla, tarımı destekleyen girdi
ve teknoloji sağlayan kurumlar özelleştirildi, tasfiye edildi; tarım satış
kooperatifleri zayıflatıldı, işlevsiz hâle getirildi ve tasfiye koşulları
oluşturuldu.
2010 yılında Doğrudan Gelir Desteği
Sistemi yerine Havza Bazlı Üretim Destekleme Modeli’ne geçildi. Bu modelde
ürünlere prim desteği verilecekti ancak modelin beyan edilen ürün miktarını esas
alması doğrudan gelir desteğinde olduğu gibi büyük toprak sahiplerine büyük
destek verilmesini getirdi.
IMF ve Dünya Bankası tasfiye
programlarının gözü kapalı uygulanmasının yıkıcı sonuçları gün yüzüne çıkmaya
başlamıştır. Tarımın genel ekonomi içindeki payı sürekli olarak azalmaktadır,
tarımın istihdamdaki payı da gerilemektedir, başta buğday olmak üzere birçok
tarımsal ürünün fiyatı gerçekleşen tüketici fiyatlarındaki artışın gerisinde
kalmıştır. Son on yılda artan nüfus oranı ile eşit olarak tarım ürünlerinde
üretim artışı sağlanmamış, tam tersine, tarım alanları azalmış, tarım
ürünlerinde üretimin gerilemesine neden olmuştur. 
Uygulanan yanlış politikalar sonucu
toplam hayvan varlığı 4-5 milyon baş gerilemiştir, kırmızı et ithalatına da
başlanmıştır. Bir tarım ve hayvancılık ülkesi olan Türkiye'de kurbanlık
koyunların bile ithal edildiğine tanıklık ettik. Bu süreç çiftçi gelirlerinde
azalma ve yoksulluğa neden olmuştur. 
Nitekim 2012 Yılı Programı’nda, ortaya
çıkan işsizlik, yoksulluk ve göç gibi sorunların yeniden yapılandırma
sürecinden kaynaklandığı kabul edilmiştir. Uygulanan politikaların çiftçileri
tarımdan koparmakta olduğunu da bize açıkça göstermektedir.
Değerli milletvekilleri, 2000 yılında
tarımdan geçimini sağlayan çiftçi sayısı 7,8 milyon. 2011 sonunda bu rakam ne
yazık ki 6,1 milyon kişiye düşmüştür. Yani yaklaşık 2,5 milyon civarındaki kişi
çiftçilik yapmaktan vazgeçmiştir. 2000 yılında tarımın istihdamdaki payı yüzde
36 iken, 2011 sonunda yüzde 25,5'a düşmüştür. Çiftçilerin büyük bir bölümü
enflasyona yenilmiş ve özelleştirmeden nasibini şimdilik almayan KİT’lerin ve
tarım birliklerinin yaptığı alımlarda ürün fiyatları enflasyonun altında
kalmıştır.
1980'lerin başında kendine yetebilen
bir durumda olan Türkiye bu özelliğini ne yazık ki yitirmiş, ithalatçı duruma
düşmüştür. Yağlı tohumları bile ithal eden bir ülke hâline gelen Türkiye bunun
yanında bitkisel ham yağı, pamuk ve buğdayı da ithal eder duruma gelmiştir.
Çünkü uluslararası sistem Türkiye gibi gelişmekte olan ülkelerin sebze meyve
gibi emek gerektiren ürünlerde, gelişmiş ülkelerin ise sanayi bitkilerinde,
hububatta uzmanlaşmasını öngörmektedir.
2011 yılında tarım ürünleri ithalatı
cumhuriyet tarihinin rekorunu kırmıştır. 2011 yılında 17,6 milyar dolar ithalat
yapılmış, ihracatta ise 15,3 milyar dolarda kalınmıştır.
Ürün fiyatlarındaki artışın
yetersizliği, buna karşın her geçen gün artan mazot ve gübre fiyatları, dönem
dönem yaşanan kuraklık Türkiye'yi buğdayda ithalata bağımlı bir hâle
getirmiştir. Son on-on iki yıl içerisinde 20 milyon tonun üzerinde buğday
ithalatı yapılmıştır. Mısır, çeltik ve pamukta yine aynı durum söz konusudur.
Türkiye, Çin'den sonra ikinci büyük pamuk ithalatını gerçekleştiren ülke
konumuna düşmüştür.
Türkiye'de bitkisel yağ üretimi
ihtiyacın ancak yüzde 30'unu karşılamaktadır çünkü son on yılda, işlenen tarım
alanı toplam 2,5 milyon hektar azalmıştır. Bu dönemde çiftçiler 3,3 milyon
hektar araziyi işlemekten ne yazık ki vazgeçmişlerdir. 2000'li yıllara kadar
arpa ihraç eden Türkiye, bugün arpa ithal eden bir konuma düşmüştür.
1988'de 22 milyon ton şeker pancarı
üretimi, 2012 yılında ne yazık ki 16 milyon tona düşmüştür. Yine, patates
üretiminde yüzde 10 düzeyinde bir düşüş vardır. TEKEL'in destekleme
alımlarından çekilmesi, sözleşmeli üretim sistemine geçilmesi tütüncülük için
âdeta bir yıkım olmuştur. Dünyanın en kaliteli Şark tütününü üreten Türkiye
çiftçisi, üretimden hızla uzaklaştırılmıştır. 
1990'lı yıllarda, değerli arkadaşlar
Kürt sorununu askerî yöntemlerle bitirmek isteyenlerin uyguladığı politikalar
sonucu 4 milyon civarında geçimini tarım ve hayvancılık ile sağlayan insan
Türkiye metropollerine zorla göç ettirildi. Konulan yayla yasaklarıyla
hayvancılık neredeyse tamamıyla bitirildi ve 2000’li yılların başlarından
itibaren de tarımda uygulanan neoliberal politikalar nedeniyle Türkiye'nin
genelinde tarım ve hayvancılık bitme noktasına gelmiştir. Yaşadığı köyde,
kasabada karınlarını doyurmakta zorluk çeken çiftçilerin özellikle çocukları,
genç kesim, iş bulmak ve yaşamlarını idame ettirebilmek için başta İstanbul ve
İzmir olmak üzere büyük metropollere göç etmeye devam etmektedir.
Sanayileşmede de istediği düzeyi
yakalayamayan AKP Hükûmetinin Türkiye ekonomisini daha sağlam temellere
oturtmak için üretime dayalı politikaları geliştirmesi Türkiye'nin geleceği
açısından bize göre en doğru olacaktır.
Hükûmetin tarımda neoliberal
politikaları uygulamaya devam etmesi hâlinde, tarımda, hayvancılıkta üretimden daha
fazla kopmalar yaşanacaktır.
Üretimden koparılan insanların sisteme
itirazlarının önü kesilse de “Açlığın sofuluğu bozdurduğu” deyimini asla
unutmamamız gerekir. Şu anda Türkiye’de, Aile ve Sosyal Politikalar
Bakanlığının açıkladığı gibi, 6 milyon kişinin sosyal yardım alması Hükûmetin
güçlülüğünden değil, yoksullaşma, fakirleşme ve işsizliğin her geçen gün
artmasındandır. 
Yine, Türkiye’de
yaşayan herkesin şunu çok iyi bilmesi gerekir: Yapılan sosyal yardımlar
ihtiyacı olanlar düşünüldüğü için değildir; bu yardımlar yapılmadığında ciddi
toplumsal kalkışmaların olacağındandır, toplumsal kalkışmaları önlemek içindir.
Ama, insanları üretimden, toprağından, köyünden koparma politikasının devamı “6
milyon” sayısını en yakın zamanda da ikiye katlayacaktır diye düşünüyoruz. Bu
nedenle, Hükûmeti insanları kendisine muhtaç eden bu sosyal politikaları terk
etmeye ve üretime dayalı yeni bir ekonomik model geliştirmeye, uygulamaya davet
ediyoruz diyorum. 
Bütün Meclisi bu düşüncelerle tekrar
saygıyla selamlıyorum. (HDP sıralarından alkışlar) 
BAŞKAN – Teşekkür ediyorum. 
Milliyetçi Hareket Partisi Grubu adına
söz isteyen Sadir Durmaz, Yozgat Milletvekili. 
Buyurun Sayın Durmaz. (MHP sıralarından
alkışlar) 
MHP GRUBU ADINA SADİR DURMAZ (Yozgat) –
Sayın Başkan, değerli milletvekilleri; Gıda, Tarım ve Hayvancılık Bakanı
hakkında açılması istenen gensoruyla ilgili Milliyetçi Hareket Partisi Grubu
adına söz almış bulunmaktayım. Yüce heyeti saygıyla selamlıyorum. 
Değerli milletvekilleri, tarım,
gelişmişlik düzeyi ne olursa olsun her ülke için hayati öneme sahip stratejik
bir sektördür. Tarımın stratejik öneminin ve bütün insanlık için
vazgeçilmezliğinin idrakinde olan gelişmiş ülkeler, tarım sektörlerini sosyal
ve ekonomik açıdan ayrı bir gözle değerlendirmekte ve desteklemektedirler. 
On üç yıllık AKP iktidarında ülkemiz
tarımının en temel sorunlarına çözüm getirilememiş, aksine, sorunlar daha da
derinleşmiş ve büyümüştür. AKP Hükûmetinin duyarsızlığı da büyümüş ve çiftçiler
on üç yılın sonunda Hükûmetin erzak yardımına muhtaç hâle gelmiştir.
Türkiye’de tarımsal girdi
maliyetlerinin dünya fiyatlarının üzerinde seyretmesi en önemli sorun olarak
durmaya devam etmektedir. Türk çiftçisi dünyanın en yüksek fiyatlı mazotunu,
gübresini, tohumunu ve ilacını kullanmakta, buna karşın ürününe hak ettiği
değer verilmemektedir.
Tarımsal girdi fiyatlarıyla ilgili
olarak bugün bile Sayın Cumhurbaşkanı ağzını her açtığında olan çiftçiye
oluyor. Kendi atadığı bakan ve bürokratlarla on üç yıldır sorun yaşamayan
Başbakan, Cumhurbaşkanı olunca birdenbire “Aldatıldık.” dercesine “Faizler
yüksek.” diyerek polemiğe giriyor. O her konuştuğunda ithalata dayalı olan
tarımsal girdilerin fiyatı katlanıyor. Aslında aldatılan, dünyanın en pahalı
girdi maliyetleriyle üretim yapan Türk çiftçisidir. Dolardaki danışıklı
polemikle Türk lirası örtülü devalüasyona uğramış, bunun faturası da üretimden
tüketime kadar her aşamada Türk çiftçisine çıkarılmıştır. Çiftçi fakirleşmiş,
üretim maliyeti de artmıştır. 
AKP Genel Başkanı sıfatıyla on iki yıl
önce meydan meydan gezerek “Çiftçinin mazotunu yarı yarıya ucuzlatacağız.”
diyen Sayın Recep Tayyip Erdoğan ve AKP’den bu sözünü tutmasını bekleyen
çiftçimiz maalesef hayal kırıklığına uğramıştır. Gemiciklerin, lüks yatların
mazotunu düşüren, her fırsatta tarıma verdiği desteği artırdığını söyleyerek
övünen AKP’nin tarıma ayırdığı toplam destek çiftçinin kullandığı mazottan
aldığı vergi kadardır. AKP, kendi çıkardığı Tarım Kanunu’nun gereği olan
destekleme tutarına dokuz yılda ulaşmamış ve bu kanuna uymamasının sonucunda
çiftçimize eksik ödenen destek miktarı 44 milyar lira yani eski parayla 44
katrilyon lira olmuştur. 
Yine, on üç yıllık AKP iktidarı
döneminde çiftçimiz enflasyona ezdirilmiş, ürün fiyatlarındaki artış
enflasyonun gerisinde kalmış, sadece buğday üreticilerinin bu nedenle kaybı 16
katrilyon lirayı bulmuştur. Yani, iki kalemde, enflasyon karşısındaki kaybı ile
desteklemeden kaynaklanan kaybını topladığınızda sadece iki kalemde on üç
yıllık AKP iktidarı döneminde Türk çiftçisinin uğradığı kayıp yaklaşık 60
katrilyon lira etmektedir. 
Değerli milletvekilleri, Sayın Bakan ve
AKP yetkililerinin çizdiği pembe tablolara karşın, Türk tarımında gerçekler hiç
de iç açıcı değildir. AKP iktidarları döneminde tarımın gayrisafi yurt içi
hasılaya olan katkısı düşmüştür. Tarımsal ham madde ihracatımız tarımsal ham
madde ithalatını karşılayamaz durumdadır. Ekilen biçilen tarımsal araziler,
alanlar azalmış, tarım toprakları terk edilmiştir. Köylerimiz boşalmış,
çiftçimizin geliri her geçen yıl azalmış, tarımsal girdi fiyatları her yıl
katlanarak artmış, çiftçimiz borç batağına sürüklenmiştir. 
Sayın Bakan ve AKP sözcüleri her fırsatta
tarımın, hayvancılığın çok geliştiğini iddia etmektedirler. Ben soruyorum sayın
milletvekilleri: Otu, samanı, kurbanlığı ithal edip de hayvancılığı gelişen bir
ülke var mı Allah aşkına?
SEYFETTİN YILMAZ (Adana) – Türkiye var!
SADİR DURMAZ (Devamla) – Amerika’dan
fındık, Şili’den elma, Bulgaristan’dan nar, Çin’den sarımsak ve fasulye,
Kanada’dan mercimek, İran’dan karpuz ve lahana, İspanya’dan marulun ithal
edildiği bir ortamda tarımın geliştiğini, dünyayla yarıştığını söylemek ancak
tarıma, çiftçiye şövalye gözüyle bakanların yapacağı bir değerlendirmedir.
Girdilerin sürekli pahalılaşması,
hayvancılığımızı can çekişir hâle getirmiştir. Sonuçta hayvansal üretimimizi
çökerten AKP, çözümü hayvan ithal etmekte bulmuştur. Sayın Bakanın döneminde,
cumhuriyet tarihinde ilk kez hem de iki yıl üst üste kurbanlık ithal ettik.
Yetmedi, onlara bir de saman ithal ettik.
Son yıllarda özellikle kırmızı ette
sorunlara kalıcı çözüm üretilemediği için her üç dört yılda bir büyük bir
krizle karşı karşıya kalıyoruz. Üstelik bu krizlerden ders çıkarmak, uzun
vadeli tedbirler almak yerine, her kriz yandaşlara peşkeş çekilmeye fırsat
biliniyor, olan çiftçiye, tüketiciye oluyor.
On altı yıl aradan sonra canlı hayvan
ve et ithal ettik; hem de Sayın Bakanın çeşitli tarihlerde yaptığı açıklamada
"Ülkemizde yeterli besi materyali mevcuttur, ithalat çare değildir."
demek suretiyle esasında haklı bir tespitte bulunduğu o dönemden çok kısa bir
süre sonra, Avrupa Birliği direktifleri ve dönemin Sayın Başbakanının
talimatıyla, Sayın Bakan et ithalatına izin vermek durumunda kalmış ve kendi
kendisiyle çelişmiştir.
Sorunlara yerinde ve kalıcı çözümler
üretilmediği için, ithalata rağmen et ucuzlamadı. Yani ne üreticiye yaradı ne
tüketiciye yaradı; üreticiyi mahvettiniz, tüketici de ucuz et yiyemiyor
maalesef.
Canlı hayvan ve et ithalatı nedeniyle 3
milyar dolar yabancı ülkelerin çiftçilerine aktarılmıştır. AKP’nin hayvancılık
politikaları, yabancı ülkelerin hayvan üreticilerini, yetiştiricilerini
desteklemekten öteye gidememiştir.
Bitkisel üretim ve bakliyatta da durum kırmızı etten çok
farklı değil. Dünyanın en kaliteli, lezzetli yeşil mercimeği Yozgat’ta
üretilirken, uygulanan yanlış tarım politikaları yüzünden Yozgatlı bugün,
yıllarca önce “Acaba yetişir mi?” diye deneme amaçlı numune gönderilen
Kanada’dan ithal mercimeği tüketmektedir. Tarım politikası denince aklına
sadece ithalat gelen AKP’nin tarım politikaları yüzünden bakliyat üretimi de
ithalata dayalı hâle gelmiştir. Çiftçi tarlasını ekememektedir, ektiğini
biçememektedir.
AKP iş başına geldiğinden bu yana yaklaşık 3 milyon hektar
alan tarım dışı kalmıştır. Çiftçi traktörüne mazot koyamadığı için tarlasına
gidememektedir. Bugün çiftçimiz, tarlasının, bahçesinin, serasının sahibi
değildir değerli milletvekilleri, tarlanın, bahçenin, seranın sahibi
bankalardır ne yazık ki. 
Uygulanan yanlış tarım politikaları, desteklerin
yetersizliği bir yana, bu desteklerin çok geç açıklanması ve geç ödenmesi,
üretim maliyeti ile ürün fiyatı arasındaki farkın çiftçi aleyhine gelişmesi…
Yani ürettiği ürünle girdi alamayan duruma düşen çiftçiler için üretim yapmak
her geçen gün zorlaşmaktadır. Bugün çiftçimiz, hangi ürüne ne kadar destek
alacağını mahsulünü ektikten sonra öğrenmektedir. Dünya piyasalarına ve Türkiye
şartlarına uygun bir destekleme programı uygulanmamaktadır.
Çiftçi mahsulünü satalı yaklaşık dokuz ay geçmiş, Yozgat
çiftçisinin prim destekleri hâlâ ödenmemiştir. Ayrıca yılda bir iki defa eline
para geçen çiftçinin, yapılan her ödemesinde Ziraat Bankasının yaptığı
kesintiler izah edilebilir değildir.
Değerli milletvekilleri, çiftçi olmadan doymamız, tarım
olmadan beslenmemiz mümkün değildir. Tarlada ekilen mutfakta pişiyor, tarlada
dikilen sofrada yeniyorsa bunun itibar payesi elbette toprağını alın teriyle
işleyen çiftçimizdedir. Toprak bereketin yuvası, medeniyet ve kültürlerin
yurdudur. Çiftçilik, değeri paha biçilmez olan bir mesleğin, bir mücadelenin,
bir fedakârlığın haklı gururudur. Nasır tutmuş elleriyle, güneş yanığı
nurlu yüzleriyle, kimi gün hüzünlü, kimi gün umutlu bakışlarıyla milletine
hizmet sunmaktan övünç duyan yine çiftçilerimizdir.
Şu an köy kahvesinde kasvetli bir ruh
hâliyle çayını yudumlayan çiftçilerimizin meseleleri ağırdır. Şu an evlerinde
kara kara borçlarını düşünen, bu yılki harmanı da borçlarına teslim etmenin
acısını yüreğinde hisseden çiftçilerimizin sıkıntısı had safhadadır. Yaz
sıcağında beyni kaynayan kardeşlerimizin onca çaba ve çalışmalarına rağmen
kazanları tamtakır, cepleri bomboştur.
Ovaları, otlakları, meraları
yandaşlarına peşkeş çeken AKP “Ağılda oğlak doğsa, ovada otu biter.”
atasözümüzü unutturmuş, hayvancılığımıza kumpas kurmuştur.
Çiftçilerimiz dertlidir, derin derin iç
çekmekte, ah etmektedir. Çiftçilerimiz üretse de borçlu çıkmakta, ekse de
karşılığını alamamaktadır. Çiftçimiz, kredi ekip borç ve faiz kaldırmaktadır.
Yılın on iki ayı çiftçimiz için karakışa dönmüştür. Yılın on iki ayı çiftçimiz
için zahmet ve kayıptır. On üç yıllık AKP iktidarı çiftçimizi yalnızlığa terk
etmiş, yoksulluğa ve sefalete mahkûm etmiştir.
Bugün, köylerde hüzün vardır. Huzursuzluk,
geçim darlığı, gelir yetersizliği, devasa sorunlar, borç yükü her köyümüze, her
köylümüze sinmiş ve sirayet etmiştir. Traktörler boşa çalışmaktadır.
Şunun şurasında ne kalmıştır?
Biçerdöverlerle biçilen yine tefeciye, yine aracıya ve bankalara teslim
edilecektir. Besmeleyle saçılan tohumdan geriye sadece hüzün ve mahcubiyet
kalmıştır. Bağların, bahçelerin, bostanların neşesi kaçmış, verimi düşmüştür.
AKP, çiftçiyi yüz üstü bırakmıştır. AKP, çiftçiye yüz çevirmiştir.
Kaçak ve karanlık saraya gelince
trilyonları savuran, ayakkabı kutularına milyon dolarları saklayan soygun
şebekesi, konu çiftçi olunca “Gözünüzü toprak doyursun.” diyecek kadar
küçülmekte, “Al ananı git.” diyecek kadar seviyesizleşmektedir.
Şimdi şu mukayeseleri sizlerle
paylaşıyor, çiftçilerimizin hâlini ve ızdırabını hepimizin, herkesin
takdirlerine sunuyorum.
Girdi maliyetlerindeki yüzde 300’lere
varan akılalmaz artışlara karşı, 2002’ye kıyasla, buğdayın fiyatı 2,7 kat,
mısırın fiyatı 2,4 kat, ayçiçeğinin fiyatı 2,6 kat, kuru fasulyenin fiyatı 2,5
kat, pamuğun fiyatı 1,52 kat artış göstermiştir.
Simit hesabını seven iktidar
zihniyetine, bir kez de anladığı lisandan konuşmak gerekirse; 2002’de 660 gram
buğdayla 1 simit alınırken, 2015’te 1 kilo 200 gram buğdayla 1 simit
alınabilmektedir.
Yine, 2002‘de 3 kilogram buğdayla 1
litre mazot alınabiliyorken, aradan geçen on üç yılın sonucunda bugün 6
kilogram buğdayla 1 litre mazot zor alınabilmektedir.
Değerli milletvekilleri, artık ülkemiz,
ihracat şöyle dursun, birçok tarım ürününü ithal eder hâle gelmiştir. Şüphesiz
kendi kendimizi doyuramayacak durumda olmamız ibret vesikasıdır. 2002 yılına
göre bugün ithalat miktarlarına baktığımızda, buğday 3,1 kat, arpa 11,7 kat,
kuru fasulye 1,5 kat, kırmızı mercimek -dikkatinizi çekiyorum- 1.234 kat, nohut
834 kat, şeker 13 kat, ayçiçeği 6,7 kat artış göstermiştir.
2000’li yılların başında tarımdan
ekmeğini çıkaran, nafakasını temin eden 7 milyon 800 bin vatandaşımız varken,
bu sayı yıllar içinde erimiş ve 6 milyona düşmüştür. Nitekim, yaklaşık 2 milyon
insanımız çiftçiliği bırakmış, arazisini ve tarlasını terk etmek zorunda
kalmıştır. Sadece Yozgat’ta her yıl ortalama 12 bin kişi baba ocağını terk
etmektedir.
Avrupalıları Türkiye’ye çalışmak için
davet eden aklıevvellere sesleniyorum: Çiftimiz perişandır, çiftçimiz
mağdurdur. Çiftçimizin işsiz kalan, evlenemeyen, evine ekmek götüremeyen
çocuklarına iş buldunuz da Avrupalı işsizlere mi geldi sıra? Mağdur, kırlarda,
köylerde, yaylalarda, mezralardadır; mağduriyet, tarlalarda, tezgâhlarda, tüyü
bitmemiş yetimlerin, adı bile konulmamış yavruların gözlerindedir. Mağdur,
çiftçimiz, işçimiz, memurumuz, esnafımız, emeklimiz, sanayicimiz, 77 milyon
Türk vatandaşıdır; Saraydaki Recep değil, tarladaki Recep mağdurdur. Mağdur,
villalarda yatıp hortumlarla ayağa kalkan sonradan görme çocuklar değil; çiftçi
çocuklarıdır, iş bulamayan kadro vermediğiniz mühendisler, teknikerler,
iktisatçılardır. Kaçakçı Rıza değil, Yozgatlı Rıza mağdurdur; rüşvetçi
bakanlar, rezilliğe batanlar değil, yoksulluğun ayazında buz kesmiş, işsizliğin
karanlığında kalmış milyonlar mağdurdur. 
Millete gelince “Yok.” diyen, başka
coğrafyalara gelince israfın dibini boylayan, çiftçimiz isteyince azarlayan bu
iktidarın emin olunuz ki yatacak yeri, kaçacak deliği yoktur. Türk çiftçisi
bunları görmekte ve hesabını buna göre yapmaktadır. AKP’yi denemiş, AKP’yi
tanımış ve hesap sormaya hazırlanmaktadır. 
Çiftçi mazota yenik düşmüş, gübre ve
diğer ekim masraflarına mahkûm olmuştur. Tarım politikaları çiftçilerimizin
aleyhinedir. Gıda, Tarım ve Hayvancılık Bakanı, ihanet sürecinde gece
bekçiliğine soyunarak çiftçiyle bağını çoktan koparmıştır. Köylere kâbus çökmüş,
alacaklılar, senetler, haciz ve icralar âdeta kuyruğa girmiştir. Kahvelerde
içilen çaylar bile harman veresiyedir. Pazar sepetleri boş gitmekte, boş
gelmektedir. Üstte yok, başta yoktur. Çiftçilerimiz iki büklümdür, deyim
yerindeyse kalburla su taşımaktadır. Evdeki hesap tarladaki başağa
uymamaktadır. Borç gırtlağa dayanmıştır.
Çiftçi, 17-25 Aralık sürecinin 1
numarasına bakarsak gereksizdir ve bu nedenle umursanmamaktadır. Hırsızlar
harmana dadanmış, yolsuzluk çeteleri tarlalara üşüşmüştür. Çiftçi üretmiş,
rüşvetçiler yemiştir; çiftçi ekmiş, 17-25 lobisi yürütmüştür. Çiftçimizin
sıkıntılarına inat, Diyarbakır’da halay çekip türkü söyleyen, Kürtçe mevlit
okuyan Sayın Bakan, eminim bilmediğimiz yerlerde ve bilmediğimiz dillerde
çiftçi için bir de cenaze namazı kıldıracaktır. 
Tüm bunlara karşın çiftçimizin umudu,
millet ve vatan sevdalısı, çiftçi ve köylü savunucusu Milliyetçi Hareket
Partisidir. Biz köylünün yanında, çiftçinin arkasındayız, her meselenin
farkındayız; vergi, faiz ve zam furyasının bilincindeyiz. Buğdayın para etmesi
için çözüm Milliyetçi Hareket Partisidir. Tarımsal alanda on üç yıllık AKP iktidarı döneminde düşen
üretimin canlanması için reçete Milliyetçi Hareket Partisindedir. Daralan ekim
alanlarını genişletmek, tarımda verimlilik artışını sağlamak için umut
Milliyetçi Hareket Partisidir. Mazot fiyatlarının belinin kırılması, gübre ve
diğer ağır maliyetlerin düşürülmesi için plan ve program Milliyetçi Hareket
Partisindedir.
Çiftçilerimizi desteklemek için
geliyoruz. Köylerimizi güzelleştirmek, bolluk vadisi yapmak için iktidara
yürüyoruz. Yırtık ayakkabısı su alan, yamalı önlüğüyle okula koşan, kuru
ekmekle öğün geçiren küçücük çocuklarımıza müjde vermek için mücadele ediyoruz.
Biz Türk milletinin tamamının hizmetinde ve emrindeyiz. Biz iddialıyız, biz
başarırız, biz Türkiye’yi yönetmeye hazırız. 7 Haziranda Türkiye, üzerine
atılmış ölü toprağından silkinerek doğrulacak, Türk milleti üç hilalle yeni
baştan doğacaktır. Kavurgayla karın doymaz, AKP’yle gelecek olmaz, çiftçimiz
bunun farkındadır.
Herkes şunu açık açık bilmelidir ki biz
ithalat lobilerine ve onların hizmetkârlarına karşı inadına ürettireceğiz,
inadına Türk çiftçisini destekleyeceğiz, daha fazla destek vereceğiz. Çiftçi
AKP’nin ayağındaki çarık, Milliyetçi Hareket Partisinin başındaki sarıktır.
Çiftçi AKP’nin oyuncağı, Milliyetçi Hareket Partisinin onur davasıdır.
Bu duygu ve düşüncelerle yüce heyeti
bir kez daha saygılarımla selamlıyorum. (MHP sıralarından alkışlar)
BAŞKAN – Teşekkür ediyorum.
Halkların Demokratik Partisi Grubu
adına söz isteyen Halil Aksoy, Ağrı Milletvekili.
Buyurun Sayın Aksoy. (HDP sıralarından
alkışlar)
HDP GRUBU ADINA HALİL AKSOY (Ağrı) –
Sayın Başkan, değerli milletvekilleri; Gıda, Tarım ve Hayvancılık Bakanı Sayın
Mehdi Eker hakkında vermiş olduğumuz gensoru önergesi üzerine grubum adına söz
aldım. Genel Kurulu saygıyla selamlıyorum.
Öncelikle, konuşmama başlamadan önce
bir şey belirtmek istiyorum: Yine gündemde cezaevleri var. Manisa T Tipi
Cezaevinde, Abdullah Akgün adında bir arkadaşımız dört gün önce vefat etti.
Abdullah Akgün arkadaşımız, akşam saatlerinde –daha önce zaten hasta-
hastalığını beyan ediyor, arkadaşlarının da talebiyle idare kendisiyle
ilgilenmeye başlıyor. Ne yazık ki ilgilenme başladığı andan itibaren “Nasıl
bunu savsaklarız?” diye bir çaba da kendisini gösteriyor. Sonuçta, Abdullah
Akgün arkadaşı cezaevinden hastaneye götürebilmek için kendisinden 50 Türk
lirası talep ediyorlar ancak Abdullah Akgün’ün ne cebinde 50 lirası var ne de
hesabında 50 lirası var; bu nedenle de bu arkadaşımızı hastaneye götürmüyorlar.
Ama, Adalet Bakanı bir konuşmasında cezaevlerinde ambulans olduğunu, doktor
olduğunu, revirler olduğunu, hastalarına iyi bakıldığını, vesaireyi söylemişti.
Ama diyelim ki bunların hiçbirisi yok, hastanenin ambulansları var, cezaevi bu
ambulansı çağırıp götüremez miydi? Götürebilirdi şüphesiz. Besbelli ki
cezaevinin tutumu, cezaevlerinin tutumu ihmali de aşmış, bir kasta dönüşmüştür.
Bu, sadece Manisa’daki T Tipi Cezaevi için geçerli değil, hemen hemen
Türkiye’deki diğer bütün cezaevleri için geçerlidir. Sonuçta, cezaevlerindeki
hastalar… Bir insanlık sorunuyla karşı karşıyayız. Bunlara karşı
sorumluluklarımızdan ötürü, bu nedenle mutlaka ve mutlaka cezaevlerindeki bu
hastalarla alakadar olmak, ilgili olmak gerekmektedir. 
Öte yandan, bu ölüm olayı içerisinde
bir kasıt vardır, bunun müsebbipleri hakkında mutlaka bir araştırma
yapılmalıdır. Bu nedenle, merhuma Tanrı’dan rahmet, ailesine ve arkadaşlarına
da sabırlar diliyorum. 
Değerli milletvekilleri, günümüzde
dünya ölçüsünde uygulanan tarım politikaları küçük ve orta ölçekli işletmeleri
tasfiye etmektedir. Onların yerine, çok uluslu tarım, gıda şirketleri
tarafından dayatılan endüstriyel tarım ve sözleşmeli üreticilik modeli öne
çıkarılmaktadır. Böylelikle hem çok uluslu şirketler tarafından üretilen veya
pazarlanan tohum, ilaç ve gübre gibi tarım girdilerine pazar yaratılmakta hem
de tarımda tekellerin hâkimiyeti güçlendirilmektedir.
Türkiye’de, 2000’li yılların başında
itibaren, IMF ve Dünya Bankası programları çerçevesinde uygulanan neoliberal
tarım politikalarıyla destekleme sisteminin bütünlüğü tümüyle bozulmuştur.
Ayrıca, tarım satış kooperatifleri işlevsiz hâle getirilerek çiftçi
örgütlenmesi zayıflatılmış ve tarım sektörü piyasaya teslim edilmiştir. Tarım
ve gıda sistemi giderek uluslararası sermayenin çıkarları doğrultusunda
şekillendirilmiş, Türkiye’nin gıda egemenliği çok uluslu şirketlerin gündemine
girmeye başlamıştır. Nitekim, 2002-2014 yılları arasında, on iki yılın
dokuzunda tarım ürünleri dış ticaretleri net açık vermiştir. 
Kamunun günümüzdeki tarım politikaları
küçük çiftçileri korumaktan ziyade büyük ve orta çiftçilere yönelmiştir. Küçük
üreticiler büyük şirketlerin arasında yok olmaktadır. Tarımda uygulanan tüm
politikalar verimlilik üzerinden değerlendirilmekte, böylelikle şirket
tarımının yaygınlaşması da teşvik edilmektedir. Oysa, sosyal devlet bir
politika oluştururken yalnızca verimliliği dikkate almamalıdır, aksi hâlde
yokluğun kalıcılaşması, eşitsizliklerin artması kaçınılmaz olacaktır. 
Değerli
milletvekilleri, 2012 yılında il ve ilçe merkezlerinde yaşayanların oranı yüzde
77,3’tür. 6360 sayılı Büyükşehir Yasası’yla 2014 yılında bu sayı yüzde 91,3’e
yükselmiştir. Buna karşılık, belde ve köylerde yaşayanların oranı ise yüzde
22,7’den yüzde 8,7’ye düşmüştür. 
6360 sayılı
Büyükşehir Kanunu gereğince 30 Mart 2014’ten sonra 16 bin köy mahalleye
dönüşmüş, bu yerlerde köy tüzel kişiliğine ait mera, yaylak ve diğer varlıklar
belediyelere veya özel idarelere devredilmiştir. Tarım arazileri, meralar ve
yaylaklar imara açılmış, böylelikle tarımsal üretimden zaten kazanç
sağlayamayan çiftçilerin ellerindeki araziyi satıp üretimden çekilmeleri için
zemin hazırlanmıştır. 
TÜİK’in
verilerine göre, Ekim 2013 döneminde toplam istihdam önceki yılın aynı dönemine
göre 139 bin kişi artarak 25 milyon 648 bin kişi olmuştur. Bu dönemde tarım
istihdamı 294 bin kişi azalarak 6 milyon 28 bin kişi olarak gerçekleşmiş,
yıllık yüzde 4,7 oranında bir daralma meydana gelmiştir. Tarım istihdamının
payı ise yüzde 24,8’den yüzde 23,5’e gerilemiştir. 
2013 yılının ilk
dokuz aylık döneminde bir önceki yılın aynı dönemine göre, sabit fiyatlarda
gayrisafi yurt içi hasıla yüzde 4’lük artışla 91 milyon 219 bin Türk lirası
olmuştur. Aynı dönemde tarım sektörünün büyümesi ise yüzde 3,9 olarak
gerçekleşmiştir. Ancak, son on yıllık dönemde gayrisafi yurt içi hasılanın
yıllık ortalama yüzde 5,1 oranında büyümesine karşın, tarımdaki büyüme yüzde
2,2’lerde kalmıştır. 
Son on iki yılın dokuzunda tarım
ürünleri dış ticareti net açık vermiştir. Türkiye, gıda maddeleri dış
ticaretinde net ihracatçı, tarımsal ham madde dış ticaretinde ise net ithalatçı
konumundadır. Bu alandaki dış ticaret özel sektör taleplerine göre
biçimlenmektedir, gıda sektörü ithal ettiği ham maddeyi işleyerek ihraç yoluna
gitmektedir.
Türkiye, 20 milyon tonu aşkın üretim
gerçekleştirdiği buğdayda aynı zamanda ithalatçı konumundadır. 2011 yılında 5
milyon tona ulaşan buğday ithalatı 2013 yılında 4 milyonu ancak bulabilmiştir.
Mısır da ise 3,9 milyon tonluk üretime karşılık ithalat 1,5 milyon tonu
geçememiştir. 
Değerli milletvekilleri, yağlı tohumlar
ve türevleri Türkiye'nin en önemli ithalat kalemlerinden birini
oluşturmaktadır. 2014 yılının Ocak-Kasım döneminde yağlı tohumlar için ödenen
bedel 1 milyar doları aşmıştır. Ham yağ için ödenen bedel ise yaklaşık 1,5 milyar
dolardır. Söz konusu dönemde yağlı tohumlar ve türevlerine ödenen toplam döviz
ise 3,3 milyar doların üzerindedir. 
2000 yılı sonrası uygulanan Dünya
Bankası programları çerçevesinde üretim alanının daraltılması istenilen fındık,
tarım ürünleri arasında en yüksek ihracat gelirini sağlamaktadır. 
2000 yılı sonrası dönemde buğday
üretimindeki artış yüzde 10 seviyesinde kalmış, arpa üretimi ise oldukça
gerilemiştir. Endüstri bitkilerinin, kuru baklagillerin ve yumru bitkilerin
üretimleri ise azalmıştır. Bitkisel üretim içerisinde yalnızca mısır, çeltik ve
ayçiçeğinde anlamlı artışlar sağlanmıştır, doğrudur. Diğer ürünlerde üretim istikrarsızdır,
ya kendini tekrarlamış veya düşmüştür. 
2000 yılı sonrası dönemde nüfus yüzde
19 artarken dar ve orta gelirli yurttaşların temel gıdaları arasında yer alan
patates üretimi yüzde 26 oranında gerilemiştir. 2012 yılında patates üretimi
4,8 milyon ton iken 2013 yılında yüzde 18’lik bir düşüşle 3,9 milyon ton olarak
gerçekleşmiştir. 2014 yılında ise 4,1 milyon ton olarak gerçekleştiği de
biliniyor.
Üretim planlaması bulunmadığı için 2012
yılında fazla üretim yapılan patates, girdi fiyatlarındaki fahiş artışlara
karşın piyasada hak ettiği değeri de bulamamıştır. Buna ihracat olanaklarının
kısıtlı oluşu da eklenince satılamayan patates, tarlada, depolarda kalmış,
hayvan yemi olmuş, hatta çöpe gitmiştir. Bu nedenle çiftçi 2013 yılında patates
ekimini azaltmış, bazı tüccarlar elindeki ürünü daha yüksek fiyatla satmak için
stok yapmış, ayrıca Irak’a yapılan ihracatın da etkisiyle fiyatlar olağanüstü
seviyelere çıkmıştır. TÜİK verilerine göre, patatesin Ocak 2013’te 91 kuruş
olan tüketici fiyatı, Aralık 2013’te 1,83 liraya, Ocak 2014’te 2,88 liraya
yükselmiştir. 
2000 yılı sonrası dönem ele
alındığında, nüfusun yüzde 19 oranında arttığı, buna karşılık kuru fasulye
üretiminin yüzde 15 düzeyine gerilediği de görülmektedir. Türkiye, son beş
yılın ortalaması olarak 190 bin ton kuru fasulye üretimi gerçekleştirmiş, buna
karşılık yıllık ortalama 40 bin ton seviyesinde ithalat yapmıştır. Son bir
yılda yüzde 60’a yaklaşan kuru fasulyedeki fiyat artışlarının Amerika ve
özellikle Arjantin’de yaşanan kuraklıktan kaynaklandığı da bilinmektedir. Kuru
fasulyenin ateşini söndürmek için ithalat kolaycılığına başvurularak 21 Ocak
2014 tarihli Resmî Gazete’de yayımlanan kararla yüzde 19,3 olan gümrük vergisi
oranları da sıfırlanmıştır. Gümrük vergisinin sıfırlanması kuru fasulye fiyatlarında
geçici, nispi düşüşler sağlayabilir ancak sorunun gerçek çözümü üretimden
geçmektedir. 
Sayın milletvekilleri, hâlen pancar ve
mevsimlik işçilerin sorunları devam etmektedir. Mevsimlik işçiler büyük sıkıntı
içerisindedirler ve bu insanlarımız her defasında bizi aramakta ve bununla
ilgili çözüm beklemektedirler. Bununla ilgili daha önceki ilgili
konuşmalarımızda detaylı bilgiler vermiştik, bunu da kısaca bu şekilde
tekrarlamak istiyorum.
Bakınız, AKP’nin tüccar zihniyetinin
bir sonucu da tarımsal ürünlere ulaşımda vatandaşın karşı karşıya kaldığı
sorunlardır. Bugün çiftçi, binbir güçlükle ürettiği malı tüketiciye birkaç
elden geçtikten sonra ulaştırabilmektedir. Üreticinin tüccara çok küçük
rakamlarla sattığı mal, vatandaşın eline geçinceye kadar fahiş fiyatlara
yükseliyor ve bu durumda mağdur olan, üreticiler ve biz tüketiciler oluyoruz.
Bu işten tek kazançlı çıkan, AKP’nin her fırsatta desteklediği ve beslediği
komisyoncu kesimler olmaktadır. Bugün üretici fiyatları ile market fiyatları
arasındaki fark yüzde 400’leri bulmaktadır. 
Değerli milletvekilleri, ürün grupları
itibarıyla baktığımızda ise bu oranın yaş sebzede ve meyvede yüzde 498,
kurutulmuş ürünlerde yüzde 286, baklagillerde yüzde 256, pirinçte yüzde 199 ve
hayvansal ürünlerde yüzde 206’lara kadar çıktığı da görülmektedir. Mersin’deki,
Adana’daki portakal ya da mandalina üreticisi kilosunu ancak 20-25 kuruştan
satabilirken Ankara’da veya Ağrı’da bu market fiyatları 3-5 lira arasındadır. 
Değerli milletvekilleri, 2010-2013
döneminde yaklaşık 3,5 milyar dolarlık canlı hayvan ve et ithal edilmiştir.
2013 yılında yeniden gündeme gelen kırmızı et sorununun en önemli nedeni yüksek
girdi maliyetleridir. Üretici hem bu hem de ithalat politikaları nedeniyle
maliyetin altında hayvan satışı yapmak zorunda kalmıştır. Bu durum binlerce
hayvan üreticisinin iflasına yol açmış ve sıfır faizli kredilerle kurulan
birçok besi işletmesi de el değiştirmiş veya kapanmıştır. Öte yandan, süt
üreticisi sattığı 1 litre çiğ süte 1 kilogram yem dahi alamamaktadır. Uygulanan
yanlış politikalar bir yandan hayvan üreticisine darbe vururken öte yandan
tüketiciyi de mağdur etmektedir. 
2002 yılında 50 baş ve üzeri büyükbaş
hayvan bulunan orta ve büyük boy hayvancılık işletmesi sayısı 4.300 iken 2014
yılı itibarıyla yaklaşık 29 bine ulaşmıştır. Son on yılda 24 bini aşkın 50 baş
ve üzeri büyükbaş hayvancılık işletmesi kurulmuştur. Hayvancılıkta şirket
tanımını öne çıkaran politikalar terk edilmelidir, mevcut üreticileri daha iyi
duruma taşıyacak uygulamalara yönelinmelidir. Gıda, Tarım ve Hayvancılık
Bakanlığının verilerine göre, 2002-2014 yıllarını kapsayan dönemde kimyasal
gübre fiyatları, cinsine göre 3,4 ila 4,1 kat artmıştır. Bazı il ve ilçelerde
artık, bu fiyatlar keyfî olarak belirlenmektedir. Aynı dönemde karma yem ve mazot
fiyatlarında da artış 3,9 kat olmuştur. 
Değerli milletvekilleri, Türkiye’de
hayvancılık sektöründe yaşanan sorunların en büyük nedenlerinden bir tanesi de
kırk yıla yakındır bölgede devam eden çatışma ve şiddet ortamıdır. Bu çatışma
süreci bölge ekonomisini çok ciddi ölçülerde sarsmıştır. Yine, getirilen mera
ve yayla yasakları, bölgede tarım ve hayvancılığı durma noktasına getirmiştir.
Binlerce hektar mera ve yayla güvenlik gerekçesiyle yasaklanmış, bu yasaklar
ise birçok yerde hâlâ devam etmektedir.
Değerli milletvekilleri, 2003-2014
yıllarını kapsayan dönemde tarıma 59 milyar liralık destek verilmiştir, aynı
dönemde faiz ödemeleri 548 milyar liradır. Yani, yerli ve yabancı rantiyeye
milyonlarca çiftçiden tam 9 kat daha fazla ödeme yapılmıştır. 2006 yılında
yürürlüğe giren Tarım Kanunu’nun 21’inci maddesine göre, her yıl tarımsal
destekleme için bütçeden ayrılacak kaynak gayrisafi millî hasılanın en az yüzde
1’i düzeyinde olmak zorundadır. Oysa, bu rakam yüzde 0,6-0,7 oranına
gerilemiştir. 2013 yılında, tarımsal destekleme ödemeleri 8 milyar 684 milyon
TL olarak gerçekleşmiştir. Söz konusu rakam 2014’te 9 milyar 670 milyon liraya
çıkmış, 2015 yılındaysa 10 milyar lira olarak gerçekleşmiştir. 2010 yılından
itibaren geçilen havza bazlı modelde prim desteklerine 2013 yılı için birçok
kalemde artış yapılmazken yalnızca pamuk, aspir ve zeytinyağında sembolik
artışlar görülmüştür.
Sayın Başkan, değerli milletvekilleri;
samanın bile yurt dışından ithal edilir olduğu ülkemizde meralarımız “kentsel
dönüşüm” adı altında talana açılıyor. Soma faciası sonrasında iş güvenliği ve
işçi sağlığını daha iyi duruma getirme iddiasıyla hazırlanan 6552 sayılı Yasa,
özüyle bağdaşmayan birçok maddenin eklenmesiyle “torba” statüsü kazanan bu yasa
vasıtasıyla 4342 sayılı Mera Kanunu'nun 14’üncü maddesinin birinci fıkrasına
bir bent eklenmiştir. Buna göre, Bakanlar Kurulunca kentsel dönüşüm ve gelişim
proje alanı olarak ilan edilen yerlerin tahsis amacı değiştirilecektir veya
değiştirilmektedir. Böylelikle meralar amacı dışında kullanılabilecek, “kentsel
dönüşüm” adı altında betonlaşacak ya da köyler kentleşecektir.
Keza, yine, hatırlanacağı üzere, 2
Ağustos 2013 tarihli Resmî Gazete'de yayımlanarak yürürlüğe giren 6495 sayılı
Kanun’la mera, yaylak ve kışlaklar talana açılmıştır. Yasaya göre, mera, yaylak
ve kışlakların geçici yerleşme alanı olarak uygun görülen kısımları, tahsis
amacı değiştirilerek tapuda hazine adına tescil edilmektedir. Bunlardan kamu
hizmetleri için gerekli olanların dışındakiler, talep sahiplerine bedeli karşılığında
yirmi dokuz yıla kadar tahsis edilebilecek, kiraya verilebilecektir. Bu
yerlerde kat adedi 2’yi, yapı inşaat alanı 200 metrekareyi geçemeyecek şekilde
yapı inşasına izin verilecektir. Meralarımızın imara açılmaya değil, ıslah
edilerek otlatma kapasitelerinin artırılmasına ihtiyacı vardır.
Değerli milletvekilleri, yakın zamanda
vermiş olduğumuz araştırma önergesi üzerine yaptığım konuşmada özellikle tarım
alanında mühendislerin, ziraat mühendislerinin ve diğer ilgili teknik
elemanların konumlandırılması için uzun uzun açıklamalarda bulunmuştum.
(Mikrofon otomatik cihaz tarafından
kapatıldı) 
HALİL AKSOY (Devamla) - Bu nedenle,
yeniden konuya girmek istemiyorum. 
Hepinizi saygıyla selamlıyorum. (HDP
sıralarından alkışlar) 
BAŞKAN –Teşekkür ediyorum.
Cumhuriyet Halk Partisi Grubu adına söz
isteyen Gökhan Günaydın, Ankara Milletvekili. 
Buyurun Sayın Günaydın. (CHP
sıralarından alkışlar) 
CHP GRUBU ADINA GÖKHAN GÜNAYDIN
(Ankara) – Teşekkür ederim Sayın Başkan. 
Değerli milletvekili arkadaşlarım,
hepinizi saygıyla selamlıyorum. 
Türkiye için, ülkemizin ve insanımızın
geleceği için son derece önemli bir konuda, tarımda, köylülükte, teknik
elemanların durumunda güncel gelişmeleri değerlendirmek üzere huzurunuzdayım. 
Elbette Tarım, Gıda ve Hayvancılık
Bakanı hakkında verilen bir gensoru üzerinde konuşacağız. Sözü edilen Bakan on
bir yıldır Türkiye’de ilgili Bakanlığı yönetmektedir. Ben burada kaba, vulgar
bir politika yapacak değilim, tam tersine beyinlere ve vicdanlara seslenmek
istiyorum. Türkiye'nin tarım fotoğrafını önümüze koyalım ve diyelim ki: On bir
yıldır bu Bakanlığı yöneten Bakan eğer bu veriler ışığında başarılıysa
muhalefet de teşekkür etsin, yok, başarılı değilse iktidar partisi
milletvekilleri de “Yahu, sen on bir yıldır bu Bakanlığı yönetiyorsun, her
türlü imkân elinde, dünyanın bütçesini kullandın, bu sonuçlar nedir?” diye
sorabilsin. Ben eminim ki şu anda bizi televizyonlarda izleyen yurttaşlarımızın
da beklentisi CHP, MHP, HDP, AKP kavgası seyretmek değil, bu mevcut reel durumu
saptamak, maddi gerçeği saptamak ve ona göre bir tutum alabilmektir. 
Sevgili vatandaşlarım, sevgili
milletvekili arkadaşlarım; şunu söyleyelim: Türkiye, Anadolu tarım açısından
dünyanın en önemli topraklarıdır çünkü milyonlarca yıl boyunca avcılık ve
toplayıcılıkla geçimini sağlayan insanoğlu on bin yıl evvel ilk kez bu
topraklarda yerleşmiş ve tohumu ıslah etmiş, hayvanı ehlileştirmiş, tarıma ve
hayvancılığa başlamıştır. Şüphesiz, bu bir tesadüf değildir çünkü bu topraklar,
sevgili arkadaşlarım, tarım için dünyanın başka hiçbir ülkesinde bulunmayan
olanaklara sahiptir.
Örneğin, 40’tan fazla ülkeyi içinde
barındıran Avrupa’da 12 bin bitki çeşidi varken yalnızca Türkiye'de, Anadolu’da
13 bin bitki çeşidi vardır ve bunların 4 bini endemiktir. Başka bir deyişle,
biz, bir gen bankası üzerinde yaşıyoruz. Bugün dünyanın şüphesiz en stratejik
ürünü buğday, Diyarbakır’dan bütün dünyaya yayılmıştır. Yine, besleme değeri
açısından en kıymetli olan ürünler, mercimeği, fasulyesi bu topraklara özgü
ürünlerdir.
Şimdi, gıdaya sahip olmak, gıdaya
erişebilmek, ona egemen olmak bu dünyanın geleceği açısından son derece
önemlidir. Su gibi, silah gibi önemlidir gıda ve nitekim, sevgili dostlarım,
1990 yılında Dünya Gıda Fiyatları Endeksi yalnızca 100 iken bugün Dünya Gıda
Fiyatları Endeksi 200’ü aşmış durumdadır. Bu, bize şunu gösteriyor: İthalatçı
olan ülkeler her geçen gün daha yüksek paralarla tarım ve gıda ürünü ithalatı
yapmak zorunda kalacaklar, ihracatçı ülkeler ise tarım ve gıdadan giderek daha
fazla para kazanabileceklerdir.
Şimdi, bu temel bilgiler ışığı altında
Türkiye'nin durumuna bir bakalım: Türkiye, 1980’de 44 milyon nüfusa sahip olan
bir memleketti, bugün 78 milyon nüfusumuz var ve orta vadede bu topraklarda 100
milyon yurttaşımız yaşayacak. Yani Almanya gibi, Fransa gibi nüfus artış hızı
durmuş bir memleket değiliz biz. Dolayısıyla, temel amacımız, yalnızca bugünkü
nüfusu beslemek değil, orta vadede nüfusumuza eklenecek bir çeyrek milyonu daha
bu topraklardan yetişecek ürünlerle besleyebilmektir. 
Şimdi, bu tabloda on bir yıllık Mehdi
Eker Bakanlığının bir muhasebesini yapmaya başlayabiliriz. Arkadaşlar, rakamlar
önümüzde. Ben her seferinde söylerim, hepimiz sabahlara kadar nutuklar
atabilecek nitelikteyiz ama bu nutkun bu memlekette artık bir önemi
kalmamıştır. (CHP sıralarından alkışlar) Eğer nutkunuzu rakamlarla, verilerle
destekleyemiyorsanız orta yerde söylenecek ve dikkate alınacak bir laf yok
demektir. Bakın, aydın namusu içerisinde söyleyelim, bitkisel üretimde üretimi
anlamlı ölçüde artan yalnızca 3 ürün vardır AKP döneminde; bunlar mısırdır,
ayçiçeğidir ve çeltiktir, bunun dışındaki bütün ürünlerde üretim ya azalmıştır
ya da sabit kalmıştır. Üretimin sabit kalması ne anlama gelir? Her yıl nüfus
artıran bir ülkede üretimin sabit kalması demek, sizin giderek o alandaki gıda egemenliğini
yitirmeniz anlamına gelir. Ve nitekim, şimdi size sayıyorum, bu saydığım
ürünlerin tamamında Türkiye net ithalatçıdır. Eğer “Değildir.” diyen arkadaşım
varsa ya da Bakan “Değildir.” diyor ise gelecek, burada rakamları söyleyecek,
nutuk atmayacak. Bakın, ben söylüyorum size. Buğday: Türkiye buğdayda net
ithalatçı. Arpa: Net ithalatçı. Soya: Net ithalatçı. Ayçiçeği: Net ithalatçı.
Mısır: Net ithalatçı. Ayçiçeği, soya, mısır ve arkasından çeltik, çeltikte de
net ithalatçı. Gelelim baklagillere: Bakla, mercimek, fasulye, nohut; bunların
tamamında bu memleket net ithalatçı. Hayvansal ürünlerin tamamında bu memleket
net ithalatçı.
Şimdi, ben bunları söylüyorum, Sayın
Bakanın rakamlarla arasının iyi olmadığını sanmıyorum ben. Koskoca Bakanlık
onun önüne rakam vermiyor mudur? Fakat, Bakan on bir yılda bir şeyde ustalaştı:
Ustalaşması rakamları çarpıtmasındadır.
SADİR DURMAZ (Yozgat) – Rakamlara takla
attırır Sayın Bakan!
GÖKHAN GÜNAYDIN (Devamla) – Şimdi, ben
bu çarpıtmanın elbette bir tarafı olmayacağım, onun için kendi rakamlarıyla
onları değerlendireceğim.
İyi bakın: Gıda, Tarım ve Hayvancılık
Bakanlığının Avrupa Birliği ve Dış İlişkiler Genel Müdürlüğünün rakamları. Yani
Bakanın, ben her kürsüye çıktığımda “O rakamlar öyle değildir kardeşim, pamuk
şöyle olmuştur da öbürü böyle olmuştur.” diye attığı, tuttuğu rakamlar.
Bakın, ben size rakam veriyorum.
Türkiye, AKP’li on iki yıl boyunca, tarım ve gıda ithalatı açısından rakamlara
baktığımızda, örneğin 2014 yılında sevgili arkadaşlarım, 6 milyar dolarlık tarım
ürünü ithal etmiştir, ihraç ettiği tarım ürünü 1 milyar dolardır. Daha ne
konuşuyoruz? Ben mi söylüyorum bu rakamı? Bu rakamı Bakanlığın Avrupa Birliği
ve Dış İlişkiler Müdürlüğü söylüyor. Demek ki neymiş? 5 milyar dolar bu
memlekette tarım ürünleri için dışarıya para akıtıyoruz. 
Peki, gıdada durum ne? Gıdada
ihracatçıyız. Gıdada 17 milyar dolar, 17,7 milyar dolar ihracat var, 12 milyar
dolar da ithalat var. Yani, Türkiye, gıdada ihracatçı ama asıl bizim olmamız
gereken, kendimize yetmemiz gereken tarım ürünlerinde net ithalatçı. 
Bu, bizi nereye sürüklüyor biliyor
musunuz arkadaşlar? Yine ben size rakam vereceğim. Türkiye, 2014 yılında tarım
ve gıda ürünleri ithalatına 18 milyar dolar para ödemiş bir memlekettir, tarım
ve gıda ürünleri ithalatına 18 milyar dolar para ödemiş bir memlekettir. 
Tamamını söyleyeyim ben size: AKP
döneminde, yani on üç yıl boyunca tarım ve gıdaya ne kadar ithalat parası
ödediniz? Verdiğiniz rakamları topluyorum ve söylüyorum size: 139 milyar dolar.
Arkadaşlar, cari rakamla bir çarpın, bölün de uykunuz kaçsın. Yani, Türkiye,
AKP döneminde tarım ve gıda ithalatına 350 katrilyon lira ithalat parası ödedi.
Daha ne konuşuyoruz? Daha bu gökyüzü altında söyleyecek ne var? Bakan atıyor,
tutuyor: “Ben Avrupa’nın 1’inci ülkesi hâline geldim.”
MÜSLİM SARI (İstanbul) – Bakan
dinlemiyor ki.
GÖKHAN GÜNAYDIN (Devamla) – Bakan
dinliyor olsaydı memleket bu hâlde olur muydu ya? Bakan dinliyor olsaydı, Bakan
azıcık ziraat mühendislerinin, veteriner hekimlerin sözlerine kulak veriyor
olsaydı memleket de bu hâlde olmazdı, Bakan da bu hâlde olmazdı.
HAYDAR AKAR (Kocaeli) – Onun mimarları
var, mimarları!
GÖKHAN GÜNAYDIN (Devamla) – Şimdi
onların hepsinden bahsedeceğim.
Şimdi, arkadaşlar, 139 milyar dolar,
350 katrilyon lira… Lafa gelince der ki: “Biz tarımda, gayrisafi millî hasılada
Avrupa’da 1’inciyiz.” Bilmeyenler de inanıyorlar arkadaşlar.
Bakın, ben gene size bir rakam vereyim:
Hollanda 41 bin kilometrekare, Konya kadar Hollanda. Hollanda bu tarımsal dış
ticaret istatistiğine göre 103 milyar avro ihracat yapıyor, 66 milyar avro
ithalat yapıyor. Yani, küçücük Hollanda’nın…
OSMAN AŞKIN BAK (İstanbul) – Bak,
bilmiyorsun. Rotterdam Limanı’na gelen mallar onlar, aktarma yapıyor;
anlatırım.
GÖKHAN GÜNAYDIN (Devamla) – Aa canım!
Sen gelirsin, buradan anlatırsın, ben de öğrenirim.
OSMAN AŞKIN BAK (İstanbul) – Tabii
anlatırım sana.
GÖKHAN GÜNAYDIN (Devamla) – Sağ ol,
senden öğreneceğim hiçbir şey yok burada.
OSMAN AŞKIN BAK (İstanbul) –
Bilmiyorsun işte. Gel, götüreyim seni oradaki depolara.
TÜLAY BAKIR (Samsun) – İmkânı var mı bu
kadar küçük bir ülkenin…
GÖKHAN GÜNAYDIN (Devamla) – Kardeşim,
bak, ithalatın… Rakam ne bilmiyorum da…
OSMAN AŞKIN BAK (İstanbul) – Bırak
şimdi. Rakam değil, bak, Rotterdam Limanı’na geliyor, bilmiyorsun işte.
GÖKHAN GÜNAYDIN (Devamla) – Neyse,
senin gibi bir cahil adamla fazla muhabbet etmenin bir anlamı yok.
OSMAN AŞKIN BAK (İstanbul) – Bırak
şimdi, sensin cahil. Ben sana Rotterdam Limanı’nı söylüyorum.
TÜLAY BAKIR (Samsun) – Sizin okuduğunuz
rakamları biz de okuyoruz, yapmayın.
GÖKHAN GÜNAYDIN (Devamla) – Rakam
veriyorum: 103 milyar avro ihracat var, 66 milyar avro ithalat var.
OSMAN AŞKIN BAK (İstanbul) – Biz
bildiğimiz için söylüyoruz. Sen de bildiğini konuş. Hollanda’da ne kadar
elleçleme biliyor musun?
GÖKHAN GÜNAYDIN (Devamla) – Bağırma,
bağırma! Azıcık efendi ol, benden sonra söz al, gel.
OSMAN AŞKIN BAK (İstanbul) – Sen bana
“cahil” diyemezsin. Ben sana şunu söylüyorum…
GÖKHAN GÜNAYDIN (Devamla) – Bu kadar
zor mu kardeşim? Söyledim işte, biraz evvel söyledim.
BAŞKAN – Sayın Bak, Sayın Bak…
GÖKHAN GÜNAYDIN (Devamla) – Sen sus,
ondan sonra gelir, burada anlatırsın. Tamam mı?
OSMAN AŞKIN BAK (İstanbul) – Rotterdam
Limanı’nı söyledim ben sana. Cahil olan sensin.
GÖKHAN GÜNAYDIN (Devamla) – Ben sana
cevap veriyorum.
Bu rakamlar aynı Türkiye’de olduğu
gibi…
OSMAN AŞKIN BAK (İstanbul) – Rakamları
şeyden alma.
GÖKHAN GÜNAYDIN (Devamla) – Bunu
susturacak mısınız, bu arkadaşı?
OSMAN AŞKIN BAK (İstanbul) – Orası
lojistik merkezi.
BAŞKAN – Sayın Bak, lütfen…
OSMAN AŞKIN BAK (İstanbul) – Ama
efendim, “cahil” dedi. Söz istiyorum efendim.
GÖKHAN GÜNAYDIN (Devamla) –
Susturmayacaksanız bırakayım ben, kendisi konuşsun. Böyle bir şey var mı ya?
BAŞKAN – Keşke tüm sayın
milletvekilleri hatiplere saygılı olsalar.
OSMAN AŞKIN BAK (İstanbul) – Bitince
ben söz istiyorum efendim.
BAŞKAN – Sayın Bak, lütfen…
OSMAN AŞKIN BAK (İstanbul) – Tamam
efendim.
GÖKHAN GÜNAYDIN (Devamla) – Aynı
istatistikle Hollanda’nın 35 milyar avro para kazandığı bir memlekette siz
tarım ve gıdada başa baş bile değilsiniz.
Fransa, bu neymiş? Buna -Rotterdam- ne
diyeceksin, söyle bakalım. 60 milyar avro Fransa ihracat yapıyor, 48 milyar
avro ithalata para harcıyor. Yani, Fransa 11 milyar avro para kazanıyor
tarımdan, senin kaybettiğinden.
Gel, ben sana bir de İspanya’dan
bahsedeyim. Oraları böyle ezberleyerek bu işler olmuyor, rakamlara bakacaksın:
matematik, adamı bozar. 61 milyar avro İspanya’nın ihracat rakamı, ithalat
rakamı 47 milyar avro. Bu ne anlama geliyor? Yani, İspanya, Türkiye’den küçük
olan İspanya 13 milyar 794 milyon avro tarımdan para kazanıyor ve siz, hâlâ,
çıkıp bize diyorsunuz ki: “Gayrisafi millî hasılada 1’inciyiz, Slovenya’yı
geçtik, bilmem ne yaptık.” 
Arkadaşlar, bütün bunlar, bütün
içtenliğimle söylüyorum ki bir siyasi çekişme konusunun dışına çıkarılmalı ve
bu resmi gördükten sonra “Yazık ya, on bir yıldır yetki verdiğimiz adamlar
memleketi ne hâle getirmiş bir bakalım.” denilmelidir ama böyle Bakana böyle
milletvekili. (CHP sıralarından alkışlar) Milletvekili, Bakanı korumaktan
vazgeçsin de “Bu rakamlar nedir kardeşim, bize niye yalan söylüyorsunuz?”un
hesabını sormaya başlasın. 
Şimdi, sevgili arkadaşlarım “Türkiye’de
tarımı destekliyoruz.” diyorlar. Ben size gene bir rakam vereceğim. Bakın,
rakam söylüyorum, deyin ki öyle değil. Mehdi Eker tarıma destek vermedi mi?
Verdi tabii. Ne kadar destek verdi? On üç yıl boyunca tarıma verdiğiniz bütün
destek 70 milyar liradır. Doğru mu? Sayın, hangi yıl ne istiyorsanız, oturalım,
teker teker hesabını yapalım. 70 milyar lira tarıma destek vermişsiniz,
ithalata harcadığınız, savurduğunuz para 350 milyar lira. Yani, tarıma
verdiğiniz desteğin 5 katını ithalat için dışarıya atmışsınız ve siz, hâlâ,
çıkıp tarımı, gıdayı savunmaktan bahsediyoruz. Ayıp diye bir şey yok mu? Bu
memleketin çiftçisini iflas ettirdiniz, bu memleketin teknik adamını işsiz
bıraktınız ve hâlâ “Rotterdam, Rotterdam.” diye konuşup duruyorsunuz. Bu
memleket, şu anda dışarıya ithalat parası verecek olmasa yani dışarıdan borçla
para alıp da onunla çeltik almasa, onunla buğday almasa ekmeğini döndürebilecek
durumda değil. 
Ha, ben size rakam vereyim: 93 milyon
dönüme düştü Türkiye'nin buğday ekim alanları. Yani, Türkiye'nin buğday ekim
alanını bile azalttınız ama sizin rakamlara göre buğdayda üretim düşmüyor ve
bunu bize anlatıyorsunuz “Ya, biz buğdayda verimliliği destekledik.” diye. Ben
size rakam veriyorum: Uluslararası Hububat Konseyinin rakamları ile sizin
rakamlarınızı karşılaştırdığımızda, on üç yıl içerisinde 27 milyon ton fark
oluşuyor. Yani, siz, buğdayın bile istatistiğini doğru tutmuyorsunuz, burada
bile istatistikleri çarpıtarak aslında o acı gerçeğin üstünü örtmeye
çalışıyorsunuz.
Söyleyecek çok şey var. Örneğin
mercimek: 565 bin tondan mercimek üretimini 417 bin tona düşürmediniz mi?
Rakamları açın, “Düşürmedik.” deyin. Fasulyeyi 650 bin tondan 506 bin tona
düşürmediniz mi kardeşim? Kuru fasulye üretimi 250 bin tondan 195 bin tona
gerilemedi mi? Bakla üretimi 32 bin tondan 18 bin tona düşmedi mi? Ya, bunları
kim yaptı bu memlekette, ben mi yaptım? Bunları Mehdi Eker ve arkadaşları
yaptı. 
Şimdi, Mehdi Eker ve arkadaşları
deyince onları bir tanıyalım. Bakın, Mehdi Eker; üç dönemdir Diyarbakır
Milletvekili AKP’den, on bir yıldır Bakan. 
Bakan Yardımcısı kim? Diyarbakırlı.
Mesleği ne? Mimar. Yani, bir mimar Tarım Bakanlığı Bakan Yardımcısı. Peki, eskiden
neydi mesleği? Eskiden Ticaret Odası Başkanıydı ama Diyarbakır Milletvekiliydi.

Halis Bilden, TİGEM Genel Müdürü.
Nereli bu vatandaş? Diyarbakırlı. Halis Bilden, TİGEM’e yani tohuma bakacak
yani damızlık hayvana bakacak. Mesleği ne Halis Bilden’in? Mesleği mimar. Ne
yapmış bu mimar Bakanlıkta? Personel Genel Müdür Yardımcılığı yapmış, İdari ve
Mali İşler Daire Başkanlığı yapmış; Et Balık Kurumu Yönetim Kurulu Üyeliği
yapmış, Başkanlığı yapmış; Yüksek Komiserler Kurulu Üyesi aynı zamanda -mutlaka
olması lazım- sonra TİGEM’in Genel Müdürü olmuş. Bir Diyarbakırlı mimardan
başka eti, sütü, tohumu teslim edecek adam bulamadınız mı kardeşim? Ve bu
vatandaş da Diyarbakırlı.
Mustafa Kayhan, veteriner hekim.
Nereli? Diyarbakırlı. Ne yapmış bu vatandaş? Yüksek Komiserler Kurulu Üyesi.
Şimdi ne yapıyor? İstifa ediyor. Ne için? Diyarbakır’dan AKP milletvekili olmak
için. 
Nizamettin Ekinci, Mardin doğumlu ama
okulları Diyarbakır’da okumuş. Personel Genel Müdürü. Ne yapıyor bu vatandaş?
Bakın, bu kamu yönetimi uzmanı, aynı zamanda ÇAYKUR Yönetim Kurulu Üyesi, aynı
zamanda Toprak Mahsulleri Ofisi Yönetim Kurulu Üyesi. Ya, ne bereketlisiniz be
kardeşim(!)
HAYDAR AKAR (Kocaeli) – Yetenekli,
yetenekli(!)
GÖKHAN GÜNAYDIN
(Devamla) - Bir de bilmediğiniz bir şey olsun ya! Bir tane kamu yönetimi
uzmanını alıyorsun, adam
personelden anlıyor, adam çaydan anlıyor, adam hububattan anlıyor. Esas ne?
Esası paradan alıyorsunuz, paradan; başka bir şeyden anlamazsınız. (CHP
sıralarından alkışlar) Yani o yönetim kurulluklarından cebinize para
atacaksınız. 
Şimdi ben soruyorum: Tarım Kredi
Kooperatifi Genel Müdürü, siyasal bilgiler fakültesi mezunu İrfan Güvendi ne
kadar maaş alıyor? Bana bunu bir söyleyin bakalım. Bu, Razi Petrokimyanın
Yönetim Kurulu Başkanlığından ayda ne kadar para alıyor? Bunu bana söyleyin. 
Arkadaşlar, bütün bunları niye
söyledim? Diyarbakır’a benim büyük saygım var, Diyarbakır kadim bir
memlekettir. Elbette, bu memleketin Bakanlığında Diyarbakır’dan da
yönetici olacaktır. 
GIDA, TARIM VE HAYVANCILIK BAKANI
MEHMET MEHDİ EKER (Diyarbakır) – Olmasın.
GÖKHAN GÜNAYDIN (Devamla) - Ancak,
eğer bir Bakan yöneticilerinin tamamını Diyarbakır’dan seçmişse, kendisi
Diyarbakırlıysa, Bakan Yardımcısı Diyarbakırlıysa, 5 genel müdürü
Diyarbakırlıysa, bunların tamamı da AKP’li ya da AKP’den milletvekili olmak
için istifa etmişse biz neyi görüyoruz? Bu Bakanlıkta bir, dar bölge anlayışı
var; iki, müthiş bir siyasallaşma var. İşte, bu başarısızlığın nedeni budur
arkadaşlar.
Ben size söyleyeyim, kendi
bölgeleriyle ilgili olarak ne yapmışlar: GAP değil mi; Diyarbakır, Gaziantep,
Mardin, Adıyaman değil mi? GAP’a ne yapmışlar, bu Diyarbakır’ın çocukları GAP’a
ne yapmışlar? Bakın arkadaşlar, 1,7 milyon hektar alan su bekliyor GAP’ta,
bugüne kadar götürebildiğimiz miktar 411 bin hektar. Siz yılda 19 bin hektar
yalnızca sulama yatırımı yapabiliyorsunuz. Sizin bu yatırım hızıyla GAP’taki
alanların tamamını sulayabilmeniz için altmış altı yıla ihtiyacınız var. Yani
Allah Mehdi Eker’e uzun ömür versin, böyle 6 kere daha on bir yıllık peridoyu yakalayabilirse
GAP’taki sulama alanlarının tamamı sulanacak arkadaşlar. 
Şimdi, böylesine etkin olmayan,
gerçekten verimsiz bir yönetimi hiç olmazsa alkışlamayın, hiç olmazsa “Hesabını
nasıl soralım?” diye bakın. 
Bu neye yol açıyor biliyor musunuz?
Batman’da işsizlik yüzde 23,4; Mardin’de yüzde 20,6; Siirt’te yüzde 20,5;
Şırnak’ta 20,1; Diyarbakır’da 18,7; Şanlıurfa’da 16,3. İşte, siz, tarımın
başladığı toprakları, bu memleketin en güzel topraklarını işsizlik cenneti
hâline getirdiniz. Niye? Çünkü “Bütün cukkaları cebimize nasıl atarız?” diye
düşündünüz. Başka bir şey düşünmediğiniz için memleket maalesef bu durumda.
Son söyleyeceğim
şudur: Böyle genel müdürlerinize yönetim kurulu üyelikleri ayarlayacağınıza,
Türkiye’de 20 bin kadronuz boş, bu kadrolara ziraat mühendisi, gıda mühendisi,
veteriner hekim, su ürünleri mühendisi, balıkçılık teknolojisi mühendisi,
laborant, tekniker, teknisyen, bu arkadaşları atayın. Yani, bütün kadroların
maaşlarını genel müdürleriniz yiyeceğine, memleketin çocuklarına imkân tanıyın
da Tarım Bakanlığı biraz AR-GE’ye kavuşsun, Tarım Bakanlığı biraz siyaseti bir
tarafa bıraksın, dar bölgeciliği bir tarafa bıraksın ve memleketin evlatlarına
hiç olmazsa iş versin.
Hepinize
teşekkür ederim. (CHP sıralarından alkışlar) 
BAŞKAN – Teşekkür
ediyorum.
OSMAN AŞKIN BAK
(İstanbul) – Sayın Başkanım, şahsıma “cahil” diyerek sataşmıştır, söz
istiyorum.
BAŞKAN – Ne diye
sataştı size?
OSMAN AŞKIN BAK
(İstanbul) – “Cahil” diyerek sataşmıştır.
BAŞKAN –
Efendim?
OSMAN AŞKIN BAK
(İstanbul) – “Cahil” diyerek sataşmıştır efendim.
BAŞKAN – Niye
“cahil” dedi size?
OSMAN AŞKIN BAK
(İstanbul) – Kendisi herkese öyle davranıyor demek ki. Cevabını vermek
istiyorum efendim.
HAYDAR AKAR
(Kocaeli) – Hangi maddeden istiyor efendim, hangi maddeden?
OSMAN AŞKIN BAK
(İstanbul) – 69 efendim.
BAŞKAN –
Buyurun.
IX.- SATAŞMALARA İLİŞKİN
KONUŞMALAR
1.- İstanbul Milletvekili
Osman Aşkın Bak'ın, Ankara Milletvekili Gökhan Günaydın’ın (11/49) esas
numaralı Gensoru Önergesi üzerinde CHP Grubu adına yaptığı konuşması sırasında
şahsına sataşması nedeniyle konuşması
OSMAN AŞKIN BAK
(İstanbul) – Teşekkür ederim Sayın Başkan.
Öncelikle,
hatibin bir milletvekiline karşı böyle bir cümle kullanması çok yanlış. 
Bir kere, ben
size katkı yapmaya çalıştım, dinleseydiniz, değerlendirirdiniz.
GÖKHAN GÜNAYDIN
(Ankara) – Şimdi zamanı, yap o katkıyı şimdi oradan. Oradan yaparsın o katkıyı
şimdi.
OSMAN AŞKIN BAK
(Devamla) – Şunu söylersiniz: Bakın, Hollanda’yla ilgili verdiğiniz rakamlar…
Bir kere, Rotterdam Limanı’nı düşünmeniz lazım. Rotterdam Limanı’nı ben gezdim,
orada staj da yaptım, çalıştım da.
GÖKHAN GÜNAYDIN
(Ankara) – İzmir Limanı’nı düşünmeyecek miyiz?
OSMAN AŞKIN BAK
(Devamla) – Bakın, dinleyin önce; bakın, dinleyin, ben bilgi veriyorum size.
Bilgi veren insanı bir dinleyin, bilgiyle beraber zenginleşin. Bakın, rakamlara
bakın.
GÖKHAN GÜNAYDIN
(Ankara) – Sen kim, bana bilgi vermek kim ya!
OSMAN AŞKIN BAK
(Devamla) – Şimdi, Hollanda’nın Rotterdam Limanı bir lojistik üssüdür. Tahıllar
gelir. Oradaki siloları gezmediyseniz, ben sizi götüreyim, gezdireyim. Orada
“farm” vardır.
GÖKHAN GÜNAYDIN
(Ankara) – Ya, ithalattan, ihracattan bahsediyoruz, bütün rakamlardan
bahsediyoruz! Ne diyorsun sen? Bütün rakamlardan bahsediyoruz biz!
OSMAN AŞKIN BAK
(Devamla) – Bakın, siz ne konuşuyorsunuz? Dolayısıyla, o rakamlar, yapılan
ihracatların hepsi oradan gelen mallarla alakadır. 
HAYDAR AKAR
(Kocaeli) – Buğday Dubai’den geliyor.
OSMAN AŞKIN BAK
(Devamla) – Dolayısıyla, siz Rotterdam Limanı’nı bir gezin, bir görün. Ondan
sonra şuna bakın… 
GÖKHAN GÜNAYDIN (Ankara)
– Ya, gelene “ithalat” diyoruz, gidene “ihracat” diyoruz. Limandan geliyor
zaten, başka bir yerden gelmiyor.
OSMAN AŞKIN BAK (Devamla) – Bakın, size
bir şey söyleyeyim. Ben burada katkı yapmaya çalıştım. Ama, şunu dinle: Siz,
her zaman, insanlara, size bir şey söyleyen insana “cahil” mi dersiniz, yoksa
“bidon kafalı” mı derseniz, “göbeğini kaşıyan” mı dersiniz? 
GÖKHAN GÜNAYDIN (Ankara) – Herkese
demem, sana diyorum. 
OSMAN AŞKIN BAK (Devamla) – Ya,
arkadaş, millete yukarıdan bakmayı bırakın; katkıları alın, dinleyin. Yanlış
olabilir, beni de ikna et, beraber konuşalım. Ama niye oradan “cahil” diye
bağırıyorsun? Esas bu cümleler sana yakışmıyor. Bu rakamları biliyorsan, bir
milletvekili arkadaşına “cahil” diye konuşma. 
GÖKHAN GÜNAYDIN (Ankara) – Anlatıyoruz,
anlatıyoruz.
OSMAN AŞKIN BAK (Devamla) – Ben sana
öyle söylemeyeceğim. Bilgilerinize katkı alın, konuşun, faydası olur. Sonra
rakamları çarpıtmayın lütfen. Lütfen böyle konuşmayın. 
Ve şunu da söyleyeyim: Eğer bağırarak
konuşuyorsanız insanları ikna edemezsiniz. Bağırarak konuşmanız doğru
söylediğiniz anlamına gelmez. Sizi, güzel dinlerler, bilgi, katkı sağlarlar,
biz de faydalanırız ama insanlara “cahil” demeyin, “göbeğini kaşıyan” demeyin,
“bidon kafalı” demeyin. Sizi sandığa gömerler, her zaman da sandığa gömdüler.
Bunu unutmayın.
Teşekkür ederim. (AK PARTİ sıralarından
alkışlar)
GÖKHAN GÜNAYDIN (Ankara) – Sayın
Başkan... Sayın Başkan...
BAŞKAN – Buyurun Sayın Günaydın.
GÖKHAN GÜNAYDIN (Ankara) – Hatip,
hitabında benim söylemediğim “göbeğini kaşıyan adam”, “bidon kafalı adam” gibi
deyimleri, sanki benim kullandığımı ima ederek tarafıma sataşmıştır. 60’ıncı
maddeden söz istiyorum.
BAŞKAN – Buyurun Sayın Günaydın.
Sataşma nedeniyle iki dakika size söz
veriyorum. (CHP sıralarından alkışlar)
2.- Ankara Milletvekili
Gökhan Günaydın'ın, İstanbul Milletvekili Osman Aşkın Bak’ın sataşma nedeniyle
yaptığı konuşması sırasında şahsına sataşması nedeniyle konuşması
GÖKHAN GÜNAYDIN (Ankara) – Evet,
teşekkür ederim Sayın Başkan. 
Hepinizi bir kez daha saygıyla
selamlıyorum. 
Sevgili arkadaşlarım, ben, buraya,
kürsüye çıkarken bir söz söyleyerek çıktım: Gelin, şu on bir, on iki yılın
muhasebesini beraber yapalım, verileri ortaya koyalım ve bu verileri çarpmadan,
bölmeden yani çarpıtmadan, doğru dürüst ortaya koyarak başarılılarsa hep
beraber aferin diyelim, ya değilse hesabını soralım dedim. 
Şimdi, bana, eğer ben Hollanda’nın dış
ticaret rakamını kullanırken “Rotterdam Limanı’nı unutma.” diyorsa bir insan, o
zaman ben ona derim ki: İthalatın, ihracatın Rotterdam Limanı’ndan başka
kaynakları da var. Bak ithalat kara yoluyla da olur, deniz yoluyla da olur,
hava yoluyla da olur, Rotterdam Limanı da buna dâhildir. 
OSMAN AŞKIN BAK (İstanbul) - Tahıl öyle
taşınmaz; tahıl, büyük kütleler hâlinde taşınır. 
LÜTFÜ TÜRKKAN (Kocaeli) – Chicago’dan
gelir tahıl, bravo; Rotterdam değil.
GÖKHAN GÜNAYDIN (Devamla) – Gerçekten
Hollanda da “reexport” yapan bir ülkedir ancak “reexport” da doğal olarak bütün
bu hesabın içine girer diyorum ve bütün bunlardan Hollanda 35 milyar avro para
kazanıyor diyorum. Ne yapsın? Tablo o kadar kötü ki, arkadaş kıvranıyor,
kıvranıyor, söyleyecek başka bir şey bulamadığı için de diyor ki: “Limanları
unutma.” Sanki Türkiye’de liman yok, sanki Fransa’da liman yok, sanki İtalya’da
liman yok. 
OSMAN AŞKIN BAK (İstanbul) –
Rotterdam’ın rakamlarına bak, Rotterdam’ın. Seni götürelim, dünyayı gez gör. 
GÖKHAN GÜNAYDIN (Devamla) – Türkiye’den
örnek veriyoruz, Avrupa’dan örnek veriyoruz, Fransa’dan örnek veriyoruz ama
Allah size kolaylık versin kardeşim; “Ben biat edeceğim.” diye, “Bir dönem daha
milletvekili olmak için göze gireceğim.” diye böylesine garip, ipe sapa gelmez,
somut gerçekle hiçbir bağlantısı olmayan şeyleri savunmak durumunda
kalıyorsunuz. Ben bir kez daha söylüyorum ki: Allah size kolaylık versin. 
Bu tutanakları torunlarınız okuyacaklar
ve “Gerçekten, ne kadar doğru saptamalar yapmışlar.” demeyecekler, “Ya, adamın
bir tanesi ‘Gelin dönem biterken güzel güzel tarım konuşalım, muhasebe
yapalım.’ derken bizimki hâlâ laf atma derdindeymiş, o attığı lafın da en ufak
bir somutluğu yokmuş.” diyecek. Dolayısıyla, adınıza üzülüyorum.
Teşekkür ederim. (CHP sıralarından
alkışlar)
OSMAN AŞKIN BAK (İstanbul) – Kendi
adına üzül, kendi adına.
GÖKHAN GÜNAYDIN (Ankara) – Ben
söyleyeceğimi söyledim, çık sen de söyle.
BAŞKAN – Teşekkür ediyorum.
VIII.- GENSORU (Devam)
A) Ön Görüşmeler (Devam)
1.- HDP Grubu adına, Grup
Başkan Vekili Iğdır Milletvekili Pervin Buldan’ın, hayvancılık ve tarım
sektörünün bitme noktasına geldiği iddiasıyla Gıda, Tarım ve Hayvancılık Bakanı
Mehmet Mehdi Eker Hakkında Gensoru açılmasına ilişkin Önergesi (11/49) (Devam)
BAŞKAN – Adalet ve Kalkınma Partisi
Grubu adına söz isteyen Mehmet Erdoğan, Adıyaman Milletvekili.
Buyurun Sayın Erdoğan. (AK PARTİ
sıralarından alkışlar)
AK PARTİ GRUBU ADINA MEHMET ERDOĞAN
(Adıyaman) – Sayın Başkan, değerli milletvekilleri; HDP Grubunun Gıda, Tarım ve
Hayvancılık Bakanımız Sayın Mehdi Eker hakkında vermiş olduğu gensoru üzerinde,
AK PARTİ Grubu adına söz almış bulunmaktayım. Sizleri saygıyla selamlarım.
Değerli hatipleri dinledim, gerçekten,
farklı bir ülkede mi yaşıyoruz dedim. Çektiğimiz sıkıntıları, insanları
ayırdığınız sınıfları, bu düşüncenin hâlen devam ettiğini görmek beni gerçekten
üzdü.
SADİR DURMAZ (Yozgat) – Mehmet Bey, biz
sizi ne zaman dinlesek emin olun ki farklı bir ülkede yaşadığımızı düşünüyoruz.

MEHMET ERDOĞAN (Devamla) – Ahmet
Kaya’yı rahmetle hatırlıyorum, “Diyarbakırlıymış, adı Bahtiyar; suçu saz
çalmakmış öğrendiğim kadar.” derdi. Diyarbakırlı mevlit okudu diye suçladı.
İşte, bu ayrımcı zihniyet var ya değerli dostlar, işte, ne çektiysek bundan
çektik. (AK PARTİ sıralarından alkışlar)
GÖKHAN GÜNAYDIN (Ankara) – Ayıp oluyor,
ayıp! Ayıp oluyor sadece, başka bir şey değil. 
HAYDAR AKAR (Kocaeli) – O ayrımcılık,
ötekileştirme size ait. Bu ülkeyi, Alevi, Sünni; Gürcü, Laz, Kürt diye bölen
sizsiniz. 
MEHMET ERDOĞAN (Devamla) – Gözünün
önünü göremeyen bir Türkiye vardı, şimdi, 2023 hedeflerini gerçekleştirmek için
emin adımlarla yürüyen bir Türkiye var. 
GÖKHAN GÜNAYDIN (Ankara) – Sen bir
bakan ol, herkesi Adıyamanlı yap. 
MEHMET ERDOĞAN (Devamla) – Asıl
kaptanlık burnunun ucunu görmek değil, ufku görmektir. “İstikbalde en güçlü
sada bu milletin sadası olmalıdır.” diye yürüyen…
HAYDAR AKAR (Kocaeli) - İlk defa saman
ithal edilecek zamanınızda, et ithal edilecek, canlı hayvan ithal edilecek;
burnunun ucunu göreceksin.
MEHMET ERDOĞAN (Devamla) – …reisin
başkanlığında, cumhuriyetimizin 100’üncü yılında zalimin çekindiği, mazluma
merhamet eli olarak uzanan bir Türkiye var. 
GÖKHAN GÜNAYDIN (Ankara) – Anlat,
anlat.
MEHMET ERDOĞAN (Devamla) – Bu milletin
yolu açıktır değerli dostlar, geleceğimiz aydınlıktır. 40 milyar dolar ihracat,
150 milyar dolar tarımsal millî gelir, suya hasret topraklarımızın suya
kavuştuğu bir Türkiye için çalışıyoruz. 
GÖKHAN GÜNAYDIN (Ankara) – Hâlâ devam
ediyorsun, hâlâ devam ediyorsun.
MEHMET ERDOĞAN (Devamla) – Tarımdaki
stratejilerin, yeniliklerin öncüsü Sayın Bakanımız Mehdi Eker’e teşekkür
ediyoruz. Şunun farkındayız: Yaptıklarımız var ama yapamadıklarımız da var,
eksiklerimiz de var, bunları tamamlamak için gayret ediyoruz.
Değerli milletvekilleri, tarım,
Türkiye’deki büyük potansiyeli kullanmaya değişik yollardan katkısı, çalışan
kesime yüzde 23 oranında istihdam yaratması, ülke nüfusunun zorunlu gıda
maddelerini karşılaması, aynı zamanda kendi besin güvenliğimizi koruması gibi
stratejik bir öneme sahip.
HAYDAR AKAR (Kocaeli) – Nereden geldi
istihdama sizin zamanınızda? Ne kadardı, nereye geldi, onu da söyle.
MEHMET ERDOĞAN (Devamla) – İktidara
geldiğimizde itibarı yıpratılmış, ekonomi içinde “kara delik” diye
nitelendirilen bir tarım ve çiftçimiz vardı. 9 Aralık 1999, IMF’ye verilen
niyet mektupları, neler söylediniz…
HAYDAR AKAR (Kocaeli) – Dış borç bitti
değil mi? Bir, “hazine.gov.tr”ye gir de kaç para kredi aldığına bak IMF’ye
ödemek için. 
MEHMET ERDOĞAN (Devamla) – …“Reform
yapacağız” dediniz. O reform programlarının orta vadeli amacı, var olan
destekleme programlarını safhalar hâlinde ortadan kaldırmak ve doğrudan gelir
desteği sistemiyle değiştirmek deniyordu. 57’nci Hükûmet doğrudan gelir
desteğine geçişi “Kamu maliyesi üzerindeki tarımsal destekleme yükünü
hafifletme amacında olduğumuz kesindir.” diye ne yazık ki bunu ifade ediyordu.
“Tarımda reform” adı altında bu ülkenin aziz çiftçilerine bir zehir içirildi
değerli arkadaşlar ama milletimiz bunları unutmadı. Kredi sübvansiyonlarının
kaldırılacağı, dolaylı destekler yerine doğrudan gelir desteği konulacağı,
gübre desteğinin kaldırılacağı, Muhtaç Çiftçilere Ödünç Tohumluk Desteğinin
Verilmesi Hakkında Kanun’un kaldırılacağı; Toprak Mahsulleri Ofisinin fiyat
desteğinin kaldırılacağı, hububat fiyatları, şeker pancarı fiyatları, tütün
fiyatları… “Ey IMF, sana bu mektubu veriyorum. Bu mektupta verdiğim taahhüdüm
sözümdür. Bu oranı geçirmeyeceğim, bu oranın daha üzerinde bu millete bir şey
vermeyeceğim.” Millete açıklamadılar ama IMF’ye her şeyi detayına kadar, en
derinlemesine kadar ifade etmekten çekinmediler. 
ALİ SERİNDAĞ (Gaziantep) – Ya,
memlekette şeker pancarı mı kaldı?
MEHMET ERDOĞAN (Devamla) – Değerli
milletvekilleri, tam 765 bin çiftçimiz 2,7 katrilyonluk bir borçla karşı
karşıya kalmıştı. O günlerde enflasyon yüzde 45; Ziraat Bankasından yüzde 59,
Tarım Krediden yüzde 69’la borçlanmış, borç sarmalında, haciz kıskacında olan
bir çiftçimiz vardı değerli dostlar ama işte o gün AK PARTİ imdadına yetişti;
2,7 milyar TL’lik borcun 1,2 milyar TL’sini sildik, geri kalanını üç yılda
ödeme imkânı getirdik. 
SADİR DURMAZ (Yozgat) – Nereden
sildiniz, bir de onu açıkla. 
MEHMET ERDOĞAN (Devamla) – Çünkü artık
Türkiye’de gerçekleri gören, halkını iyi anlayan, üretime değer veren bir
iktidar iş başındadır.
SADİR DURMAZ (Yozgat) – Nasıl sildiniz?
MEHMET ERDOĞAN (Devamla) – Bizim
insanımıza bir gönül borcumuz var, bunu ödeme azmi ve gayreti içerisindeyiz. 
Tarım politikalarını belirlerken
popülist yaklaşımla, siyasi menfaatleri memleket menfaatlerinin önüne koyarak
hareket etme lüksümüz olmadı. Her kuruşun hesabını iyi yapmak, bu hesabı
yaparken de resmin tamamını görmeyi asla ihmal etmemeliydik. Çok gördük: “Ne
veriyorsa 2 katını veriyorum.” diyenleri çok gördük, “Çamurun üstüne oturmam.”
diyenleri gördük, “Verdimse ben verdim.” diyenleri gördük. İşte, AK PARTİ,
bozulan dengeleri düzeltmek için geldi. 
S. NEVZAT KORKMAZ (Isparta) – “Evdeki
paraları sıfırladın mı?” diyenleri de gördük Mehmet. “Evdeki paraları
sıfırlandın mı?” diyenleri de çok gördü bu millet. 
MEHMET ERDOĞAN (Devamla) – İktidara
gelmek için pervasızca laf atıp tutanların, Kafdağı’nın ardındakini
vadedenlerin, her yolu mübah görenlerin aynaya baktıklarında yüzleri kızarmadı
ama milletin aynasında mahcup oldular. 
S. NEVZAT KORKMAZ (Isparta) – 17, 25
yolsuzluklarını aklayanları da çok gördük.
MEHMET ERDOĞAN (Devamla) – Yıllardır
“Tarım ülkesiyiz.” diye bizi oyalayanlara sormak lazım: Neredeydi Tarım Kanunu,
neredeydi Tohumculuk Kanunu, çiftçilerimizi mağduriyetten kurtaracak tarım
ürünleri sigortamız neredeydi?
SADİR DURMAZ (Yozgat) – On üç yılda her
bir yıl 1 düzenleme yapsan 13 tane düzenleme yapmış olursun. 
MEHMET ERDOĞAN (Devamla) – İşte AK
PARTİ, sorunları çözme konusundaki irade ve kararlılığının önemli bir sonucu
olarak bugün tarımda önemli bir noktaya geldi. 
SADİR DURMAZ (Yozgat) – Senin aklınız
ermez bu işlere.
MEHMET ERDOĞAN (Devamla) – Tarımda
cumhuriyet döneminde hiç olmadığı kadar destek, bu dönemde AK PARTİ’yle ulaştı.
Tarım Kanunu da dâhil sektörle ilgili 15 önemli kanun çıkarıldı. 
Değerli dostlar, arkadaşlarımız,
hatipler anlattılar: “İthalata milyar dolarlar harcanıyor.” diye. hatırlar mısınız o günleri? 
ÖNDER MATLI (Bursa) – Hatırlat. 
MEHMET ERDOĞAN (Devamla) – Borç sormalı, haciz kıskacı,
dövizin yükseldiği, insanların umutlarının tükendiği, borsanın dibe vurduğu
dönemde, işte o günlerde onların yaptıkları ama AK PARTİ’nin bir güneş gibi bu
milletin ufkuna doğup da yaptıkları apaçık ortadadır.
GÖKHAN GÜNAYDIN (Ankara) – Ya, bir tane rakam ver, Allah’ını
seversen bir tane rakam ver, nutuk atma da bir tane rakam ver ya. Hangi üretimi
nereden nereye çıkarttın ya? Bir üründe bir tane rakam ver ya. 
MEHMET ERDOĞAN (Devamla) – Rakamları vereceğim. 
Şimdi, sayın hatip “Milyar dolarlar ithalata gitti.” dedi.
Değerli dostlar, hatırlar mısınız, 1 milyar dolar IMF’den almak için el pençe
divan duruldu. 
S. NEVZAT KORKMAZ (Isparta) – Evet, at pazarlığı yaptınız,
Kuveyt’te at pazarlığı yaptınız, Kuveyt’te. 
MEHMET ERDOĞAN (Devamla) – 1 milyar dolar IMF’den alınacak
100 milyon dolarlık dilimi için bu Mecliste on beş günde 15 kanun çıkarıldı. 
S. NEVZAT KORKMAZ (Isparta) – Ali Babacan Bey’e sor bakalım,
o 1 milyar dolar için at pazarlığı yaptı mı yapmadı mı?
MEHMET ERDOĞAN (Devamla) – Kamu düzenini sağlama adına bir
kanunu çıkarmak için on beş günde çıkarttırmayanlar, bunun için her türlü
muhalefeti yapanlar, sizler, sizin gibi düşünenler; o gün, ne yazık ki IMF’nin
talimatıyla on beş günde 15 kanunun çıkarılması burada gerçekleşti. 
S. NEVZAT KORKMAZ (Isparta) – Mehmetçiğim Ali Babacan at
pazarlığı yaptı mı yapmadı 1 milyar dolar için?
MEHMET ERDOĞAN (Devamla) – Tohumun toprakla, emeğin
bereketle buluştuğu bu coğrafyada hayaller gerçeğe, umutlar üretime dönüşmeye
AK PARTİ’yle devam ediyor.
GÖKHAN GÜNAYDIN (Ankara) – Bir tane rakam ver ya, bir tane
rakam ver, bırak hayali, umudu; bir tane rakam ver ya, bir rakam ver, bir
rakam! 
MEHMET ERDOĞAN (Devamla) – Tarımın millî gelire katkısı her
yıl artıyor, 36 milyar liradan 116 milyar liraya ulaştı. Tarım ürünlerimiz
artık dünya pazarlarında. 4 milyar dolar tarımsal ihracatımız 18 milyar dolara
ulaştı. 
S. NEVZAT KORKMAZ (Isparta) – Popülist konuşmalar karın
doyurmuyor Mehmet. Sürenin sonuna geldin, çiftçiyle yüzleşeceksin, çiftçiyle
yüzleşeceksin. 
BAŞKAN – Sayın Korkmaz, lütfen…
MEHMET ERDOĞAN (Devamla) – Tarımsal dış ticarette net
ihracatçıyız. 
GÖKHAN GÜNAYDIN (Ankara) – İthalat ne oldu, ithalat ne oldu?
MEHMET ERDOĞAN (Devamla) – 2002’de 14’üncü sırada olan
ülkemiz, şimdi un ihracatında 2005’ten bu yana dünyada 1’inci. (AK PARTİ
sıralarından “Bravo” sesleri, alkışlar) 
S. NEVZAT KORKMAZ (Isparta) – Çiftçi seni bekliyor Mehmet,
Besni çiftçisi sizleri bekliyor.
MEHMET ERDOĞAN (Devamla) – Buğday ithal ediyoruz da bunu un
olarak ihraç ediyoruz hem de dünyada 1’inciyiz, bu aldığımız buğdaylar un
olarak gidiyor; bunu herhâlde göremediniz. 
GÖKHAN GÜNAYDIN (Ankara) – Gördük, gördük. 9 milyar dolar
buğdaya para veriyorsunuz, 6 milyar dolar…
BAŞKAN – Sayın Günaydın, siz konuşurken müdahale edilmesin
istiyordunuz, lütfen ama…
MEHMET ERDOĞAN (Devamla) – Siyasetçiye yakışan dinlemektir,
ben sizi dinledim, laf atmadım.
GÖKHAN GÜNAYDIN (Ankara) – Doğru, ben senden sonra
geleceğim…
MEHMET ERDOĞAN (Devamla) – 78 milyon vatandaşımızı, 35
milyon turisti besliyoruz, üstüne de 18 milyar dolar tarım ve gıda ürününü
ihraç ediyoruz. Hayvansal üründe ihracatta rekorlar kırılıyor. On üç yıl aradan
sonra 2013 yılında Avrupa Birliğine süt ve süt ürünleri ihracatımız yeniden
başladı. Tarımsal kredi faiz oranları düşürüldü; yüzde 59-yüzde 69 nereydi,
yüzde 0,8 nerede? 2002’de çiftçilerimize 1,8 milyar liralık tarımsal destek
verildi, 2014 yılında 9,7 milyar, 2015 yılında tam 10 katrilyon destek
vereceğiz. (AK PARTİ sıralarından alkışlar) 
ÖNDER MATLI (Bursa) – Nereden nereye! 
OSMAN AŞKIN BAK (İstanbul) – Bravo, ver
rakamları! 
MEHMET ERDOĞAN (Devamla) - 12 kalem
olan destek sayısı 63 kaleme çıkarıldı. “Bu destekler nedir?” diyor.
GÖKHAN GÜNAYDIN (Ankara) – İthalatın
beşte 1’i. 
MEHMET ERDOĞAN (Devamla) - Değerli
dostlar, değerli milletvekilleri; 2002 yılındaki bütçenin yatırım miktarı
sadece 9 milyar lira iken, sadece yatırım miktarı 9 katrilyon iken AKP PARTİ
iktidarında sadece bu yıl çiftçimize tam 10 katrilyon ödeyeceğiz. Helalühoş
olsun. (AK PARTİ sıralarından alkışlar) Ama yeterli mi? Bunların yetmediğinin
de bilincindeyiz.
GÖKHAN GÜNAYDIN (Ankara) – Mazottan ne
kadar alıyorsunuz, mazottan? 
MEHMET ERDOĞAN (Devamla) - İktidarımız
döneminde çiftçilerimize toplam 70 katrilyon lira nakit hibe desteği verildi. 
GÖKHAN GÜNAYDIN (Ankara) – 150
katrilyon lira ithalat.
OSMAN AŞKIN BAK (İstanbul) – Rakam
istiyor, ver, ver! 
MEHMET ERDOĞAN (Devamla) - 2002’de 83
milyon lira olan hayvancılık desteği 2,7 milyar liraya yükseldi. 
OSMAN AŞKIN BAK (İstanbul) – O,
rakamları 70’li yıllardan almış galiba!
BAŞKAN – Sayın Bak, konuşan muhalefet
milletvekili değil. 
MEHMET ERDOĞAN (Devamla) – Hayvancılığa
AK PARTİ döneminde tam 15 katrilyon, 15 milyar lira destekleme verildi.
Yılların sorunu olan verimli arazilerin bölünmesine kalıcı çözüm getiren yasal
düzenlemeler yapıldı. Arazi toplulaştırması çalışmalarına hız verildi, parçalı
araziler birleştirildi. Yerli tohumculuğu destekledik. Tarım sigortası
uygulamalarını başlattık. Yapılan bu desteklerle buğday üretimimiz 22 milyon tona,
mısır üretimimiz 6 milyon tona ulaştı; çeltik 900 bin tona, ayçiçeği üretimi
1,5 milyon tona ulaştı. Cumhuriyet tarihinin üretim rekorları kırıldı. Toplam
hububat üretimimiz yüzde 22 artarak 37,5 milyon tona, toplam meyve üretimimiz
yüzde 37 artarak 19 milyon tona yükseldi. Hayvancılıkta ıslah çalışmaları, mera
ıslah çalışmaları yapıldı. 
Değerli milletvekilleri, 3 Kasım
2002’de Türkiye’de aziz milletimiz yeni bir güne büyük umutlarla başlamıştı.
Eski Türkiye’de millî irade vesayet tehdidi altındaydı, 28 Şubatın gölgesi eski
Türkiye’nin üzerindeydi. 
S. NEVZAT KORKMAZ (Isparta) – Hâlâ mı
istismar Mehmet? 
MEHMET ERDOĞAN (Devamla) - Eski
Türkiye’de insanlar düşünceleri, inançları, kıyafetleri, konuştukları diller
itibarıyla tahrik ediliyor, sorgulanıyor, dışlanıyordu; tehdit olarak
görülüyordu. Eski Türkiye’de on altı ayda bir Hükûmet değişiyordu. Eski
Türkiye, IMF kapısında sıradan IMF memurlarıyla müzakere eden bir Türkiye’ydi.
Bizler yeni Türkiye derken bir daha değil namerde, merde dahi muhtaç olmayan bir
Türkiye’yi arzuluyoruz. 
S. NEVZAT KORKMAZ (Isparta) - Graham
Fuller de “Yeni Türkiye.” diyor.
MEHMET ERDOĞAN (Devamla) - Kısa dönemli
iktidara ayarlı olanların zihinleri, gönülleri, yürekleri bunu anlamaya yetmez.
Eski Türkiye dünya gündemine sadece terörle, depremle gelen Türkiye’ydi. Yeni
Türkiye, evet, eleştiriyorlar, birileri üzerimize geliyor…
S. NEVZAT KORKMAZ (Isparta) -
Kasalarla, ayakkabı kutulularıyla geliyor, milyar dolarlarla geliyor yeni
Türkiye.
MEHMET ERDOĞAN (Devamla) - …ama
yaptıklarıyla, vizyonuyla, insanlık âlemine sahip çıkmasıyla uluslararası
gündemin en önemli aktörlerinden biridir. Eski Türkiye’de 1 milyar dolar
IMF’den borç almak için el pençe divan duranlar vardı. Eski Türkiye’de Hakkâri,
Edirne değil, başkent Ankara’nın köylerine yol götüremeyen, su götüremeyen bir
Türkiye vardı. Eski Türkiye’de seçim ekonomisi diyerek popülizm yaptılar,
milletin kaynakları çarçur edildi, milletin emanetine haksızlık ettiler. (AK
PARTİ  sıralarından alkışlar) İşte, eski Türkiye’de yapılan bu yanlışlara aziz
milletimiz “Dur.” dedi. İnşallah, 2015 seçimlerine doğru yürürken, Anadolu’nun
her bir köşesinde biz bu güneşin yükseldiğine bir daha şahitlik edeceğiz. Biz
insanımızla gönül diliyle konuşmaya devam edeceğiz. 2015 seçimlerinde de
inanıyorum ki aziz milletimiz emaneti bir kez daha AK PARTİ’ye verecektir.
Nasıl 4 Kasım sabahı yeni bir Türkiye’ye, yeni bir dünyaya doğmuşsa güneş,
inşallah 7 Haziranda da yepyeni bir dünyaya, yepyeni bir Türkiye’ye doğru
yürüyüşümüz hızlı bir şekilde devam edecek diyor, sizleri saygıyla
selamlıyorum. (AK PARTİ sıralarından “Bravo” sesleri, alkışlar)
BAŞKAN – Teşekkür ediyorum.
ALİ UZUNIRMAK (Aydın) – Sayın Başkan…
SADİR DURMAZ (Yozgat) – Sayın Başkan…
BAŞKAN – Bir saniye, önce anlaşın
hanginizin söz isteyeceğine.
SADİR DURMAZ (Yozgat) – Konuşmacı,
şahsımı kastederek Sayın Bakana yaptığım bir değerlendirme üzerinden mevlitten
rahatsız olduğumuz gibi, konuşmamı son derece saptırmıştır. O nedenle
sataşmadan dolayı söz istiyorum.
BAŞKAN – Buyurun Sayın Durmaz, sataşma
nedeniyle iki dakika söz veriyorum.
IX.- SATAŞMALARA İLİŞKİN
KONUŞMALAR (Devam)
3.- Yozgat Milletvekili Sadir
Durmaz'ın, Adıyaman Milletvekili Mehmet Erdoğan’ın (11/49) esas numaralı
Gensoru Önergesi üzerinde AK PARTİ Grubu adına yaptığı konuşması sırasında şahsına
sataşması nedeniyle konuşması
SADİR DURMAZ (Yozgat) – Sayın Başkan,
sayın hatip, benim Sayın Bakanımıza bir siyasi ironi olarak “Mevlit okumayı
biliyorsa mahvettiği, öldürdüğü çiftçimizin cenaze namazını da kıldıracaktır.”
şeklindeki değerlendirmemi aldı, “Bizim mevlitten rahatsız olduğumuz.”
şeklinde, tam da AKP’ye yakışır bir şekilde saptırdı. 
Şimdi, benim bu söylemimden rahatsız
olan sayın konuşmacı, peygamberlik halkası ne zaman sona erdi, soruyorum?
Peygamber Efendimiz’le birlikte değil mi? Recep Tayyip Erdoğan’a “ikinci
peygamber” dediklerinde niçin rahatsız olmadın? 
RECEP ÖZEL (Isparta) – Kim dedi onu ya?
SADİR DURMAZ (Devamla) – “Allah’ın
bütün vasıflarını, sıfatlarını taşıyor.” dediğinde niçin rahatsız olmadın? 
RECEP ÖZEL (Isparta) – Şimdi sen
çarpıtıyorsun, öyle bir şey yok. 
SADİR DURMAZ (Devamla) – “Peygamber
Efendimiz kibir yaptı, biz kibir yapmadık.” dediklerinde niçin rahatsız
olmadın? “Bakara makara” diyerek Kur’an-ı Kerim’le dalga geçildiğinde…
S. NEVZAT KORKMAZ (Isparta) – Oy verdi,
oy, oy, oy!
SADİR DURMAZ (Devamla) - …niçin
rahatsız olmadın da benim söylediğim bir siyasi ironiyi saptırıp… 
S. NEVZAT KORKMAZ (Isparta) –
Akladılar, oy verdiler. 
SADİR DURMAZ (Devamla) – Ne zaman
bırakacaksınız dinle aldatmayı? Ne zaman bırakacaksınız din alıp din satmayı? 
RECEP ÖZEL (Isparta) – Hiç de din alıp
satmıyoruz. 
SADİR DURMAZ (Devamla) – Ayıp oluyor!
MEHMET ERDOĞAN (Adıyaman) – Çok ayıp,
çok. 
SADİR DURMAZ (Devamla) – Ben mevlit
için… Sayın Bakan okudu mevlidi, kendisi gelir cevabını verir, bende söylerim,
ama ben mevlitten rahatsız olmam, elhamdülillah Müslüman bir Türk çocuğuyum
ben. Anladınız mı?
MEHMET ERDOĞAN (Adıyaman) – Tamam ne
güzel, ama din alıp satmayla itham edemezsiniz. 
SADİR DURMAZ (Devamla) – Çok teşekkür
ederim Sayın Başkanım. 
BAŞKAN – Teşekkür ediyorum. 
ALİ UZUNIRMAK (Aydın) – Sayın Başkan… 
MEHMET ERDOĞAN (Adıyaman) – Sayın
Başkan…
MEHMET NACİ BOSTANCI (Amasya) – Sayın
Başkan…
BAŞKAN – Bir saniye Sayın Bostancı,
Sayın Uzunırmak daha önce el kaldırmıştı. 
Buyurun Sayın Uzunırmak. 
ALİ UZUNIRMAK (Aydın) – 57’nci
Hükûmetle ilgili -grubumuzun, partimizin hükûmette olduğu bir dönemi- çarpık
bilgiler ve suçlayıcı bir ifade kullanılmıştır, aydınlatmak istiyorum. 
BAŞKAN – Buyurun Sayın Uzunırmak, iki
dakika da size söz veriyorum sataşma nedeniyle. 
4.- Aydın Milletvekili Ali
Uzunırmak'ın, Adıyaman Milletvekili Mehmet Erdoğan’ın (11/49) esas numaralı
Gensoru Önergesi üzerinde AK PARTİ Grubu adına yaptığı konuşması sırasında
Milliyetçi Hareket Partisine sataşması nedeniyle konuşması
ALİ UZUNIRMAK (Aydın) – Çok teşekkür
ediyorum Sayın Başkanım. 
Değerli arkadaşlar, birbirimizi
lüzumsuz itham etmenin siyasete bir katkısı olmaz. 
Burada şunu ifade etmek istiyorum:
Sayın Bakan ve bürokratları, bugün oturdukları Tarım Bakanlığında birçok altyapının
57’nci Hükûmet zamanında hazırlandığını bilirler ve itiraf etmelidirler. Prim
sisteminden çiftçi kayıt sistemine varıncaya kadar taban bilgilerinin 57’nci
Hükûmet zamanında bir programla yapıldığını, doğrudan gelir desteğinin çiftçi
kayıt sistemi için bir araç olarak kullanıldığını zannederim itiraf
edeceklerdir. Prim sisteminin -yağlık tohumlardan pamuk, başka bitkilere
varıncaya kadar- 57’nci Hükûmet zamanında bir sistem hâline geldiği de ve bu
sistemin doğru sistem olduğu, eşik fiyat, birtakım uygulamalara varıncaya kadar
Tarım Bakanlığındaki birçok politikanın temellerinin o gün atıldığı bir
gerçektir. Dolayısıyla, bilgileri doğru ve yerinde kullanmak lazım. Hayalle
yaşayan umutla ölür. Hayalle yaşamamak lazım. 
Ben şimdi size bazı rakamlar veriyorum.
“Türkiye gerçeği.” diyorsunuz ya... Türkiye’de 166 bin kişi şu anda
cezaevlerinde yatıyor ve bu 166 bin kişinin yanında 200 bin kişi de gıyabi
tevkif, tutuklu olarak aranıyor. Türk mahkemelerinde 7,5 milyon ceza dosyası
var. Bu ceza dosyalarının yüzde 68’i ekonomik suçlar ve bu cezaevinde yatan 166
bin insanın aşağı yukarı yüzde 89’u AKP iktidarı döneminde cezaevine girmişler.
Şimdi, bana, böyle bir toplumun huzurlu bir toplum olduğundan, 7,5 milyon
dosyanın, suç işleme yaşlarını falan çıkarttığınızda, 2 kişi muhatap olsa, 15
milyon insanın suçlu olduğu Türkiye’de -ekonomik suçlardan bu 7,5 milyon
dosyanın yüzde 68’i- böyle bir Türkiye’nin ekonomisinin düzgün olduğundan
bahsedebilir misiniz? 
IMF borçları başka şeyler. Türkiye’de
Türk çiftçisinin borçları, yeniden yapılandırmalarla, şununla, bununla, bugün
sayı olarak ve miktar olarak artmış mıdır, azalmış mıdır? 
Arkadaşlar, rakamlara yalan
söylettirebilirsiniz ama rakamlar her zaman doğruyu söyler 
Teşekkür ediyorum. (MHP sıralarından
alkışlar)
BAŞKAN – Teşekkür ediyorum. 
Buyurun Sayın Bostancı. 
MEHMET NACİ BOSTANCI (Amasya) – Biraz
önceki konuşmacı çarpıtmadan dolayı söz almış, “AKP’ye yaraşır bir çarpıtma
yaptı.” diyerek bütün grubumuza çarpıtma dolayısıyla tahkirde bulunmuştur, söz
istiyorum.
BAŞKAN – Buyurun Sayın Bostancı,
sataşma nedeniyle iki dakika söz veriyorum. (AK PARTİ sıralarından alkışlar)
5.- Amasya Milletvekili
Mehmet Naci Bostancı'nın, Yozgat Milletvekili Sadir Durmaz’ın sataşma nedeniyle
yaptığı konuşması sırasında AK PARTİ Grubuna sataşması nedeniyle konuşması
MEHMET NACİ BOSTANCI (Amasya) – Sayın
Başkan, değerli arkadaşlar; değerli konuşmacı bir yorumda bulundu, arkadaşımız
da onun üzerine bir değerlendirme yaptı, çarpıtma olduğunu iddia etti ve söz
aldı. Söz aldığı konuya ilişkin kendisi aynısını yaptı burada. Bu uygun bir
davranış değil. Eğer çarpıtma yanlış bir işse ve siz buna itiraz ediyorsanız
gelip burada aynısını yapmamanız gerekir. Dolayısıyla, bu yaptığınız bir kere
uygun değil. 
İkincisi: Çarpıtmadan bahsediyorsunuz.
Kimse Sayın Cumhurbaşkanına “İkinci peygambersin.” filan demedi. Demediler…
ALİ UZUNIRMAK (Aydın) – Olur mu? İsmail
Hakkı, Aydın İl Başkanınız… Yapmayın! 
MEHMET NACİ BOSTANCI (Devamla) – Ali,
sen bir otur bakalım. Ali, bir otur. Otur sen.
ALİ UZUNIRMAK (Aydın) – Aydın İl
Başkanınız söyledi. Bandı dinledim. 
MEHMET NACİ BOSTANCI (Devamla) – Kimse
öyle bir şey demedi.
ALİ UZUNIRMAK (Aydın) – Ya, Mehmet,
böyle, bu kadar inkârla bir yere varamazsınız! 
MEHMET NACİ BOSTANCI (Devamla) –
Ayrıca…
S. NEVZAT KORKMAZ (Isparta) – Ne
yaptınız ya? “Allah’ın bütün vasıflarını taşıyan.” diyen milletvekili hakkında
ne yaptınız?
SADİR DURMAZ (Yozgat) – “Bakara makara”
diyene ne yaptınız?
MEHMET NACİ BOSTANCI (Devamla) –
Ayrıca, birileri çıkmış birtakım sözler söylemiş olabilir. Türkiye’de meczubu
var, saçma sapan konuşanı var, kendini peygamber ilan edenler var; var,
geçmişte bunlar yaşandı siyasette.
S. NEVZAT KORKMAZ (Isparta) – Ne
yaptınız kardeşim? Anladım da, bununla ilgili ne yaptınız? Hesabını sordunuz
mu?
MEHMET NACİ BOSTANCI (Devamla) – Bir de
insanların söylediklerini, bağlamını değiştirerek, oradan alıp “Siyasal
çarpıtma” diyorlar ya, öyle bir yere taşıyarak, kutsalı yedekleyip buradan bir
eleştirme çıkartma gayretkeşliği de var, bunu yapmayalım. 
SADİR DURMAZ (Yozgat) – Ama siz
yaptınız onu, arkadaşınız yaptı onu. 
S. NEVZAT KORKMAZ (Isparta) – Biraz
önce Mehmet Erdoğan’ın yaptığını mı söylüyorsun?
SADİR DURMAZ (Yozgat) – Arkadaşınız
yaptı onu. 
MEHMET NACİ BOSTANCI (Devamla) –
Üçüncüsü… Sayın konuşmacı, siz, biraz önce konuşurken de nezaket gerekir...
SADİR DURMAZ (Yozgat) – Evet.
S. NEVZAT KORKMAZ (Isparta) - Ne var
bunda?
MEHMET NACİ BOSTANCI (Devamla) –
“Saraydaki Recep” diyorsunuz.
SADİR DURMAZ (Yozgat) – Evet.
MEHMET NACİ BOSTANCI (Devamla) –
“Saraydaki Recep” dediğiniz insanı üyesi olmakla iftihar ettiğiniz Müslüman
Türk milleti yüzde 52’lik oyla seçti. (AK PARTİ sıralarından “Bravo” sesleri,
alkışlar) Siz ona “Saraydaki Recep” derken, “Saraydaki Recep” derken…
S. NEVZAT KORKMAZ (Isparta) – Sarayda
otursun diye değil! 
SADİR DURMAZ (Yozgat) – Çiftçi bu kadar
sıkıntı çekiyorken oraya 5 katrilyon parayı…
MEHMET NACİ BOSTANCI (Devamla) – …üyesi
olduğunuz bütün o insanlara karşı yanlış bir ifade kullanıyorsunuz, daha ağır
bir şey söylemek istemiyorum ama şunu da bilelim: Azerilerin bir sözü var “Yel
kayadan ne aparır?” diyor. İstediğinizi söyleyin. (AK PARTİ sıralarından
alkışlar) 
BAŞKAN – Evet, teşekkür ediyorum. 
VIII.- GENSORU (Devam)
A) Ön Görüşmeler (Devam)
1.- HDP Grubu adına, Grup
Başkan Vekili Iğdır Milletvekili Pervin Buldan’ın, hayvancılık ve tarım
sektörünün bitme noktasına geldiği iddiasıyla Gıda, Tarım ve Hayvancılık Bakanı
Mehmet Mehdi Eker Hakkında Gensoru açılmasına ilişkin Önergesi (11/49) (Devam)
BAŞKAN - Şimdi,
Hükûmet adına, Gıda, Tarım ve Hayvancılık Bakanı Mehmet Mehdi Eker.
Buyurun Sayın Bakan. (AK PARTİ
sıralarından alkışlar) 
GIDA, TARIM VE HAYVANCILIK BAKANI
MEHMET MEHDİ EKER (Diyarbakır) – Sayın Başkan, Türkiye Büyük Millet Meclisinin
değerli üyeleri; hepinizi saygıyla selamlıyorum. 
Verilen ve görüşmekte olduğumuz, bugün
gündemde olan iki gensorudan ilkiyle ilgili yapılan tenkitler ve ileri sürülen
düşünceler hakkında sizlere bilgi arz edeceğim.
Sayın Başkan, değerli milletvekilleri;
biz, gerçekte, tarım sektörünü önemli ve stratejik bir sektör olarak ele aldık,
hep böyle davrandık ve buna uygun düzenlemeler yaptık. Altyapıyla ilgili,
verimlilik artışıyla ilgili, kalite ve standardın artışıyla ilgili ve
Türkiye’nin tarım sektörünü Türkiye’nin kalkınmasına da Türkiye’nin gelişmesine
ve ihracatına da daha fazla katkı yapabileceği bir hâle getirmek için uğraştık.
Biz tabii, burada bunları değişik vesilelerle aktardık ama bu gensoru
vesilesiyle tarihe de kayıt düşülmesi açısından, tutanaklara geçmesi açısından
bir kez daha huzurlarınızda ifade etmek istiyorum. 
Yalnız, bugün, biraz daha farklı bir
hususu dile getireceğim. Bugün mukayeseyi 2002-2012, 2002-2013, 2014’le
yapmayacağım. Ya ne yapacağım? Anlamak isteyen arkadaşlarımız için de şöyle bir
mukayese yapacağım müsaadenizle: 1991’den 2002’ye kadar on iki sene geçti. 2003
ile 2014 arasında da on iki sene var. Ben bu on iki yılları birbiriyle mukayese
edeceğim, 2 on iki yıl. Bu on iki yıl içerisinde bütün partiler iktidar oldu,
1991-2002 arasında, SHP de oldu, DSP de oldu, MHP de oldu, DYP de oldu, Anavatan
Partisi de oldu, hepsi oldu. 2003-2014 arasında da AK PARTİ oldu.
İDRİS BALUKEN (Bingöl) – Biz olmadık. 
S. NEVZAT KORKMAZ (Isparta) – Refah da
oldu, Erbakan Hoca da iktidardı.
GIDA, TARIM VE
HAYVANCILIK BAKANI MEHMET MEHDİ EKER (Devamla) – Bakın, “Tarımda dışa
bağımlılık artıyor.” iddiası… Basit, mukayese: 1991-2002; 1991’de tarımsal
ihracatımız 3,6 milyar dolar, on iki yıl içerisinde en fazla bu, 5,2 milyar
dolara yükselmiş. Ne zaman? 1997 yılında, Refah Partisinin Hükûmet ortağı
olduğu yıldır bu, en fazla ona çıkmış. Bu dönemde ihracatta en fazla yüzde
44’lük artış sağlanmış, bu on iki yıl içerisinde, tarımda. 1991-2002 arasındaki
on iki yılda tarımsal ihracatımız kümülatif olarak 49,3 milyar dolar olmuş. On
iki yılda 49,3 milyar dolar kümülatif ihracat, toplam tarım ihracatı, on iki
yıl. 
HAYDAR AKAR
(Kocaeli) – Ee?
GIDA, TARIM VE HAYVANCILIK
BAKANI MEHMET MEHDİ EKER (Devamla) – “E”sini şimdi dinle, görürsün.
HAYDAR AKAR
(Kocaeli) – İhracatın ithalatı karşılama oranını söylersin inşallah konuşmanın
sonunda.
GIDA, TARIM VE HAYVANCILIK
BAKANI MEHMET MEHDİ EKER (Devamla) – Dinle, dinle. 
2003-2014 şimdi
buraya dikkat edin. Biz, 2002’de tarımsal ihracatı 3,8 milyar dolardan aldık;
on iki yıl içinde, 2014’te 18 milyar dolara çıkardık. Bizim dönemimizdeki artış
yüzde 374. Kümülatife bakın, on iki yılda tarımsal ihracatımız 134,1 milyar
dolar oldu. 
HAYDAR AKAR
(Kocaeli) – İhracatın ithalatı karşılama oranını söyler misin?
GIDA, TARIM VE HAYVANCILIK
BAKANI MEHMET MEHDİ EKER (Devamla) – Şimdi, on iki yılı on iki yılla mukayese
ediyoruz. Eğer siz, AK PARTİ dönemini geçmişteki on iki yılla mukayese
ettiğinizde “Hâlâ burada bir gelişme yok.” diyorsanız…
HAYDAR AKAR
(Kocaeli) – Ne oldu onu söyle ihracatın ithalatı karşılama oranını söyle?
GIDA, TARIM VE
HAYVANCILIK BAKANI MEHMET MEHDİ EKER (Devamla) – …o zaman size gerçekte şunu
söylerim.
HAYDAR AKAR
(Kocaeli) - Ancak sizinkiler inanır buna ya!
GIDA, TARIM VE HAYVANCILIK BAKANI
MEHMET MEHDİ EKER (Devamla) – Baki’nin meşhur bir beyti var: 
“Batıl hemişe batılu beyhudedir veli! 
Müşkül budur ki
sureti haktan zuhur ede.” (AK PARTİ sıralarından alkışlar)
HAYDAR AKAR
(Kocaeli) – Bülent’e söylüyorsun değil mi?
GIDA, TARIM VE
HAYVANCILIK BAKANI MEHMET MEHDİ EKER (Devamla) – Şimdi, tüm mesele bu.
GÖKHAN GÜNAYDIN
(Ankara) – Sen Baki’yi bırak da ithalata ne kadar para ödüyorsun?
SADİR DURMAZ
(Yozgat) – Sizin için söylenmiş.
GIDA, TARIM VE
HAYVANCILIK BAKANI MEHMET MEHDİ EKER (Devamla) – Sureti haktan zuhur etmeyin,
bir.
İkincisi: Bakın,
Türkiye 2002 yılında 161 ülkeye 1.480 çeşit tarım ve gıda ürünü ihraç ediyordu.
HAYDAR AKAR
(Kocaeli) – Kaç ülkeden alıyorsun?
GIDA, TARIM VE
HAYVANCILIK BAKANI MEHMET MEHDİ EKER (Devamla) – Biz buna 29 ülke ilave ettik,
29 yeni ülkeye açıldık, 190 ülkeye çıkardık; 1.480’nine de 227 çeşit ilave
ettik, o da 1.707 çeşit oldu.
S. NEVZAT
KORKMAZ (Isparta) – O yüzden sana Fransız hükûmeti nişan verdi!
GIDA, TARIM VE
HAYVANCILIK BAKANI MEHMET MEHDİ EKER (Devamla) – Şimdi, bir şey daha
söyleyeceğim, demin burada söylendi, lütfen, burayı da iyi dinleyelim. Şimdi,
tarihe kayıt düşüyoruz.
HAYDAR AKAR
(Kocaeli) – Hadi düş bakalım.
GÖKHAN GÜNAYDIN
(Ankara) – İyi düş, cevabını alacaksın ona göre.
GIDA, TARIM VE
HAYVANCILIK BAKANI MEHMET MEHDİ EKER (Devamla) – “Hollanda” dendi, “Hollanda”
dendi.
HAYDAR AKAR (Kocaeli)
– Tarihin en başarısız Tarım ve Hayvancılık Bakanısın.
GIDA, TARIM VE
HAYVANCILIK BAKANI MEHMET MEHDİ EKER (Devamla) – Müsaade edin. Hollanda’nın 15
milyar dolar tarım hasılası var. Kendi ürettiğinin tamamı 15 milyar dolar.
Hollanda’nın tarım ithalatı ne biliyor musunuz? 70 milyar dolar. Peki ihracatın
ithalatı…
GÖKHAN GÜNAYDIN
(Ankara) – İhracatı ne kadar?
GIDA, TARIM VE
HAYVANCILIK BAKANI MEHMET MEHDİ EKER (Devamla) – Canım kardeşim, 100 milyar
dolar ihracat yapıyor.
HAYDAR AKAR
(Kocaeli) – Tamam, bravo!
GIDA, TARIM VE
HAYVANCILIK BAKANI MEHMET MEHDİ EKER (Devamla) – Çok güzel, ben de
alkışlıyorum.
GÖKHAN GÜNAYDIN
(Ankara) – Sen de yap aynısını.
GIDA, TARIM VE HAYVANCILIK
BAKANI MEHMET MEHDİ EKER (Devamla) – Ben de onu yapıyorum işte.

GIDA, TARIM VE HAYVANCILIK BAKANI
MEHMET MEHDİ EKER (Devamla) – Ben de onu yapıyorum işte.
GÖKHAN GÜNAYDIN (Ankara) – İthalatın ne
kadar, ihracatın ne kadar? 
GIDA, TARIM VE HAYVANCILIK BAKANI
MEHMET MEHDİ EKER (Devamla) – Dur, sabret, sabret geliyorum!
GÖKHAN GÜNAYDIN (Ankara) – Bir rakam
ver de göreyim ben seni!
HAYDAR AKAR (Kocaeli) – Gel, gel!
GIDA, TARIM VE HAYVANCILIK BAKANI
MEHMET MEHDİ EKER (Devamla) – Ya, öyle yağma yok, geliyorum bak! 
GÖKHAN GÜNAYDIN (Ankara) – Hayatta
veremezsin sen; on bir yılda veremedin ki bugün vereceksin!
BAŞKAN – Sayın Bakan, lütfen Genel
Kurula hitap edin, karşılıklı konuşmayın efendim. 
GIDA, TARIM VE HAYVANCILIK BAKANI
MEHMET MEHDİ EKER (Devamla) – Sayın Başkanım, lütfen siz de bu arkadaşları bir
ikaz edin, efendice dinlesinler.
BAŞKAN – Uyardım, uyardım, uyarıyorum. 
GÖKHAN GÜNAYDIN (Ankara) – Merak etme
dinliyoruz. 
GIDA, TARIM VE HAYVANCILIK BAKANI
MEHMET MEHDİ EKER (Devamla) – Bak, ben sizi hep dinledim, siz de efendice
dinleyin! (AK PARTİ sıralarından alkışlar) 
GÖKHAN GÜNAYDIN (Ankara) – Hiç merak
etme dinliyoruz, cevabını da vereceğiz zaten. 
GIDA, TARIM VE HAYVANCILIK BAKANI
MEHMET MEHDİ EKER (Devamla) – Şimdi, Fransa 43 milyar dolar üretiyor, bütün
tarım hasılası 43 milyar dolar, 64 milyar dolar ithalat yapıyor.
GÖKHAN GÜNAYDIN (Ankara) – İhracatı ne
kadar? Ya, ihracatı niye söylemiyorsun ya!
GIDA, TARIM VE HAYVANCILIK BAKANI
MEHMET MEHDİ EKER (Devamla) – İtalya 45 üretiyor, 52 milyar dolar ithalat
yapıyor. 
GÖKHAN GÜNAYDIN (Ankara) – Fransa’nın
ihracatı ne kadar? 
BAŞKAN – Sayın Günaydın, lütfen…
GÖKHAN GÜNAYDIN (Ankara) – Ya, böyle
bir şey var mı ya!
BAŞKAN - Biraz önce kürsüde
söylediklerinizi hatırlayın lütfen.
GÖKHAN GÜNAYDIN (Ankara) – Doğru,
haklısınız.
GIDA, TARIM VE HAYVANCILIK BAKANI
MEHMET MEHDİ EKER (Devamla) – İspanya 32 milyar dolar…
Bak, bütün bu ülkeler burada biraz önce
dile getirildi mi? İspanya da İtalya da Fransa da, hepsi dile getirildi, ben
ona cevap veriyorum. Bakalım kim rakamları çarpıtıyormuş, kim gerçekte hayalle
ilgili söylüyor.
GÖKHAN GÜNAYDIN (Ankara) – İthalatla
ihracatı beraber söyle, susalım. 
GIDA, TARIM VE HAYVANCILIK BAKANI
MEHMET MEHDİ EKER (Devamla) – 32 milyar dolar İspanya üretiyor…
HAYDAR AKAR (Kocaeli) – Aynı tablo
üzerinden konuşalım. 
GIDA, TARIM VE HAYVANCILIK BAKANI
MEHMET MEHDİ EKER (Devamla) – …38 milyar dolar ithalat yapıyor.
GÖKHAN GÜNAYDIN (Ankara) – Aynı tabloyu
beraber söyle, susalım. Ayıp, ayıp!
GIDA, TARIM VE HAYVANCILIK BAKANI
MEHMET MEHDİ EKER (Devamla) – İsrail’in 4,1 milyar dolar tarım hasılası var;
5,5 milyar dolar ithalatı var. 
Şimdi, gelelim Türkiye’ye: Türkiye 61
milyar dolarlık üretime çıktı tarımda, 61 milyar dolar; 12,4 milyar dolar tarım
ithalatı, 18 milyar dolar da ihracatı var.
Şimdi, değerli arkadaşlar, Türkiye’nin
durumu da bu, Hollanda’nın, Fransa’nın, İtalya’nın, onların da rakamı bu.
GÖKHAN GÜNAYDIN (Ankara) – Ya,
Bakanlığın rakamını gösterdik! Bakanlığın rakamını gösterdik be, bu kadar olmaz
ki ya!
GIDA, TARIM VE HAYVANCILIK BAKANI
MEHMET MEHDİ EKER (Devamla) – Bitkisel üretimde…
GÖKHAN GÜNAYDIN (Ankara) – Senin
rakamını söylüyoruz, bir kere de “Bu benim Bakanlığımın rakamı.” de ya!
BAŞKAN – Sayın Günaydın, savunma hakkı
kutsaldır efendim, lütfen…
GÖKHAN GÜNAYDIN (Ankara) – Savunma
hakkı kutsaldır ama Bakanlık rakamı çarpıtılmaz yani. 
OSMAN AŞKIN BAK (İstanbul) –
Dinleyemiyoruz Başkanım!
GIDA, TARIM VE HAYVANCILIK BAKANI
MEHMET MEHDİ EKER (Devamla) – Değerli arkadaşlar, sayın vekillerim, dendi ki:
“Tarım küçüldü, bitme noktasına geldi.” Bakın, 1992-2002 arasında -yine o
mukayesesi yapıyorum geçen dönemle- Türkiye’nin ortalama tarımsal büyümesi
yılda yüzde 1,4; geçmiş, bizden önceki on iki yıl.
MEHMET AKİF HAMZAÇEBİ (İstanbul) –
Zaten Sayın Bakan sadece AKP Grubuna hitap ediyor, bize hitap etmiyor, yani
yüzü hep oraya dönük. 
GIDA, TARIM VE
HAYVANCILIK BAKANI MEHMET MEHDİ EKER (Devamla) – Bizim dönemimizde 2003-2013
arasında bu oran yüzde 2,3; ortalama, her yıllık büyüme. Sabit rakamlarla
TÜİK’in 1992-2002 arası 87 baz yıl, 2003-2013 arası 98 baz yıl sabit fiyatlı
hesap bu. Türkiye 2003-2013 döneminde, AB’nin, 28 ülkenin üyesi olduğu bir
topluluğun 10 katı daha fazla tarımda büyüme sağladı. Şimdi, 1992’de tarımsal
hasılası 22,4 milyar dolardır Türkiye’nin, 1992’de 22,4. O geçen zaman
içerisinde en fazla 33,8 milyar dolara çıkmış bir yıl. Hangi yıl? 1998 yılında.
Yani, en fazla yüzde 51 artış olmuş. Peki, biz tarımsal hasılayı 2002’de kaçtan
aldık? 23,7 milyar dolardan. Kaça çıkardık on iki yıl içerisinde? Pik nokta 62
milyar dolar, 2012; 61 milyar dolar, 2013. Bizim dönemimizdeki artış yüzde 161.
Şimdi, on iki yılı, on iki yılla mukayese ediyoruz. Birinde yüzde 51 artmış,
birinde yüzde 161 artmış. Şimdi, söyleyin bana, yüzde 161 yüzde 51’in kaç katı?
HAYDAR AKAR
(Kocaeli) – Ne artmış, ne, tek tek sayar mısın? 
GIDA, TARIM VE
HAYVANCILIK BAKANI MEHMET MEHDİ EKER (Devamla) – Bakın, geliyorum şimdi burada
başka bir mukayeseye. Fransa 2002’de 30 milyar dolardı, 2013’te 42,6 milyar
dolara çıkmış. 
HAYDAR AKAR
(Kocaeli) – Aa, onun için sana madalya verdiler, en çok ithalatçısı sen olduğun
için!
GIDA, TARIM VE
HAYVANCILIK BAKANI MEHMET MEHDİ EKER (Devamla) – İtalya 29,9 milyar dolardı,
44,7 milyar dolara çıkmış. İspanya 24 milyar dolardı -bunlar hep Türkiye’nin
önündeydi 2002’de- 32 milyar dolara çıktı. Türkiye, 23,7 milyar dolardan 61
milyar dolara çıktı 2013 yılında.
Şimdi, denildi
ki: “Efendim, büyüme yok.” Ben size bitkisel üretimle ilgili rakamı da
söyleyeceğim saygıdeğer milletvekillerim çünkü gerçekten önemli. Bunlar
Türkiye’nin rakamları. Hepsi gerçek, hepsi kayıt, hepsi herkesin denetimine
açık. 
GÖKHAN GÜNAYDIN
(Ankara) – Hububat Konseyi ne diyor? O ne diyor? Uluslararası Hububat Konseyi
ne diyor?
GIDA, TARIM VE HAYVANCILIK BAKANI
MEHMET MEHDİ EKER (Devamla) – Bakın, anlatıyorum. Demin mısırdan, çeltikten,
ayçiçeğinden bahsedildi değil mi? Bakın, ben size söyleyeyim: Türkiye 1991-2002
arasındaki on iki yılda 361 milyon ton toplam tahıl üretimini gerçekleştirmiş.
2003-2014 arasındaki on iki yılda 400 milyon ton üretmiş, 400 milyon ton, demek
ki daha fazla. 
HAYDAR AKAR (Kocaeli) – Buğdayı da bir
söyler misin? 2003’ü ve 2014’ü söyler misin?
GIDA, TARIM VE HAYVANCILIK BAKANI
MEHMET MEHDİ EKER (Devamla) – Mısırda 26 milyon tonmuş geçen on iki yıl, bizim
on iki yılımızda 51 milyon ton yani yüzde 96 artış. Çeltik 3,4 milyon ton on
iki yılın toplamı, bizde 8,7 milyon ton. Yüzde kaç? Yüzde 156. 
GÖKHAN GÜNAYDIN (Ankara) – Ya, sen
neyle neyi kıyaslıyorsun? Bu nasıl bir bilgi, bu nasıl bir maddi gerçeklik?
Neyle neyi kıyaslıyorsun sen?
GIDA, TARIM VE HAYVANCILIK BAKANI
MEHMET MEHDİ EKER (Devamla) – Şimdi, ayçiçeği 10 milyon tonmuş, 14 milyon
olmuş, artış yüzde 40. Toplam meyve 141 milyon tonmuş 204 milyon tona çıkmış. 
HAYDAR AKAR (Kocaeli) – Yeşil mercimeği
söyler misin? Kırmızı mercimeği söyler misin? Bir ara kampanya yapılıyordu,
milletin…
GIDA, TARIM VE HAYVANCILIK BAKANI MEHMET
MEHDİ EKER (Devamla) – Toplam sebze 264 milyon tonmuş, 322 milyon tona çıkmış.
Demek ki neymiş?
GÖKHAN GÜNAYDIN (Ankara) – Sen aldığın
rakam ile bıraktığın rakamı söylesene, 2002 ile 2014’ü bir söylesene. Ya, on
iki yılı bir söylesene, kendi döneminden bir bahsetsene sen ya! 
HAYDAR AKAR (Kocaeli) – Patatesi söyler
misin?
GIDA, TARIM VE HAYVANCILIK BAKANI
MEHMET MEHDİ EKER (Devamla) – Söyleyeyim, müsaade edin, bakın, AK PARTİ…
GÖKHAN GÜNAYDIN (Ankara) – Bir kendi
döneminden bahset ya!
GIDA, TARIM VE HAYVANCILIK BAKANI
MEHMET MEHDİ EKER (Devamla) – Demin sen demedin mi on bir yıldır Bakansın, ben
on bir yıldan bahsediyorum, on bir yıldan. 
GÖKHAN GÜNAYDIN (Ankara) – Sen on bir
yılın hesabını ver, hangisini yukarıya çektin?
GIDA, TARIM VE HAYVANCILIK BAKANI
MEHMET MEHDİ EKER (Devamla) – AK PARTİ bu, AK PARTİ. (AK PARTİ sıralarından
“Bravo” sesleri, alkışlar) 
GÖKHAN GÜNAYDIN (Ankara) – Buğdayı mı
yukarı çektin, arpayı mı, mercimeği mi, hangisini?
RECEP ÖZEL (Isparta) – Hepsini,
hepsini.
GÖKHAN GÜNAYDIN (Ankara) – Toptan
hepsini çökerttin.
GIDA, TARIM VE HAYVANCILIK BAKANI
MEHMET MEHDİ EKER (Devamla) – AK PARTİ iktidarında Türkiye, bizden önceki on
iki yılın toplamına göre, bakın, 39 milyon ton daha fazla tahıl üretti, 25
milyon ton daha fazla mısır üretti.
GÖKHAN GÜNAYDIN (Ankara) – Öyle
yuvarlak yuvarlak söyle ha! Öyle yuvarla yuvarla, hiçbir şey anlaşılmasın ha!
Bravo!
GIDA, TARIM VE HAYVANCILIK BAKANI
MEHMET MEHDİ EKER (Devamla) – 5,3 milyon ton daha fazla çeltik üretti, 4 milyon
ton daha fazla ayçiçeği üretti, 63 milyon ton daha fazla meyve üretti, 58
milyon ton daha fazla sebze üretti. 
HAYDAR AKAR (Kocaeli) – O zaman bu
TÜİK’in Genel Müdürünü bir değiştirin, yalan söylüyor bu adam.
GIDA, TARIM VE HAYVANCILIK BAKANI
MEHMET MEHDİ EKER (Devamla) – Ne zaman? AK PARTİ iktidarında diğer iktidarların
bulunduğu on iki yıla nispetle.
Şimdi, saygıdeğer milletvekilleri,
bizim kırsal kalkınma dâhil olmak üzere başlattığımız gerek makine ekipman
destekleri, gerek ekonomik yatırım destekleri, gerekse diğer mekanizasyonla
ilgili aldığımız tedbirler Türkiye'de tarımsal üretimde verimliliği artırdı.
Türkiye'nin alanı artmadı ama Türkiye'nin üretimi, verimliliği arttı. 
HAYDAR AKAR (Kocaeli) – Bunları
mimarlar yaptı değil mi?
GIDA, TARIM VE HAYVANCILIK BAKANI
MEHMET MEHDİ EKER (Devamla) – Bakın, biz, cumhuriyet tarihinde ilk defa, temel
altyapıyla ilgili, 4,5 milyon hektar alanda toplulaştırma gerçekleştirdik.
Bizden önceki kırk bir yılın toplamının 10 katından daha fazla. 
HAYDAR AKAR (Kocaeli) – Üretim niye
artmıyor o zaman toplulaştırma yaptınız da?
GIDA, TARIM VE HAYVANCILIK BAKANI
MEHMET MEHDİ EKER (Devamla) – Bakın, 10 kat daha fazla Türkiye'de toplulaştırma
yapıldı bizim dönemimizde.
GÖKHAN GÜNAYDIN (Ankara) – Evet,
şirketlere para aktarıldı!
GIDA, TARIM VE HAYVANCILIK BAKANI
MEHMET MEHDİ EKER (Devamla) – 32,5 milyon hektar, Türkiye’de toplam 32,5 milyon
parsel tarım alanının tamamına tek tek kimlik numarası verildi. Tamamı bize ait
olmak üzere, biz, bu parsellerin her birinde hangi tür bitki hangi verimlilikle
yetişiyor, iklim parametreleri, buna ait bütün toprak verileri dâhil olmak
üzere bunların hepsini biliyoruz. 
SADİR DURMAZ (Yozgat) – Biliyorsunuz da
uygulamıyorsunuz!
GIDA, TARIM VE HAYVANCILIK BAKANI
MEHMET MEHDİ EKER (Devamla) – AR-GE’den bahsedildi. Bugün Türkiye'de tarımda
Biyoteknoloji Araştırma Merkezi kurduk. Normal ıslah çalışmaları, bitki
ıslahında on iki sene süren veya bazen on beş sene süren bir çeşidin ıslah
çalışması, bu sağladığımız imkânlarla, geliştirdiğimiz teknik ve teknolojilerle
bu merkezde beş yıl süresi kısaltıldı. Yani on iki yılda yapılan artık yedi
yılda netice alınabilir hâle geldi. Biyoteknolojiyle de, diğer klasik
yöntemlerle de ıslah bizim için son derece önemli ve biz bunu gerçekleştirdik,
bugün de bunun açılışını yaptık.
Şimdi, güneş enerjisiyle çalışan sulama
sisteminden tutun –ki patenti bize ait- üç hafta önce açıkladığımız ve dünyanın
birçok ülkesinden, 6 tane ülkenin tarım bakanı, bakan yardımcısı gelip o
tanıtıma katıldı çünkü Türkiye'nin kendisinin geliştirdiği dünyadaki en büyük
ve bu alandaki ilk entegre bilgi yönetim sistemini, 42 ayrı veri tabanının
tamamını biz bir sistem içerisinde birleştirdik. Çiftçi de, üretici de, diğer
kamu kuruluşlarının tamamı da bu sistemden istifade edebiliyor.
Şimdi, demin benim genel müdürlerimden
birisiyle -ki şu anda görevde değil- Nizamettin Ekinci’yle ilgili, efendim, “20
bin lira -geçen gün Mecliste de okunmuş, burada, tutanak da elimde- maaş alıyor
ayda.” denmiş, hatta karşıdan Mihrimah Belma Satır Hanım, bizim Grup Başkan
Vekilimiz müdahale ediyor, diyor ki: “Yani bunu, üç tane birden alamaz.
Alamayacağını biliyorsunuz.” “Hayır.” diyor, itiraz ediyor. 
Değerli arkadaşlar, benim Genel
Müdürüm Nizamettin Ekinci, devlet personel uzmanı ve personel genel müdürüm,
devlette de yirmi yıldan fazla hizmeti, emeği olan bir arkadaşım. Bırakın 20
bin lira aylığı, bırakın 19 bini, bu arkadaşımızın aldığı toplam 9.700 Türk
lirası.
GÖKHAN GÜNAYDIN (Ankara) – ÇAYKUR’da
yönetim kurulu üyesi mi? 
GIDA, TARIM VE HAYVANCILIK BAKANI
MEHMET MEHDİ EKER (Devamla) – 9.700 lirası…
GÖKHAN GÜNAYDIN (Ankara) – Soruyorum
size: ÇAYKUR’da yönetim kurulu üyesi mi? Çaydan nereden anlıyor bu adam? 
GIDA, TARIM VE HAYVANCILIK BAKANI
MEHMET MEHDİ EKER (Devamla) – Bakın canım kardeşim, bilmeden konuşuyorsun.
GÖKHAN GÜNAYDIN (Ankara) – TMO’da
yönetim kurulu üyesi mi? Hububattan nereden anlıyor bu adam? Soruyorum ya,
soruyorum.
GIDA, TARIM VE HAYVANCILIK BAKANI
MEHMET MEHDİ EKER (Devamla) – Bak, bilmeden konuşuyorsun.
GÖKHAN GÜNAYDIN (Ankara) – Soruyorum
size.
HAYDAR AKAR (Kocaeli) – “Soruyorum.”
diyor, “Soruyorum.” işte. 
GIDA, TARIM VE HAYVANCILIK BAKANI
MEHMET MEHDİ EKER (Devamla) – Bak, bilmeden konuşuyorsun, insanlara iftira
ediyorsun. 
GÖKHAN GÜNAYDIN (Ankara) – İftira
etmiyorum. ÇAYKUR’da yönetim kurulu üyesi…
GIDA, TARIM VE HAYVANCILIK BAKANI
MEHMET MEHDİ EKER (Devamla) – İftira ediyorsun. 
GÖKHAN GÜNAYDIN (Ankara) – İftiracı
sensin! 
GIDA, TARIM VE HAYVANCILIK BAKANI
MEHMET MEHDİ EKER (Devamla) – Sor, ben sana cevap vereyim.
GÖKHAN GÜNAYDIN (Ankara) – ÇAYKUR
Yönetim Kurulu Üyesi mi, değil mi? Kamu yönetimi uzmanı çaydan ne anlar?
BAŞKAN – Sayın Günaydın… Sayın
Günaydın…
GÖKHAN GÜNAYDIN (Ankara) – Ayıp,
ayıp!
GIDA, TARIM VE HAYVANCILIK BAKANI
MEHMET MEHDİ EKER (Devamla) – Bak, bu arkadaşın 7.300 lira genel müdür maaşı
var, 2.400 lira yönetim kurulu üyeliğinden ücreti var…
GÖKHAN GÜNAYDIN (Ankara) – Hangi
yönetim kurulu üyeliği?
GIDA, TARIM VE HAYVANCILIK BAKANI
MEHMET MEHDİ EKER (Devamla) – Toplamı 9.700 lira. 
GÖKHAN GÜNAYDIN (Ankara) – Hangi
yönetim kurulu üyeliği? Söylesene!
GIDA, TARIM VE HAYVANCILIK BAKANI
MEHMET MEHDİ EKER (Devamla) – Bir tanesinden maaş alır, birinden alır. 
GÖKHAN GÜNAYDIN (Ankara) – Hangisi?
Hangisi? Ya söylesene kardeşim, hangisi?
GIDA, TARIM VE HAYVANCILIK BAKANI
MEHMET MEHDİ EKER (Devamla) – Allah Allah! Birinden…
GÖKHAN GÜNAYDIN (Ankara) – Söyle,
hangisi?
GIDA, TARIM VE HAYVANCILIK BAKANI
MEHMET MEHDİ EKER (Devamla) – TMO Yönetim Kurulundan, buradan 2.400… 
GÖKHAN GÜNAYDIN (Ankara) – Ya bir
adam hem çaydan hem TMO’dan nasıl anlıyor? Soruyorum ben sana.
GIDA, TARIM VE HAYVANCILIK BAKANI
MEHMET MEHDİ EKER (Devamla) – 2.400… 2.400…
GÖKHAN GÜNAYDIN (Ankara) – Nasıl
anlıyor? Nasıl anlıyor?
GIDA, TARIM VE HAYVANCILIK BAKANI
MEHMET MEHDİ EKER (Devamla) – Hesap açık, ortada. Hesap açık, ortada. 
GÖKHAN GÜNAYDIN (Ankara) – Başka adam
mı yok memlekette? Maaşı nereden alırsa alsın, başka adam mı yok kardeşim?
GIDA, TARIM VE HAYVANCILIK BAKANI
MEHMET MEHDİ EKER (Devamla) – Şimdi, bakın, insanları doğum yerleriyle,
insanları doğduğu şehirlerle kalkıp bu şekilde…
GÖKHAN GÜNAYDIN (Ankara) – Bunların
hepsinin cevabına vereceğim, hiç çarpıtma! Hiç çarpıtma! Hepsinin cevabını
vereceğim sana!
GIDA, TARIM VE HAYVANCILIK BAKANI
MEHMET MEHDİ EKER (Devamla) – …zan altında bırakmak, bak çok yanlıştır, çok
ayıptır. İleri bir safhada bu nefret suçuna girer.
GÖKHAN GÜNAYDIN (Ankara) – Hiç
kimsenin memleketiyle uğraşmıyoruz. 
GIDA, TARIM VE HAYVANCILIK BAKANI
MEHMET MEHDİ EKER (Devamla) – İleri bir safhada nefret suçuna girer. (AK PARTİ
sıralarından alkışlar) 
GÖKHAN GÜNAYDIN (Ankara) – Bakanlığı
tekini çökertirsen böyle olur işte!
GIDA, TARIM VE HAYVANCILIK BAKANI
MEHMET MEHDİ EKER (Devamla) – Doğdukları yerle, etnik menşeleriyle insanları
suçlamayın. 
GÖKHAN GÜNAYDIN (Ankara) – Hiç o
işlerde tarağım olmadı. Kendinle karıştırma beni. Beni kendinle karıştırma.
Benim o işlerde hiç tarağım olmaz.
GIDA, TARIM VE HAYVANCILIK BAKANI
MEHMET MEHDİ EKER (Devamla) – Böyle bir şey yok. Tamam mı? Tamam. (AK PARTİ
sıralarından gürültüler)
GÖKHAN GÜNAYDIN (Ankara) – Bütün
Bakanlığı Diyarbakırlı yap, bir de çık böyle savunma yap! Ayıp! Ayıp!
OSMAN ÖREN (Siirt) – Konuşma! 
GÖKHAN GÜNAYDIN (Ankara) – Ayıp!
MEHMET S. HAMZAOĞULLARI (Diyarbakır)
– Olabilir. Sana mı soracak kimi nereden getireceğini?
GIDA, TARIM VE HAYVANCILIK BAKANI
MEHMET MEHDİ EKER (Devamla) – Değerli milletvekilleri… Değerli milletvekilleri…
OSMAN ÖREN (Siirt) - Konuşma! Sana ne!
MEHMET S. HAMZAOĞULLARI (Diyarbakır) –
Sana mı soracaktı nereden yapacağını?
ZİVER ÖZDEMİR (Batman) – Ayıp ya! Sana
yakışıyor mu bu?
GÖKHAN GÜNAYDIN (Ankara) – Adil
olacaksın!
BAŞKAN – Sayın Günaydın, lütfen…
ZİVER ÖZDEMİR (Batman) – Kafatasçı!
Faşist!
MEHMET S. HAMZAOĞULLARI (Diyarbakır) –
81 ilden mi ithal edecek? Kaç tane Diyarbakırlı vali var? Sana mı soracak?
GIDA, TARIM VE HAYVANCILIK BAKANI
MEHMET MEHDİ EKER (Devamla) - Şimdi, değerli milletvekilleri, burada mühendis
ve veteriner hekim istihdamından bahsedildi. Cumhuriyet tarihinin hiçbir
döneminde ama hiçbir döneminde bizim dönemimizdeki kadar Tarım Bakanlığına
mühendis, veteriner hekim, çeşitli mesleklerden teknik eleman alınmamıştır.
Cumhuriyet tarihinin hiçbir döneminde Tarım Bakanlığına 81 tane sosyolog da
alınmamıştır. Onu da biz aldık. Niye? Kırsal alan sosyolojisini bilsin,
insanların olduğu yerde, toplumda bu kardeşlerimizin de, bu disiplinin de
katkısı olsun, emeği olsun. (AK PARTİ sıralarından alkışlar) 
2003-2015 arasında 23.130 teknik
personel aldık. Bu, sadece Bakanlık merkezi. Atatürk Orman Çiftliği, TMO,
ÇAYKUR, Et ve Süt Kurumu, TİGEM ve diğer kuruluşlar 10.982 teknik personel
aldı. AK PARTİ Hükûmeti döneminde 33-34 bin kişi yapar. Bizden önceki dönemde
en son Tarım Bakanlığına 250 kişi 1989 yılında alınmıştı. Ondan sonra hiç
teknik eleman alınmamıştı. Biz, bütün bunların hepsini, bu istihdamı, bu
kardeşlerimizle üretimi, verimliliği artırdık; bu noktaya taşıdık, getirdik. 
HAYDAR AKAR (Kocaeli) – TİGEM Genel
Müdürü teknik eleman yetersizliğinden ağlıyor komisyonda ya!
GIDA, TARIM VE HAYVANCILIK BAKANI
MEHMET MEHDİ EKER (Devamla) - Daha önümüzde bizim yapacak işimiz var. Ben
muhalefetin bütün bunlar yerine, gerçekten, daha güzel projelerle bizi tenkit
etmesini beklerdim. Benim genel müdürümün doğum yerinin neresi olduğuyla değil,
Tarım Bakanlığına hangi yeni projeler lazım, onu söyleseydi çok daha hayırlı
olurdu Türkiye için diye düşünüyorum.
Hepinizi saygıyla selamlıyorum. (AK
PARTİ sıralarından alkışlar)
BAŞKAN – Teşekkür ediyorum.
GÖKHAN GÜNAYDIN (Ankara) – Sayın
Başkan…
BAŞKAN – Buyurun Sayın Günaydın.
GÖKHAN GÜNAYDIN (Ankara) – Sayın
konuşmacı benim Tarım Bakanlığında…
OSMAN ÖREN (Siirt) – Konuşma! Konuşma!
(AK PARTİ sıralarından gürültüler)
BAŞKAN – Sayın milletvekilleri, bir
müsaade edin lütfen…
GÖKHAN GÜNAYDIN (Ankara) – Senin gibi
10 kişi gelse beni korkutamaz. 
BAŞKAN - Sayın Günaydın, buraya hitap
edin lütfen.
GÖKHAN GÜNAYDIN (Ankara) – Sayın Bakan
konuşması sırasında beni etnik ayrımcılık yapmakla suçlamıştır. 
GIDA, TARIM VE HAYVANCILIK BAKANI
MEHMET MEHDİ EKER (Diyarbakır) – Hayır, öyle bir şey söylemedim.
GÖKHAN GÜNAYDIN (Ankara) – Sataşma
nedeniyle söz istiyorum.
BAŞKAN – Buyurun Sayın Günaydın.
OSMAN AŞKIN BAK (İstanbul) – Demedin
mi, “Diyarbakırlı doldurdun.” diye demedin mi? Tutanaklarda var.
IX.- SATAŞMALARA İLİŞKİN
KONUŞMALAR (Devam)
6.- Ankara Milletvekili
Gökhan Günaydın'ın, Gıda, Tarım ve Hayvancılık Bakanı Mehmet Mehdi Eker’in
(11/49) esas numaralı Gensoru Önergesi üzerinde yaptığı konuşması sırasında
şahsına sataşması nedeniyle konuşması
GÖKHAN GÜNAYDIN (Ankara) – Sakin olun,
sakin olun; şimdi hepiniz cevabınızı alacaksınız. (AK PARTİ sıralarından
gürültüler)
OSMAN AŞKIN BAK (İstanbul) – Sen sakin
ol! Dağıldın be, dağıldın! Parça parça oldun be! Dağıldın!
GÖKHAN GÜNAYDIN (Devamla) – Peki,
bağırın, hep beraber bağırın, hep beraber bağırın.
BAŞKAN – Sayın Günaydın, buyurun.
GÖKHAN GÜNAYDIN (Devamla) – Arkadaşlar,
ben aynen şunu söyledim… Dinlemeye sabrı olanlar dinler, vicdanı olanlar da
dinler.
İHSAN ŞENER (Ordu) – Sen de
sabredeceksin!
OSMAN AŞKIN BAK (İstanbul) – Karizma
bitti, karizma! Dağıldın!
GÖKHAN GÜNAYDIN (Devamla) – Ben
Diyarbakır’ın kadim bir memleket olduğunu ve Diyarbakır’a çok saygılı olduğumu
söyledim. 
Ben Ankara Milletvekiliyim. Örneğin ben
Ankara milletvekiliyken bakan yardımcısını Ankaralı yaparsam, 3 tane genel
müdürün tamamını Ankaralı yaparsam…
YILDIRIM M. RAMAZANOĞLU (Kahramanmaraş)
– Aynı şeyleri söylüyorsun, aynı şeyleri söylüyorsun ya! Hani sataşmadan söz
almıştın?
GÖKHAN GÜNAYDIN (Devamla) – …bunların
tamamı Ankara’dan istifa edip AKP’den milletvekili adayı olursa ne yapmış
olurum? 
HARUN KARACA (İstanbul) – Sana mı
soracak?
GÖKHAN GÜNAYDIN (Devamla) – Bakanlığın
bütün kadrolarını Ankara’ya hapsetmiş, Ankaralılara hapsetmiş ve kadroları
siyasallaştırmış olurum. Eğer Diyarbakırlı değil de Ankaralı da yapsaydı,
Tokatlı da yapsaydı aynı şeyi söylerdim. Birazcık vicdanı olan herkes der ki:
“Yahu, sen Diyarbakırlısın, Bakan Yardımcın Diyarbakırlı, Genel Müdürün
Diyarbakırlı; aynı zamanda TMO’dan maaş alıyor, aynı zamanda ÇAYKUR Yönetim
Kurulu üyesi…”
YILDIRIM M. RAMAZANOĞLU (Kahramanmaraş)
– Sayın Bakanım, seninle gurur duyuyoruz.
GÖKHAN GÜNAYDIN (Devamla) – “…aynı
zamanda Jokey Kulübünden, atçılardan para alıyor…”
İHSAN ŞENER (Ordu) – Irkçılık
yapıyorsun, ırkçılık!
GÖKHAN GÜNAYDIN (Devamla) – “…Bu
memleket bu kadar yoksulluk çekerken aynı adama bu kadar yerde yönetim kurulu
üyeliği vermek ayıp değil mi kardeşim?” diye soracağınıza…
İHSAN ŞENER (Ordu) – Irkçılık
yapıyorsun, ırkçılık!
OSMAN AŞKIN BAK (İstanbul) – Dağıldın,
dağıldın; karizma gitti! Karizman yerlerde!
GÖKHAN GÜNAYDIN (Devamla) – …bizim bu
kadar şeyi deşifre etmemize dayanamıyorsunuz ve diyorsunuz ki: “Etnik
kökencilik yapıyor.” 
MEHMET YÜKSEL (Denizli) – Edebiyatı
bırak Gökhan Bey. Yoksulluk edebiyatını bırak artık, bırak!
OSMAN AŞKIN BAK (İstanbul) – Dağıldın,
dağıldın!
GÖKHAN GÜNAYDIN (Devamla) – Ben açıkça
söyleyeyim: 78 milyon insanın tamamını hiçbir şekilde ayırmadan başımızın
üzerinde taşırız ama siz… (AK PARTİ sıralarından gürültüler)
MEHMET YÜKSEL (Denizli) – Belli, belli!
İHSAN ŞENER (Ordu) – Lafla olmuyor,
lafla! Lafla olmuyor o iş, lafla!
GÖKHAN GÜNAYDIN (Devamla) – Ama siz,
kendi dar bölgecilik anlayışınız çerçevesinde koskoca Bakanlığı bir ile ve
kendi siyasal partinize hapsederseniz birisi de çıkar burada “Ayıp olur.” der. 
MEHMET YÜKSEL (Denizli) – Yazıklar
olsun!
GÖKHAN GÜNAYDIN (Devamla) – İstediğiniz
kadar bağırın, bu maddi gerçeği şu anda bizi izleyen milyonlarca yurttaşımız
teslim etmektedir. (CHP sıralarından alkışlar, AK PARTİ sıralarından
gürültüler) 
BAŞKAN – Evet, teşekkür ediyorum.
OSMAN AŞKIN BAK (İstanbul) – Dağıldın,
karizma bitti, karizma yerlerde!
VIII.- GENSORU (Devam)
A) Ön Görüşmeler (Devam)
1.- HDP Grubu adına, Grup
Başkan Vekili Iğdır Milletvekili Pervin Buldan’ın, hayvancılık ve tarım
sektörünün bitme noktasına geldiği iddiasıyla Gıda, Tarım ve Hayvancılık Bakanı
Mehmet Mehdi Eker Hakkında Gensoru açılmasına ilişkin Önergesi (11/49) (Devam)
BAŞKAN – Gıda, Tarım ve Hayvancılık
Bakanı Mehmet Mehdi Eker hakkındaki gensoru önergesinin gündeme alınıp
alınmayacağı hususundaki görüşmeler tamamlanmıştır.
Şimdi gensoru önergesinin gündeme
alınıp alınmayacağı hususunu oylarınıza sunacağım.
Gensoru önergesinin gündeme alınmasını
kabul edenler… Kabul etmeyenler… Gensoru önergesinin gündeme alınması kabul
edilmemiştir. 
İkinci sırada yer alan, Ardahan
Milletvekili Ensar Öğüt ve 23 milletvekilinin, Yanlış Politikalar Nedeniyle Üreticinin
Zarar Gördüğü, İthal Edilen Et ve Hayvan Fiyatlarının Artmasının ve Ülkeye
Kaçak Et Girişinin Engellenemediği, Tarım Desteklerinin Zamanında Ödenmediği ve
Bu Sorunlarla İlgili Görevlerin Gereklerini Yerine Getirmediği İddiasıyla Gıda,
Tarım ve Hayvancılık Bakanı Mehmet Mehdi Eker Hakkında Bir Gensoru Açılmasına
İlişkin (11/53) esas numaralı Gensoru Önergesi’nin gündeme alınıp alınmayacağı
hususundaki görüşmelere başlıyoruz.
2.- Ardahan Milletvekili
Ensar Öğüt ve 23 milletvekilinin, yanlış politikalar nedeniyle üreticinin zarar
gördüğü, ithal edilen et ve hayvan fiyatlarının artmasının ve ülkeye kaçak et
girişinin engellenemediği, tarım desteklerinin zamanında ödenmediği ve bu
sorunlarla ilgili görevlerin gereklerini yerine getirmediği iddiasıyla Gıda,
Tarım ve Hayvancılık Bakanı Mehmet Mehdi Eker Hakkında Gensoru açılmasına
ilişkin Önergesi (11/53)
BAŞKAN – Hükûmet yerinde. 
Önerge daha önce bastırılıp dağıtıldığı
ve Genel Kurulun 19/3/2015 tarihli 80'inci Birleşiminde okunduğu için tekrar
okutmuyorum.
Sayın milletvekilleri, Anayasa'nın
99'uncu maddesine göre bu görüşmede, önerge sahiplerinden 1 üyeye, siyasi parti
grupları adına 1'er milletvekiline ve Bakanlar Kurulu adına Başbakan veya 1
bakana söz verilecektir.
Konuşma süreleri, önerge sahibi için on
dakika, gruplar ve Hükûmet için yirmişer dakikadır.
Şimdi, söz alan sayın üyelerin
isimlerini okuyorum:
Önerge sahibi Haydar Akar, Kocaeli
Milletvekili; Halkların Demokratik Partisi Grubu adına Demir Çelik, Muş
Milletvekili; Milliyetçi Hareket Partisi Grubu adına Muharrem Varlı, Adana
Milletvekili; Cumhuriyet Halk Partisi Grubu adına Ensar Öğüt, Ardahan
Milletvekili; Adalet ve Kalkınma Partisi Grubu adına Yunus Kılıç ve Hükûmet
adına Mehmet Mehdi Eker, Gıda, Tarım ve Hayvancılık Bakanı. 
Şimdi söz sırası, önerge sahibi Haydar
Akar, Kocaeli Milletvekili…
Buyurun Sayın Akar. (CHP sıralarından
alkışlar) 
HAYDAR AKAR (Kocaeli) – Sayın Başkan,
sayın milletvekilleri; Hayvancılık Bakanı üzerine 2 önerge Türkiye Büyük Millet
Meclisinde ilk defa oluyor herhâlde. Bunun da Hayvancılık Bakanının şanından
olduğunu düşünüyorum. 
Tabii, biraz evvel geldi, rakamları
verdi; sadece cephesinden, kendi penceresinden rakamları verdi. Ama önce iki
rakamı size hatırlatarak konuşmama başlamak istiyorum, bunun tarımla ilgisi
yok, genel iki rakamı hatırlatarak başlamak istiyorum. Son iki aydaki
devalüasyon sonucunda Türkiye Cumhuriyeti’ndeki vatandaşların kaybetmiş olduğu
90 milyar TL parayı size hatırlatmak istiyorum. Bu, sarayınızdaki, kaçak
sarayınızdaki zatımuhteremin her konudaki kendini muktedir sayması sonucu Türk
vatandaşının sırtına yüklemiş olduğu rakam.
Yine, son yedi yılda -Hep bahseder ya
“faiz lobisi, faiz lobisi…”- on üç yıllık iktidarı döneminde bu faiz lobisinden
euroları olan, dolarları olan insanlar besleniyor ama bundan kimin kazandığını
bir türlü söyleyemiyor. Biz de burada söyleyebilmesi için son yedi yılda faiz
lobisine ödediği, Hükûmetinizin ödediği 181 milyar lirayı, katrilyon lirayı,
milyar TL yani 181 katrilyon lirayı hatırlatarak sözlerime başlamak istiyorum.
Niçin bunları söyledim size? Tarımın bu Hayvancılık Bakanı tarafından on bir
yılda getirildiği noktayı göz önünde bulundurduğumuzda bu rakamların çok önemli
olduğunu düşünüyorum.
Yine, gıda fiyatları dünyada düşerken
Türkiye’de artıyor. Türkiye’nin enflasyonu 2015 yılının ilk yarısında yüzde
7,5’lara ulaştığında, baktığımızda, dünyada enflasyon sıralamasında 4’üncü
olduğumuzu görüyoruz yüksek enflasyonda. Ama bu, ortalama enflasyonda, tüm
ürünleri kapsayan enflasyonda. Tarım ürünlerinde, tarım ve gıda ürünlerindeki
net enflasyona gelince 13,70. Şimdi, on bir yıldır bu Bakanlığa bakanlık yapan,
bu kuruma bakanlık yapan zatımuhteremin Türkiye’yi getirmiş olduğu ve Türk
halkına yedirmiş olduğu tarım ürünlerini ve gıda ürünlerindeki enflasyon
oranını görüyorsunuz.
Şimdi, Türk…
Sayın Bakan hep geçmişle karşılaştırdı, 1991 yılından aldı ve o dönemin on iki
yılı ile kendi döneminin on iki yılını karşılaştırdı. Kendi döneminin on bir
yılını diyelim çünkü on bir yıldır bakan. Ama cumhuriyet tarihinin en kötü
performansını gösterdiği bir dönemi yaşıyoruz çünkü 2003-2013 döneminde
gayrisafi millî hasıladaki büyüme oranı yüzde 5’e yaklaşırken, ortalama yüzde
4,8’ken tarımdaki büyüme 2,3 oranında gerilemiştir. Yani bu Bakanın bir
başarısından, başarı hikâyesinden bahsetmemiz mümkün değildir. Rakamlar, bunlar
benim rakamlarım değil, TÜİK rakamları. Herhâlde bu akşam Başbakana söyler,
TÜİK’in genel müdürünü de görevden alıp oraya bir mimar Diyarbakırlı
atayabilir; rakamları oluşturmak, hani, matematiksel olarak ifade edebilmek
için Diyarbakırlı bir mimarı bulabilir arkadaş -Sayın Bakan- ve atayabilir. 
Şimdi, 1980
yılında 44,5 milyon insan yaşıyordu Türkiye’de ve bugün 77-78 milyona geldik
yani nüfusumuz yüzde 75 arttı. 1980’den bu yana baktığımızda, bu gelişimin
tarımsal üretimde de olması gerektiğini düşünür normal olarak mantıklı bir
insan, matematiği bilen bir insan bunun böyle olduğunu görür ama sizin
Bakanlığınız döneminde ve iktidarlarınız döneminde, AKP’nin iktidarı döneminde
biliyoruz ki Türkiye tarım ürünlerinde ve gıda ürünlerinde ithalatçı bir ülke
hâline dönüştü. Ben hem çocukluğumdan hatırlarım hem gençliğimden hatırlarım;
bütün dünya Türkiye’nin bir tahıl ambarı olduğunu konuşurdu, Konya Ovası’nın
dünyaya yetecek kadar ürün üretilebileceğini konuşurdu ama Sayın Bakan
geldikten sonra bunlardan bahsetmek ne mümkün diyoruz. 
Şimdi, AKP’nin
son on üç yılını değerlendirdiğimizde, bir, çiftçinin desteklenmediğini,
vergilendirildiğini görüyoruz; iki, üretim düşerken ithalatın patladığını
görüyoruz -bunları tek tek açacağım zamanım yettiği sürece- özelleştirmeler
sonucu birçok fabrikanın kapatıldığını görüyoruz; çiftçimizin haciz ve icra
kıskacında olduğunu görüyoruz; tarımla uğraşan üretici sayısının ve ekim
alanlarının hızla daraldığını görüyoruz. Bütün bunları, AKP Hükûmeti döneminde
ve Sayın Eker’in -sadece soyadı Eker, başka bir şekilde tarımla ilgisi olmayan
Sayın Eker’in- döneminde tarımda oranların ve üretimin nasıl düştüğünü size
dilim döndüğünce anlatmaya çalışacağım. 
OSMAN AŞKIN BAK
(İstanbul) – Senin tarımla ne ilişkin var Haydar? 
HAYDAR AKAR
(Devamla) – Bakın, AKP döneminde nüfusumuz yüzde 10 artmış. AKP döneminde yüzde
10 artmış ama AKP döneminde tarımsal ürünlerin, bitkisel ürünlerin artmadığını
görüyoruz. Buğdayı konuşuyoruz. Demin, yine, bir konuşmacı buğday ithalatından
ve un ihracatından bahsetti, zamanım yeterse onun da rakamlarını vereceğim. 
Bakın, 2003’te
iktidara geldiğinizde Türkiye’de 19 milyon ton buğday üretiliyordu. Sayın
Bakan, bugün kaç milyon ton buğday üretiliyor? 
GIDA TARIM VE
HAYVANCILIK BAKANI MEHMET MEHDİ EKER (Diyarbakır) – Bu sene 22 milyon tonu
geçer. 
HAYDAR AKAR
(Devamla) – Nüfusumuz sizin iktidarınız döneminde yüzde 10 artmış, 19 milyon
ton buğday üretiliyor. Buğdaya ithalatta ne kadar para ödediğinize de az sonra
geleceğim.
Pamuk… Pamuk, Orta Anadolu’nun,
Akdeniz’in, Ege’nin üretim yaptığı, çiftçilerin orada çalışarak kazandığı en
başlıca tarım ürünlerimizden bir tanesiydi ve sanayi ürünümüz aynı zamanda
pamuk. Pamuğa baktığımızda, 2003’te 919 bin ton ama 2014’te 878 bin tona gerilediğimizi
görüyoruz.
Arpa 8,1 milyon ton, bugün 6,3 milyon
ton. 
Sayın Bakan, hani bir zamanlar
mercimeğe kampanya yapardık, mercimeğe; “Et yemeyin, mercimek yeyin.” derdik.
Türkiye’de mercimek stokumuz… Mercimek deposuydu Türkiye. Bakın, sizin iktidarınız
döneminde kırmızı mercimeği, yeşil mercimeği ne hâle getirmişsiniz: Kırmızı
mercimek 485 bin tondan 330 bin tona düşmüş, yeşil mercimek 55 bin tondan 20
bin tona düşmüş. 
Sanki zannedersiniz ki Avrupa gibi
nüfusumuz azalıyor, buna da paralel olarak –hani paralel yapıyla iş birliği
yapıyorsunuz ya- üretimimiz de düşüyor diye düşünebilirsiniz. (CHP sıralarından
alkışlar) Nüfusumuz, döneminizde yüzde 10 artarken üretimimiz düşmüş aşağıya
doğru ve üretimden çıkan, tarım alanları daralan bir ülke hâline dönüşmüşüz. 
Tarımı böyle söyledik, şimdi size
ithalattan rakamlar vermek istiyorum. Aslında biraz da hayvancılıktan
bahsedeyim çünkü ne de olsa Hayvancılık Bakanısınız ama ithalatları sonra
vereyim. 
Şimdi, dedik ya 1980 yılında nüfusumuz
44 milyondu, bugün 77 milyon. Hep geçmişle karşılaştırdınız. Size şimdi 1980
yılında sığır adedini söylüyorum -Sayın Bakan, sığır adedini söylüyorum.
Hayvancılık Bakanı olduğunuz için bu rakamları herhâlde düzeltirsiniz burada-
16 milyon sığırımız vardı 1980 yılında. Nüfusumuz yüzde 75 artmış, sığır
rakamımız 2 milyon düşmüş.
GIDA, TARIM VE HAYVANCILIK BAKANI
MEHMET MEHDİ EKER (Diyarbakır) – 2002’yi söyle.
HAYDAR AKAR (Devamla) – 2 milyon düşmüş
ki et yemiyoruz, et.
GIDA, TARIM VE HAYVANCILIK BAKANI
MEHMET MEHDİ EKER (Diyarbakır) – 2002’yi söyle.
HAYDAR AKAR (Devamla) – Şimdi mandaya
bakıyoruz: 1 milyon manda vardı Türkiye’de 1980’de.
Siz orayı karşılaştırmadınız mı? 1980
ile 1991’i karşılaştırmadınız mı biraz evvel? Ben de onu karşılaştırıyorum.
1 milyon manda vardı, kaça düşmüş manda
sayısı? 118 bine. Mandayı görebilene aşk olsun. Çocuklar artık mandanın ne
demek olduğunu bilmiyor.
Koyuna bakalım, koyuna, küçükbaşa
bakalım: 49 milyonmuş, sayenizde 29 milyon olmuş. 
GIDA, TARIM VE HAYVANCILIK BAKANI
MEHMET MEHDİ EKER (Diyarbakır) – Yanlış, yanlış, onların hepsi yanlış, biraz
sonra düzelteceğim.
HAYDAR AKAR (Devamla) – Hayatında ilk
defa bu ülke kurbanlık ithal etmiş sayenizde (CHP sıralarından alkışlar) ve
Fransa tarafından ödüllendirilmişsiniz Fransa tarafına sunmuş olduğunuz katkıdan
dolayı. Ben sizin yerinizde olsam buraya gelip o madalyayı boynuma takar, bu
kürsüye öyle çıkardım, Fransız çiftçilerine verdiğiniz destekten dolayı bu
Meclis sizi alkışlardı, özellikle AKP Grubu sizi alkışlardı Sevgili Bakanım.
(CHP sıralarından alkışlar) 
Keçi, keçi… Bilir misiniz keçiyi,
unuttunuz mu yoksa rengini, tipini? 19 milyondan 9 milyona düşürmüşsünüz yani 2
keçimizden 1’ini kaybetmişsiniz, 2 koyunumuzdan 1’ini kaybetmişsiniz, 10
mandamızdan 9’unu; kim yedi bunları Sayın Bakan, siz mi yediniz yoksa? (CHP
sıralarından alkışlar) Ortada yok mandalarımız. 
Şimdi, böyle bir Tarım Bakanı var,
ülkeyi bu hâle getirmiş ama bu Tarım Bakanı çıkıyor burada, sanki bir başarı
hikâyesi anlatıyor, hem de nasıl ballandıra ballandıra anlatıyor ve AKP Grubundaki
milletvekili arkadaşlarım hiçbir şeyi sorgulamadan, hiçbir rakama bakmadan…
Bırakın bizim söylediklerimizi, Allah aşkına gidin, TÜİK’in rakamlarına bakın,
bu Bakanın, Bakanlar Kurulunda, Kabinede en uzun süre bakanlık yapan bir
Bakanın bunu hak etmediğini göreceksiniz. Eğer bunu sorgulamış olsaydınız
gerçekten bizim önerge vermemize, hakkında gensoru vermemize gerek görmeden
sizin Başbakana baskı yapıp “Ya, Türkiye’de tarımı bitirdi, çiftçiyi bitirdi.”
deyip bu Bakanı görevden aldırmanız gerekiyordu. 
Ne diyorsunuz? “Tarımı destekliyoruz.”
Neyi destekliyorsunuz ya? Sayın Bakan, son yılda 0,5’ini geçen bir destekleme
verdiniz mi gayrisafi millî hasılanın, verdiniz mi? “70 milyar TL tarımı
destekledik.” diyorsunuz. Son yedi yılda çiftçiye 48 milyar TL borcunuz var.
Niye? Çünkü kanun gereği vermeniz gereken yüzde 1 değil, 0,5 veriyorsunuz,
çiftçinin hak ettiği, çiftçinin alması gereken parayı çiftçinin cebinden
çalıyorsunuz, bu kadar net söylüyorum. Eğer bu “çalıyorsun” dediğim kelimeden
size bir sataşma olduğunu düşünüyorsanız lütfen gelin, burada, son yedi yılda
çiftçiye yüzde kaç destekleme primi verdiğinizi ve kanun gereği vermeniz
gereken rakamın ne olduğunu bu kürsüden söylersiniz diyor, hepinize sevgiler
saygılar sunuyorum. (CHP sıralarından alkışlar)
BAŞKAN – Teşekkür ediyorum.
Halkların Demokratik Partisi Grubu
adına Demir Çelik, Muş Milletvekili. (HDP sıralarından alkışlar)
Buyurun Sayın Çelik.
HDP GRUBU ADINA DEMİR ÇELİK (Muş) –
Teşekkür ederim Sayın Başkanım.
Sayın Başkanım, değerli milletvekilleri;
Cumhuriyet Halk Partisinin Tarım, Gıda ve Hayvancılık Bakanıyla ilgili verdiği
gensoru üzerine konuşmak üzere huzurlarınıza çıktım. Hepinizi saygıyla
selamlıyorum. 
Değerli Başkan, saygıdeğer
milletvekilleri; Türkiye, kuzey yarım kürede ama aynı zamanda, bulunduğu enlem
ve boylamlarıyla kendine özgü, özel konumda olan bir ülkedir. Bu özgün ve özel
konumunun yanı sıra, bir yanıyla kuzeyde Karadeniz ekosistemi, öbür yanıyla
Akdeniz mikrokliması ve yine Ege’nin kendisine özgü özellikleriyle balıkçılığın
ve deniz ürünlerine dayalı bir ekonomik girdinin olması gereken bir ülkedir. Bu
potansiyele sahip olmasına karşın, bırakınız balıkçılığa, deniz mahsullerine
dayalı bir sektörün ülke ekonomisinin temel sektörlerinden olmasını, 77
milyonun neredeyse 50 milyonu balık ve balık çeşitlerini bilmez, tanımaz; duysa
da, televizyon ve görsel basında izlese de bundan mahrumdur. Yanlış
politikaların ürünü bu ve benzeri gereksinimlerinin halklarından
esirgenegeldiği bir ülkede yaşıyoruz. 
Sayın Başkan, değerli milletvekilleri;
keza bulunduğu bölgenin enlem ve boylamlarının gereği yüzde 80 oranında orman
olabilme kapasitesine sahip iken, ormanlık alanlarının kentsel dönüşüm
projelerine tabi tutuluyor olması yetmezmiş gibi, ısınma ya da başka amaçlı
ormanların yakılıp yıkılması, bu yönüyle de nitelikli ormanlarda yüzde 11’lere
inmiş bir ülke gerçeğiyle karşı karşıyayız. Orman ürünlerinin doğal
meyvelerinin hiçleştirildiği, yok sayıldığı, meralarının kent rantiyesine
peşkeş çekildiği, “kentsel dönüşüm” adı altında meraların yok edildiği,
yaylakların, kışlakların hiçleştirildiği, bu yönüyle de hayvan çeşitliği ve
Türkiye faunasının göz ardı edildiği bir ülke gerçeğiyle karşı karşıyayız.
Evet, rakamlar ve matematik doğru söyler ama matematiği ve rakamı niyetinize
göre yorumlayabilmeniz, algı operasyonuna tabi tutarak toplumu şekillendirmeniz
de her iktidarda olduğu gibi iktidarda bulunanların sıkça başvurduğu
yöntemlerden biridir. Bu yöntemdir ki, gerçeği ters yüz edip halkı ve toplumu
kendi iktidarına razı etmenin, ikna etmenin mekanizmalarına iktidar sahip
olduğu için bunu başarmaktadır. Bakınız, bu ülkede şu anda 6 milyon insan
sosyal politikalarla, devletin bir kısım sosyal girdileriyle yaşamını idame
ettirme mahkûmiyetiyle karşı karşıya; 13 milyon civarında, asgari ücret ve altındaki
geçim kaynaklarıyla aylık yaşamını sürdürmek zorunda, 30 milyon insan yoksulluk
sınırında ama bitmez tükenmez sandık histerisiyle on iki yıldır bir iktidar ha
bire sandığı bize işaret ederek yeni başarıların arayışı içerisindedir.
Bu gerçekten izaha muhtaç bir konudur. Ama bu, hiçbir zaman için bu ülkenin
halklarının ve toplumunun yaşadığı açlığı, yoksulluğu, sefaleti, işsizliği,
kimsesizliği göz ardı etmemizi getirmez. Evet, algıda, algıyı yaratmada,
toplumu şekillendirmede ve biçimlendirmede, sahip olduğunuz ideolojik
aygıtlarla, olduğundan fazla başarı sağlıyorsunuz. Siz dinî hassasiyetleri,
etnik kimlik hassasiyetlerini, siz inançsal, kültürel değerlerinizi yandaş
medyalarınızdan toplumu şekillendirebilirsiniz ama hiçbir zaman için bu toplum
gerçeğini bu manada da görmemizin önüne set çekemezsiniz. Yaşanan sizin
anlattığınız, aktardıklarınızın ötesinde başka bir gerçekliği bize
hatırlatıyor. Düşününüz, çok değil, bundan otuz yıl öncesinde küçükbaş hayvanı,
keçi ve koyun sayısı 60 milyon civarındayken bugün koyun sayısı 30 milyonun
altına düşmüş. Kıl, tiftik keçisi gibi çeşitliliğiyle övündüğümüz keçilerimiz
yok olma durumuyla karşı karşıyadır. Yine, otuz yıl öncesinde 20 milyon
civarında olan sığır bugün neredeyse 1 milyon seviyesine inmişken, manda
yoklarla karşı karşıya iken siz hâlâ bir başarıdan ve başarı öyküsünden
bahsediyorsanız bu, bizim aklımızla oynamanızdır, var olan realiteye rağmen
bizim aklımızla dalga geçmenizdir. 
Sayın Başkan, değerli milletvekilleri;
bu, gıdada da, tarımsal faaliyetin kendisinde de gördüğümüz bir gerçekliktir.
Bakınız, Türkiye yüzölçümünün kırkta 1’i olan İsrail, Türkiye yüzölçümünün
yirmide 1’i olan Hollanda sebze ve tarım üretiminde neredeyse dünyanın en
önemli markaları durumuna gelmişlerdir. Bizim kırkta 1’imiz, bizim yirmide
1’imiz bu manada ihracatına dayalı, gıda, tarım üzerine ihracatıyla kendini
neredeyse dünyanın gelişmiş 20 ülkesinde sayabilmenin olanaklarına, imkânına
sahipken biz 40 misli büyük olduğumuz İsrail’den, 20 misli büyük olduğumuz
Hollanda’nın gıda ve tarım seviyesinin, onun ihracat girdilerinin arkasında ve
gerisinde bir noktayız. Övüneceğimiz, övünmemizi telkin edeceğiniz durum bu
mudur?
Aynı şekilde, yanlış tarım
politikalarıyla, endüstriyel tarım adı altında, insanları, kadim
medeniyetleriyle buluşabileceği, geçmişin insanlık değerleriyle
ortaklaşabileceği coğrafyalarından, mekânlarından kopardınız, göçürdünüz.
İnsanları neoliberal politikalara mahkûm kılarak topraklarından söktünüz,
köklerinden söktünüz, göçürdünüz; açlıkla terbiye etmenin, açlıkla ıslah
etmenin politikalarına tabi tuttunuz. Neoliberalizmin piyasalaştırma,
taşeronlaştırma ve de metalaştırma politikaları azamisiyle gıda, tarım ve
hayvancılıkta Türkiye’nin nasip almasına, nasibini bulmasına yol açmıştır.
Fasulyesi, mısırı, çeltiği; evet, aynı zamanda soya fasulyesi, mercimeğiyle;
buğdayı, arpası, yem bitkileriyle Türkiye bir dünya markası olabilmenin
potansiyeline sahiptir. Bu Türkiye, aynı zamanda pamuk gibi, ayçiçeği gibi,
tütün gibi birçok sanayi mamulünün de önemli potansiyeline sahip, dünyanın
önemli ihracat ülkelerinden biri olabilmenin olanaklarına, imkânlarına pekâlâ
kavuşabilirdi. Ama, yanlış politikalarla, “tarım endüstrisi” adı altında
makineleştirmenin, emeğin satın alınabilir ucuz konuma getirilmesine hizmet
eden bu yanlış politikalarla biz hem tarım ve hayvancılıkta hem de bir bütün
olarak ülkenin kalkınmasında hak ettiğimiz yerin çok gerisindeyiz. 
Tarımda endüstriyalizm nedir? Her
şeyden önce doğamızın, tabiatımızın kimyasallarla zehirlenmesidir. Yoksulluğun,
açlığın, sefaletin diz boyu ve önüne geçilmez bir hızla üretilmesidir. Bir
yanıyla endüstriyel tarımdan bahsediyoruz, öbür yanıyla da yeryüzünde, dünyada
1,5 milyar insanın açlıkla terbiye edilme durumuyla karşı karşıya olduğunu
söylüyoruz. Tarımsal endüstrinin girdiği Çukurova’da tarım bitmiştir. Tarımsal
endüstrinin girdiği Akdeniz’de narenciye, turunçgiller bitmiştir. Ege’de
incirimizi, üzümümüzü unutur olduk. Karadeniz’de fındığımızı, İç Anadolu’da
buğdayımızı, arpamızı neredeyse birilerinden almanın hazır hâline geldik.
Tüketen toplum ekonomisinin, tüketen toplum yaratmanın sonuçlarıdır ki
halkımızı, halklarımızı üretimden kopardık; tarlasını ekmez, biçmez oldu.
Tarlasından ve ekininden mahrum olan insanlar artık kırsalda yaşamını
sürdüremeyince metropollerin gettolarında neredeyse açlıkla terbiye edilme
durumuyla karşı karşıya kaldılar. 
Sayın Başkan, değerli milletvekilleri;
bu kader midir? Elbetteki değil. Neoliberalizm, vahşi kapitalizmin bizim hücrelerimize sirayet
edercesine geleceğimizi çalmasına müsaade etmediğimiz sürece bu kader değildir.
Ama bağımsızlık şiarımıza ve söylemimize rağmen, küresel emperyal kuşatmanın
bir halkası olmanın arayışı içerisinde olmaya, neoliberal politikaların
uzantısı olan bir ülke olmaya elbette ki karar verdiğinizde yapacağınız iş
küresel emperyal güçlerin dediklerinden dışarı çıkmamaktır. Bugün bizim
geleceğimizi, İsrail’in gıda tarım şirketleri bizim geleceğimizi, Hollanda’nın
gıda tarım şirketleri bizim geleceğimizi, bilgi çağının teknolojisini elinde
bulunduran Amerika Birleşik Devletleri’nin, Rusya’nın hegemonik gücüyle
belirlenen bir gelecek olarak addediyorsanız itirazımız bunadır.
Bu ülkenin kaynakları, bu ülkenin dinamikleri, kendi
ihtiyaçlarını karşılamaktan da öte kendisi büyüklüğünde bir başka ülkenin de
gıda, tarım ve hayvancılık ihtiyaçlarını karşılayacak potansiyeldedir. Yeter ki
rasyonel, objektif kriterlerle soruna yaklaşıp bu sorunun nitelikli çözümüne
razı gelen bir devlet ve idari sistemle yönetilebilelim. Biz demokratik
siyasetin yürütücüleri olarak buna dair söylenecek sözden kendimizi
esirgediğimizde, var olana razı olmaya kalkıştığımızda da gerçekten durumu daha
ileriye, nitelikli bir değişime, dönüşüme götürebilmek mümkün değildir. O
nedenle, evet kalkınma olmalıdır ama kalkınma adaletten, hukuktan yoksunsa;
kalkınma sadece ve tek başına iktidarın hiyerarşik yapısına hizmet ediyorsa,
kalkınma zengini daha zengin, yoksulu daha yoksul bırakacaksa; zengin ile
yoksul arasındaki açığı, aralığı genişletecek, yoksulu açlıkla terbiye edecek
noktaya gelecekse bu kalkınma değildir; bu, olsa olsa zenginin, iktidarın,
kârın ve sermayenin hizmetkârlığıdır ki, biz toplum olarak ona itiraz ederiz. 
Evet, bu manada endüstriyel tarıma itiraz etmenin
yanı sıra, biz, toplumların katılımcı ekonomisiyle kendi ihtiyaçlarını öz
gücüne dayanarak öz ihtiyaçlarını karşılayabileceklerini savunuyoruz.
Endüstriyalizm, iktidar ve kent, nasıl ki toplumu toplumsallığına, insanlığa ve
doğaya yabancılaştırmışsa ona karşın toplumun öz gücüne dayalı olarak kendisini
yeniden üretmesi toplumsallaşmasıyla, doğayla, ekosistemle buluşması anlamına
gelir. O nedenle, merkeziyetçi bir idari mekanizmanın yerine, bölgesel yerinden
yönetimlere bu ülkenin tez elden evrilmesi yapılması gerekendir.
Yetinmeyeceğiz, gelenekçi, aileye
dayalı tarım günümüzün temel politikası olmalıdır. İnsanlar hem sahip oldukları
mülkiyet üzerinden hem de devletin mülkiyeti olarak görünen meraların ve hazine
arazilerinin bir kısım para babalarına, tekellere, tröstlere peşkeş çekilmesi
yerine halka adil kullanma hakkını verdiğinizde, halk, kullanma hakkına sahip
olduğu bu araziler üzerinde kendisine ve çevresine yeter düzeyde tarımsal
üretimini yapmaya başladığında kendi ihtiyaçlarını karşılamakla kalmayacak,
aynı zamanda kasabasının, köyünün de ihtiyaçlarını ithalata muhtaç olmadan
karşılayabilecektir. 
Destek yapacaksanız üretime dönük
olmalıdır. Tarımsal destek, geniş toprak arazilerine sahip toprak ağalarına,
beylerine, feodal beylerine hizmet olarak geri dönüyor. Bizim onlardan
alıkoymamız, yoksul, muhtaç, mülkiyetsiz, arazisiz, kimsesiz insanlara desteği
yapmamız, onları üretime teşvik etmemiz, üretimden gelen güçle devlete ve
devletin iktidar organlarına muhtaç kalmadan kişinin, kesimin, toplumun
kendisini ve ihtiyaçlarını demokratik ve doğrudan karşılaması, yapılması gerekendir.
Kişiyi, kesimi, doğrudan demokratik ihtiyaçlarını karşılaması mekanizması
yerine, onu devletçi, iktidarcı zihniyetlerin keyfine, kendine göreci
politikalarına, insafına ve de icazetine sığınmaya muhtaç bırakırsanız, siz,
özgür bireyler, özgür toplum yaratmamış olursunuz. Özgür birey, özgür toplum
yerine size biat eden, size ve politikalarınıza razı gelen, her durumda ve her
koşulda itiraz etmeyen bir toplumla karşı karşıya kalırsınız ki o toplum günü
gelecek sizin değişmez politikalarınızın, statükoda ısrar eden
politikalarınızın da gereği olarak sizi de yutmaya başlar. Bugün iktidar
hastalığına, iktidarın yorgunluk hastalığına kapılan AKP’nin geldiği nokta da
budur. O nedenle, bu politik çizgiden çıkmak hem AKP’nin selameti hem Türkiye
halkları ve toplumunun selameti açısından önemlidir. Evet, bu çerçevede de biz,
her şeyden önce her türlü politikanın, bir, adalete ve adil bir yönetime yol
açması; iki, her durumda ve koşulda değişimi öngörmesi, değiştiren, dönüştüren,
toplumun önünü açan nitelikte, özellikte olmasını; üç, kalkınma esaslı olması,
toplumun meşru taleplerini karşılayacak nitelikli potansiyellerin harekete
geçirilmesi; dört, bu kalkınmanın adilane paylaşıldığı, hakça bölüşüldüğü bir
yönetim mekanizması devreye koyduğunuzda yaptığınız işin insani, vicdani
sorumluluklarını yerine getirmiş olursunuz. Bütün bunlardan bağımsız, adaletin
olmadığı, hak, hukuk, adaletin sorgulandığı, adil ve hakça bölüşümün olmadığı
bir kalkınmanın kime ne faydası olur? Olsa olsa Türkiye’de yarattığınız yüz
civarındaki milyon dolara ya da dünya ve yeryüzündeki 1 milyon 500 bin
civarındaki milyon dolar sahibi insanlara yarar, geri kalan milyarlarca insana
zarardır, onların geleceğini karartandır, onların özgürlüklerini, barışını
çalandır; özgürlük ve barış adına onlara her gün savaşı, savaşın yıkıcı
politikalarını dayatanlaradır hizmet. O nedenle, bugün küresel emperyalizmin
vekâlet savaşlarıyla stratejik, ekonomik çıkarları üzerine biz halklara
dayattığı bu ekonomik politikalardan bağımsız değildir. O ekonomik politikaların
ürünüdür ki, palazlanmış, önüne geçilmez noktada hiyerarşik güçlerle kendini
toplum üzerine dayatan bu finans kurumlarının savaş aygıtlarının, savaş
tacirliğinin sürdürüldüğü bir coğrafyanın kadim halkları olarak birbirimizi
vuruyoruz, birbirimizi kırıyoruz. Savaşın toplumsal, siyasal, ekolojik yıkımına
razı olmak neredeyse bir erdemlilik olmaya başlamıştır. Halbuki yapılması
gereken, küresel emperyalizmin stratejik ve ekonomik çıkarlarına olduğu kadar
politik çıkarlarına da hizmet etmemektir; halkların kardeşliğine, halkların
barış içerisinde bir arada yaşayabileceği demokratik, özgür bir yaşamı
korumaktır. 
Demokratik ve özgür yaşam ancak
demokratik siyaset aracılığıyla, şiddet dışı yol, yöntemlerle harekete
geçeceğinden onun da mekânı, mercisi bu Meclistir. Bu Meclis, ekonomik,
demokratik, siyasal, sosyal politikalarla toplumun nitelikli ihtiyaçlarını
herhangi bir hiyerarşik ilişkiye muhtaç kalmadan karşılamak için varsa
meşrudur. Bunu karşılamak yerine, iktidarların, devletlerin ya da iktidar odaklarının
bir kısım çıkarlarına dayalı politik duruş, politik çizgi toplum dışıdır,
evrensel hukuk dışıdır; bu manada da demokratik, doğal ve ekolojik toplumdan
bizi alıkoyandır. 
Biz, milyarlarca yıldır, ekosistemin
ürünü ve en önemli unsurlarından olan insan, özgür birey olma karakteriyle,
doğal, demokratik ve ekolojik topluma, ahlaki ve politik topluma ulaşmak
istiyorsak, gelin birlikte geleceği barış ve özgürlük içerisinde
kurabileceğimiz bir ülke, bu ülkenin halkları ve dinamikleri olarak da evrensel
düzeyde de küresel demokrasi hareketine katkı sunan, savaş karşıtlığı
pozisyonunda barışı savunan olalım diyor, saygılar sunuyorum. (HDP sıralarından
alkışlar) 
BAŞKAN – Teşekkür ediyorum. 
Sayın milletvekilleri, birleşime bir
saat ara veriyorum. 
Kapanma Saati:
19.06
DÖRDÜNCÜ OTURUM
Açılma Saati:
20.05
BAŞKAN: Başkan
Vekili Sadık YAKUT
KÂTİP ÜYELER:
Fehmi KÜPÇÜ (Bolu), Bayram ÖZÇELİK (Burdur)
-----0-----
BAŞKAN – Sayın
milletvekilleri, Türkiye Büyük Millet Meclisinin 83’üncü Birleşiminin Dördüncü
Oturumunu açıyorum.
Gıda, Tarım ve
Hayvancılık Bakanı Mehmet Mehdi Eker hakkındaki gensoru önergesinin gündeme
alınıp alınmamasına ilişkin görüşmelere devam ediyoruz.
Hükûmet,
yerinde.
Şimdi,
Milliyetçi Hareket Partisi Grubu adına söz isteyen Muharrem Varlı, Adana Milletvekili.
Buyurun, Sayın
Varlı. (MHP sıralarından alkışlar) 
MHP GRUBU ADINA
MUHARREM VARLI (Adana) – Sayın Başkan, değerli milletvekilleri; Gıda, Tarım ve
Hayvancılık Bakanına verilen gensoru üzerinde Milliyetçi Hareket Partisi Grubu
adına söz aldım. Bu vesileyle hepinizi saygıyla selamlıyorum.
Öncelikle tarımın
genel problemleriyle ilgili birkaç kelam etmek istiyorum. Bugün Türk çiftçisi,
dünyanın en pahalı mazotunu kullanıyor. AKP Hükûmeti, 2002’nin 3 Kasımında
iktidara gelirken “Çiftçiye ucuz mazot vereceğiz.” sözüyle gelmişti. Ancak o
günlerde eski parayla mazotun litresi 1 milyon 230 lirayken şu anda ne yazık ki
çiftçi 4 liraya mazot tüketir hâle geldi. Bırakın ucuz mazot vermeyi, mazot, o
günkü değeri ile bugünkü değeri arasında 4 kat arttı. Sayın Bakan, hep örnekler
veriyor ya “İşte, şunu 3 kat artırdık, bunu 2 kat artırdık, bunu şu kadar
artırdık.” diye ama mazottan hiç bahsetmiyor, mazotu da 4 kat artırdınız. Sayın
Bakan, bu da herhâlde sizin artı hanenize yazılacaktır. 
Yine, denizcilik
işletmeciliği yapan sektöre ÖTV ve KDV almadan mazot veriyorsunuz. Dolayısıyla,
onun litresi de 1 milyon 800 bin lira-1 milyon 700 bin lira gibi -eski rakamla
yine söylüyorum- bir fiyata geliyor ama 8 silindirli lüks ciplere koyulan
mazotla aynı fiyata çiftçi, traktörüne mazot koyuyor. Yani, bu, Allah’tan reva
mıdır? Bu, doğru mudur? Çiftçi, üreten, bu ülkeye kazandıran, bu ülkenin
insanlarını besleyen, hatta günü geldiğinde dünyanın insanlarını besleyecek bir
yapıya sahip. Bizim, çiftçiyi en iyi şekilde korumamız gerekirken denizcilik
işletmeciliği yapanlardan ÖTV ve KDV almayıp çiftçinin traktörüne de lüks
ciplere konulan mazotla aynı parayı layık görüyorsunuz. Bu da sizin artı
hanenizdir herhâlde. 
Yine, gübre fiyatları,
teslim aldığınızda 250-300 lira arasında değişiyordu 3 Kasım 2002’de yani siz
iktidara geldiğinizde. Şu anda gübre fiyatları -eski rakamla söylüyorum yine- 1
milyon 100 bin lira ile 1 milyon 600 bin lira arasında değişiyor. Yani, gübre
fiyatlarını da aşağı yukarı, hemen hemen 7-8 kat artırmışsınız. 
Bakın, Sayın
Bakan, hep yaptığınız olumlu şeylerde “Şu kadar arttırdık, bu kadar katsayı
artırdık.” derken lütfen bunları da söyleyin de “Bu da bizim eksi hanemiz, bunu
da yapmamız lazım.” diye belirtin, biz de sizi alkışlayalım ama yok, eksi
hanenizi hiç söylemiyorsunuz. Efendim, çok küçücük, böyle minnacık minnacık
artışlarla milleti avutmaya çalışıyorsunuz. 
Şimdi, bu gübreyle alakalı ben birkaç
defa kanun teklifi verdim, soru önergesi verdim. Gelin, gübredeki KDV’yi
kaldıralım, yüzde 18 KDV alıyorsunuz gübreden. Yani, altından kaldırdınız,
gümüşten kaldırdınız, süs eşyasından, makyaj malzemesinden kaldırdınız, her
şeyden kaldırdınız, sıfırladınız ÖTV’yi ama gübreye gelince hâlâ yüzde 18 KDV
alıyorsunuz. Şimdi, bu da herhâlde sizin eksi hanenize yazılması gereken bir
şeydir Sayın Bakan.
Bir Tarım Bakanı olarak çiftçiyi
korumanız gerekirken, çiftçinin arkasında durmanız gerekirken, bu konuyla
alakalı şu ana kadar hiçbir şey yapmadınız. Her defasında, son önergemize gelen
cevapta, efendim, bunu kaldırırsak ek yük getirirmiş! Ya, elbette ki, yani bu
ülkenin üreten insanları, biraz da ek yük getirsinler. Yani, bu kadar çok
-efendim- ihalelerden para kazananlar, yollardan para kazananlar, efendim,
şuradan buradan para kazananlar, paradan para kazananlar, hazırdan yiyenler ek
yük getirmiyor da, 1.100 odalı saray ek yük getirmiyor da yani çiftçiye
sağlayacağınız üç beş kuruş mu ek yük getiriyor? Birazcık bu konularda
çiftçinin arkasında durmanız gerekir diye düşünüyorum, bu da sizin eksi haneniz
Sayın Bakan. 
Yine, bakın, tohumculuk: “İşte, biz
şöyle tohum üretiyoruz, böyle tohum üretiyoruz.” Peki, ben soruyorum: Mısır
tohumunda şu ana kadar Türkiye’de kendi ürettiğimiz bir tohum var mı, ekilebilinen
bir tohum var mı? Yok. Pamukta? O da yok. Hepsi yabancı firmaların bu ülkede
ürettikleri ve bu ülkeye sattıkları, dolayısıyla da bizim sırtımızdan para
kazandıkları bir şey ama çıkıyorsunuz “Tohumculukta şunlar yaptık, bunları
yaptık.” diyorsunuz. Pioneer’ın, Dekalb’in veya Beyaz Altın’ın ürettiği pamuk
tohumunun hangisini biz üretebiliyoruz Sayın Bakan? Eğer, biz gerçekten güzel
bir şey yapacaksak, çiftçiye, dönümünde 500-600 kilo ürün kazandırabilen pamuk
tohumu yetiştirmemiz lazım. Dönümüne 1.400 kilo, 1.500 kilo verim veren,
efendim, verim yapan mısır tohumu yapmamız lazım, üretmemiz lazım ama biz
bunların hiçbirisini başaramadık. Ne yazık ki şu anda Amerikan menşeli veya
Avrupa menşeli üreticiler, Türkiye’ye gelip tohum geliştiriyorlar ve Türk
çiftçisine bunu satıyorlar, Türk çiftçisi, dünyanın en pahalı tohumunu tüketiyor.
Onun için, “Biz tohumculukta şunu yaptık, bunu yaptık.” demenin çok fazla bir
anlamı olmadığı kanaatindeyim. 
Siz geldikten sonra, diyorsunuz ya işte
“Ziraat Bankası şu kadar kredi veriyor.” sanki çok güzel bir şeymiş gibi. Ya,
paraya ihtiyacı olmayan bir insan niye gidip faizli kredi alsın? Yani, bugün,
bakın, çiftçinin bütün mal varlığı; evi, arsası, traktörü, her şeyi bankaya
ipotekli. Yani, bunun başka bir anlamı var ama ben kibarcasını söyleyeyim,
üzerindeki elbisesi bile bankalara ipotekli çiftçinin. Onun için, yani çiftçi
şu anda yaşayabileceği en sıkıntılı günleri yaşıyor, en kötü günleri yaşıyor.
Bankalarda kredisi olmayan, “Bankadan kredi almadan ben tarla ekebiliyorum, ben
traktörümü çalıştırıp tarlamı sürüyorum.” diyen çiftçi sayısı yüzde 1 değildir
ama siz hep bunları görmezden geldiniz. “Efendim, biz şu kadar destek
veriyoruz, bu kadar destek veriyoruz.” sanki verdiğiniz destekleri de kendi
cebinizden veriyormuşsunuz gibi. 
Yine, hazine arazileriyle ilgili…
Bakın, defalarca söyledim burada, hazine arazileriyle ilgili bir yasa çıkarıldı
güya çiftçinin alması için. Burada herkesin desteğiyle bir güzel yasa çıkarıldı
ama iki seneden beri bu yasanın altyapısı bir türlü oluşturulamadı, bir türlü
bu tarlalar satışa çıkarılamadı. Niye? Seçimi bekliyorsunuz. Genel seçimden
sonra -tabii, o zaman, inşallah, biz iktidar olacağız, biz çiftçiye çok ucuz
maliyetlerle bu tarlaları satacağız ama- “olası kendi iktidarınızda bu
tarlaları nasıl yüksek fiyatla ortaya getiririz de çiftçi bu tarlaları alamaz,
faiz lobisi, dolar lobisi bu tarlaları çiftçinin elinden nasıl alır”ın hesabını
yapıyorsunuz herhâlde. Benim aklıma bu geliyor, başka bir mantık gelmiyor benim
aklıma. Yani, bugüne kadar satmayışınızın, rayiç bedeli belirlemeyişinizin,
çiftçinin arkasında bu manada durmayışınızın başka bir anlamı yok, başka bir
izah tarzı yok bunun. 
Bakın, tekrar buradan uyarıyorum: Bu
tarlalar, yıllardan beri çiftçilerin ekip diktiği, alın teriyle oradan para
kazandığı, çoluğunun çocuğunun rızkını çıkardığı bu toprakları eğer faiz
lobileri, bu toprakları eğer dolar lobileri, bedava para kazananlar, havada
vurup tavada yiyenler bu toprakları alırsa bu ülke için hiç iyi şeyler olmaz,
hiç de iyi şeyler olmaz. Allah esirgesin, kan dökülür, bunun müsebbibi de bu
Hükûmet olur, başka kimse değil.
Şimdi, yine, gelelim hayvancılığa.
“İşte, hayvancılıkta şu kadar üretimi artırdık, süt üretimi bu kadar arttı,
efendim, et üretimi bu kadar arttı.” Ya, arkadaş, bu hayvancılıkta süt üretimi
bu kadar arttıysa, et üretimi bu kadar arttıysa hayvan sayısı niye birdenbire
azaldı? Dişi düveyle ilgili güya “Dişi düve beslensin, artırımı sağlansın.”
diye bir politika uyguladınız. Belki iyi niyetle düşündünüz -bakın, burada art
niyet aramıyorum, kötü niyetle söylemiyorum- ama arkasını hesap edemediğiniz
için, gerisini göremediğiniz için o sıfır faizli kredilerle düve alım kredisi
verdiniz o dönemde, 2 bin lira olan yani yeni parayla, eski parayla 2 milyar
lira olan düveler birdenbire çıktı 7 milyar liraya, 7,5 milyar liraya. Çiftçi
gitti, köylü gitti bu düveleri aldı, getirdi, sıfır faizli kredi uygulamasından
vazgeçtiniz, birdenbire düveler düştü geri 2 bin liraya yani eski parayla 2
milyar liraya. Ya, anasını, danasını, sütünü, etini, derisini, kellesini,
neyini satarsanız satın o parayı çıkartması mümkün değil. Güya sıfır faizli
kredi verdiniz, çiftçi yüzde 100’den fazla faiz ödemek zorunda kaldı o
borçlarını kapatabilmek için. Bu, doğru bir politika olmadı. Bakın, art niyetli
demiyorum, yanlış demiyorum ama doğru bir politika olmadı. Bu politika hayvancılığa
sekte vurdu. Ne yazık ki o güzelim düveleri, verimli, kaliteli düveleri köylü
borcunu ödeyebilmek için götürdü, et fiyatına kestirmek zorunda kaldı. Bu da
yanlış oldu, doğru olmadı Sayın Bakan.
Yine, bizim
yaylalarımız, dağlarımız, ovalarımız koyun sürülerinden geçilmezdi ama ne yazık
ki sizin iktidarınız döneminde biz dışarıdan kurbanlık koyun ithal eder hâle
geldik. Herkes kendi evinde kurbanlığını besler, kaç tane kurbanlık kesecekse, üç tane, beş tane, on
tane, her neyse, kendi kurbanlığını besler, belki birkaç tane de fazla besler,
bundan da harçlığını çıkartırdı ama sizin döneminizde besleyecek koyun da
bulamadılar, kesecek kurbanlık da bulamadılar. İthal kurbanlık koyun getirmek
mecburiyetinde bıraktınız bu ülkeyi. İşte, efendim, sap saman ithal ettiniz
dediğimizde diyorsunuz ki “Samansız mı bıraksaydık? Yahu Sayın Bakan, bu ülkede
her evin önünde, hayvanı olmasa bile bir çeten samanı olurdu eskiden ama şimdi,
sizin döneminizde ne yazık ki sapa samana muhtaç kaldı köylü ya! Sapa samana
muhtaç kaldı. Saman çektirecek buğdayı yok ki, buğday ekmiyor çünkü. Buğdaydan
para kazanamadığı için buğday ekmiyor. Ha bire ithal gelsin, ha bire ithal
gelsin! Sanki uçak satıyoruz, sanki füze satıyoruz, sanki nükleer enerji
satıyoruz da biz, efendim, bir de tarım ürünlerini ithal eder hâle geldik.
Yahu, birazcık bu ülkenin üreten insanlarına sahip çıkın. 
Bakın, biz, ağır sanayisi tam
manasıyla gelişmiş bir ülke değiliz. Belki orta ölçekli sanayi, belki dünyada
rekabet edebileceğimiz işte bir tekstilimiz var, bir de efendim, ara mamuller
dediğimiz işte otomobil sektöründe biraz ihracat yapabiliyoruz. Bunun haricinde
bizim ihracat yapabildiğimiz bir şey yok ki. Biz ne satacağız? Biz buğday
satacağız, biz mısır satacağız, biz pamuk satacağız, meyve satacağız, sebze
satacağız ama ne yazık ki biz bunları ithal ediyoruz ya! Allah’tan korkun!
Ondan sonra da çıkıyorsunuz burada övünüyorsunuz: “Yok biz bunu yaptık, yok biz
şunu yaptık.” Ne yaptınız siz ya? Ne yaptınız? Sapa samana muhtaç ettiniz bu
ülkeyi siz. Yani biz uçak satabilsek, nükleer enerji satabilsek anlayacağım,
gidelim buğdayımızı alalım dışarıdan, mısırımızı alalım dışarıdan ama buğday
kadar stratejik bir ürünü bile siz bu ülkede ekilmez hâle getirdiniz. Geçen yıl
çıktım burada, bu yıl buğdayla ilgili problem yaşayacağız, buğday hasadı
döneminde buğday üretiminde çok büyük sıkıntılar olacak çünkü kuraklık var
dedim, “Yok, 22 milyon ton buğday bekliyoruz.” dediniz. Kaç milyon ton oldu? 18
milyon ton. Gittiniz dışarıdan 2-3 milyon ton buğday getirdiniz. Allah’tan reva
mıdır bu ya? Pamukla ilgili defalarca söyledim burada. Defalarca çözüm önerileri
de getirdim.
Bakın, tekstil sanayimiz dünyada
rekabet edebileceğimiz bir sanayi. Hakikaten dünyada iyi yerdeyiz. İplikte,
tekstilde, havluda, çorapta her neyse. Yahu ham maddesi ne bunun? Pamuk. Biz bu
pamuğu üretemezsek, biz pamukçuluğu yapan çiftçiyi destekleyemezsek, pamuk eken
çiftçinin pamuk ekmesini sağlayamazsak ham maddesini… Bakın, rekabet ettiğiniz
sanayi ürününün ham maddesini yabancılara teslim ederseniz, böyle bir mantık
olur mu ya! Böyle bir mantık olur mu!
Bizim bu ülkede pamukçuluğu
desteklememiz lazım, pamuk eken çiftçiyi korumamız lazım, desteklememiz lazım
çünkü bizim tekstil sanayimizin, rekabet ettiğimiz sanayimizin ham maddesi
pamuk ama biz dünyanın en büyük pamuk ithalatçısı hâline geldik. Geçmiş
dönemlerde dünyanın en çok pamuk üreten ülkelerinden birisi iken Türkiye, şu
anda, ne yazık ki, dünyanın en çok pamuk ithal eden ülkesi hâline geldi.
Amerika Birleşik Devletleri’nin çiftçisi, bizim sırtımızdan para kazanıyor.
Yunanistan’ın çiftçisi, bizim sırtımızdan para kazanıyor. Hindistan’ın
çiftçisi, bizim sırtımızdan para kazanıyor. Niye kardeşim, benim çiftçim pamuk
üretemiyor mu, bilmiyor mu pamukçuluğu? En kralını üretir. En güzelini üretir.
En iyisini yapar ama siz destek vermiyorsunuz ki.
Bakın, aha mibzer tarlaya inecek. Mısır
mı ekecek, pamuk mu ekecek? Çiftçi karar veremiyor buna. Bir an önce şu prim
destek fiyatını açıklayın dedik. Geçen yıl 55 kuruştu, hâlâ tık yok, 55 kuruş
mu olacak, 60 kuruş mu olacak, 70 kuruş mu olacak?
Ekonomi Bakanı, Adana’ya geldiğinde
ziraat odalarıyla ortak toplantıda “E, siz 1 lira istiyorsunuz. Biz 55 kuruş
belirledik. Gelin, bunun ortasını bulalım, 75 kuruş yapalım.” dedi ama ne yazık
ki, şu ana kadar tık yok. 
Yahu çiftçi, mısır ektikten sonra pamuk
ekemez Sayın Bakan. Pamukçuluğu desteklemek için primi artırın bari, primi
artırın. Bir önceki yıl 1,8 yani 1 milyon 800 bin lirayken pamuk, geçen yıl 1,2
liraya düştü, 1,2 liraya düştü. Yani, şimdi, bu şartlarda çiftçi nasıl para
kazanacak? Nasıl pamuk ekecek? E, biz, tekstil sanayimizi nasıl
destekleyeceğiz? Böyle giderse destekleyemeyeceğiz. 
E, buğday ithal et, mısır ithal et,
pamuk ithal et. Yahu ne satıyoruz ki biz bunları nasıl ithal edelim? Yani
defalarca söyledim ama sizin bu kulağınızdan girdi, bu kulağınızdan çıktı. Prim
desteğini niye açıklamıyorsunuz Sayın Bakan? Niye açıklamıyorsunuz prim
desteğini? Açıklayın, çiftçi bilsin kardeşim; mısır mı ekecek, pamuk mu ekecek,
karar versin. 
Ve artık şunu söylüyorum: Bakın, ben
bir çiftçi çocuğuyum, tarla ekip diken bir insanım. Mısır geçen yıl 7-8 milyon
ton oldu. Eğer bu şekilde politikanız devam ederse 10 milyon ton mısır üretilir
bu yıl. İyi bir şey mi üretimin fazla olması? İyi bir şey ama Türkiye'nin
ihtiyacı ne kadar? Türkiye'nin ihtiyacı 7-8 milyon ton. E bir de dışarıdan
açıyorsunuz önünü, efendim, sanki Suriye’nin sınırı gibi, isteyen istediği
şekilde dışarıdan mısır getiriyor, pamuk getiriyor. E fon koymadınız pamuğa.
Defalarca söyledim burada, bakın, tutanaklarda var, 3-4 defa konuşmuşum. Hep
“Çözüm.” diyorsunuz ya, çözüm işte, defalarca söylemişim burada “Fon koyun
pamuğa pamuk hasadı döneminde.” demişim. Yok. Var mı, fon koydunuz mu? Yok.
Mısır döneminde, mısır hasadı döneminde fon koyuyor musunuz, dışarıdan gelen
mısırı engelliyor musunuz? Yok. İsteyen gidiyor Romanya’da 45 bin dönüm, 50 bin
dönüm arazi çalıştıran çiftçilerle orada anlaşma yapıyor; 1 milyon ton, 2
milyon ton mısır geliyor Türkiye’ye. 
Ya arkadaş, 10 milyon ton mısır
üretilmiş, bir de dışarıdan 1-2 milyon ton mısır gelirse, bu mısırı biz ne
yapacağız? O zaman mısır çiftçisi, mısır üreten, mısır eken çiftçi de perişan
olacak bir önceki yıl olduğu gibi. Geçen yıl, az buçuk biraz, belki üç beş
kuruş para kazandılar ama bir önceki yıl rezil oldu. Önümüzdeki yıl da mısır
üreticisini aynı şey bekliyor. Bakın, şimdiden tedbir almazsanız eğer, aynı şey,
mısır üreticisini bekliyor.
ÖZCAN YENİÇERİ (Ankara) – Sen “mısır”
diyorsun o, nasır anlıyor!
MUHARREM VARLI (Devamla) – Şimdi,
bakın, Sayın Bakan, aynı zamanda mısır üst üste ekildiği zaman toprağı
çoraklaştırıyor. Toprak koruma yasası çıkarttık burada. Efendim, o zaman biz
toprağı tarım politikalarıyla koruyamazsak nasıl koruyacağız? Üç yıl, dört yıl
üst üste mısır ektiniz mi o toprak çoraklaşıyor ama üç yıl mısır ektiniz, bir
yıl pamuk ektiniz mi, üç yıl daha mısır ekebilirsiniz. O zaman toprak
gençleşiyor, pamuk, toprağı gençleştiriyor, aynı zamanda ülkemizin ekonomisine
katkı sağlıyor.
Ama ben burada anlatıyorum,
çıkıyorsunuz: “Ya, hep eleştiriyorsunuz, çözüm?” E kardeşim, çözümü de
söylüyorum, dinlemiyorsunuz ki veya dinlemek istemiyorsunuz veya anlamak
istemiyorsunuz veya siz çiftçinin bakanı değilsiniz. İşte sıkıntı burada. Yani
onun için, bu söylediklerimizi lütfen dikkate alın. Bu söylediklerimizi dikkate
alın ki çiftçiler, para kazanan insanlar hâline gelsin. Çiftçi, perişan
durumda; çiftçi, tarlasını ekemeyecek durumda, utanmasa tarlasını takımını
bırakıp çıkacak da vallahi utancından ekiyor ha. Gidiyor borçlanıyor, kredi
çekiyor, ipotek veriyor, tarlasını ekiyor. Onun için, Sayın Bakan, bu
söylediklerimizi lütfen dikkate alın.
Bir de “Şu kadar üniversite açtık.”
diyorsunuz, “Şu kadar mezun verdik.” diyorsunuz, efendim, atanamayan bir sürü
ziraat mühendisi var. Sizin elinizde 20.265 ziraat mühendisi alma kadrosu var,
10 bin de sözleşmeli atama istemişsiniz; niye atamıyorsunuz bunları? Niye bu
ziraat mühendislerini atamıyorsunuz, gitsinler çiftçiye hizmet etsinler? Yok,
sizin çiftçiyle ilgili bir kaygınız yok çünkü. Sizin tuzunuz kuru, sizin gibilerin
de tuzu kuru; çiftçilik yapanların da hâli perişan. “Bana ne kardeşim,
perişansa perişan ya!” Tok, açın hâlinden anlar mı? Anlamaz, atasözü, tok, açın
hâlinden anlamaz. İşte siz toksunuz, sizin tuzunuz kuru, onun için de bizim bu
feryatlarımızı duymuyorsunuz, bu kulağınızdan giriyor, bu kulağınızdan çıkıyor.
Hepinize saygılar sunuyorum. (MHP
sıralarından alkışlar) 
BAŞKAN – Teşekkür ediyorum.
Cumhuriyet Halk Partisi Grubu adına
Ensar Öğüt, Ardahan Milletvekili.
Buyurun Sayın Öğüt. (CHP sıralarından
alkışlar) 
CHP GRUBU ADINA ENSAR ÖĞÜT (Ardahan) –
Sayın Başkan, değerli arkadaşlar; Tarım Bakanı Sayın Mehdi Eker hakkında vermiş
olduğumuz gensoru hakkında söz almış bulunuyorum. Hepinizi saygılarımla
selamlıyorum.
Değerli arkadaşlar, 2002’de başlayan
AKP Hükûmeti, köylüyü -siz de biliyorsunuz, köylere gidiyorsunuz- hakikaten
bitirdi. Niye bitirdiniz, onu açıklayacağım. Evet, başta, ithal et getirdiniz,
hayvancılığımızı bitirdiniz. Çin’den, diğer ülkelerden fasulye getirdiniz,
üreteni bitirdiniz ve bitti, bitti, şu anda köylerimizde -gözünüz aydın- insan
kalmadı. İnsanlar öyle göç etti ki, yoksullaştı, fukaralaştı, işsiz kaldı; öyle
işsiz kaldı ki insanlar, çocuklarını everemiyorlar. Genç çocuklar, bekâr
çocuklar evlenemiyor, işsiz, evde oturuyor, perişan bir durumda. Hakikaten
köylü artık perişan bir durumda, kendi kaderine terk edilmiş bir durumdadır. 
Köylü, tabii, hayvancılığı bitirdiği
için, tarım bittiği için göçe zorlandı, büyük şehirlere göç etti, köyler
boşaldı. Özellikle bizim Kars, Ardahan, Iğdır, Ağrı dâhil bu sınır illerinde,
inanın samimi söylüyorum, artık insan kalmadı, hepsi batıya geliyor, hepsi
batıda perişan bir durumda, insanlar açlık ve sefalet içerisinde kalmışlar.
Onun dışında, batıda gidin, cezaevlerine bakın, cezaevlerinde yatan insanların
yüzde 98’i doğu ve güneydoğuludur. İşsiz, yoksul insanlar mecbur kalıp yasa
dışındaki, işte, diyelim hırsızlık, gasp, buna benzer işleri yapınca çoluk
çocuğumuz, hepsi cezaevinde. 
Değerli arkadaşlar, biz, bir yasa
çıkarttık, çiftçi borçlarını erteledik. Aslında faizleri silinecekti. AKP
iktidara gelirken, biliyorsunuz, “Biz faize karşıyız, faizi istemiyoruz, gelir
gelmez çiftçi borçlarının faizlerini sileceğiz ve taksit yapacağız.” Ama öyle
olmadı. Taksit yapıldı, iyileştirme oldu ama faizler silinmedi. Hâlen daha, bir
taksitlendirme olduğu zaman -ki oluyor yüksek faizle- çiftçi bunun altından
kalkamıyor. 
Değerli arkadaşlar, bugün bir çiftçi
gitsin, 5 bin lira veya 10 bin lira bankadan borç istesin, diyor ki: “Sana para
veremem.” “Niye?” “Memur kefil getir, esnaf kefil getir veya bana şehir
merkezindeki evinin ipoteğini getir.” Ya, adamın memurla bir bağlantısı yok,
esnafla bir bağlantısı yok. Şehirde evi olsa niye gitsin köyde otursun, şehirde
evi varsa niye köyde otursun? Şimdi, o zaman ne oluyor? Çiftçinin tarlasını,
çayırını veya ahırını da teminat almıyor bankalar. Almadığı için adam
perişanlık içerisinde yüzüyor.
Şimdi, değerli arkadaşlar, burada -ben
daha önce de gösterdim, şimdi belgelerle konuşacağım- Tarım Bakanlığının
izlediği politikalar yüzünden insanların evine icra geliyor. Bu icra tarlasını,
çayırını aldığı gibi, evdeki ahırlarındaki inekleri de alınıp icrayla satılıyor
ve köylü ağlayarak gidiyor. Bazen de, satamadığı zaman veya alamadığı zaman mal
beyanında bulunmazsa köylü gidiyor… Binlerce köylü, on binlerce köylü
cezaevinde yattı. Yani mal beyanında bulunmadığı için on gün ceza veriliyor ya…
İşte, burada, bakın, bu belge Eskişehir 6. İcradan gelmiş bir belge arkadaşlar,
Eskişehir’den 6. İcradan bir belge. Adamın ineklerini satmışlar arkadaşlar. 
Ben şimdi, Kars’ı, Ardahan’ı
göstermiyorum. Bir de şimdi Ankara Beypazarı İcra Müdürlüğünden, dosya numarası
2015’e bilmem kaç. Evet, burada 57 milyar 240 bin lira çiftçinin borcu var.
Adam diyor ki: “Bütün mal varlığımı sattım, ödeyemedim. Evim de ipotekli, evim
de satılıyor.” Bu belgeleri özellikle burada Sayın Bakana da vereceğim. Bu
belgeler bizim çiftçimizin ne duruma getirildiğini gösteriyor değerli
arkadaşlar.
Şimdi, değerli arkadaşlar, kırmızı et
çok önemlidir protein açısından, beyni geliştirme açısından, beyindeki,
vücuttaki gelişme açısından çok önemlidir. Ama Sayın Bakan demin burada o kadar
bol keseden attı ki sanki güllük gülistanlık, her şey dört dörtlük, insanlar
protein alıyor, kırmızı et yiyor ve de kırmızı et yiyecek parası var. 
Sayın Bakan, bakın, KAMU-SEN’in
araştırmasına göre, Avustralya’da 1 kişi bir yılda 142 kilo et yiyor, Amerika
Birleşik Devletleri’nde 1 kişi bir yılda 125 kilo kırmızı et yiyor arkadaşlar.
Şimdi, Amerika’da mı gelişme çok, Türkiye’de mi? Bakın, Almanya’da 82 kilo bir
yılda, İngiltere’de 80 kilo. Türkiye’de kaç kilo, biliyor musunuz? Türkiye için
de buraya TÜİK’in rakamlarını getirdim ki “Yok, öyle değil.” demesin diye.
TÜİK’in verdiği rakamlara göre kırmızı ette toplam üretim 996 bin. Bunu 80
milyona böldüğünüz zaman yılda 12 kilo. Yani Amerika’da 1 kişi 125 kilo et
tüketirken, İngiltere’de 1 kişi 85 kilo et tüketirken Türkiye’de 1 kişi 12 kilo
et tüketiyor. Yani, Allah aşkına, kırmızı et proteini almayan çocuğun beyni
gelişebilir mi? Amerika’daki çocuklarla yarışabilir mi? İşte, sizin karneniz bu
Sayın Bakan, buna bir cevap verin, TÜİK’in rakamları bunlar.
Değerli arkadaşlar, şimdi -Et ve Balık
Kurumu eski adı- Et ve Süt Kurumunda büyük yolsuzluklar oldu. Şimdi, Kırklareli
Ağır Ceza Mahkemesinde şu anda yargılanıyor. Lüleburgaz Savcılığına bir ihbar
mektubu gidiyor arkadaşlar, diyorlar ki: “Et ve Balık Kurumunda şap hastalıklı,
verem hastalıklı ölü hayvanlar satılıyor, insanlar zehirleniyor.” Şimdi, buraya
et getirdim, burada et var, göstereceğim şimdi. Savcılık araştırma yapmış,
ithal hayvan getiren Hijazi firması dâhil 15 kişiyi tutuklamış ve bu savcılığın
iddianamesinde şu var: “Veteriner kontrolü yapılmadan kesim yapıldı. Herhangi
bir tutanak tutulmadan, kesilen hayvanlara ait etler imha edildi.” “Sakatatlar
bozuk olmasına rağmen, sahte veteriner raporuyla imha edilmiş gibi gösterildi
ancak söz konusu etler satıldı.” İmha edilmiş gibi gösteriyorlar, hastalıklı
etleri satıyorlar. Bu, savcılık iddiası arkadaşlar. Bakın, “Piyasadan temin
edilen verem veya şap hastalığına tutulmuş hayvanlar ile ölü hayvanların
etlerinin bir kısmı İstanbul piyasasına sürüldü ve satıldı.” İstanbul’da
yaşayanlar yandı. 
ALİ ÖZGÜNDÜZ (İstanbul) – Nerede bu,
iddianamede mi?
ENSAR ÖĞÜT (Devamla) – Evet, savcılık
iddianamesi. Şu anda Kırklareli’nde ağır cezada da yargılanıyor, dosya
numarasını veririm. İşin tersi ne biliyor musunuz? O tutuklu olan 15 kişinin
hepsi bırakılmış, ceza meza yok.
Şimdi, değerli arkadaşlar, bunları
anlatmamın nedeni, bilinsin bunlar. Bize hastalıklı, veremli, şaplı etler
yedirdiler; işte belgeleri burada. Bunu Sayın Bakan gelsin açıklasın,
açıklasın. Bakın, etiyle beraber, fişiyle beraber onu da göstereceğim.
Değerli arkadaşlar, bakın, burada asıl
olan, ithal etlerde hastalık var, yerli etlerde yok. Türkiye’de kendi
köylümüzün ürettiği ette yok. Kendi köylümüzün eti de kaliteli, malı da
kaliteli ama bir de “İthal edilen hayvanların iç organlarını, sakatatlarını
yemeyin.” diye Sayın Bakan il müdürlerine bir yazı göndermiş. Şimdi onu
söyleyeceğim.
Burada mı bizim Veli?
ALİ RIZA ÖZTÜRK (Mersin) – Veli yok.
ENSAR ÖĞÜT (Devamla) - Bakın
arkadaşlar, Malatya Güncel gazetesi bir yazı yazdı: “İthal hayvanların
sakatatlarını acil imha edin.” diye Sayın Bakan bütün il müdürlüklerine yazı
yazmış, yazı burada arkadaşlar. Doçent Doktor Muzaffer Aydemir, Bakan adına
yazı yazmış. Ben bunu basından okudum, diyor ki: “Malatya’da ocak ayında Ziraat
Odası Başkanı Bayram Polatbaş’ın açıklamasıyla yüzleştiği ithal et oyununa
nasıl kurban edildiği anlaşılırken, Tarım ve Köy İşleri Bakanı ithal edilen
büyük ve küçükbaş hayvanların sakatatlarının tüketilmemesi için, satılmaması
için, imha edilmesi için bir yazı gönderdi.” “Tüketmeyin, bunu satmayın ve
derhâl, acil imha edin.” Ben, şimdi, bu yazıyı okuyunca Malatya’yı aradım.
Orada yine şunu dediler: “Altı aydır Malatya’da et kesilmiyor, hayvan yok,
Adana’dan geliyor.” Bakın, yine Bayram Polatbaş demiş ki: “Altı aydır hayvan
kesilmiyor. Adana’dan, ithal adı altında ne olduğunu bilmediğimiz etler
Malatya’da satılıyor.” Yani, iç organların imha edilmesi gerekirken o etler
Adana’dan gelmiş, Malatya’da satılmış. 
Şimdi, bu Güncel, Malatya gazetesi.
Bunu aldım ben, bu acaba doğru mudur, nedir, bunu doğrulamak için Sayın Bakana
bir yazı yazdım yani 4982 sayılı Bilgi Edinme Hakkı Kanunu’na göre bir bilgi
istedim. Dedim ki: “Sayın Bakan, böyle böyle bir haber var. Bu yazıyla ilgili
il müdürlüklerine veya valiliklere göndermiş olduğunuz belgeyi bana gönderin,
verin.” Bakın arkadaşlar, gelen cevap ne biliyor musunuz? “Daha dikkatli
olmalarına yönelik bir yazıdır.” İmha mimha yok. “Daha dikkatli olun diye biz
bir yazı yazdık…” Yazıyı da bize vermediler. Ben ne yaptım? Yılmadım, bir
yerden buldum. 
Şimdi, Bakanın valiliklere göndermiş
olduğu yazıyı okuyacağım. Hepiniz zehirlenmişsiniz, onu da size söyleyeyim.
Bakın, il müdürlüklerine diyor. 
“Konu: Canlı kasaplık sığır ve koyun
ithalatı. 
Bilindiği üzere,
ithal edilen kasaplık canlı büyükbaş ve küçükbaş hayvanların mezbahalarda
spesifik risk materyali olarak adlandırılan beyin, göz, spinal kord, tonsil ve distal
ileum’larının imha edilmesi ve takibi, hastalık riski taşıması nedeniyle büyük
önem arz etmektedir. Bu amaçla ülkemize ithal edilecek olan her yaştaki sığır
cinsi kasaplık hayvanların beyin, göz, spinal kord, tonsil ve distal ileum’lar
ile her yaştaki koyun cinsi hayvanların dalak ve ileum’ları ile on iki aylıktan
büyük hayvanların beyin ve gözleri dâhil, kafatası, tonsiller ve spinal
kord’larının en kısa süre içerisinde uzaklaştırılarak imha edilmesi
gerekmektedir.” Bakın “…en kısa zamanda uzaklaştırın ve imha edin.” “Bu
çerçevede, ülkemize ithal edilen -bakın, ülkemize ithal edilen; ithal, gelen
mallarda var diyorum ya- her yaştaki sığır ve koyun cinsi hayvanların imha
edilmesi, gereken spesifik risk maliyetlerinin insan tüketimine sunulmaması
-yani, bunları insan tüketimine sunmayın, ithal gelen hayvanların bu
sakatatlarını sunmayın diyor- için mezbahalarda takiplerinin yapılması, gıda ve
yem zincirine girmeyecek şekilde -yani gıda ve yem zincirine de girmesin-
gömülerek ya da yakılarak imha edilmesi -beyler, gömülerek ya da yakılarak imha
edilmesi- ve kayıtlarının tutulması hususunda gereğini önemle rica ederim. 
 Doç. Dr. Muzaffer Aydemir
 Bakan
adına 
 Genel
Müdür.”
Şimdi buyur
buradan yak Sayın Bakan. 
Arkadaşlar,
bakın, biz hepimiz milletvekiliyiz, topluma karşı sorumluluğumuz var. Yani,
böyle bir şey olabilir mi? Böyle bir şeyi saklamak… Ben milletvekiliyim
arkadaş, senden istiyorum ya Bilgi Edinme Yasası’na göre. Niye bunu bana
vermiyorsun? Ben başka yerlerden dolaşarak üç sene sonra buluyorum bu evrakı.
Bakın, burada…
O zaman Sayın
Bakan, bana şunu söyleyin: Yani “Dışarıdan gelen hayvanların sakatatlarında bu
hastalıklar var.” diyorsun, “Kesin risktir; bunları yakın, gömün.” diyorsun.
Şimdi, hangi ilde, nereye bu hastalıklı hayvanların sakatatlarını gömdünüz,
lütfen bunu söyleyin. Nerede, hangi ilde gömdünüz kardeşim, bunu söyleyin. Veya
buradan, bu hastalıktan dolayı Malatya’da, İstanbul’da, Adana’da insanlar öldü
mü, ölmedi mi? Bu hastalıktan dolayı Türkiye’nin hangi ilinde insanlar öldü? 
Şimdi ben buradan savcıları göreve
davet ediyorum kardeşim. Bunları araştırsınlar, bulsunlar hastanelerde bu
hastalıklardan ölenler var mı yok mu? Bunun hesabını AKP Hükûmeti verecek, siz
vereceksiniz, vermeniz lazım. Başka da çare yoktur. (CHP sıralarından alkışlar)
Bizim burada sorumluluğumuz var
arkadaşlar. İşte, bu belge sizin. “Derhâl ve acil, yakarak imha edin.”
diyorsunuz arkadaşlar. Grup Başkan Vekili, Bostancıoğlu, konuşsana kardeşim.
MEHMET NACİ BOSTANCI (Amasya) – “Naci
Bostancı.” 
ENSAR ÖĞÜT (Devamla) – “Bostancı.”
Neyse. 
MEHMET NACİ BOSTANCI (Amasya)
–“Zade”liği yok.
ENSAR ÖĞÜT (Devamla) – Dur şimdi. Peki,
özür dilerim.
Şimdi, değerli arkadaşlar, iyi sıkı
durun, sıkı durun.
HAYDAR AKAR (Kocaeli) – Bostancı ne
yapsın, Bakan orada oturuyor Sayın Öğüt.
ENSAR ÖĞÜT (Devamla) – Sıkı durun
şimdi.
MEHMET NACİ BOSTANCI (Amasya) – Ne
çıkıyor torbadan?
CAHİT BAĞCI (Çorum) – Koktu ya.
ENSAR ÖĞÜT (Devamla) – Şimdi, değerli
arkadaşlar, bir dakika, bir şey olmaz. 
CAHİT BAĞCI (Çorum) – Kokuyor Ensar
Bey.
ENSAR ÖĞÜT (Devamla) - Proteindir,
merak etmeyin.
Bakın bu…
MEHMET NACİ BOSTANCI (Amasya) – Kıyma.
ENSAR ÖĞÜT (Devamla) – Bu, kıyma, Sayın
Bakan. Bunu “Gülfen İbiş” diye bir hanım sizin bir Et ve Süt Kurumu
mağazasından almış.
ALİ ÖZGÜNDÜZ (İstanbul) – Tarım Bakanlığına
mı ait?
ENSAR ÖĞÜT (Devamla) – Evet, Et ve Süt
Kurumu mağazasından, Kızılay’daki bir mağazadan. İsmini de söyledim. 
CAHİT BAĞCI (Çorum) – Ne zaman almış?
ENSAR ÖĞÜT (Devamla) - Yeni almış.
HAKAN ÇAVUŞOĞLU (Bursa) – Fişi var mı?
ENSAR ÖĞÜT (Devamla) – Fişi de burada.
Tabii, bununla geleceğim. İftira atmak yok. Burada fişi var. 
MEHMET NACİ BOSTANCI (Amasya) – Onun
fişi mi?
HAYDAR AKAR (Kocaeli) – O, Zafer
Çağlayan’ın fişi gibi olmasın(!)
ENSAR ÖĞÜT (Devamla) - Diyor ki: “Ben
bu eti aldım, götürdüm evde pişirdim.” (AK PARTİ sıralarından gürültüler)
Bakın, müsaade eder misiniz. Bir dakika
arkadaşlar.
“Ben bu eti aldım, götürdüm evde
pişirdim, et koktu. Sonra gittim dedim ki: ‘Ya, bu et bozuk, kokmuş. Nedir bu,
niye bunu veriyorsunuz bana?’, ‘Ben anlamam...’” Alo 174’e de ihbar etmiş -Alo
174’ten lütfen bunun bilgisini alın- demişler ki: “Doğru ama ne yapalım, ithal
et satıyoruz, ithal ette koku var.” Kadının bana dediği bu.
Evet, kokmuş eti millete yediriyorsunuz
ve millet, bu insanlar eğer burada ölüyorsa, ben Sağlık Bakanlığını, savcıları
göreve davet ediyorum, mutlak surette hastanelerde bu araştırmalar yapılsın.
Değerli arkadaşlar, işte Gülfen İbiş
“Benim ismimi verin çünkü ben 174’e şikâyette bulundum, hiç kimse ilgilenmedi.”
dedi.
Şimdi, değerli arkadaşlar, bu…
AVNİ ERDEMİR (Amasya) – Kelle.
ENSAR ÖĞÜT (Devamla) – Evet, bu, kelle.
Bu, kelle, arkadaşlar. Bu kelle, bakın, koyun kellesi. 
İDRİS ŞAHİN (Çankırı) – İstersen bütün
sakatatları getirseydin buraya.
ENSAR ÖĞÜT (Devamla) – Bakın, müsaade
eder misiniz.
İDRİS ŞAHİN (Çankırı) – Bu kadar da
olmaz ki.
ENSAR ÖĞÜT (Devamla) – Sayın Bakan
diyor ki…
İDRİS ŞAHİN (Çankırı) – Ayıp, ayıp!
ENSAR ÖĞÜT (Devamla) - Beyefendi,
müsaade eder misin. Sayın Bakan bir yazı yazıyor, diyor ki: “Sakatatları
yemeyin, imha edin, gömün, yakın.” 
Evet, Sayın Bakan, bu kelleleri
yiyenler zehirlendi mi, zehirlenmedi mi? Zehirlendiyse nerede zehirlendi veya
“Bu kelleleri gömün.” dediğiniz zaman hangi illerde, nerede gömdünüz kardeşim?
İşte kelle. Hani derler ya pişmiş kelle gibi sırıtıyorsun, evet, pişmiş kelle
gibi kimse sırıtmasın. Oktay Bey...
İDRİS ŞAHİN (Çankırı) – Niye Oktay
Bey’e söylüyorsun “Pişmiş kelle gibi sırıtma.” diye?
ENSAR ÖĞÜT (Devamla) - …bu bir
gerçektir kardeşim. Evet, bu bir… 
OKTAY VURAL (İzmir) – Tarım
Bakanlığında zehirlenme bundan mı olmuş?
ENSAR ÖĞÜT (Devamla) - Bakın, işte
burada, bu bozuk et, bu da kelledir kardeşim. Lütfen, rica ediyorum, biz ithal
eti durduralım, ithal hayvan gelmesin. İthal hayvanın sakatatı.. Niçin oluyor
biliyor musun? Şimdi size bir şey söyleyeceğim arkadaşlar. Diyelim ki ithal
etin sakatatında bu kadar hastalık var, değil mi, kanser yapıyor, öldürüyor
insanları. Peki, aynı sakatattan ete hastalık geçer mi, geçmez mi? Sayın Bakan,
gel, anlat. 
OKTAY VURAL (İzmir) – Tarım
Bakanlığında zehirlenme olmuştu, bundan olabilir mi?
ENSAR ÖĞÜT (Devamla) – Olabilir işte. 
Şimdi, bakın arkadaşlar, bir daha
söylüyorum, eğer bir hayvanın iç organları ve sakatatları zehirliyse aynı
zehir, aynı hastalık ete geçer mi, geçmez mi? Ben bilim adamlarına sordum, bir
kısmı “Olabilir.”, bir kısmı “Olmayabilir.” dedi ama çoğu da dedi ki: “Evet,
geçer çünkü iç organlarda…” Neden oluyor biliyor musunuz arkadaşlar? Çünkü,
dışarıdan gelen hayvanların çoğu, domuzların sakatatı ile yağından yapılan
nohut kadar büyüklüğünde yemler var, onu yediği için bize domuz eti
yediriyorsunuz. 
HAYDAR AKAR (Kocaeli) – Eyvah, eyvah,
bize domuz eti yediriyorlar.
ENSAR ÖĞÜT (Devamla) - Ben helal
etmiyorum hakkımı ve de burada diyorum ki Sayın Bakan gelsin, en önemlisi, bu
hastalıklardan ölen insanlar varsa lütfen bunu açıklasın.
LÜTFÜ TÜRKKAN (Kocaeli) – Deminden beri
elinde taşıyorsun, sen de hastalandın, haberin olsun.
ENSAR ÖĞÜT (Devamla) - Hepinize
saygılar sunuyor, teşekkür ediyorum. (CHP sıralarından alkışlar)
OKTAY VURAL (İzmir) – Şimdi bu kelleyi
oraya bırak da otopsi yapılsın, acaba gerçekten zehirli mi bir baksınlar. 
BAŞKAN – Teşekkür ediyorum.
Şimdi, Adalet ve Kalkınma Partisi Grubu
adına Yunus Kılıç, Kars Milletvekili. 
Buyurun Sayın Kılıç. (AK PARTİ
sıralarından alkışlar)
AK PARTİ GRUBU ADINA YUNUS KILIÇ (Kars)
– Sayın Başkan, saygıdeğer milletvekilleri; Tarım Bakanımız Sayın Mehdi Eker
hakkında verilen gensoruyu AK PARTİ adına cevaplandırmak üzere söz aldım.
Hepinizi saygılarımla selamlıyorum.
Saygıdeğer milletvekilleri, 2 gensoru
art arda olunca hemen hemen bütün parti grupları, herkes eteğindeki taşı döktü.
Biz de bunları izledik. 
Saygıdeğer milletvekilleri, tabii, bazı
rakamları, sizin söylediğiniz, bizim söylediğimiz, herkes kendininkini kabul
ettiği sürece, bunda direttiği sürece vatandaşın bundan çok anlam çıkarması
mümkün değil. Bazı şeyleri anlatırken kronolojik bir sıra içerisinde geçmişten
günümüze… Çünkü bu bir süreç ve insanın, hayvanın, canlının içerisinde olduğu
süreçleri anlatırken -eskiyi, yeniyi, bugünü ve yarını- projeksiyonlarınızın
olması lazım ki insanlar ne dediğinizi anlasın ve bir kıyaslama yapabilsin.
Türkiye, aslında, hani hep söyleriz ya, tarımda, hayvancılıkta kendine yeten
bir ülke.
ALİ SERİNDAĞ (Gaziantep) – İdi, idi.
YUNUS KILIÇ (Devamla) – Tabii, bu,
bugünlerde oldukça yanlış olarak anlaşılan ve yanlış olarak kullanılan bir
söylem hâline geldi. 1980’li yıllarda Türkiye’nin nüfusu 50 milyonlar
civarındayken Türkiye tarımda ve hayvancılıkta kendisi için lazım olanı üreten
bir ülkeydi hemen hemen bütün kalemlerde.
HAYDAR AKAR (Kocaeli) – Ne zaman?
YUNUS KILIÇ (Devamla) – Fakat 1980’li
yıllardan sonra Türkiye’de özellikle tarım ve hayvancılıkla alakalı politikalar
oluşturulurken çok ciddi yanlışların içerisine girildi. Neydi bunlar? Darbe
Anayasası’yla birlikte, 1982 Anayasası’ndan sonra…
ALİ SERİNDAĞ (Gaziantep) – Anayasa’nın
hayvancılıkla ne ilgisi var? İnsaf et ya!
YUNUS KILIÇ (Devamla) – …özellikle,
arkadaşlar, tarım politikaları oluşturulurken tasarruf tedbirleri ortaya
konulduğu zaman, öncelikle tarımsal desteklemelerin ve hayvancılığa verilen
desteklemelerin önü kesildi ve ihracat teşvik edildi. Türkiye’de o zaman 50
milyonun üzerinde koyun varlığı varken bu desteklerin kesilmesiyle, ihracatın
teşvik edilmesiyle beraber özellikle alıcısı bulunan Suudi Arabistan’a ve
çevresindeki ülkelere ciddi koyun çıkışı oldu. Hayvan varlığımızda 2002 yılına
geldiğimizde 25 milyonlara kadar koyun varlığımız düştü, keçi varlığımız 11-12
milyondan 5-6 milyona kadar düştü, sığır varlığımız 13-14 milyondan 9,5
milyonlara kadar düştü. Tabii, bu arada Türkiye’de 2002 yılından itibaren ciddi
bir şekilde refahımız artmaya başladı. 30 milyonun üzerinde turist bu ülkeye
gelmeye başladı. Köylümüzün millî geliri bin dolardan 3.500 dolara çıktı.
Ülkedeki insanların ortalama millî geliri 11 bin dolarlara çıktı. Ve şu
kesinlikle kabul edilen bir gerçektir: Ülkelerde refah artıkça özellikle
hayvansal ürünlere olan talep artar, kırmızı ete olan talep artar. Ülkemizde de
benzer durumlar yaşandı ve ülkemiz bu insanına, turiste ve refahtan kaynaklanan
talebe belli dönemlerde cevap veremez hâle geldi. 
ALİ SERİNDAĞ (Gaziantep) – Hocam, şu
hayvancılık ile Anayasa arasındaki irtibatı bir anlat da öğrenelim. 
YUNUS KILIÇ (Devamla) - Bu dönemlerde
insanlar istediler ama yeterince bulamadılar. Bu durumda hükûmetlerin yapması
gereken, tüketicisini de koruması gereken tedbirleri almaktır, hükûmetin
yapması gereken en önemli işlerden birisi budur. Dünyadaki emsalleri ile
içerideki piyasa kıyaslandığında, o dönemde bizim et fiyatlarını düşünün,
oldukça yüksek noktalara çıktı ve karşılanmalıydı insanların ihtiyacı ve evet,
ithalat açıldı. Açıldı ancak bir dönem tüketicinin lehine devam eden bu
faaliyet daha sonra üreticiyi sıkıntıya sokar hâle geldi. Tarım Bakanlığı bunun
takibini çok güzel yaptı ve bunu, belli şekilde gümrük vergilerini artırarak
tüketiciyi de, üreticiyi de korur bir noktada bıraktı. 
Arkadaşlar, hükûmetler sadece bir
tarafı gözettikleri takdirde öbür tarafı göz ardı etmek durumunda olamazlar.
Yani, ülkede iki tarafı da birlikte, hem üreteni hem tüketeni korumak
durumundadırlar. 
Daha sonra, 1982 Anayasa’sıyla, bu tasarruf tedbirleriyle beraber bir
başka sıkıntımız daha oluştu o yıllarda. O da neydi? Özellikle küçükbaş
hayvancılığın yoğun olarak yapıldığı Doğu ve Güneydoğu Anadolu’da ülkenin
başına bir terör belası çıktı ve ondan sonra köylerde, özellikle kırsal alanda
küçükbaş hayvancılık artık yapılamaz hâle geldi. Mesela, sadece Doğu Anadolu
Bölgesi’nde küçükbaş hayvan sayısında 9 milyon azalma oldu ve bununla birlikte
köylerde yaşam standartlarını koruyamayan köylümüz, hızlı bir şekilde
köylülükten hemen büyük şehirlere gitti ve büyük şehirlerde ciddi problemlerin oluşmasına
sebep oldu. Aynı zamanda yüzde 40’larda olan köylü nüfusumuz, bu göçlerle
beraber yüzde 23’lere, 24’lere, 25’lere kadar düştü. Yani eskiden 1 kişi
kendinden başka 1 kişiye daha bu ülkede üretmek durumundaydı, bu yıllardan
sonra 1 kişi kendinin dışında 3 kişiye daha üretmek zorunda kaldı. Bu üretim
baskısı altında geçen yıllar içerisinde tabii ki belli dönemlerde -özellikle
tarım ve hayvancılık iklime bağlı, arazi şartlarına bağlı dalgalanmalı bir
seyir gösteren bir sektördür- ciddi sıkıntılarımız oldu. Ama neye bakmak lazım?
Kümülatif olarak sonuçlara bakmak lazım yani istatistik, istatistik… Herkes
“Matematik yalan söylemez.” diyor ama kimse kimsenin söylediği rakamlara da
inanmıyor. Arkadaşlar, hep iddia edersiniz ya: “Yüzde 1 verilmesi gereken tarıma
destek hiçbir zaman bu rakamlara ulaşmadı.” Aslında arkadaşlar, oldukça yanlış.
Türkiye, bu kanundan daha önceki yıllarda bile hiçbir zaman yüzde 1’lerin
altında tarımsal destek vermemiştir. Türkiye’de bugünlerde tarıma ve
hayvancılığa verilen toplam destek yüzde 2’nin üzerindedir yani yüzde 1 vermesi
gerektiğini söylediğiniz destek şu anda yüzde 2’nin üzerindedir. Bakın, aynı
zamanda Türkiye yüzde 2 verirken bu desteği, Avrupa Birliği ortalaması yüzde
0,75; OECD ortalaması yüzde 0,76’dır yani Türkiye, aşağı yukarı bu ülkelerin 3
katı tarım ve hayvancılığa destek veren bir ülkedir. 
Bunun içerisinde neler var? Bakın,
sadece hani direkt çiftçinin hesabına yatırdığınız paraları tarımsal destek
olarak görmeyin saygıdeğer milletvekilleri. Bunun içerisinde, bakın, nakit
tarımsal destekler var -11 milyar lira bu yıl nakit tarımsal destekler- DSİ’nin
sulama yatırımları, arazi toplulaştırma yatırımları, tarımsal ürün alım
destekleri, tarımsal kredilere yapılan sübvansiyonlar, tarım ürünlerinin
ihracat destekleri var. Bunların tamamı bizzat tarım ve hayvancılığa yapılan
destek kalemlerini oluşturuyor. Bunları topladığınız zaman sizin o
bahsettiğiniz yüzde 0,5’in, yüzde 1’in 2 katı, yüzde 2’lerde meydana gelen bir
desteğe bürünüyor. 
ALİ SERİNDAĞ (Gaziantep) – Bu Nasrettin
Hoca hesabına benzedi Hocam! 
YUNUS KILIÇ (Devamla) – Ayrıca başka
bir şeyden daha bahsedeyim: “Üretici destek eş değeri” denilen, dünyanın
kullandığı bir kalem var. Üretici destek eş değeri ne demek? Üretici gelirleri
içerisinde desteklerin oranını gösterir. 
Arkadaşlar, bu çok önemlidir, dünyada
kullanılan en önemli kriter budur. Bakın, Türkiye’de 2002 yılında üreticilerin
gelirleri içerisindeki desteklerin oranı yüzde 14,3. Bu değer Avrupa Birliğinde
yüzde 30, OECD ülkelerinde yüzde 28,8 2001 yılında. Bu yıl, geçen yıl
itibarıyla, 2013 yılı itibarıyla Türkiye’de bu yüzde 19,2; Avrupa Birliği
ortalamasında yüzde 19,8; OECD ortalaması yüzde 18,2 yani Türkiye’de bu rakam
yüzde 100 artmışken bu on yıl içerisinde, Avrupa Birliği ortalaması ve OECD ortalamaları
da aşağıya doğru inmiş durumda. Yani, Türkiye, tarımsal desteklerini her geçen
yıl artırarak devam ediyor. 
Şimdi, Ensar Bey’in iddialarından bir
tanesi de hani bu deli dana hastalığı, “bovin spongiform ensefalopati”
dediğimiz hastalık, “deli dana hastalığı” olarak bilinen, İngiltere’de çıkmış,
Avrupa’ya yayılmış bir hastalık. Orada diyor ki: “Tarım Bakanlığı bir yazı
yazmıştı ve bu yazıda diyordu ki: ‘Bu iç organları imha edin, uzaklaştırın.’”
Arkadaşlar, bu zaten bu hastalığın
doğasında olan bir şey çünkü bu hastalığı meydana getiren prion yapısındaki
virüslerden daha küçük olan bu canlılar ısıyla bile inaktive edilemiyor,
otoklavda bile 134 santigrat derecede on sekiz dakikada ancak ortadan
kaldırabiliyorsunuz. Tedbir olarak… Yani o zaman, elektron mikroskobunda bile
zor gördüğünüz, immünohistokimyasal boyalamalarda zor gördüğünüz,
mikroskoplarda göremediğiniz canlılar bunlar. O yüzden, bir tedbir olsun diye
Bakanlık çok güzel bir şey yapmış. Eğer yapmışlarsa tebrik ediyorum buradan
Sayın Bakanı ve ekibini. Bir tedbir olarak bunu Avrupa yapıyordu, biz de
insanımızı korumak adına bunu yapmalıydık. Çok da güzel bir uygulama olmuş. 
Bunun dışında, yine gensoruda iddia
edilen bir şey var, ona da cevap vermek lazım. Deniyor ki: “Tarım Bakanlığı, AK
PARTİ hükûmetleri çiftçiye yeterince destek vermediler, kredi kullanmasına
yeterince müsaade etmediler, o yüzden gün geçtikçe çiftçinin durumunun
kötüleşmesine sebep oldular.” 
Arkadaşlar, AK PARTİ geldiğinde
çiftçinin kullandığı kredinin toplam tutarı 560 milyon Türk lirası 2002
yılında. AK PARTİ geldikten sonra ne kadar biliyor musunuz? 22,5 milyar lira.
Yani 45 kat artmış arkadaşlar ve daha da önemli bir şey söyleyeyim: AK PARTİ
gelmeden önce bunların geri dönüş oranı, o 560 milyonların geri dönüş oranı yüzde
39 ila 51 arasında Ziraat Bankası ve Tarım Krediye göre ama AK PARTİ’yle
beraber çiftçinin aldığı kredinin geri dönüş oranı yüzde 98 ila 99 arasında.
Demek ki vatandaş daha çok kredi kullanmış ve bir şekilde çarkını döndürmüş,
kazanmış ve aldığını alın teriyle tekrar ödemiş. 
Arkadaşlar, Tarım Bakanlığı… Bugün,
görmenizi isterdim, gurur duydum bir bilim adamı olarak. Bakın, sayımız
artarken, hayvan varlığımız falan da bir şekilde, köy nüfuslarımız azalırken
verimliliklerimizi artırmamız gerekiyor. Bu, hamasi söylemlerle, rakamları
kavga ettirmekle olmuyor. Bakın, bugün Türkiye’de Biyoteknoloji Merkezi
kuruldu. Bu çok önemli bir gelişmedir ve insanımızın bundan sonra ihtiyacı olan
sağlıklı, yeterli, dengeli, güvenli ve güvenilir besinin üretimini sağlayacak
olan bir kuruldur. 
ALİ SERİNDAĞ (Gaziantep) – Hocam,
Anayasa ile hayvancılığı nasıl bir araya getirdiniz, bir açıkla da öğrenelim
Hocam. 
YUNUS KILIÇ (Devamla) – Bunu anlamak
lazım, eskiye dönük bilgilerimizde kalmamamız, bunu yenilememiz lazım ve Tarım
Bakanlığını daha iyi takip etmek lazım geldiğini ifade ediyorum. 
BÜLENT BELEN (Tekirdağ) – Hocam, hayvan
ithalatçısına ne kadar destek verdiniz, onu söylesene.
YUNUS KILIÇ (Devamla) – Tarım
Bakanımıza, AK PARTİ’ye güvenmenizi tavsiye ediyorum ve bir de öneride
bulunuyorum. 
BÜLENT BELEN (Tekirdağ) – 6,8 milyar
dolar gümrük vergilerini bıraktınız ithalatçılara. 
YUNUS KILIÇ (Devamla) – Buraya gelen
muhalefet parti konuşmacıları genellikle şunu söylüyorlar: “Evet, 7 Haziran,
bekleyin ey halkım, geliyoruz.” Halk sizi biliyor. 
BÜLENT BELEN (Tekirdağ) – Sizi de
biliyor, sizi de. 
YUNUS KILIÇ (Devamla) – Bunu
söylemeseniz, unutturursanız belki gelirsiniz; halkın aklına getirirseniz asla
gelme şansınız yok diyor, hepinize saygılar sunuyorum. (AK PARTİ sıralarından
alkışlar) 
ALİ SERİNDAĞ (Gaziantep) – Anayasa ile
hayvancılığı nasıl bir araya getirdin, onu açıkla Hocam ya!
BÜLENT BELEN (Tekirdağ) – Sizi de
biliyor bu halk, göreceksin. 
BAŞKAN – Teşekkür ediyorum.
Hükûmet adına Gıda, Tarım ve
Hayvancılık Bakanı Mehmet Mehdi Eker.
Buyurun Sayın Bakan. (AK PARTİ
sıralarından alkışlar) 
GIDA, TARIM VE HAYVANCILIK BAKANI
MEHMET MEHDİ EKER (Diyarbakır) – Sayın Başkan, yüce Meclisin değerli üyeleri;
Cumhuriyet Halk Partisi Grubunun verdiği gensoruyla ilgili yapılan görüşmelerde
dile getirilen hususlarla ilgili bilgi vermek üzere huzurlarınızdayım. 
Şimdi, önce şunu söyleyeyim: Tabii,
gerçekte, muhalefet de en az iktidar kadar sorumluluk ister; muhalefet de,
muhalefet yapmak da en az iktidar mensubu olmak kadar bilgi ister, çaba ister,
gayret ister ve meseleleri doğru bir şekilde analiz etmek ister. 
Şimdi, söylenenlerin önce kayıtlara
geçmesi açısından söylüyorum. Burada dile getirilen hususların, inanın -hani
tek tek, vakit olsa bunları böyle, cümle cümle söylesem- hepsi afaki ve hiçbir
hesaba kitaba dayanmayan, büyük bir kısmı gerçek dışı ve abartılı bilgiler.
Yani, hani içinde bir tane gerçek olsa öpüp başıma koyacağım. Yani mesela,
diyelim, dünyada gübre fiyatı 4 kat artmış, bizde de işte 3,6 kat artmış, 8 kat
artmış oluyor! Anlatabildim mi? Yani, neresine baksanız rakamlar birbirinden
gerçekten beter. 
Hâlbuki
muhalefet böyle olmamalı. Muhalefet, hakikaten, hani, sadece, işte ekranlara
veya kayıtlara böyle birbiriyle bağlantısız, ilişkisiz… 
MEHMET GÜNAL
(Antalya) – Bakanlığın işini bitirdin muhalefet kaldı; onu da anlat!
GIDA, TARIM VE
HAYVANCILIK BAKANI MEHMET MEHDİ EKER (Devamla) – Ne olduğunu tam olarak
anlatmak değil, bunlar isnada dönüşüyor, iddiaya dönüşüyor. O zaman, gensoruyu
veren arkadaşlar bile, o arkasında, altında imzası olanlar bile gelip de burada
dinlemiyor. Hâlbuki gensoru önemli bir müessesedir, ciddi bir müessesedir. Eğer
bir bakan hakkında gensoru verilecek kadar bu konu önemliyse, o zaman ayrıntılı
bir şekilde de tutulup bunlar doğru bilgilerle kamuoyunun huzuruna çıkılması
lazım. 
Şimdi,
hayvancılıkla ilgili duruma geçmeden önce, bakın, pamukla ilgili şeyler
söylendi. “Mısırın nerede tohumu? Mısırın tohumu var mı yok mu?” denildi. 
Değerli
arkadaşlar, şu anda Türkiye’de 11 çeşit mısır tohumu var, 7-8 çeşit pamuk
tohumu var; bunlar kullanılıyor, isteyen vatandaşlarımız bunu alıyor. Yerli
çeşitler bunlar, bizim geliştirdiğimiz çeşitler, bunlar kullanılıyor. 
“Pamuk primi”
denildi. Biz devraldığımızda pamuğun primi 8,5 kuruş kilogram başına, biz bunu
55 kuruşa çıkardık.
MUHARREM VARLI
(Adana) – Sen devraldığını boş ver Sayın Bakan ya! Sen şu ana bak, şu ana bak!
GIDA, TARIM VE
HAYVANCILIK BAKANI MEHMET MEHDİ EKER (Devamla) – Bak, 8,5 kuruştan 55 kuruşa. 
MEHMET AKİF
HAMZAÇEBİ (İstanbul) – Pamuk üretimi düştü. 
GIDA, TARIM VE
HAYVANCILIK BAKANI MEHMET MEHDİ EKER (Devamla) – Bir dakika… Azalmadı. 
2015 yılında, 1
milyar 200 milyon lira sadece pamuk primine para veriyoruz. Sadece pamuk
primine verdiğimiz para 1 milyar 200 milyon Türk lirası. Primdeki artışı 6,5
kat artırdık; bunun içerisine mazot, gübre, tohum, vesaire desteği dâhil değil.
Biz geldiğimizde pamuğun maliyetinin yüzde 19’u karşılanıyordu destek olarak,
şu anda pamuk maliyetinin karşılanma oranı, destekle karşılanma oranı yüzde 45.

HAYDAR AKAR (Kocaeli)
– Üretimi söyler misiniz?
GIDA, TARIM VE
HAYVANCILIK BAKANI MEHMET MEHDİ EKER (Devamla) – Şimdi, buğday dış ticareti
konuşuldu. 
HAYDAR AKAR
(Kocaeli) – Hayır, pamuğun üretimini söyler misiniz? 
GIDA, TARIM VE
HAYVANCILIK BAKANI MEHMET MEHDİ EKER (Devamla) – Müsaade et! 
Pamuk, buğdayla
ilgili… Şimdi, sadece buğdayın ithalatı söyleniyor, un çıkışı söyleniyor. 
HAYDAR AKAR
(Kocaeli) – Ben söyleyeyim.
GIDA, TARIM VE HAYVANCILIK BAKANI
MEHMET MEHDİ EKER (Devamla) – Peki, siz eğer tarımdan anlıyorsanız, bilmez
misiniz ki Türkiye’de sadece dâhilde işleme rejimiyle buğday ithalatı onun için
yapılır ve bundan sadece un değil, kepek dâhil olmak üzere, bisküvi dâhil olmak
üzere, makarna dâhil olmak üzere çok sayıda ürün elde edilir ve bunlar ihraç
edilir. 
HAYDAR AKAR
(Kocaeli) – Tamam.
GIDA, TARIM VE
HAYVANCILIK BAKANI MEHMET MEHDİ EKER (Devamla) – Şimdi, ithalatını söylüyor,
sadece ihracat cinsinden unu söylüyor, diğerini söylemiyor.
HAYDAR AKAR
(Kocaeli) – Ben söyleyeyim size ihracatını.
GIDA, TARIM VE
HAYVANCILIK BAKANI MEHMET MEHDİ EKER (Devamla) – Müsaade edin. 
Şimdi, bakın,
Türkiye'de 2003-2014 yılları arasında -buğdayda toplam dâhilde işleme rejimi
kapsamında yani kendi ihtiyacımız olduğu için değil, işleyip ihraç etmek üzere-
yapılan ithalat 33 milyon ton. 2014 yılında bunun ihracatı 39,897 milyon bin
ton. Yani farkı ne? Yaklaşık 7 milyon ton. Yani, 7 milyon ton biz ithal
ettiğimizden daha fazla ihraç etmişiz. Şimdi, burada “Türkiye buğday ithal
ediyor, ihraç etmiyor, net ithalatçıdır.” diyor.
MUHARREM VARLI
(Adana) – Hayalî Sayın Bakan, hayalî.
HAYDAR AKAR
(Kocaeli) – Pardon, kaç milyon ton ihraç ettiğiniz? Bir daha söyler misiniz?
Bir daha söyleyin rakamı.
MUHARREM VARLI
(Adana) – O rakamlar sizi yanıltır, hayalî o rakamlar.
GIDA, TARIM VE
HAYVANCILIK BAKANI MEHMET MEHDİ EKER (Devamla) – Bakın, hiç doğru değil. 6
milyon 842 bin ton Türkiye'nin buğdayda dış ticaret fazlası var, yaklaşık 7
milyon ton.
HAYDAR AKAR
(Kocaeli) – Sayın Bakan, 2014’te kaç milyon ton buğday ithal ettiniz, önce onu
söyleyin? 4 milyon ton ya! 4 milyon ton buğdayın 7 milyon ton ihracı mı
olurmuş?
GIDA, TARIM VE
HAYVANCILIK BAKANI MEHMET MEHDİ EKER (Devamla) – Şimdi, değerli kardeşlerim,
değer olarak 6.2 milyar dolar fazlamız var, ithal ettiğimizden daha fazlasını
satmışız 6.2 milyar dolar.
OKTAY VURAL
(İzmir) – Hayalî ihracat.
HAYDAR AKAR
(Kocaeli) – Rakamları yanlış söylüyorsunuz Sayın Bakan.
GIDA, TARIM VE HAYVANCILIK
BAKANI MEHMET MEHDİ EKER (Devamla) – Ya, doğrular sizde sanki! Geçin! TÜİK’e
bakın.
MUHARREM VARLI
(Adana) – Hayalî rakamlar.
GIDA, TARIM VE
HAYVANCILIK BAKANI MEHMET MEHDİ EKER (Devamla) – TÜİK’e bakın, tamam mı?
HAYDAR AKAR
(Kocaeli) – 4 milyon ton buğday ithal etmişsiniz, nasıl ihraç edeceksiniz bunu,
7 milyon ton? 
GIDA, TARIM VE
HAYVANCILIK BAKANI MEHMET MEHDİ EKER (Devamla) – Hayır, doğru değil. 
HAYDAR AKAR
(Kocaeli) - Allah aşkına nasıl 7 milyon ton ihraç etmişsiniz ya? Kendi kendine
mi ürüyor bu, anlamadım ki!
GIDA, TARIM VE
HAYVANCILIK BAKANI MEHMET MEHDİ EKER (Devamla) – Şimdi, değerli arkadaşlar,
bakın, hayvancılıkla ilgili, 1980 yılı söyleniyor. 
HAYDAR AKAR
(Kocaeli) – 1 milyon 649 bin ton ihraç etmişsiniz.
GIDA, TARIM VE
HAYVANCILIK BAKANI MEHMET MEHDİ EKER (Devamla) – Ya, 1980 yılında ne biliyor
musunuz? Hani “1980 yılında Türkiye'nin 16 milyon hayvanı var.” deniliyor… 
ALİM IŞIK
(Kütahya) – Otuz beş sene öncesi o.
GIDA, TARIM VE
HAYVANCILIK BAKANI MEHMET MEHDİ EKER (Devamla) – Niye? Aslında biz, 2002
yılında 9,8 milyon baş hayvan teslim aldık, 9,8 milyon sığır, 2002 rakamı bu.
Sen beni onunla yargılayacaksın, 9,8’in üstüne ben ne koydum, onu söyleyeceksin
bana. 
HAYDAR AKAR
(Kocaeli) – Niye? Sen geçmişi yargılıyorsun…
GIDA, TARIM VE
HAYVANCILIK BAKANI MEHMET MEHDİ EKER (Devamla) – 1980’den 2002’ye kadar yirmi
iki sene geçmiş, yirmi iki senede SHP, MHP, ANAP, DYP, DSP, hepsi iktidar
olmuş, onlar düşürmüşler, 16 milyondan bilmem kaça düşürmüşler, onun faturasını
bana yazıyorsun. 9,8 milyondan devraldım, bugün 14 milyon. 
Şimdi, üretimi
size söylüyorum.
HAYDAR AKAR
(Kocaeli) – Sayın Bakan, 44 milyondu nüfus, şimdi 78 milyon.
GIDA, TARIM VE
HAYVANCILIK BAKANI MEHMET MEHDİ EKER (Devamla) – Ben Türkiye’nin üretimini 8,4
milyon ton sütten aldım, bugün kaç? 18,5 milyon ton. Türkiye’nin net süt
üretimi bizim dönemimizde 10 milyon ton ilave olarak artmış. 
2002’de Türkiye’nin
kırmızı et üretimi 420 bin ton; bugün, geçen, iki hafta önce açıklandı TÜİK
tarafından, 1 milyon 4 bin ton.
ALİM IŞIK
(Kocaeli) – Ne kadarı kaçak Sayın Bakan?
GIDA, TARIM VE
HAYVANCILIK BAKANI MEHMET MEHDİ EKER (Devamla) – Bunun tamamı, bu üretimin
tamamı yerli. 
ALİM IŞIK
(Kocaeli) – Kaçak kırmızı et operasyonlarından da bahset!
GIDA, TARIM VE
HAYVANCILIK BAKANI MEHMET MEHDİ EKER (Devamla) – Şimdi, bunları
söylemeyeceksiniz… Yani, sadece muhalefet bu kadar ucuz olmamalı. Yani, illa
muhalefet kaygısıyla…
HAYDAR AKAR
(Kocaeli) – Sen de ihracat, ithalatı söylemiyorsun!
GIDA, TARIM VE
HAYVANCILIK BAKANI MEHMET MEHDİ EKER (Devamla) – …rakamları bu kadar derme
çatma, bu kadar hesapsız kitapsız söylememeliyiz. 
ALİM IŞIK
(Kocaeli) – Kaçak etler ne oldu, kaçak etler?
HAYDAR AKAR
(Kocaeli) – Ama, rakamları yanlış söylüyorsun, kandırmışlar seni!
GIDA, TARIM VE
HAYVANCILIK BAKANI MEHMET MEHDİ EKER (Devamla) – O zaman bunun adı “ucuz
polemiktir”, o zaman bunun adı “ucuz muhalefettir.” 
HAYDAR AKAR
(Kocaeli) – O zaman, bu da “Ucuz hükûmet etmek.” demektir.
GIDA, TARIM VE
HAYVANCILIK BAKANI MEHMET MEHDİ EKER (Devamla) – Bu bir plana, bir hesaba, bir
projeye dayanmıyor.
ALİM IŞIK
(Kocaeli) – Kaçak et sokan firmadan da bahset biraz Sayın Bakan. 
GIDA, TARIM VE
HAYVANCILIK BAKANI MEHMET MEHDİ EKER (Devamla) – Bakın, 83 milyondan devraldım
ben Türkiye’nin bütün hayvancılığına ayrılan destek miktarını, ben bunu 3
milyar liraya çıkardım yıllık, yıllık olarak. Siz, hiçbir dönemde, Türkiye
Cumhuriyeti’nde toplam tarım desteklerinin içerisinde hiç görmediniz.
OKTAY VURAL
(İzmir) – Yani Sami Güçlü’den mi öyle devraldınız?
GIDA, TARIM VE
HAYVANCILIK BAKANI MEHMET MEHDİ EKER (Devamla) – Biz bunu 83 milyondan
devraldık, bizim 2015 bütçemizde hayvancılığa ayırdığımız para 3 milyar lira.
HAYDAR AKAR
(Kocaeli) – Sayın Bakan, bir soru sordum, destekleme primini sordum size, son
yedi yılın.
GIDA, TARIM VE
HAYVANCILIK BAKANI MEHMET MEHDİ EKER (Devamla) – Bununla hem Türkiye’nin et
üretiminin hem süt üretiminin tamamı arttı. Dolayısıyla, hayvan sayısında…
Bakın, koyun, keçi sayısını cumhuriyet tarihinde ilk defa destekleme kapsamına
alan biziz. Bizim iktidarımızdan önce, tarihin hiçbir döneminde, Türkiye
Cumhuriyeti’nde koyun ve keçi destekleme kapsamına alınmamıştır. 
HAYDAR AKAR (Kocaeli)
– İhtiyaç yoktu ki hem üretiyorlardı hem kazanıyorlardı. Siz bitirdiniz!
GIDA, TARIM VE
HAYVANCILIK BAKANI MEHMET MEHDİ EKER (Devamla) – Efendim, öyle değil, hiç öyle
değil onların hiçbiri doğru değil…
HAYDAR AKAR
(Kocaeli) – İhtiyaç yoktu ki! Siz bitirdiniz!
GIDA, TARIM VE
HAYVANCILIK BAKANI MEHMET MEHDİ EKER (Devamla) – 31,8 milyon baştan devraldık,
bugün 42 milyon baş.
HAYDAR AKAR
(Kocaeli) – 44 milyon nüfus, 49 milyon küçükbaş vardı; 78 milyon nüfus, 19
milyon küçükbaş şimdi.
GIDA, TARIM VE HAYVANCILIK BAKANI
MEHMET MEHDİ EKER (Devamla) – Şimdi, bunun ithalat hesabı böyle yapılmaz. Sizin
zamanınızda da ithalat yapıldı.
HAYDAR AKAR (Kocaeli) – Bizim
zamanımızda bir şey yapılmadı.
GIDA, TARIM VE HAYVANCILIK BAKANI
MEHMET MEHDİ EKER (Devamla) – 1925 yılında, 1935 yılında, 1960’lı yıllarda…
HAYDAR AKAR (Kocaeli) – Bravo! Hadi,
hadi! Arayı konuşalım hadi! Hadi, cumhuriyeti konuşalım, 1923’ü konuşalım!
Hadi, konuşalım! Bütün yatırımları konuşalım 1923’teki! 
GIDA, TARIM VE HAYVANCILIK BAKANI
MEHMET MEHDİ EKER (Devamla) – …1980’li yıllarda, 1990’lı yıllarda… Bakın,
1990’lı yıllar… SHP 1991 ile 1995 arasında iktidarda değil miydi? O tarihte,
Türkiye yüz binlerce damızlık hayvan da ithal etti, kırmızı et de ithal etti.
ALİM IŞIK (Kütahya) – Sayın Bakanım, şu
şövalye madalyasını niye aldınız? Ondan bahsedin. 
GIDA, TARIM VE HAYVANCILIK BAKANI
MEHMET MEHDİ EKER (Devamla) – Onların altında da, ithalatın o tarihteki
durdurulmasının altında da benim Genel Müdür olarak imzam var. 1996 yılında,
bunu -yine gördüğümüz lüzum üzerine- dünyadaki problemler yüzünden o tarihte
biz engelledik.
Şimdi, sayın milletvekilleri,
Türkiye'nin hayvansal hasılası 3 kat arttı. Toplamda 5,9 milyar dolar idi
Türkiye'nin toplam hayvansal ürün hasılası, biz bunu 18,1 milyar dolara
çıkardık. 
OKTAY VURAL (İzmir) – Sayın Bakanım,
madalyayla çıksaydınız keşke kürsüye!
GIDA, TARIM VE HAYVANCILIK BAKANI
MEHMET MEHDİ EKER (Devamla) – Ben size söylüyorum, bana deyin ki “Türkiye
Cumhuriyeti'nde ilk defa 2013 yılından önce şu tarihte damızlık gebe düve
ihracatı Türkiye'den yapıldı.” Yok, böyle bir şey yok. 
ALİM IŞIK (Kütahya) – O zaman madalya
alan bakan yoktu! 
GIDA, TARIM VE HAYVANCILIK BAKANI
MEHMET MEHDİ EKER (Devamla) – Bakın, bunu biz gerçekleştirdik. Türkiye'nin ilk
hayvancılık ihracatı, damızlık gebe düve ihracatı bizim zamanımızda yapıldı. 
HAYDAR AKAR (Kocaeli) – Ya, ilk saman
ithalatı sana nasip oldu, ilk canlı et sana nasip oldu. Cadillac’ı bilir misin
Sayın Bakan, Cadillac ne demek? Otomobil markası mı Cadillac? Angus, Cadillac
otomobil markası mı?
GIDA, TARIM VE HAYVANCILIK BAKANI
MEHMET MEHDİ EKER (Devamla) – Dolayısıyla, bütün bunlarda, gerek koyunda gerek
keçide, bunların ihracatında, bunların hepsinin altında bizim projelerimiz var,
bunları biz geliştirdik, tarımı da hayvancılığı da Türkiye'de önemli bir sektör
hâline getirdik ve Türkiye, 2013 yılında da 2014 yılında da hayvansal ürün
açısından net ihracatçı bir ülkedir. Cumhuriyet tarihinin hayvansal ürün
açısından ihracat rekoru da AK PARTİ Hükûmeti zamanında kırıldı.
Şimdi, böyle, tekil olaylarla, dünyanın
gidişatının tersine, durup durup “Sen şunu şuradan aldın, bunu da buradan
aldın…” 
ENSAR ÖĞÜT (Ardahan) – Kaçak et
kesinlikle AK PARTİ hükûmetleri…
GIDA, TARIM VE HAYVANCILIK BAKANI
MEHMET MEHDİ EKER (Devamla) – Dünyada, ben size demin, bitkisel üretimde
hepsini söyledim, aynı şeyi hayvansal ürünlerde de söylerim. 
HAYDAR AKAR (Kocaeli) – Sayın Bakan,
demin 129 ülkeden bahsettiniz ihracatta. Allah aşkına, kaç ülkeden ithalat
yapıyorsunuz? Onu da söyleyin. 
GIDA, TARIM VE
HAYVANCILIK BAKANI MEHMET MEHDİ EKER (Devamla) – Şimdi, burada yapılan birtakım
şovları falan da ciddiye almıyorum, bunları da ciddiye almıyorum. (AK PARTİ
sıralarından alkışlar) O
Trakya’daki hayvanların, sizin “Satıldı.” dediklerinizin tamamının savcılık
kararıyla gömülü oldukları tespit edildi dolayısıyla böyle leşlerin satıldığı
falan iddiası iğrenç bir yalandır, doğru değildir, savcılık kararıyla
yapılmıştır. Yargı kararı…
BÜLENT BELEN (Tekirdağ) – Mahkeme
kararıyla savcıyı değiştiriyorsun. Et Balık Kurumu Genel Müdür Yardımcısı
tutuklanmadı mı Angus çiftliğinin yöneticisiyle beraber?
GIDA, TARIM VE HAYVANCILIK BAKANI
MEHMET MEHDİ EKER (Devamla) – Yargı devam ediyor. Devam eden bir mahkeme
hakkında da bu tür şeyler konuşmayın, doğru değildir. 
BÜLENT BELEN (Tekirdağ) – Asıl
doğruları söylemeyen sensin!
HAYDAR AKAR (Kocaeli) – Sayın Bakan,
şu milleti kandırmaktan vazgeçin ya! Aldatmaktan vazgeçin ya!
GIDA, TARIM VE HAYVANCILIK BAKANI
MEHMET MEHDİ EKER (Devamla) – Biz, Türkiye’nin şap hastalığıyla mücadele
konusunda yaptığı muhteşem mücadeleyi baltalamaya dönük olarak bazılarının,
Boğaz Köprüsü’ne danaları yükleyip götürüp de oralarda polise yakalandığını ve
geri geri çekildiğini de biliyoruz. 
UĞUR BAYRAKTUTAN (Artvin) – Kim o,
Sayın Bakan?
GIDA, TARIM VE HAYVANCILIK BAKANI
MEHMET MEHDİ EKER (Devamla) – Bunu bütün Türk kamuoyu da yaşadı, bildi. Bu işin
ciddiyeti bu kadar. Bu kadar ciddiyetsizlikle de kusura bakmayın, herhangi bir
proje de olmaz, millet de buna prim vermez, siz sadece şovunuzu yapmakla
kalırsınız. 
ENSAR ÖĞÜT (Ardahan) – Siz Trakya
bölgesine “ari” diyorsunuz, nerede ari? Şap hastalığından…
GIDA, TARIM VE HAYVANCILIK BAKANI
MEHMET MEHDİ EKER (Devamla) – Hepinizi saygıyla selamlıyorum. Allah’a emanet
olun. (AK PARTİ sıralarından alkışlar) 
BAŞKAN – Teşekkür ediyorum.
MEHMET AKİF HAMZAÇEBİ (İstanbul) –
Sayın Başkan…
ENSAR ÖĞÜT (Ardahan) – Sayın Başkan…
MUHARREM VARLI (Adana) – Sayın
Başkan…
BAŞKAN – Buyurun Sayın Hamzaçebi.
MEHMET AKİF HAMZAÇEBİ (İstanbul) –
Efendim, Sayın Bakan konuşmasında genel olarak muhalefeti ve önerge sahibi
olarak da Cumhuriyet Halk Partisini kastediyor, ucuz siyaset yapmakla suçladı.
“Ucuz siyaset” cümlesi doğrudan partimize yönelik bir sataşmadır. Söz istiyorum
efendim.
OKTAY VURAL (İzmir) – Sayın Başkan,
bizim de aynı şekilde. Sayın Bakan çok pahalı siyaset yapıyor tabii, millete
mal olan çok pahalı siyaset yapıyor; onun için muhalefeti ucuz siyaset yapmakla
suçladı. Ona cevap vermek için Sayın Muharrem Varlı konuşacak.
BAŞKAN – En iyisi bunun bir orta
yolunu bulalım.
OKTAY VURAL (İzmir) – Yani, siz de
tatlıya mı bağlayacaksınız? Ne kadara?
BAŞKAN – Buyurun Sayın Hamzaçebi.
IX.- SATAŞMALARA İLİŞKİN
KONUŞMALAR (Devam)
7.- İstanbul Milletvekili
Mehmet Akif Hamzaçebi'nin, Gıda, Tarım ve Hayvancılık Bakanı Mehmet Mehdi
Eker’in (11/53) esas numaralı Gensoru Önergesi üzerinde yaptığı konuşması
sırasında Cumhuriyet Halk Partisine sataşması nedeniyle konuşması
MEHMET AKİF HAMZAÇEBİ (İstanbul) –
Sayın Başkan, değerli milletvekilleri; ben Sayın Tarım Bakanımızdan rakam
beklerdim ama doğrusu bu rakamları vermedi, birkaç rakam verdi ama bunlar işin
esasını özetleyen rakamlar değildi. Buraya çıkan iktidar partisi sözcüleri de
maalesef, gerçekçi rakamlar vermediler. 
Ölçü nedir arkadaşlar? Bütçeden tarımsal destekleme için ne
kadar kaynak ayrılmaktadır? 2002’de neydi, şimdi nedir? Eğer bu rakam artmış
ise Sayın Bakanı tebrik etmek lazım, artmamış ise, gerilemiş ise Sayın Bakanın
övünmeye hakkı yok. 
Bakın, faizi hariç tuttuğumuzda
tarımsal destekleme harcamalarının faiz dışı harcamalara oranı o beğenilmeyen
2002 yılında yüzde 2,75’tir, 2014 sonunda bu rakam yüzde 2,41’dir, şimdi 2015
için de yüzde 2,42’dir. 2002’nin gerisine düşmüşsünüz Sayın Bakan. Burada
övünülecek bir tablo ben görmüyorum. 
Şu, Cumhuriyet Halk Partisinin Tarım
Raporu’dur. Burada tarıma ilişkin bütün rakamlar var, hepsi var. Tarım
ürünlerinde 2002’ye kıyasla bugün üretim miktarı artmış olan bir tane ürün
bulunmamaktadır. Hepsi burada. 
“Pamuk” kelimesini ettiniz ama pamuğa
girmediniz çünkü girebileceğiniz bir alan değildi. Diliniz sürçtü “pamuk”
dediniz, devamını getirmediniz, ben devamını getirmek istiyorum. 2002 yılında
Türkiye’de 1 milyon ton pamuk üretiliyordu -yuvarladım rakamı- 998 bin ton.
Şimdi, bu rakam 878 bin tona inmiş durumda. 2002’de pamuk ektiğimiz alan
miktarı 7 milyon 210 bin dekar, şimdi ise 4 milyon 508 bin dekar. Bütün tarım
ürünlerinde bu böyle. Böyle olduğu hâlde bir parlak tablo çizmeye, övünmeye
sizin hakkınız olmadığını düşünüyorum Sayın Bakan.
Hepinize saygılar sunuyorum. (CHP
sıralarından alkışlar) 
BAŞKAN – Teşekkür ediyorum.
Buyurun Sayın Varlı.
Sataşma nedeniyle iki dakika söz
veriyorum.
8.- Adana Milletvekili
Muharrem Varlı'nın, Gıda, Tarım ve Hayvancılık Bakanı Mehmet Mehdi Eker’in
(11/53) esas numaralı Gensoru Önergesi üzerinde yaptığı konuşması sırasında
Miliyetçi Hareket Partisine sataşması nedeniyle konuşması
MUHARREM VARLI (Adana) – Teşekkür
ederim Sayın Başkan.
Tabii, Sayın Bakan buraya gelip yine
hep rakamlara takla attırarak aklı sıra işi geçiştirmeye çalıştı. 
Benim söylediğim konuların hangisine
cevap verebildiniz Sayın Bakan? Yani pamukçuluk Türkiye’de bitti mi, bitmedi
mi?
GIDA, TARIM VE HAYVANCILIK BAKANI
MEHMET MEHDİ EKER (Diyarbakır) – Bitmedi, bitmedi…
MUHARREM VARLI (Devamla) – Bitti.
Kaç bin ton pamuk üretiyoruz? Söyleyin
kaç bin ton pamuk üretiyoruz, söyleyin? 
OKTAY VURAL (İzmir) – Söyleyemez,
bilmiyor.
MUHARREM VARLI (Devamla) – 1 milyon ton
pamuk üretirken 300 bin tona, eğer seneye pamuk üretebilirsek ben hiçbir şey
bilmiyorum. Buradayız, Allah ömür verirse, görüşeceğiz.
GIDA, TARIM VE HAYVANCILIK BAKANI
MEHMET MEHDİ EKER (Diyarbakır) – Zaten bilmiyorsun!
MUHARREM VARLI (Devamla) – Şimdi, siz,
pamukçuluğu bitirdiniz. Prim desteğiyle… Bakın, ben, burada defalarca konuştum,
tutanaklardan da gösterdim size. “Prim desteğini bir an önce açıklayın, pamukçu
pamuk eksin.” diye ama sizde hiç tık yok, ses yok. Ondan sonra çıkıyorsunuz
buraya, efendim, yalan yanlış bilgiler veriyorsunuz. 
GIDA, TARIM VE HAYVANCILIK BAKANI
MEHMET MEHDİ EKER (Diyarbakır) – 8,5 kuruş vermiştiniz, biz 55 kuruş veriyoruz,
daha ne diyeyim?
MUHARREM VARLI (Devamla) - Bakın, Sayın
Bakan, ben pamuk ekip diken bir insanım ve pamuğun bu ülke için ne kadar
gerekli olduğunu defalarca söyledim. E, efendim, buğdayda şu kadar fazla un
ihraç etmişiz. Ya, Türkiye kendi ihtiyacını karşılayamadı ki buğdayda nasıl
ihraç ediyorsunuz? 
ALİM IŞIK (Kütahya) - Bunlar ticareti
bilir, alıp satmayı bilir, kazanmayı bilir.
MUHARREM VARLI (Devamla) - Sayın Bakan,
ben şurada söylediğim her şeyi bir çiftçi olarak, bir çiftçinin yaşadığı
sıkıntıları yaşayarak söyledim ama keşke bunları gelip Adana’da, Adana’nın
böyle, çiftçilerinin bol olduğu Karataş’ta, Ceyhan Ovası’nda, hep beraber
gidelim -ben sizi orada korurum, dayak filan da attırmam, korkmayın- orada
konuşun. 
GIDA, TARIM VE HAYVANCILIK BAKANI MEHMET
MEHDİ EKER (Diyarbakır) – Adana’dan teşekkür mektupları geliyor.
MUHARREM VARLI (Devamla) – Orada
konuşun da çiftçilere bir anlatın bakalım. Keşke buraya o Fransa’dan almış
olduğunuz şansölye unvanıyla çıksaydınız da kimin bakan olduğunu Türk milleti
daha iyi görseydi.
Teşekkür ederim. (MHP sıralarından
alkışlar)
ENSAR ÖĞÜT (Ardahan) – Sayın Başkan,
sataşmadan dolayı söz istiyorum efendim.
BAŞKAN – Buyurun Sayın Öğüt, siz niye
söz istiyorsunuz?
ENSAR ÖĞÜT (Ardahan) – Söylediğim
rakamlarla ilgili olarak “Yalan söyledi.” dedi, onu açıklayacağım. 
BAŞKAN – Buyurun Sayın Öğüt.
Sataşma nedeniyle iki dakika söz
veriyorum.
9.- Ardahan Milletvekili
Ensar Öğüt'ün, Gıda, Tarım ve Hayvancılık Bakanı Mehmet Mehdi Eker’in (11/53)
esas numaralı Gensoru Önergesi üzerinde yaptığı konuşması sırasında şahsına
sataşması nedeniyle konuşması
ENSAR ÖĞÜT (Ardahan) – Sayın Başkan,
değerli arkadaşlar; şimdi, Sayın Bakan şu rakamlarla ilgili şey yaptı, bir kere
açıklamadı burada, geçiştirdi, “Bilgili, bilgisiz.” dedi. 
Şimdi, soruyorum: Amerika’da, bir yılda
bir kişi kırmızı eti kaç kilo yiyor? 125 kilo yiyor. Türkiye’de kaç kilo? 12
kilo. Sen hani nerede tarımı, hayvancılığı geliştirdin de insanlar et yiyor,
beyni gelişiyor, protein alıyor, onu söylesene. Onu geliştirdin mi kardeşim?
Türkiye’de 12 kilo yiyor yılda bir kişi ortalama. İşte, orada şeyi de var; 996
tonu böldüğün zaman 80’e, 12 kilo…
YILDIRIM M. RAMAZANOĞLU (Kahramanmaraş)
– Kolesterol yapıyor Sayın Vekilim, kolesterol!
GIDA, TARIM VE HAYVANCILIK BAKANI
MEHMET MEHDİ EKER (Diyarbakır) – Onların domuz yüzde 83…
ENSAR ÖĞÜT (Devamla) - Hayır efendim. 
Bunun için
arkadaşlar, bir kere Tarım Bakanının burada milletten özür dilemesi lazım. Bu
millete hastalıklı et yedirdi. Bakın, demin burada bazılarınız yoktu. 
GIDA, TARIM VE HAYVANCILIK BAKANI
MEHMET MEHDİ EKER (Diyarbakır) – Domuzu kırmızı etten sayarsanız öyle olur.
ENSAR ÖĞÜT (Devamla) – İl
müdürlüklerine şu yazıyı yazıyor, diyor ki bakın: “Gıda ve yem zincirine
girmeyecek şekilde gömülerek ya da yakılarak imha edilmesi, kayıtların
tutulması…” Sayın Bakan, kayıtlar tutuldu mu, tutulmadı mı? 
GIDA, TARIM VE HAYVANCILIK BAKANI
MEHMET MEHDİ EKER (Diyarbakır) – Tutuluyor.
OKTAY VURAL (İzmir) – Nerede?
ENSAR ÖĞÜT (Devamla) – Nerede kayıtlar?
Niye onu söylemiyorsun kardeşim? Getir o zaman kayıtları, ben onu istiyorum
Türkiye Büyük Millet Meclisine. Evet, zehirli iç hastalıkları… Yani
“Sakatatları zehirlidir, bunları gömün, imha edin, kesinlikle kullanmayın.”
diyorsunuz…
GIDA, TARIM VE HAYVANCILIK BAKANI
MEHMET MEHDİ EKER (Diyarbakır) – “Zehirli” demedik biz, kâğıdı doğru oku.
ENSAR ÖĞÜT (Devamla) – “Kayıtlarını
tutun.” diyorsunuz. O kayıtlar tutulmuşsa ben istiyorum burada kardeşim. 
GIDA, TARIM VE HAYVANCILIK BAKANI
MEHMET MEHDİ EKER (Diyarbakır) – Kâğıdı doğru oku, kâğıdı doğru okuyamıyorsun.
ENSAR ÖĞÜT (Devamla) – Kâğıdı doğru
okuyorum, işte diyorsun ki: “Kayıtların tutulması hususunda gereğini önemle
rica ederim.” 
GIDA, TARIM VE HAYVANCILIK BAKANI
MEHMET MEHDİ EKER (Diyarbakır) – O kâğıtta “zehir” demiyor bak, doğru oku.
ENSAR ÖĞÜT (Devamla) – “Kayıtların
tutulması” diyorsun kardeşim.
GIDA, TARIM VE HAYVANCILIK BAKANI
MEHMET MEHDİ EKER (Diyarbakır) – Hayır, “zehir” demiyor ama sen “zehir” dedin.
ENSAR ÖĞÜT (Devamla) – “Zehir” demiyor
işte ama “hastalıklı sakatatların” diyor, hastalıklı olduğunu söylüyor. 
GIDA, TARIM VE HAYVANCILIK BAKANI
MEHMET MEHDİ EKER (Diyarbakır) – Yalan yanlış bu işte, yalan yanlış bu. Olmayan
kelimeler…
ENSAR ÖĞÜT (Devamla) – Şimdi, değerli
arkadaşlar, yani burada “Trakya bölgesi ari.” diyor, “Orada şap hastalığı yok.”
diyor. Demin kendisi de söyledi, orada şap hastalığı var, orada savcılık hasta
hayvanları gömdü ve orada -kendisi de söyledi- hasta hayvanlar satılmadı,
gömüldü. Orada hastalık var.
(Mikrofon otomatik cihaz tarafından
kapatıldı) 
GIDA, TARIM VE HAYVANCILIK BAKANI
MEHMET MEHDİ EKER (Diyarbakır) – Trakya ari.
ENSAR ÖĞÜT (Devamla) – Anadolu’dan
giden hayvanları Boğaz Köprüsü’nden geçirmiyor, ayıptır yani. Niye bu insanlara
böyle zulmediyorsunuz? 
Sayın Bakan, siz şunu yapın: O zaman,
bir istasyon kurdurun Gebze tarafında, Anadolu’dan giden hayvanların hastalığı
varsa göndermeyin, hastalığı yoksa gönderin. Niye bunu polemik yapıyorsunuz?
GIDA, TARIM VE HAYVANCILIK BAKANI
MEHMET MEHDİ EKER (Diyarbakır) – Sizin onlardan haberiniz yok, bilmiyorsunuz
onları.
BAŞKAN – Evet, teşekkür ediyorum Sayın
Öğüt.
Evet, Sayın Halaman, söz talebiniz var.
Buyurun.
IV.- AÇIKLAMALAR (Devam)
18.- Adana Milletvekili Ali
Halaman'ın, Gıda, Tarım ve Hayvancılık Bakanı Mehmet Mehdi Eker’in (11/53) esas
numaralı Gensoru Önergesi üzerinde yaptığı konuşmasındaki bazı ifadelerine
ilişkin açıklaması
ALİ HALAMAN (Adana) – Sayın Başkanım,
teşekkür ederim. 
Bu gensoru görüşmelerinde Sayın
Bakanımız tarımın iyi olduğunu, onu da dâhilî işlem belgesinin üzerinden
anlattı. Ya, Türkiye'nin temel sıkıntısı, dâhilî işlem belgesini alan yani
ihracat kaydıyla yurt dışından buğday ithal eden, pamuk ithal eden insanlar;
3-5 kişi zaten. Bunlar, Türkiye'nin içerisinde zaten bu malları sattıkları
için, dışarıya ihraç etmedikleri için piyasayı düşürüyor; pamuğun ekilmemesine,
buğdayın rekoltesinin düşük olmasına sebep oluyor. 3-5 adamın yaptığı bir iş.
Bu dâhilî işlem belgesi lehte olan bir şey değil, aleyhte olan bir şey. Ben
bunu dikkate almasını isterim
Teşekkür ederim.
BAŞKAN – Evet, teşekkür ederim.
Sayın Akar, buyurun, siz niye söz
istediniz?
HAYDAR AKAR
(Kocaeli) – Rakamları en çok ben verdim. Sayın Bakan rakamların yanlış ve yalan
olduğunu söyledi. 
BAŞKAN – Anlaşılmadı, tekrar eder
misiniz. 
HAYDAR AKAR (Kocaeli) – Benim
konuşmamda vardı rakamlar daha çok ama Sayın Bakan bunun doğru olmadığını
söyledi ve “yalan yanlış” dedi.
GIDA, TARIM VE HAYVANCILIK BAKANI
MEHMET MEHDİ EKER (Diyarbakır) – Doğru değil. 
BAŞKAN – Buyurun Sayın Akar, sataşma
nedeniyle iki dakika söz. (CHP sıralarından alkışlar) 
IX.- SATAŞMALARA İLİŞKİN
KONUŞMALAR (Devam)
10.- Kocaeli Milletvekili
Haydar Akar'ın, Gıda, Tarım ve Hayvancılık Bakanı Mehmet Mehdi Eker’in (11/53)
esas numaralı Gensoru Önergesi üzerinde yaptığı konuşması sırasında şahsına
sataşması nedeniyle konuşması
HAYDAR AKAR (Kocaeli) – Sayın Başkan,
sayın milletvekilleri; Bakan burada bütün rakamları gerçekten kendi çarpıttı.
Çünkü, buğday ithalatına baktığınızda ve ondan üretilen yüzde 70 randımanlı una
baktığınızda, 2003 yılında 1 milyon 846 bin ton buğday ithal edilmiş, bundan
sadece 593 bin ton un ihraç edilmiş. 
GIDA, TARIM VE HAYVANCILIK BAKANI
MEHMET MEHDİ EKER (Diyarbakır) – Bak, sadece un. Diğerlerini de oku, sadece unu
söylüyorsun, ben de onu düzelttim. 
HAYDAR AKAR (Devamla) – 2014 yılında 3
milyon 287 bin ton buğday ithal edilmiş, bunun sadece 1 milyon 649 bin tonu…
Rakamsal olarak da verebilirim, maddi değeri olarak da verebilirim, Bakanın
söylediği tüm rakamlar yanlış. 
Bakın, on iki yıllık AKP döneminde, on
bir yıllık Bakanın döneminde 31 milyon ton buğday ithal edilmiş. 
GIDA, TARIM VE HAYVANCILIK BAKANI
MEHMET MEHDİ EKER (Diyarbakır) – Hayır, 33 milyon. 
HAYDAR AKAR (Devamla) – Bunun
karşılığında 9,2 milyar dolar ödenmiş, bunun da Türk parası karşılığı 23 milyar
TL, anlamayanlar için, eski parayla 23 katrilyon lira. 
GIDA, TARIM VE HAYVANCILIK BAKANI
MEHMET MEHDİ EKER (Diyarbakır) – 33 milyon dedim. 
HAYDAR AKAR (Devamla) – Şimdi, sadece
buğday mı? Bakın, AKP döneminde 10 milyon ton mısır ithal edilmiş, karşılığında
2,5 milyar dolar para ödenmiş ve bunun da Türk parası karşılığı 6,25 milyar
Türk lirası veya katrilyon, anlaşılır olması için söylüyorum. Ama mısır üretimi
arttı. Mısır üretiminin niçin arttığını da söyleyeyim: Cargill’e mısır lazım. Yani
bu, hani tatlandırıcı üretimi var ya, insan vücuduna zararlı, Avrupa’da
yasaklanan, kota konmayan tatlandırıcı var ya, işte Cargill Türkiye’de bunu
üretsin diye basa bas mısır üretimi yapıyoruz ve teşekkür ediyorum, mısır
üretimini arttırmışsınız. Ama insanları zehirliyorsunuz. Bu sefer, Cargill’in
Bakanlar Kurulu kararıyla yüzde 50 kotasını artırarak insanları
zehirliyorsunuz, bunu da bir yere not olarak yazın Sayın Bakan. 
GIDA, TARIM VE HAYVANCILIK BAKANI
MEHMET MEHDİ EKER (Diyarbakır) – O yalan bilgi, yalan. Biz kimseyi
zehirlemedik, zehirleyen sizsiniz. 
HAYDAR AKAR (Devamla) – Yine, yağlı
tohum, asıl acı olan bu arkadaşlar, asıl acı olan bu, bunu dinleyin. 24,5
milyar dolarlık yağlı tohum ve türevlerini ithal etmişiz. Türk parası karşılığı
kaç para, biliyor musunuz? 61 milyar TL, 61 katrilyon. 
Sayın Bakan, başarın bu, Türkiye’yi bu
hâle getirdin!
Saygılar sunuyorum. (CHP sıralarından
alkışlar) 
GIDA, TARIM VE HAYVANCILIK BAKANI
MEHMET MEHDİ EKER (Diyarbakır) – Başarıyı millet belirliyor.
VIII.- GENSORU (Devam)
A) Ön Görüşmeler (Devam)
2.- Ardahan Milletvekili
Ensar Öğüt ve 23 milletvekilinin, yanlış politikalar nedeniyle üreticinin zarar
gördüğü, ithal edilen et ve hayvan fiyatlarının artmasının ve ülkeye kaçak et
girişinin engellenemediği, tarım desteklerinin zamanında ödenmediği ve bu
sorunlarla ilgili görevlerin gereklerini yerine getirmediği iddiasıyla Gıda,
Tarım ve Hayvancılık Bakanı Mehmet Mehdi Eker Hakkında Gensoru açılmasına
ilişkin Önergesi (11/53) (Devam)
BAŞKAN – Gıda,
Tarım ve Hayvancılık Bakanı Mehmet Mehdi Eker hakkındaki gensoru önergesinin
gündeme alınıp alınmayacağı hususundaki görüşmeler tamamlanmıştır.
OKTAY VURAL (İzmir) – Sayın Başkan…
BAŞKAN – Bitireyim, ondan sonra vereyim
Sayın Vural. 
OKTAY VURAL (İzmir) – Efendim, bununla
ilgili.
BAŞKAN – Buyurun.
OKTAY VURAL (İzmir) – Şimdi, çok mesaj
geliyor Sayın Bakanım, “Nisan ayında ziraat mühendisi kaç kişi alacaksınız?”
diye vatandaşlar bekliyorlar. “Tarım bitti, biz de bittik. Sayın Bakan sayı
verebilir mi?” diye istirham ediyorlar. Dolayısıyla, bu konuda Parlamentoya bir
bilgi verirseniz memnun oluruz.
BAŞKAN – Evet, teşekkür ediyorum.
Şimdi, gensoru önergesinin gündeme
alınıp alınmayacağı hususunu oylarınıza sunacağım. 
Gensoru önergesinin gündeme alınmasını
kabul edenler… Kabul etmeyenler… Gensoru önergesinin gündeme alınması kabul edilmemiştir.
Birleşime on dakika ara veriyorum sayın
milletvekilleri.
Kapanma Saati:
21.26
BEŞİNCİ OTURUM
Açılma Saati:
21.38
BAŞKAN: Başkan
Vekili Sadık YAKUT
KÂTİP ÜYELER:
Fehmi KÜPÇÜ (Bolu), Bayram ÖZÇELİK (Burdur)
-----0-----
BAŞKAN – Sayın
milletvekilleri, Türkiye Büyük Millet Meclisinin 83’üncü Birleşiminin Beşinci
Oturumunu açıyorum.
Alınan karar gereğince, sözlü soru
önergelerini görüşmüyor ve gündemin “Kanun Tasarı ve Teklifleri ile
Komisyonlardan Gelen Diğer İşler” kısmına geçiyoruz. 
1’inci sırada yer alan, Türkiye Büyük
Millet Meclisi İçtüzüğünde Değişiklik Yapılmasına Dair İçtüzük Teklifi ve
Anayasa Komisyonu Raporu’nun görüşmelerine kaldığımız yerden devam edeceğiz. 
X.- KANUN TASARI VE
TEKLİFLERİ İLE KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- Adalet ve Kalkınma
Partisi Grup Başkanvekilleri İstanbul Milletvekili Ayşe Nur Bahçekapılı,
Kayseri Milletvekili Mustafa Elitaş, Giresun Milletvekili Nurettin Canikli,
Kahramanmaraş Milletvekili Mahir Ünal ve Adıyaman Milletvekili Ahmet Aydın’ın;
Türkiye Büyük Millet Meclisi İçtüzüğünde Değişiklik Yapılmasına Dair İçtüzük
Teklifi ile Tunceli Milletvekili Kamer Genç’in; Türkiye Büyük Millet Meclisi
İçtüzüğünün Bir Maddesinin Değiştirilmesi Hakkında İçtüzük Teklifi ve Anayasa
Komisyonu Raporu (2/242, 2/80) (S. Sayısı: 156)
BAŞKAN – Komisyon? Yok.
Ertelenmiştir. 
2’nci sırada yer alan, Devlet Sırrı
Kanunu Tasarısı ve Avrupa Birliği Uyum Komisyonu ile Adalet Komisyonu
Raporlarının görüşmelerine kaldığımız yerden devam edeceğiz. 
2.- Devlet Sırrı Kanunu
Tasarısı ve Avrupa Birliği Uyum Komisyonu ile Adalet Komisyonu Raporları
(1/484) (S. Sayısı: 287)
BAŞKAN – Komisyon? Yok.
Ertelenmiştir. 
3’üncü sırada yer alan, Ceza İnfaz
Kurumları Güvenlik Hizmetleri Kanunu Tasarısı ve Adalet Komisyonu Raporu’nun
görüşmelerine kaldığımız yerden devam edeceğiz. 
3.- Ceza İnfaz Kurumları
Güvenlik Hizmetleri Kanunu Tasarısı ve Adalet Komisyonu Raporu (1/742) (S.
Sayısı: 616)
BAŞKAN – Komisyon? Yok.
Ertelenmiştir. 
4’üncü sırada yer alan, Askeri Hakimler
Kanunu ile Bazı Kanunlarda Değişiklik Yapılmasına Dair Kanun Tasarısı ve Adalet
Komisyonu Raporu’nun görüşmelerine kaldığımız yerden devam edeceğiz. 
4.- Askeri Hakimler Kanunu
ile Bazı Kanunlarda Değişiklik Yapılmasına Dair Kanun Tasarısı ve Adalet
Komisyonu Raporu (1/1008) (S. Sayısı: 685)
BAŞKAN – Komisyon? Yok.
Ertelenmiştir. 
5’inci sırada yer alan, Eskişehir
Milletvekili Salih Koca ve Uşak Milletvekili İsmail Güneş ile 6
Milletvekilinin; Bazı Kanun ve Kanun Hükmünde Kararnamelerde Değişiklik
Yapılmasına Dair Kanun Teklifi ile Milli Eğitim Bakanlığının Teşkilat ve
Görevleri Hakkında Kanun Hükmünde Kararnamede Değişiklik Yapılmasına Dair Kanun
Tasarısı, Manisa Milletvekili Özgür Özel'in; Kamu Kurum ve Kuruluşlarının
Ürettikleri Mal ve Hizmet Tarifeleri ile Bazı Kanunlarda Değişiklik Yapılması
Hakkında Kanunda Değişiklik Yapılmasına Dair Kanun Teklifi, Cumhuriyet Halk
Partisi Grup Başkanvekili İstanbul Milletvekili Mehmet Akif Hamzaçebi'nin;
Milli Eğitim Bakanlığının Teşkilat ve Görevleri Hakkında Kanunda Değişiklik
Yapılmasına Dair Kanun Teklifi ile Plan ve Bütçe Komisyonu Raporu’nun
görüşmelerine kaldığımız yerden devam edeceğiz.
5.- Eskişehir Milletvekili
Salih Koca ve Uşak Milletvekili İsmail Güneş ile 6 Milletvekilinin; Bazı Kanun
ve Kanun Hükmünde Kararnamelerde Değişiklik Yapılmasına Dair Kanun Teklifi ile
Milli Eğitim Bakanlığının Teşkilat ve Görevleri Hakkında Kanun Hükmünde
Kararnamede Değişiklik Yapılmasına Dair Kanun Tasarısı, Manisa Milletvekili
Özgür Özel’in; Kamu Kurum ve Kuruluşlarının Ürettikleri Mal ve Hizmet
Tarifeleri ile Bazı Kanunlarda Değişiklik Yapılması Hakkında Kanunda Değişiklik
Yapılmasına Dair Kanun Teklifi, Cumhuriyet Halk Partisi Grup Başkanvekili
İstanbul Milletvekili Mehmet Akif Hamzaçebi’nin; Milli Eğitim Bakanlığının
Teşkilat ve Görevleri Hakkında Kanunda Değişiklik Yapılmasına Dair Kanun
Teklifi ile Plan ve Bütçe Komisyonu Raporu (2/2736, 1/1039, 2/2118, 2/2731) (S.
Sayısı: 705) (X)
BAŞKAN – Komisyon ve Hükûmet? Yerinde.
İç Tüzük’ün 91’inci maddesine göre
temel kanun olarak görüşülen teklifin geçen birleşimde birinci bölümde yer alan
maddelerin oylamaları tamamlanmıştı.
Şimdi, ikinci bölümün görüşmelerine
başlıyoruz.
İkinci bölüm, geçici 1’inci madde dâhil
16 ila 30’uncu maddeleri kapsamaktadır.
İkinci bölüm üzerinde söz isteyen,
Halkların Demokratik Partisi Grubu adına Demir Çelik, Muş Milletvekili.
Buyurun Sayın Çelik. (HDP sıralarından
alkışlar)
HDP GRUBU ADINA DEMİR ÇELİK (Muş) –
Teşekkürler Sayın Başkanım.
Sayın Başkanım, değerli
milletvekilleri; görüşülmekte olan 705 sıra sayılı torba yasa tasarısının
ikinci bölümü üzerine grubumuz adına söz almış bulunmaktayım. Hepinizi saygıyla
selamlıyorum.
İkinci bölümde karşılaşacağımız temel
paradokslardan biri, kişiyi çok çocuklu olmaya teşviktir. Türkiye gibi
yoksulluğun, açlığın, işsizliğin had safhada olduğu, genç işsizlik oranının
yüzde 20’ler seviyesine çıktığı, 13-14 milyon civarında işsizimizin olduğu bir
yerde, işsizlerimizin üretim ve istihdam alanlarında iş sahibi olmasını, meslek
sahibi olmasını teşvik etmek, onun gereklerini yerine getirmek yerine bu manada
insanlara çocuk sahibi olmaktan kaynaklı bir kısım sus payı vermek, her şeyden
önce hukuk devletinin işi değildir. Bu, olsa olsa demokraside geri kalmış
üçüncü sınıf ülkelerin işidir; popülizmle insanların açlığını, yoksulluğunu
terbiye edip oradan oy devşirmeye çalışan bir siyasal yapıdır. O nedenle,
çocukları ve çocuk başına parayla insanları böylesi bir teşvike mahkûm etmek,
her şeyden önce ahlaki değil, etik değil. Yanı sıra, bugün bile gensoruda
birçok hatibin dile getirdiği Türkiye’nin mevcut tarım ve hayvancılık
potansiyelinin 78 milyon insanın ihtiyacını karşılayamayacak düzeydeki
tespitinin beraberinde okuduğumuzda, insanları 3 çocuğa teşvik ettiğinizde,
bugün 77 milyonun yüzlerce, binlerce, on binlerce, yüz binlerce ailesi 3 yerine
5’i, 5 yerine 7’yi, 8’i doğurmaya kalkıştığında, nüfusunuzun 150 milyon
olduğunu varsaydığınızda, bu yetmez potansiyelleri nasıl yeter hâle
getireceksiniz? Yoksa, yine yoksul halk çocuklarını vekâlet savaşlarıyla
ölümlere teşvik ederek nüfusu kontrol edilebilir bir noktaya mı çekeceğiz? 
Keza, insanlara
iş bulacağınıza, insanları meslek sahibi yapacağınıza, meslek sahibi olan
ziraat mühendislerini, meslek sahibi olan öğretmenleri, meslekten insanları bu
konuda atamada bulunup görevlendireceğinize, iş ve meslek icrasına yardımcı
olacağınıza, siz çeyiz parasıyla evliliği teşvik eder bir noktada âdeta
insanların mevcut, var olan duyarlılıklarını suistimal eden bir pozisyonda
kalıyorsunuz. İnsanlar her şeyden önce sana bana, size bize muhtaç olmadan,
kendi ayakları üzerinde kendi mesleki faaliyetlerine dayalı yaşamlarını
sürdürmek, idame etmek gibi bir hakkı kullanmak istiyorlar, devlete ve Hükûmete
düşen de bunun işini kolaylaştırmaktır. 81 ile açtığınız üniversitelerle
övüneceğinize, 81 ilin yanı sıra vakıf üniversiteleriyle mezun ettiğiniz
insanların sayısal çoğunluğuyla övüneceğinize, özgür ve özerk olmayan bu
üniversitelerde asimilasyonist eğitim politikalarıyla övüneceğinize, bırakınız
insanlar aldıkları eğitimi, edindikleri mesleğin gereğini ülkeye, insanlığa
faydalı olabilecek bir faaliyet içerisinde bulunabilsinler. Siz onları
faaliyetten alıkoyuyorsunuz, onların mesleklerini geliştirmelerine yardımcı
olacağınıza işsizliğe mahkûm ettiğiniz gençlerimiz, meslekten insanlarımız
bugün psikolojik buhranla karşı karşıyadır. Psikosomatik sorunlarını aşamayan,
yer yer intiharı tek seçenek olarak gören genç kardeşlerimizin olduğunu
unutmayacaksınız. Sorunu çözeceğinize, sorunu radikal çözüm parametreleriyle
artık ülke halklarının gündeminden çıkaracağınıza palyatif bir kısım
çözümlerle, göz boyama yol, yöntemleriyle insanların açlığını, yoksulluğunu,
işsizliğini sömürmeye çalışan bir zihniyetle soruna yaklaşıyoruz ki işte
kaybettiren budur. 
Benzeri bir şey, mülkiyet sahibi
olmayan insanların mülk sahibi olmasını teşvik etmek. Allah aşkına, ya
gerçekten mevcut var olan enflasyonist yolun açtığı yüksek rakamlardan bir
haberiniz yok ya yoksulların, muhtaçların duygularıyla âdeta oynarcasına
onların ev sahibi olmasına katkıda bulunacağınızı bilerek, isteyerek söyleyerek
onlara umut vadediyorsunuz. On iki yıldır yasaklar, yolsuzluklar ve
yoksulluklarla mücadele edeceğinin vaadiyle iktidara gelmiş, her seferinde umut
pazarlayan, umut pazarlamanın tacirliği üzerinden geleceğini kurgulamak isteyen
iktidar zihniyeti, bu alanda da yine mülk sahibi olmayan mülksüzlerin var olan
ihtiyaçlarını karşılayacağının umuduyla geleceği pazarlayan bir pozisyonda
kalmıştır. 15 bin lirayı üç yıl süreyle biriktirene katkıda bulunacağını
söyleyen bir iktidarla karşı karşıyayız. 15 bin lirayı üç yıl boyunca kim, ne
adına, nasıl biriktirecek; biriktirse bile rakamları 100 binlerin üzerine
çıkmış olan hangi daireyi, hangi parayla, nasıl satın alacak? Sosyal
güvenlikten yoksun, işi yok; kredi almak istese finans kurumları, bankalar bu
kişiye her şeyden önce sigortası, işi olmadığından dolayı kredi vermeyecek. 
O nedenle, ne olursunuz, her yerde ve
her zaman yaptığınız gibi artık torba yasalarla halklarımızın geleceğini
karartmaya hakkınız yok. Onların, her şeyden önce işe, aşa ihtiyacı vardır; işe,
aşa ihtiyacı olduğu kadar artık hava kadar, su kadar, ekmek kadar ihtiyaç
duyduğumuz özgür bir geleceğe, barış içerisinde bir arada yaşayacağımız bir
ülkeye ihtiyacı var. Bunun için evrensel hukukun, demokratik toplum hukukunun
bir gün kulak arkası edilmeden ciddiyetle ele alınması, bu ciddiyetle yasama
faaliyetinin yürütülmesi gerekiyor. 
Bakın, 7 Haziran 2015; seçimlere yetmiş
küsur gün kaldı. Bu yetmiş gün içerisinde ülke bir tarihî eşikle karşı karşıya.
Tarihin belki de en önemli seçimlerden birini yaşıyoruz. Artık, siyasi
partilere ve bu siyasi partiler içerisinde de Mecliste temsiliyetini kazanmış 4
siyasi partiye tarihî bir misyon düşüyor. Bizim, yüz yıldır, inkâr,
asimilasyon, ret politikalarıyla bu ülkeyi getirebildiğimiz yer burası. Buradan
ötesi, artık mevcut politikalarla mümkün değil. Demokratik, ekolojik ve sosyal
bir devlet olmanın gereklerini yerine getirenin, her şeyden önce toplumun
ihtiyaçlarını karşılayan bir pozisyonda olması gerekiyor. Torba yasalarla bir
azınlığın, bir kesimin, iktidara yan ve yandaş olanların çıkarlarını kollayan
bir anlayışla soruna yaklaştığınızda belki onların işlerini kolaylaştırmış
olabilirsiniz ama sayısal çoğunluğu itibarıyla milyonları bulan yoksulların,
işsizlerin, kimsesizlerin, siz, ekonomik, demokratik, siyasal ihtiyaçlarını
meşru zeminde karşılamayı başaramadığınızda, size belki uzun vadede hizmet
etmeyecek ama kısa vadede de zararı olacak bir kısım politikalara da neden
olacaksınız.
O nedenle, her şeyden önce bugün
yapılması gereken, torba yasalarla bir kısım umutların karşılanabileceğinin
beklentisi içerisine toplumu sokarak değil; nitelikli, ciddiyet ve samimiyet
içeren uygulamalarla, politik duruşla yapılması gereken tek şey vardır: Adalet,
hukuk ve de barış, özgürlük içerisinde özgürlük için mevcut, var olan
antidemokratik, otuz üç yıllık darbe Anayasa’sını rafa kaldırıp demokratik,
eşitlikçi, özgürlükçü bir sivil anayasa; bu sivil anayasanın yol açtığı
demokratik seçim, Siyasi Partiler Yasası ve her fikrin, her düşüncenin, her
kimliğin kendini eşit, özgür vatandaş temelinde temsil ettiği demokratik
cumhuriyet ve bu demokratik cumhuriyetin yasama faaliyeti olmalıdır. Yasama
faaliyeti, yürütme faaliyeti, yargı faaliyeti birbirini tamamlayan, bütünleyen
demokratik cumhuriyetin olmazsa olmazları konumunda kalmalı. Bunu harekete
geçirmek de bu siyasetin bizatihi mekânı olan yasama organınındır diyor,
saygılar sunuyorum. (HDP sıralarından alkışlar)
BAŞKAN – Teşekkür ediyorum.
Bölüm üzerinde Milliyetçi Hareket
Partisi Grubu adına söz isteyen Mustafa Kalaycı, Konya Milletvekili.
Buyurun Sayın Kalaycı. (MHP
sıralarından alkışlar)
MHP GRUBU ADINA MUSTAFA KALAYCI (Konya)
– Sayın Başkan, değerli milletvekilleri; hepinizi saygılarımla selamlıyorum. 
İktidardan gideceğini anlayan ve
paçaları tutuşan AKP, seçim yatırımı niteliğinde bazı düzenlemelere
girişmektedir. Bankada çeyiz hesabı açan, asgari üç yıl sistemde kalan ve 27
yaşını doldurmadan evlenen gençlere en fazla 5 bin lira olmak üzere hesaptaki
paranın yüzde 20’si oranında çeyiz yardımı yapılması öngörülmektedir. Yine,
bankada konut hesabı açan, asgari üç yıl sistemde kalan ve konut sahibi olmayan
vatandaşlarımızın satın alacakları ilk konut için azami 15 bin lira olmak üzere
hesaptaki paranın yüzde 20’si oranında konut yardımı yapılması öngörülmektedir.

Sayın Başbakan “çeyiz yardımı” diyor
ama gençlerimize “İşin var mı? Paran var mı? Evlenirsen evini geçindirecek
gelirin var mı?” diye hiç sormuyor. Gençlerimiz işsizlikten evlenemiyor.
Nitekim, kaba evlenme hızının her geçen yıl azaldığını, özellikle geçim
sıkıntısı nedeniyle kaba boşanma hızının da her geçen yıl arttığını TÜİK
istatistikleri ortaya koymaktadır. 
AKP döneminde işsizlik kronik hâle
gelmiştir. Resmî işsizlik oranı 2014 Aralık ayı itibarıyla yüzde 10,9’a, iş
aramayan işsizlerle birlikte gerçek işsizlik oranı yüzde 17,8’e çıkmış olup
işsiz sayısı da 5,5 milyonu aşmıştır. İşsiz sayısında yaşanan artış toplumdaki
iş ve aş umutlarını giderek tüketmiştir. Özellikle genç işsizlik yüzde 20’nin
üzerine çıkmıştır. Bugün yüz binlerce öğretmen adayımız işsiz, iktisatçılar,
işletmeciler işsiz; ziraat mühendisleri, gıda mühendisleri, su ürünleri
mühendisleri, veteriner hekimler, teknikerler işsiz durumdadır. Üniversiteler
âdeta işsizlik diploması vermektedir.
TÜİK’in gelir ve yaşam koşulları
araştırmasına göre nüfusun yarısı borçla yaşamaktadır. AKP döneminde
vatandaşımızı yoksulluktan kurtaracak ve hakça gelir paylaşımı sağlayacak bir
sosyal düzen tesis edilememiştir. Aile Bakanlığının 2012 Sosyal Yardım
İstatistikleri Bülteni’ne göre, “yoksulluk envanteri” olarak ifade edilen
Bütünleşik Sosyal Yardım Hizmetleri Bilgi Sistemi’nde 6 milyon 300 bin hane ve
bu hanelerde yaşayan 23 milyon kişi yer almaktadır. Bakanlık bu verileri altı
ayda bir yayınlarken yoksul sayısındaki artışı saklamak için olacak ki şimdi
İnternet sitesinden bile kaldırmıştır. Yine, Aile Bakanlığının yaptırdığı ve
Şubat 2013’te açıkladığı Türkiye’de Aile Yapısı Araştırması, ülkemizdeki
ailelerin gelir durumu ve gelir dağılımının içler acısı hâlini ortaya
koymuştur. Türkiye’de gerçek hane geliri ve gelir dağılımı konusunda iktidar
kendi yaptırdığı araştırmayla kendi yalanını ortaya çıkarmıştır. Araştırmadan
çıkan veriler, 2011 yılı itibarıyla Türkiye’deki hanelerin yüzde 61,2’sinin
ayda 1.200 liranın altında gelirle hayatta kalmaya çalıştığını gözler önüne
sermiştir. Hanelerin yüzde 78,5’i ise 1.900 lira ve altında gelirle geçinmeye
çalışmaktadır. Diğer taraftan, geliri asgari ücretin üçte 1’inin altında olduğu
için sağlık sigortası primleri devlet tarafından ödenen kişi sayısı 9 milyon 369
bindir. Dolayısıyla, AKP Hükûmetinin “Büyüdük, zenginleştik.” söylemi
milletimizin geniş kesimleri için hiçbir şey ifade etmemektedir. Tabii ki
zenginleşenler var; AKP döneminde rüşvetçiler, kaçakçılar, vurguncular,
faizciler, rantiyeciler, havuzcular köşe olmuştur. 
Değerli milletvekilleri, konut ve çeyiz
yardımı yandaş medya tarafından o kadar abartılmıştır ki konutun ve çeyizin ve
sanki beşte 1’ini devlet karşılayacakmış gibi bir algı oluşturulmuştur. Bankada
üç yıl kalacak paranın getirisinin de ne olacağı belli değildir. Bu paranın üç
yıllık getirisi verilecek yardımın üzerine çıkacağından AKP klasiği bir
aldatmaca mı olduğu sosyal medyada tartışılmakta, açıkçası bu düzenlemeyle
dalga geçilmektedir. 
Ayrıca, vatandaşlarımızın bankaya
yatırıp üç yıl bekleyebileceği parası, tasarrufu var mı, hiç düşünülmemektedir.
AKP döneminde tasarrufların seviyesi dibe vurmuştur. Yurt içi tasarrufların
millî gelire oranı yüzde 13,4’e kadar inmiştir. Hanehalkı tasarrufu ise sadece
yüzde 7 civarındadır. 
Vatandaşlarımızın en büyük sorunu geçim
zorluğu olup geçimlerini borçla sürdürebilmektedirler. Milletimizin büyük
çoğunluğu borçludur, meteliğe kurşun atmaktadır. 2002 yılında 6,4 milyar lira
olan tüketici kredisi ve kredi kartı borçları yıldan yıla katlanarak bugün itibarıyla
360 milyar lirayı aşmıştır. Tüketici kredisi ve bireysel kredi kartı borçlarını
ödeyemeyenlerin sayısı 3 milyon kişinin üzerine çıkmıştır. Resmî verilere göre,
AKP döneminde hanehalkı borçları tam 58 kat artmıştır. Aileler 2002 yılında her
100 liralık gelirinin sadece yaklaşık 5 lirasını borç ödemeye ayırırken bu
rakam 2013 yılı itibarıyla 55 lirayı aşmıştır. Milletimiz faiz batağına
saplanmıştır. Sadece tüketici kredisi ve kredi kartı borçları için yapılan faiz
ödemeleri 2002 yılında 2,5 milyar lira iken şimdi 36,5 milyar liraya
ulaşmıştır; yaklaşık 15 kat artış olmuştur. Ücret, komisyon, dosya parası da
buna dâhil değildir. Bankaların 2014 yılında aldığı faiz dışı paralar 37,5
milyar liraya ulaşmış olup sadece dosya parası 20 milyar liradır; 2002 yılına
göre 8 kat artmış bulunmaktadır. AKP’nin gerçek yüzü buradadır. AKP’nin
vatandaşı faiz lobilerine nasıl soydurduğunu, borç ve faiz batağına nasıl
sürüklediğini resmî rakamlar göstermektedir. Geliri yetmediğinden borçlanan,
bankadan bankaya koşup kredi ve kredi kartı borcunu bir başka bankanın
kartıyla, kredisiyle kapatmaya çalışan, hatta tefecilerin eline düşen
vatandaşlarımızı bu duruma düşürenlerin kendilerine pay çıkaracak utanç duygusu
olmalıdır. 
Değerli milletvekilleri, AKP
iktidarının sonu gelmiştir ve son demlerini yaşamaktadır. Giderayak getirilen
çeyiz yardımı, konut yardımı gibi göz boyamaya dönük seçim yatırımları da
AKP’yi kurtarmaya yetmeyecektir. Dar ve sabit gelirli insanımızı pazar
artıkları arasında sağlam sebze, meyve aramaya muhtaç eden AKP iktidarı miadını
doldurmuştur. Kur yükselmesinden dolayı daha da artan borçlarını nasıl
ödeyeceğini kara kara düşünen, adım adım iflasa sürüklenen sanayi ve ticaret
erbabımız, AKP iktidarına mutlaka ağır bir fatura çıkaracaktır. Dünyanın en
pahalı mazot, yem ve gübresini alan ve tarlasını ekemez hâle düşen köylü ve
çiftçimiz, kendisini yok sayan AKP’ye bunu pahalıya ödetecektir. Merkezî sınava
girip umutla memur olmayı bekleyen milyonlarca işsiz gencimiz, kendi
çocuklarını, yakınlarını memur kadrolarına sınavsız atayanlara tabii ki dersini
verecektir. “Maaş zammı” diye 15-20 lira reva görülen emekliler, sefalete
mahkûm edilen asgari ücretliler, elbette AKP iktidarının defterini dürecektir. Mahkeme
kararlarına rağmen kadro alamayan, köle gibi çalıştırılan taşeron işçiler,
AKP’yi sandığa gömmenin hazzını yaşayacaktır. Aynı işi yapmalarına rağmen düşük
maaş verilen, haksızlığa uğrayan kamu çalışanları, 4/C mağdurları, vekil ebe,
hemşireler, aile sağlığı çalışanları, iş ve meslek danışmanları, usta öğreticiler,
üniversite mezunu işçiler, mevsimlik ve geçici işçiler, AKP’ye hesap soracağı
günü sabırsızlıkla beklemektedir. Millete “Kefenin cebi yok.” deyip, kendileri
kasalarına, ayakkabı kutularına, villalarına dolarları, avroları
istifleyenleri, millete “Hepimizin gideceği yer 2 metre çukur.” deyip milletin
parasıyla 1.150 odalı kaçak saray yaptıranları Türk milleti çukura gömecektir.
Kendilerine kadro verilmesi son anda engellenen vekil imam ve müezzinlerimiz,
siyasi mevtaya dönüşecek AKP için son vazifesini şevkle yapacaktır. İş yeri
kirasını dahi ödemekte zorluk çeken, sermaye lobilerine yem edilmek istenen
esnaf ve sanatkârımız da AKP’nin helvasını seve seve dağıtacaktır. Milletimizin
umudu Milliyetçi Hareket Partisidir. Milliyetçi Hareket Partisi iktidara doğru
yürümektedir. “Bizimle yürü Türkiye” diyorum, saygılar sunuyorum. (MHP
sıralarından alkışlar) 
BAŞKAN – Teşekkür ediyorum.
Bölüm üzerinde Cumhuriyet Halk Partisi Grubu adına söz
isteyen Müslim Sarı, İstanbul Milletvekili.
Buyurun Sayın Sarı. (CHP sıralarından alkışlar)
CHP GRUBU ADINA MÜSLİM SARI (İstanbul) – Teşekkür ederim
Sayın Başkan.
Sayın Başkan, değerli milletvekilleri; 705 sıra sayılı
Teklif’in ikinci bölümünün geneli üzerinde söz almış bulunuyorum. Hepinizi
saygıyla selamlıyorum.
Tabii en zor konuşmalar torba yasaların geneli üzerinde
yapılan konuşmalar çünkü torba yasaların bir geneli yok, bir mantığı yok, bir
ruhu yok. Birbirinden kopuk, bölük pörçük, hiç alakası olmayan düzenlemeler yan
yana getirildiği için, bir geneli olmadığı için bunun, bir genel mantığı
olmadığı için, geneli üzerinde konuşmak da son derece zor. Dolayısıyla kürsüye
gelen arkadaşlar, genellikle geneli üzerinde konuşmaları yaparken o geneli
üzerinde gözüne kestirdikleri birkaç tane maddeyle ilgili fikirlerini anlatma
gereği duyuyorlar. Ben de öyle yapacağım. 
İkinci bölüm açısından en tehlikeli
madde, 16’ncı madde. Esasen bu 16’ncı madde, bu torba yasanın da kesinlikle
karşı çıkılması gereken en tehlikeli maddesi ve orta ve uzun vadede sermaye
piyasaları üzerinde yaratacağı etkiyle, cezayla, ceza hukukuyla kurduğu ilişki
açısından sermaye piyasalarının hem Hükûmeti hem de AKP Grubunu son derece
zorda bırakacak, zorda bırakmaya matuf birtakım düzenlemeleri içeriyor. 
Ne yapılıyor 16’ncı maddede? 16’ncı
maddenin (2)’nci fıkrasıyla SPK Kanunu’nun 107’nci maddesinde şöyle bir
düzenleme yapılıyor: “Sermaye piyasası araçlarının fiyatlarını, değerlerini
veya yatırımcıların kararlarını etkilemek amacıyla yalan yanlış veya yanıltıcı
bilgi veren, söylenti çıkaran, haber veren, yorum yapan veya rapor hazırlayan
ya da bunları yayan...” Aslında bunların hepsi, bu fiillerin hepsi piyasa
dolandırıcılığı, SPK Kanunu’nda belirlenmiş olan piyasa dolandırıcılığını
içerir, piyasa dolandırıcılığı suçunun bir parçasını içerir. “…ve bu suretle -yani
bütün bu dolandırıcılık faaliyetlerini yaptıktan sonra- menfaat sağlayanlar iki
yıldan beş yıla kadar hapis ve beş bin güne kadar adli para cezası ile
cezalandırılırlar.”
Şimdi, burada çok açık biçimde bütün bu
fiilleri yapanların cezai sorumluluğunun oluşması, o fiilleri gerçekleştiren
kişilerin yapmış oldukları bu iş ve işlemlerden bir menfaat sağlanmasına
bağlanmıştır. Dolayısıyla bu son derece yanlıştır. Dolayısıyla bu fiilleri
gerçekleştirenler doğrudan ya da dolaylı bir menfaat temin etmezlerse cezai
sorumlulukla karşı karşıya kalmayacaklardır. Tersinden okuduğumuzda
çıkartacağımız sonuç budur ve bu çok yanlış bir düzenlemedir. Burada birtakım
insanlar, birtakım kişiler ve kurumlar korunmaya çalışılmaktadır. Madde
üzerinde Cumhuriyet Halk Partisinden söz alan değerli konuşmacılar daha
ayrıntılı bilgiler verecektir, daha ayrıntılı düşünceleri paylaşacaktır. 
Şimdi, 19, 20 ve 21’inci maddeler ve
takip eden birkaç tane madde, daha çok, sosyal yardımları düzenliyor. Şimdi biz
ilke olarak, bir sosyal demokrat parti olarak, Cumhuriyet Halk Partisi olarak
sosyal yardımlara karşı değiliz. Sosyal devlet olmanın bir uzantısı olarak,
vatandaş olmak temelli ve hak temelli bir sosyal yardımı her vatandaşın hakkı
olarak görüyoruz. Zaten ileri günlerde Cumhuriyet Halk Partisinin seçim
bildirgesinde de bunun nasıl düzenlendiğini ve sayıları 11 milyondan 17 milyona
kadar çıkan yoksul insanlara hangi temelde ve hangi çerçevede sosyal yardım
vereceğini kamuoyuyla paylaşacağız. Fakat buradaki düzenlemeler, yani 19’uncu maddede
çeyiz hesabına ilişkin düzenlemeler, 20’nci maddede konut hesabına ilişkin
düzenlemeler ya da 21’inci maddede doğum yardımına ilişkin düzenlemeler aslında
ilk başta bir sosyal yardım düzenlemesi gibi görünüyor olsa da altını biraz
kazıdığımızda o yaldızların altından başka bir felsefe, başka bir bakış açısı,
başka bir politika ortaya çıkıyor. Dolayısıyla, bu politikaları burada açık
biçimde, yüreklilikle konuşmak ve teşhir etmek gerekiyor. 
Şimdi, bakınız, 19’uncu madde, her ne
kadar maddede de söz alacağım için ben bu konuyla ilgili düşüncelerimi daha
ayrıntılı olarak dile getireceğim ama ilk elden şunu söyleyelim: Buradaki çeyiz
hesabı ve çeyiz yardımı her ne kadar yurt içi tasarrufların artırılmasına bir
katkı gibi görünüyorsa da ve bir sosyal yardım gibi görünüyorsa da aslında
AKP’nin doğum politikasının, çok çocukluluk politikasının ya da çocuk
politikasının ya da demografi politikasının, ne derseniz deyin adına, bir
uzantısı, bir aracı gibi gözüküyor. 
Şimdi burada ne yapılmak isteniyor?
Bize Komisyon çalışmalarında da denmişti ki “Türkiye’de ortalama evlilik yaşı
ilerliyor. Erkekler 26,8, kadınlar 23,6’ya kadar çıkmış.” Peki, ne yapalım? Bu
büyüyen, ilerleyen evlilik yaşını daha aşağılarda tutmaya yarayan ve daha
aşağılarda tutan bir teşvik politikası geliştirelim. Neden? Evlilikler içinde
insanların daha fazla çocuk yapmaya fırsatları ve zamanları olsun. Şimdi,
bakınız, bu politika doğru bir politika değil. Şu açıdan doğru bir politika
değil: Genç ülkelerde, genç nüfusun olduğu ülkelerde, ekonomik dinamizm en
önemli kaynağı o nüfusun gençliğidir. Biz buna “demografik fırsat penceresi”
diyoruz. Türkiye genç bir ülke ve bu demografik fırsat penceresi yirmi yıl
sonra, yirmi beş yıl sonra, otuz yıl sonra kapanacak. Dolayısıyla, sizin
bugünden alacağınız ekonomik politikalar, bu genç nüfusu sisteme kazandıran,
onlardan yararlanmamızı sağlayan ve böylece hızlı bir biçimde büyüyerek
gelişmekte olan ülke statüsünden gelişmiş olan ülke statüsüne geçişimizi
sağlayan politikaları tasarlamaktır. 
Ancak, biz bunu yapmıyoruz; biz bu
kadar genç işsizimiz varken işsizlik politikası ya da makro politikaları buna
uygun olarak dizayn etmiyoruz. Ne yapıyoruz? “Demografik fırsat penceresi
sonsuza kadar açık kalsın kardeşim, nüfus yaşlanmasın. Ne yapacağız bunun için?
O zaman çocuk sayısını artıralım. İnsanlar mümkün olduğu kadar çok çocuk sahibi
olsun.” Ama bu çocukların eğitimi, donanımı, fiziksel olarak, maddi olarak
eğitiminin ve donanımının ne olacağı konusunda suskun kalıyorsunuz. Dolayısıyla
bu bir hazırcı yoldur. Bu, sürdürülemez bir politikadır. Bu sadece ve sadece
bir nüfusun artışını sağlar ancak nüfus artışının yarattığı dinamizmin ya da
genç nüfusun yarattığı dinamizmin ekonomiye bir verimlilik olarak dönmesini
sağlamaz, teminat altına almaz. Dolayısıyla bizim önceliğimiz, bir sosyal
demokrat parti olarak, budur; nüfusun dinamizminden yararlanmaktır, onu hep
dinamik tutmak değildir. Bu yanlış bir politikadır. 
Kaldı ki özellikle doğuda ve
güneydoğuda çocuk gelinler meselesi sosyolojik bir olgudur. Dolayısıyla, evlenme
yaşını çok daha aşağılara çekmek ya da aşağılarda tutmaya dönük bir teşvik
politikası Türkiye’nin sosyolojisine de çok uygun değildir. Dünyada evlilik
yaşını aşağıda tutarak çok çocuk politikasını teşvik eden tek ülke de
Türkiye’dir, başka örneği de yoktur bunun. Varsa, ilgili kişiler burada gelip
bize anlatırlarsa memnun oluruz.
Hakeza 20’nci maddede, özellikle konut
sahibi olmayan bireylerin ilk ve tek konutları için açılacak bir banka
hesabında devletin konuta katkı yapması teminat altına alınmış, hüküm altına
alınmış. Bunun miktarı da en fazla 15 bin lira olarak düzenlenmiş. 
Yine, temel çerçeve olarak
baktığımızda, evet, dar gelirli vatandaşların konuta sahip olmasında kamunun
katkı yapmasını biz sosyal demokrat bir parti olarak destekleriz ancak burada
şöyle bir şey var: Yine detaylarına baktığınız zaman, özellikle bu yasal
düzenlemenin hazırlanmasında, Türkiye’de son zamanlarda konut arz ve talebinde
ortaya çıkan dengesizliğin konut talebini sürekli kılmak ve bu arza yetişmesini
sağlamak üzere bir motivasyonla da hazırlanmış olduğuna ilişkin kaygılarımız
var. Biz bunu Komisyon aşamasında sorduk, bize dediler ki: “Konut talebinde
Türkiye’de herhangi bir düşme yok; 1 milyon 100 bin civarında konut satışı
yapıldı geçen sene.” Evet öyle ama bu sene ilk birkaç aydaki konut satışı
sadece 185 bin yani konut talebinde bir problem var. 
Konut talebi, inşaat sektörü için son
derece önemli. AKP’nin yarattığı sanal iktisat algısında, her şeyin iyiye
gittiği algısında inşaat sektörünün, inşaat sektöründeki gelişmenin çok büyük
bir katkısı var. Burada ciddi bir balon oluşmuş durumda, burada ciddi fay
hatları var. Dolayısıyla AKP, bu fay hatlarının bir balon gibi patlayarak
ekonominin tamamına sirayet etmesini engellemeye çalışıyor. Buradaki en büyük
motivasyonlardan biri bu. 
Ayrıca, bakın, bunun sosyal boyutu da
zayıf yani siz eğer dar gelirli insanları gerçekten konut sahibi yapmak istiyor
olsaydınız, o zaman buna başvuracak olan kişiler arasında kategorik bir gelir
farklılaştırması yaratmış olmalıydınız; daha dar gelirli gruplara, gelir
seviyesi daha altlarda olan insanlara devlet katkısını farklılaştırabilirdiniz.
Buna ilişkin düşüncelerimizi biz Komisyonda yansıttık ancak destek bulmadı ve
hiçbir ayrım yapmaksızın insanların sadece ve sadece konut alabilmelerini,
zengin ya da fakir fark etmez, destekleyen bir düzenleme oldu, sosyal boyutu
zayıf bir düzenleme oldu diye düşünüyorum. 
(Mikrofon otomatik cihaz tarafından
kapatıldı)
MÜSLİM SARI (Devamla) – Maddelerde,
gerekli yerlerde yine düşüncelerimizi paylaşacağız.
Hepinize saygılar sunuyorum. (CHP
sıralarından alkışlar)
BAŞKAN – Teşekkür ediyorum.
Şimdi, şahsı adına söz isteyen Ruhsar
Demirel, Eskişehir Milletvekili.
Buyurun Sayın Demirel. (MHP
sıralarından alkışlar)
RUHSAR DEMİREL (Eskişehir) – Sayın
Başkan, değerli milletvekilleri; 705 sıra sayılı Yasa Teklifi’nin ikinci
bölümüyle ilgili şahsım adına söz almış bulunuyorum. Bu ikinci bölüm,
biliyorsunuz, 16’ncı madde itibarıyla başlıyor ve 16’ncı maddeden itibaren olan
konular asıl, sanıyorum, topluma mal oldu. İşte, çocuğunuz olursa şu kadar para
alacaksınız, evlenirseniz şu kadar yardım yapılacak, konut almak istiyorsanız
devletimiz size şunları yapacak diye ama bence, burada, biz, eleştirilerden öte
şu saatte bizi izleme imkânı olan vatandaşımız varsa onları öncelikle doğru
bilgilendirmekle yükümlüyüz diye düşünüyorum.
Bir konu yanlış anlaşılmış: Bu doğumda
verilecek paralar bir kereye mahsus, bunlar her ay, her ay verilecek paralar
değil, önce bunu belirtmek lazım. Yani 1’nci çocuğa 300; 2’nciye 400; 3’üncüden
itibaren 600 lira diye söylenen miktar yalnızca bir kereye mahsus. 
Ha, şu soruyu
sormak lazım: “Neye göre 300, neye göre 400, neye göre 600?” diye. Çünkü
biliyorsunuz bu ülkede asgari ücretin ne olduğunu; brüt olarak 1.200 küsur, net
949 lira. Peki, bu 300 lira, 400 lira, 600 lira neye göre belirlendi?
Gönüllerinden öyle kopmuş Hükûmetteki kişilerin. Kim akıl etti, onu da
bilmiyoruz. Çünkü bu madde şu anda Sağlık Komisyonunda görüşülmekte olan bir
yasa tasarısının içinde de var. Kim, neyi, nasıl düşünerek yaptı, bilmiyoruz
ama her buldukları yasanın içine bu 300, 400, 600 lirayı koymuş arkadaşlar. O
yüzden bu milletin paralarının neye göre, hangi ölçütle, 1’inci çocuk ile
3’üncü çocuk arasında ne gibi bir fark gördünüz de, böyle, 2 katı bir ücret
veriyorsunuz bilmiyorum. Ama vatandaş bir şeyi merak ediyor, diyor ki: “Bir
batında üçüz doğurursa bizim hanım 300, 400, 600 lira diye 1, 2, 3 çocuğa mı
verilecek; 3 çocuğuma birden 600 lira mı verilecek?” Vallahi dedim ki ben bana
soran hemşerilerimize… Bana Sivrihisar’dan bir hemşerimiz sordu bunu “Üçüzümüz
olsa ne verilecek, hepsine 600 lira mı, 300, 400, 600 lira diye 1, 2, 3’üncü
çocuk mu?” diye. Dedim “Hemşerim, bu Hükûmet havuz seviyor, bu da onlara bir
havuz problemi olsun, onlar sana bunun cevabını verirler.” diye. Çünkü
Hükûmetiniz, hamdolsun, kendi çocukları için bankada hiç biriktirmediği
paraları milletin evlatları için öngördünüz. “Bankada üç yıl paranı biriktir,
sonra evlenmek istersen ya da konut edinmek istersen üç yılın sonunda -eğer
Recep Tayyip Erdoğan Bey de Merkez Bankasıyla bir kavgaya tutuşmazsa, farklı
finans kurumlarıyla kavga etmez, Türk lirası çok değer kaybetmez ise- eline
maksimum 5 bin lira olmak üzere biz sana para veririz.” diyorlar. Merak
ediyorum ben, Adalet ve Kalkınma Partililerin kendi çocukları bankaya hiç para
yatırmazken, hatta kendi genel müdürleriniz bankaya para yatırmazken, farklı
yerlerde tutarken…
SÜREYYA SADİ
BİLGİÇ (Isparta) – Nereden biliyorsun Ruhsar?
RUHSAR DEMİREL
(Devamla) – Bunu dünya biliyor efendim, siz kabul etseniz de etmeseniz de. 
SÜREYYA SADİ
BİLGİÇ (Isparta) – Çalışıyorlar, tasarruf da ediyorlar.
RUHSAR DEMİREL
(Devamla) – On iki yıl sonra bu konuda da ayılacaksınız, siz hep on iki yıl
sonra uyanarak fark ediyorsunuz bazı şeyleri. En son, Sayın Başbakan Yardımcısı
da söyledi Büyükşehir Belediye Başkanınızın neler yaptığını, onu da herhâlde
üçüncü dönemin sonunda fark ettiniz. On iki yıl sonra bu konuda da uyanacaksınız
ne olduğuna. 
Milletin
evlatlarına “Bankaya para yatır.” diyen sizler ve Recep Tayyip Erdoğan Bey’in
ne zaman Türk lirasının değer kaybedip ne zaman kazanacağına o günkü duygu
durumuyla karar verebildiği bir ülkede, onu da 16’ncı maddede öngördüğünüz bir
düzenlemeyle istisna tutarak, hiçbir sorumluluğu olmaksızın bir insan istediği
gibi Türk lirasına değer kaybettirebilecek ama siz bu milletin evlatlarının
paralarını bankada biriktirmesini istiyorsunuz. Haklı olabilirsiniz çünkü sizin
havuz problemleriniz çok enteresan. Fakat, bu kadar insana “Çeyiz parası, konut
parası” diyorsunuz ve açıklamanız da şu… Konutu “Düşük ve orta gelir
düzeyindeki vatandaşlar için.” diye öngörmüşsünüz, “En fazla 15 bin lira, yüzde
20’si.” diye. Böyle bakınca insan şunu düşünüyor: En fazla 75 bin liralık ev
diye. Ama, orada ufaktan, bir cümlede ekleme var, “Bakanlar Kurulu isterse 3
katına kadar çıkarabilir." diyor. 225 bin liralık bir ev Türkiye
Cumhuriyeti’nde düşük ve orta gelir düzeyindeki insanlarımız için uygun bir
rakam mıdır asgari ücretin 949 lira olduğu ülkede? Siz bu küçük küçük
yaptığınız işleri lütuf gibi anlatıyorsunuz ama sosyal devlet bu ülke hâlâ,
mevcut Anayasa’mız bunu öngörüyor. Siz hiç kimseye kendi cebinizden para
vermiyorsunuz. O yüzden, bu 300’ün, 400’ün, 600’ün neye göre hesaplandığını bu
millete anlatmanız lazım. 
Doğumu çok
teşvik ediyorsunuz ama annesi babası iş aramaya gittiğinde 4 aylıkken evde
yalnızlıktan ölen Damla bebeği hatırlatmak istiyorum.
Saygılar sunuyorum. (MHP sıralarından
alkışlar) 
BAŞKAN – Teşekkür ediyorum.
Şahsı adına ikinci söz İzzet Çetin,
Ankara Milletvekili.
Buyurun Sayın Çetin. (CHP sıralarından
alkışlar) 
İZZET ÇETİN (Ankara) – Sayın Başkan,
değerli milletvekilleri; 705 sıra sayılı Kanun Tasarısı’nın ikinci bölümünde
şahsım adına söz aldım. Hepinizi saygıyla selamlıyorum.
Değerli arkadaşlar, artık, yasa yapma
teknikleri, yasaların içeriği, vesaire, milletvekilleri için bir görev olmaktan
çok bir yük olmaya dönüştü işin doğrusu. Sadece bizim için değil, görev yapan,
Meclisteki çalışanlar için de bir yük olmaya başladı çünkü bu tasarılar ya da
teklifler görüşülürken milletvekillerinin ne yazık ki katkısı yok, ilgisi yok.
Böyle bir dönemde de bu konuları konuşmak, televizyonların da burada yayın
yapmadığı bir süre içerisinde yapılması esasında hiç de bir amaca hizmet
etmiyor.
Arkadaşlar
belirttiler, gerçekten bu bölümde önemli düzenlemeler var. Bunlardan en
önemlisi 16’ncı maddeyle başlıyor. Biraz sonra maddeye geçince de göreceksiniz.
Özellikle, 16’ncı maddede sermaye piyasası kurallarını etkileyecek şekilde
birtakım davranışlarda bulunmayı, yayın yapmayı ya da kullanıcıların
kararlarını etkileyecek tarzda harekette bulunmayı suç teşkil eden düzenleme
değiştirilerek “Bundan çıkar sağlayanlar suçlu.” derken herhâlde -bir kez daha
söyleyeyim, her ne kadar Bankalar Kanunu’nda varsa da, hâlâ orada hüküm devam
ediyor olsa da- Cumhurbaşkanının Bank Asya, İş Bankası ve Merkez Bankasına
yönelik söylemlerinden sonra hafızalarınıza gelen ya da birisinin “Bunu burada
da çıkaralım, ileride sorun olmasın.” diye yapmış olduğu bir düzenleme. Ama,
burada asıl bugünlerde yapılmasını gerektiren konu, şimdi, bugün Sağlık, Aile, Çalışma ve
Sosyal İşler Komisyonunda görüşülen ve Başbakanın daha evvel ocak ayında
açıkladığı, dinamik aile yapısının korunmasına ilişkin yapmış olduğu
açıklamalardan bir kısmının, işte seçimlerden önce propaganda amaçlı kullanalım
diye buraya getirip bu teklifin içerisine koydurulması. Herkes biliyor ki bu
bir teklif değil, bir tasarı ama içindeki çeyiz parasına, doğum parasına, konut
parasına bakıldığı zaman her ne kadar yoksul kesimi himaye edecekmiş gibi bir
algı yaratılmak istense de fakirlerin çeyiz parası alabilmek için üç yıl
sistemde kalması veya biraz evvelki konuşmacının da söylediği gibi konut sahibi
olabilmek için ya da 15 bin lirayı alabilmek için belli bir miktarı, onun 4
katı, 5 katı parayı orada stok edebilmesinin olanağı yok. Bunlar kullanmayı
oldukça güçleştiren hükümler. 
Yine doğum parasında, diğer ülkelerde
çocuklar için doğumdan itibaren her ay ta üniversite bitimine kadar, kimi
ülkelerde 20 yaşına kadar, öğrenimde olmasa bile ailelere verilen bu doğum
paralarının, çocuk paralarının, bizde sadece bu seçime matuf bir şey
yapılıyormuş gibi 300, 400 ve 600 lira olarak bir defada verilecek olması ve
bunun da büyük bir maharetmiş gibi sunulması gerçekten büyük beceriniz. Yani
diğer ülkelerde bu miktar bir defada, örneğin Rusya’da 9 bin dolar.
Fransa’daki, Almanya’daki, İngiltere’deki uygulamaların yanına bizim
yaklaşabilmemizin olanağı yok. Geçtiğimiz günlerde de söyledim, biraz evvel
Tarım Bakanı hakkında gensoru verdik ama Tarım Bakanı bile inek doğum yaptığı
zaman buzağıya 375 lira emzirme parası verirken bebeğe, anneye doğum parası
diye 300 lira verilmesi, sizin el yordamıyla, düşünmeden, araştırmadan bu
tasarıları, teklifleri gündeme getirdiğinizin somut göstergeleri. 
Değerli arkadaşlar, tabii burada bir de İdari Yargılama Usul
Kanunu’nda ivedi yargılama konusunda bir değişiklik var. O konuda arkadaşlarımız
gerekli açıklamayı yapacak ama bu kanun teklifi içerisinde bu bölümde tek
olumlu düzenleme 22’nci madde. Özel araç sahiplerine devletin yüklemiş olduğu
yükü yani sosyal devletin karşılaması gereken yükü Aile ve Sosyal Politikalar
Bakanlığının karşılıyor olması bir eksikliğin giderilmesi anlamında tek olumlu
düzenleme. 
Gecenin bu saatinde böyle bir kanun
yapmak herhâlde bizden başka muz cumhuriyetinde olabilir.
Ben, yüce Meclisin değerli üyelerini
saygıyla selamlıyorum. (CHP sıralarından alkışlar) 
BAŞKAN – Teşekkür ediyorum.
Soru-cevap işlemi yapılacaktır.
Sayın Işık…
ALİM IŞIK (Kütahya) – Teşekkür ediyorum
Sayın Başkan.
Sayın Bakan, işsiz Türk gençlerine
çeyiz yardımı vaadi yerine bunlara iş garantisi vermeyi düşünmez misiniz? Buna
yönelik bir düzenleme getirilse daha iyi olmaz mıydı?
Hâlen ülkemizde inşaatı tamamlanıp da
satılamayan konut stoku sayısı ne kadardır? Konut alacaklar için bu tasarıyla
öngörülen devlet desteğinin ve son dönemde Sayın Cumhurbaşkanı ile Merkez
Bankası arasındaki faiz indirilmesine ilişkin kavganın bu konut stoklarının
eritilmesiyle yani bir başka deyişle, son dönemde zora düşmüş inşaat
patronlarının elindeki konutların satışlarının hızlandırılmasıyla bir ilişkisi
var mıdır? Bazı inşaat şirketi sahiplerinin son dönemde özellikle havuz
medyasının televizyon kanallarında sık sık reklama çıkmasını nasıl
yorumluyorsunuz? Bu tasarıyla bunların bir ilişkisi var mıdır?
Teşekkür ederim.
BAŞKAN – Sayın Belen…
BÜLENT BELEN (Tekirdağ) – Teşekkür
ederim Sayın Başkan.
Benim sorum İçişleri Bakanınaydı ama
millî sıvışma bakanı burada, o da belki cevap verebilir. (AK PARTİ sıralarından
gürültüler)
MEHMET DOMAÇ (İstanbul) – Ayıp, ayıp!
BÜLENT BELEN (Tekirdağ) – Yarın 26 Mart
Balkan Şehitleri Anma Günü. Edirne ilinde kutlanan bu günle ilgili, Balkanlar
Savaşları’nda 233 bin Bulgar, 130 bin Sırp, 30 bin Karadağlı, 80 bin Yunan ve
175 bin Türk askeri olmak üzere 649 bin kişinin savaştığı ve 10 binlerce
insanın hayatını kaybettiği bu savaşın anma gününde, Vakıflar Genel Müdürlüğü
ne hikmetse, hangi akla hizmet ediyorlarsa sinagog açılışı planlamış. Yarın
Edirne’de büyük olaylar çıkabilir. Bu konuda Hükûmeti tedbir almaya davet
ediyorum. Vakıflar Genel Müdürlüğüne de bunun hesabının sorulmasını rica
ediyorum. 
Teşekkür ederim.
BAŞKAN – Sayın Kuşoğlu…
BÜLENT KUŞOĞLU (Ankara) – Teşekkür
ederim Sayın Başkan.
Sayın Bakanım, bugün Genelkurmayın bir
açıklaması var PKK’yla bir çatışma olduğuyla ilgili. Onun haricinde de bugün,
enteresan, çözüm süreciyle ilgili hem Başbakan Yardımcısı Akdoğan’ın
açıklamaları var hem Selahattin Demirtaş’ın. Ne oluyor? Yani bir taraftan
çatışmalar başlıyor bir taraftan Cumhurbaşkanının da açıklamaları var bu çözüm
süreciyle ilgili. Bizim bilmediğimiz, Hükûmetin açıklaması gereken bazı şeyler
mi söz konusu? Daha doğrusu böyle şeyler söz konusu da, bununla ilgili bir
açıklama yapabilir misiniz?
Teşekkür ederim.
BAŞKAN – Sayın Türeli…
RAHMİ AŞKIN TÜRELİ (İzmir) – Teşekkür
ederim Sayın Başkan.
Sayın Bakan, ülkemizde Jandarma Genel
Komutanlığına bağlı olarak görev yapan ve sayıları 24 bini bulan uzman
jandarmaların mümtaz terfi, okulda geçen sürelerin hizmetten sayılmaması, ek
göstergedeki haksızlıklar gibi çözüm bekleyen birtakım sorunları var. Bu
sorunların çözülmesi amacıyla Bakanlıkça başlatılan bir çalışma var mıdır?
Varsa hangi aşamadadır? Yoksa başlatmayı düşünüyor musunuz?
Teşekkür ederim.
BAŞKAN – Sayın Bayraktutan…
UĞUR BAYRAKTUTAN (Artvin) – Teşekkür
ediyorum Sayın Başkan.
Sayın Bakan, geçen yıl 25 Ekim 2014
tarihinde Hakkâri Yüksekova’da 3 askerimizin şehit edilmesine ilişkin bir
hunhar saldırı oldu. Bu saldırıda Artvinli de bir şehidimiz var, Borçka’da
defnettik. Bu saldırı olduktan sonra Sayın Başbakan, hemen ertesi gün, bir gün
sonra yaptığı açıklamada bu alçakça saldırının faillerinin yakalandığına
ilişkin kamuoyuyla bir bilgi paylaştı. Yazılı olarak soru sordum: Kimlerdi bu
failler? Gelmeden evvel, iki gün evvel babasıyla da görüştüm. Aile merak ediyor
bu alçakça saldırıyı gerçekleştiren failler kimlerdir? Buna ilişkin yayın
yasağı devam ediyor mu? Enselerinden vurarak şehit ettiler bu çocuklarımızı.
Kim yaptı bunları Sayın Bakan? Bunların isimlerini bizlerle paylaşırsanız, ben
de buradan çıkınca aileyi arayarak, adaletin yerini bulduğunu kabul ederek,
onları rahatlatırım.
Teşekkür ediyorum.
BAŞKAN – Sayın Akar…
HAYDAR AKAR (Kocaeli) – Sayın Bakan,
biraz evvel çeyiz yardımından bahsedildi ve bu çeyiz yardımı bankada biriken
paranın yüzde 20’sini geçemeyecek, maksimum da 5 bin TL’den fazla olmayacak
anladığım kadarıyla. Şimdi, benim kentimde insanların yüzde 44’ü, çalışanların
yüzde 44’ü asgari ücretle çalışıyor ve 946 TL alıyor. Yine, eski Başbakanın,
yeni Cumhurbaşkanının söylemiş olduğu 3 çocuk kuralına uyarsak, 3 tane kız çocuğu
olduğunu düşündüğümüzde ve o asgari ücretli vatandaşımızın üç yıl içerisinde
bin TL her biri için bankada hesap açtığını, biner TL de parası biriktiğini
düşünürsek, bu kızlarımız çeyiz parası olarak -3 çocuk- kaç lira alacak? 
BAŞKAN – Sayın Kaleli…
SENA KALELİ (Bursa) – Teşekkür ederim
Sayın Başkan.
Erken yaşta evlilik, çok çocuğu teşvik
edecek sosyal yardımlar çocuklarımızın iyi eğitilmesine, iş güvencesinin
sağlanmasına, üretim toplumu olmamıza katkı sağlayacak mıdır? Bu yardımların
çocukların eğitiminde, sağlığında kullanılması için herhangi bir yönlendirme
yapılabilecek midir?
Teşekkür ederim.
BAŞKAN – Sayın Bulut…
AHMET DURAN BULUT (Balıkesir) – Sayın
Bakan, Ege’de 16 Türk adasında Yunanlıların hâkim olduğu, bayraklarını
astıkları; İzmir’in karşısındaki kayalıklara yine bayraklarını diktikleri, Türk
hava sahasını ihlal eden Yunan askerî helikopterine karşı müdahale etmeme
emrinin verildiğini basından okumaktayız, Genelkurmayın İnternet sitesinde
görmekteyiz. “Dışişleri Bakanlığının talimatıyla, bizim bilgimiz dâhilinde o
adalar onlara verildi.” ifadesi neticesinde bu hava ihlalinin Genelkurmayın
İnternet sitesinden kaldırılması resmî olarak talep edilmiştir. Bu konuyu
açıklar mısınız Genel Kurula?
BAŞKAN – Sayın Serindağ…
ALİ SERİNDAĞ (Gaziantep) – Teşekkür
ederim Sayın Başkan.
Sayın Bakan, bu Ergenekon, Balyoz ve
benzeri davaların bir kumpas olduğu gerek Sayın Cumhurbaşkanı gerek Sayın
Başbakan gerekse bazı Hükûmet üyeleri tarafından dile getirilmektedir. Her ne
kadar “kumpas” diyorsanız da pek çok general, subay, gazeteci, bilim insanı bu
yüzden cezaevine girdi, terfi edemedi, emekli edildi. Siz, kumpas olarak
nitelendirilen bu davalardan zarar görmüş insanlara maddi ve manevi haklarını
iade etmek için bir çalışma yapmayı düşünüyor musunuz? 
Bu davalar nedeniyle emekliye sevk
edilmiş generallerin, subayların tekrar görevlerine iade edilmelerini ve kayıp
sürelerinin terfilerinde değerlendirilmelerini düşünüyor musunuz?
Teşekkür ederim.
BAŞKAN – Sayın Şahin…
HÜSEYİN ŞAHİN (Bursa) – Sayın Başkanım,
az önce Parlamentoda büyük Türkiye Cumhuriyeti devletinin Millî Savunma
Bakanına argo bir tabir yakıştırılarak Bakanlığın adının aşağılanmasını
kınadığımı belirtmek istiyorum. 
Teşekkür ederim.
BAŞKAN – Sayın Bakan, buyurun.
MİLLÎ SAVUNMA BAKANI İSMET YILMAZ (Sivas)
– Sayın Başkanım, teşekkür ediyorum. 
Öncelikle, “İşsiz Türk gençlerine çeyiz
yardımı yerine iş garantisi verilse daha iyi olmaz mı?” Bu muhakkak daha iyi
olur. Dünyada hangi ülke kendi vatandaşlarının hepsine iş garantisi vermiştir,
bir tane örnek gösterilsin de ondan sonra da Türkiye’ye denilsin ki: “Bak, siz
de bunu yapmadınız, siz de bu ülke gibi yapın.” Birinci husus bu. 
ALİ RIZA ÖZTÜRK (Mersin) – Ya, dünyayı
bırak Sayın Bakan, Türkiye’ye bak. 
MİLLÎ SAVUNMA BAKANI İSMET YILMAZ
(Sivas) – İki: Türkiye'deki işsizlik oranı. Türkiye nüfusu, işte, biz 2002’de
geldiğimizde 66 milyonken yaklaşık işsizlik oranı yüzde 10’un üstünde bir
değerdi. Türkiye nüfusu 10 milyon arttı, şu anda da işsizlik 9 küsurat, 10’a...

ALİM IŞIK (Kütahya) – 10,7 Sayın Bakan.
MİLLÎ SAVUNMA BAKANI İSMET YILMAZ
(Sivas) – Yani aylık itibarıyla değişiyor. 
ALİ RIZA ÖZTÜRK (Mersin) – Değişmiyor,
değişmiyor. 
MİLLÎ SAVUNMA BAKANI İSMET YILMAZ
(Sivas) – Yazın olursa düşer, kışın olursa şey olur. Şimdi, bakın, orada
Kalkınma Bakanı da var. Ama biz diyoruz ki…
ALİ RIZA ÖZTÜRK (Mersin) – 10,7. 
MEHMET HİLAL KAPLAN (Kocaeli) – Son
TÜİK verileri ortada. 
MİLLÎ SAVUNMA BAKANI İSMET YILMAZ
(Sivas) – Bizim dönemimizde sadece krizler varken, sırf geçen yıl, 1 milyonun
üzerindeki insanımıza istihdam sağladık. 
ALİ RIZA ÖZTÜRK (Mersin) – Allah Allah!
Ya, Sayın Bakan, 10,7.
MİLLÎ SAVUNMA BAKANI İSMET YILMAZ
(Sivas) – Krizden bu yana da 6 milyon insanımıza istihdam sağladık. 
HAYDAR AKAR (Kocaeli) – Hangi üretim
tesisiyle sağladınız?
MİLLÎ SAVUNMA BAKANI İSMET YILMAZ
(Sivas) – Ama bizim bir taahhüdümüz var. 
ALİ RIZA ÖZTÜRK (Mersin) – Ne var?
MİLLÎ SAVUNMA BAKANI İSMET YILMAZ
(Sivas) – Diyoruz ki: “2023’te işsizlik oranını yüzde 5’e düşüreceğiz.” 
ALİ RIZA ÖZTÜRK (Mersin) – Ya, bırak
2023’ü, bugüne bak. Hep kandırıyorsun ya, aldatıyorsun. 
MİLLÎ SAVUNMA BAKANI İSMET YILMAZ
(Sivas) – Dolayısıyla eğer istikrar devam ederse bu bizim hedefimiz.
Yaptıklarımıza bakarsak yapacaklarımız da ulaşabileceğimiz o hedefe gelir. 
Bir başka husus, “Konut stoku sayısı
nedir?” diyerek… Bununla ilgili bir bilgim yok ama arkadaşlara sorarım,
dolayısıyla onlar size de yazılı bilgi verirler, ilgili kimseler not alır. 
“Faizin indirilmesiyle ilgili
tartışmaların bununla bir alakası var mı?” bununla bir alakası yoktur, bu yasanın
da onunla bir alakası yoktur.
Yine, bir başka, çok ayıp bir söz
söyledi.
BÜLENT BELEN (Tekirdağ) – Hayır,
doğruyu söyledim. 
MİLLÎ SAVUNMA BAKANI İSMET YILMAZ
(Sivas) – Kem söz sahibine aittir. 
BÜLENT BELEN (Tekirdağ) – Doğruyu
söyledim. 
MİLLÎ SAVUNMA BAKANI İSMET YILMAZ
(Sivas) – Bu sizi yükseltmez ki, Türkiye Cumhuriyeti’nin Savunma Bakanına bir
başka…
BÜLENT BELEN (Tekirdağ) – Süleyman Şah…
MİLLÎ SAVUNMA BAKANI İSMET YILMAZ
(Sivas) – Bu sizi... 
BÜLENT BELEN (Tekirdağ) – Terk ettiniz
Sayın Bakan, terk ettiniz.
MİLLÎ SAVUNMA BAKANI İSMET YILMAZ
(Sivas) – O, Türkiye’nin kendi Mehmetçikini korumak için bence bir onurdur.
ERKAN AKÇAY (Manisa) – Mehmetçiki ne
hâle düşürdünüz!
MİLLÎ SAVUNMA BAKANI İSMET YILMAZ
(Sivas) – Yarın halkın arasına katılacağız. 
BÜLENT BELEN (Tekirdağ) – Terk ettiniz,
kaçtınız. PYD ve PKK’nın kontrolünde kaçtınız.
MİLLÎ SAVUNMA BAKANI İSMET YILMAZ
(Sivas) – Siz diyeceksiniz ki: “Türk toprağından vazgeçildi.” Biz de diyeceğiz
ki: “Mehmetçik’in hayatını kurtardık, tek bir Mehmetçik’i de şehit vermedik.”
(MHP sıralarından gürültüler)
BÜLENT BELEN (Tekirdağ) – PYD ve PKK’nın kontrolünde kaçtınız.
Yazıklar olsun!
MİLLÎ SAVUNMA BAKANI İSMET YILMAZ
(Sivas) – Bunu millet tartar. Bunu vermekle utanacaksınız. Bu sözü söylemekle
de utanacaksınız, bundan hiç şüphemiz yok.
BÜLENT BELEN (Tekirdağ) – 700 bin
mevcutlu askeri olan bir devlet olarak yazıklar olsun!
MİLLÎ SAVUNMA BAKANI İSMET YILMAZ
(Sivas) – Yazıklar olsun! Hem milliyetçi olacaksınız, hem de gelip böyle bir
tabir kullanacaksınız. (AK PARTİ sıralarından alkışlar, MHP sıralarından
gürültüler) 
ERKAN AKÇAY (Manisa) – Sana yazıklar
olsun!
ÖZCAN YENİÇERİ (Ankara) – Utanmıyorsun.

OKTAY VURAL (İzmir) – Size teröristbaşı
teşekkür etti, Eşme’den dolayı teşekkür etti. 
MİLLÎ SAVUNMA BAKANI İSMET YILMAZ
(Sivas) – Ya, ya!
BAŞKAN – Sayın Bakan, sorulara cevap
verin lütfen.
OKTAY VURAL (İzmir) – Bu zül sana
yeter! 
MİLLÎ SAVUNMA BAKANI İSMET YILMAZ
(Sivas) – Bu zül size yeter!
BAŞKAN – Lütfen sayın milletvekilleri…
OKTAY VURAL (İzmir) – Şeref madalyandır
senin.
BAŞKAN – Lütfen Sayın Vural…
MİLLÎ SAVUNMA BAKANI İSMET YILMAZ
(Sivas) – Bir başka husus…
OKTAY VURAL (İzmir) – Senin şeref
madalyandır ve Türkiye Cumhuriyeti Hükûmetinin de açıkçası rezaletidir.
MİLLÎ SAVUNMA BAKANI İSMET YILMAZ
(Sivas) – Oktay Vural Bey, siz söylersiniz… Milletin karşısında
söylediklerinizin hiçbir karşılığı yoktur.
OKTAY VURAL (İzmir) – Sana o teşekkür
şeref madalyan olarak…
MİLLÎ SAVUNMA BAKANI İSMET YILMAZ
(Sivas) – Bir başka husus: “Sinagog açılışında olay çıkar.” diyor. Yani
“Sinagog açılışında olay çıkar.” demesi “Sinagog açılışında olay çıksa iyi
olur. Kimse çıkarmazsa biz çıkaracağız.” demektir. (MHP sıralarından
gürültüler)
BÜLENT BELEN (Tekirdağ) – Hayır, hayır.

MİLLÎ SAVUNMA BAKANI İSMET YILMAZ
(Sivas) – Ayıptır, doğru değildir, yanlıştır bu tabir de. 
ALİ RIZA ÖZTÜRK (Mersin) – Ayıptır,
günahtır, yazıktır.
MİLLÎ SAVUNMA BAKANI İSMET YILMAZ
(Sivas) – Bakın, bu ülkenin Hristiyan vatandaşları da var, bu ülkenin Yahudi
vatandaşları da var, Müslüman vatandaşları da var.
BÜLENT BELEN (Tekirdağ) – Aynı güne
getirmeyin.
MİLLÎ SAVUNMA BAKANI İSMET YILMAZ
(Sivas) – Herkesin burada ibadet etme hakkı vardır.
BÜLENT BELEN (Tekirdağ) – İbadet
hakkına kimse bir şey demiyor.
MİLLÎ SAVUNMA BAKANI İSMET YILMAZ
(Sivas) – Birinin ibadet hakkına öncelik tanıyıp da diğerine tanımazsan doğru
olmaz. Bunu haber yapmaya, bunu soru sormaya hakkın nereden geldi. “Olay
çıkar.” diyorsun yani. (AK PARTİ sıralarından alkışlar)
ERKAN AKÇAY (Manisa) – Ayıp be! İnsan
utanır bu cevapları vermeye.
MİLLÎ SAVUNMA BAKANI İSMET YILMAZ
(Sivas) – Aynen öyle. Kim utanacağını bilir.
Sayın Bülent Bey’le ilgili olarak…
ERKAN AKÇAY (Manisa) – Milletvekili
uyarı görevini yapıyor. Nasıl böyle bir cevap veriyor!
BAŞKAN – Sayın Akçay, lütfen… Sayın
Belen, lütfen… Sayın Bakan cevap veriyor.
MİLLÎ SAVUNMA BAKANI İSMET YILMAZ
(Sivas) – Soru soruyorsan dinleyeceksin, yok soru sormuyorsan sus. Siz sorarken
biz müdahale ettik mi? 
OKTAY VURAL (İzmir) – Siz böyle,
açılışı olay çıkması için mi planladınız?
MİLLÎ SAVUNMA BAKANI İSMET YILMAZ
(Sivas) – Bakın, her zaman böylesiniz. (MHP sıralarından gürültüler)
BÜLENT BELEN (Tekirdağ) – Sayın Bakan… 
MİLLÎ SAVUNMA BAKANI İSMET YILMAZ
(Sivas) – Siz konuştuğunuzda biz dinliyoruz, biz konuştuğumuzda müdahale
ediyorsunuz.
OKTAY VURAL (İzmir) – Eşme’ci, Eşme’ci…
BAŞKAN – Sayın Belen, lütfen…
Sayın Vural…
MİLLÎ SAVUNMA BAKANI İSMET YILMAZ
(Sivas) – Biz onur duyuyoruz, gurur duyuyoruz. Türk bayrağını Suriye’de
dalgalandırdık.
OKTAY VURAL (İzmir) – Seni gidi Eşmeci!
MİLLÎ SAVUNMA BAKANI İSMET YILMAZ
(Sivas) – Bir başka yerde bayrak inmeden diğer yerde bayrağı dalgalandırdık,
ondan şüphe yok. (AK PARTİ sıralarından alkışlar, MHP sıralarından gürültüler) 
OKTAY VURAL (İzmir) – Seni gidi
Eşme’ci!
ÖZCAN YENİÇERİ (Ankara) – Bayrak
dalgalandırmış! Bayrak kim, sen kimsin be! Bir mezarı koruma, bayrak
dalgalandır! Utanmaz ya!
MİLLÎ SAVUNMA BAKANI İSMET YILMAZ
(Sivas) – Yarın milletin huzuruna gideceğiz ve söyleyeceğiz, Mehmetçik’e sizin
ne dediğinizi de bizim de ne yaptığımızı söyleyeceğiz.
OKTAY VURAL (İzmir) – Teröristbaşından
teşekkür aldın. Seni gidi Eşme’ci.
MİLLÎ SAVUNMA BAKANI İSMET YILMAZ
(Sivas) – Bülent Bey’in sözüyle ilgili: Bülent Bey, bir gün Dağlıca’da taciz
atışı oldu ancak bu, bu dönem yapılmış bir şey değil.
OKTAY VURAL (İzmir) – Seni gidi
Eşme’ci!
MİLLÎ SAVUNMA BAKANI İSMET YILMAZ
(Sivas) – Dönem dönem itibarıyla taciz atışı yapılmakta ve Silahlı
Kuvvetlerimiz de yapılan bu taciz atışına karşı misliyle karşılık vermektedir.
Bir başka soru, çözüm süreciyle ilgili.
“Çözüm süreci”, biz böyle diyoruz. Yine, tekrar bağıracak kendisi, hiç önemli
değil ama çözüm süreci milletin projesidir, biz milletin projesinin
takipçisiyiz ve milletin çoğunluğu da bu çözüm sürecini takip ediyor, bunda hiç
şüphe yok. 
ALİM IŞIK (Kütahya) – Sayın Bakan, hangi
milletin?
MİLLÎ SAVUNMA BAKANI İSMET YILMAZ
(Sivas) - Dolayısıyla da gerek Başbakan Yardımcımızın açıklamasını gerekse
diğerlerinin açıklamasını bu doğrultuda anlamak lazım. Çözüm süreci devam
edecek, taciz atışları olursa da Silahlı Kuvvetlerimiz misliyle karşılık
verecektir.
Sayın Türeli’nin sorusuyla ilgili
olarak, uzman jandarma ve uzman erbaşların sorunlarıyla ilgili olarak… Bunlarla
ilgili birçok talep var ama birkaçını söyleyeyim vaktimin de müsait olduğu
ölçüde. Uzman Jandarma Kanunu’nda uzman jandarmalara 926 sayılı Türk Silahlı
Kuvvetleri Personel Kanunu’nda uzman jandarmalar için belirlenen gösterge
tablosuna göre aylık verilir. Ayrıca, “Uzman jandarmalara dereceleri itibarıyla
astsubaylar için belirlenmiş olan ek göstergelerin üçte 2’si uygulanır.”
hükmünü amirdir, bu gösterge oranının artırılması talep edilmektedir. Görevdeki
ve emekli Türk Silahlı Kuvvetleri personelinin yaşamlarını daha iyi şartlarda
sürdürebilmeleri için özlük haklarına yönelik çalışmalar ülkemizin şartları ve
çağdaş uygulamalar dikkate alınarak bir sistem bütünlüğü içinde incelenmekte.
Statü ayrımı gözetilmeksizin, özellikle küçük rütbeli personelin lehinde olacak
şekilde bir oran da çıkardılar. Gerek paşalara gerek albaylara gerekse binbaşı,
teğmen, astsubaylara da varacak şekilde… İnanın, bizim dönemde en düşük rütbeli
veya en az düşük maaş alana en fazla…
ALİ SERİNDAĞ (Gaziantep) – Sayın Bakan,
yeter bu cevap, diğerlerini de yanıtlayın lütfen.
MİLLÎ SAVUNMA BAKANI İSMET YILMAZ
(Sivas) - Yani durursa olacak, yazılı da verilebilir.
Uzman erbaşlara ek gösterge verilmesine
ilişkin kanun 22 Şubat 2014 tarihinde Resmî Gazete’de yayımlanarak yürürlüğe
girmiştir. Bu düzenlemeyle uzman erbaşların -daha önceden hiç yoktu, ek
gösterge yoktu, biz verdik- maaşlarında derece ve kademelerine göre belirli bir
oranda artış sağlanmıştır. 
Bir başka husus, orduevleri. Mevcut
orduevlerinden faydalanma veya her ilde ihtiyacı karşılayacak şekilde orduevi
yapılması talep ediliyor. Orduevleri, askerî gazinolar, kışla gazinoları ve
vardiya yatakhaneleri ile özel, yerel ve kış eğitim merkezlerinden istifade
edecek personel Türk Silahlı Kuvvetleri İç Hizmet Yönetmeliği ve Ordu Evleri,
Askerî Gazinolar ve Sosyal Tesisler Yönetmeliği’nde belirtilmiştir. Bir 6, 7, 8
sayfa var Sayın Türeli, ben bunu…
RAHMİ AŞKIN TÜRELİ (İzmir) – Sorunları
biliyorsunuz, okudunuz ama çözün lütfen.
MİLLÎ SAVUNMA BAKANI İSMET YILMAZ
(Sivas) – Onun üzerinde çalışma var.
Bir başka husus Yüksekova’da 3 şehitle
ilgili. Benim bildiğim kadarıyla, bize verilen bilgiye göre de gerek Genelkurmaydan
da her olayla ilgili mutlaka bilgi aktarılır. Biz bunların faillerinin
yakalandığını, ancak olayın içerisinde irtibatlı olan 1 veya 2 failin de kaçak
hâlinde olduğunu ama asıl faillerin yakalandığını düşünüyoruz. Bununla ilgili
İçişleri Bakanlığımızdaki, tabii Adalet Bakanlığıyla ilgili yazılı olarak size
de cevabı verilir, verilmesi de gerekir ama Türkiye Cumhuriyeti’nde -devletin
asli vazifesi o dur- kim bir suç işlerse mutlaka adaletin huzuruna onu çıkarmak
lazım. 
Bir başka husus, Ege Adaları’yla ilgili
bir husus.
(Mikrofon elektronik cihaz tarafından
kapatıldı)
MİLLÎ SAVUNMA BAKANI İSMET YILMAZ
(Sivas) – Sayın Başkan, biraz daha süre verirseniz, önemli.
BAŞKAN – Bir saniye, açıyorum.
MİLLÎ SAVUNMA BAKANI İSMET YILMAZ
(Sivas) – Ege Adaları’yla ilgili, Lozan Barış Antlaşması 12’nci maddesi ve
Paris Barış Antlaşması madde 14 hükümleriyle egemenliği devredilenler dışında
hiçbir adanın egemenliği antlaşmalarla Yunanistan’a devredilmemiştir. Bu ada,
adacık ve kayalıkların egemenliği Osmanlı İmparatorluğu’ndan Türkiye
Cumhuriyeti’ne halefiyet yoluyla intikal etmiştir. Hukuken, EGAYDAAK Türkiye
Cumhuriyeti’nin hâkimiyetindedir. Antlaşmalarla gerçekleştirilen bu düzenlemeye
karşılık EGAYDAAK’ın bir kısmı üzerinde, başından beri ama ta Osmanlı’dan bugüne
gelinceye kadar Yunanistan’ın fiilî uygulamaları vardır. Ancak fiilî devlet
uygulamaları onların yasal, hukuki statülerini değiştirmez. Bu, uluslararası
mahkemelerin de vermiş olduğu karardır. Dolayısıyla, bu durumda EGAYDAAK
hukuken Türkiye Cumhuriyeti egemenliğindedir. 
ÖZCAN YENİÇERİ (Ankara) – Bizim niye
fiilî uygulamalarımız yoktur Sayın Bakan! Bizim niye yok! Ne biçim savunmasınız
ya! 
BAŞKAN – Lütfen, Sayın Bakan cevap
veriyor.
MİLLÎ SAVUNMA BAKANI İSMET YILMAZ
(Sivas) – EGAYDAAK üzerindeki mevcut olan fiilî Yunan uygulamaları hukuki
statüyü değiştirmez. Libya-Çad, Hollanda-Belçika uyuşmazlığında Uluslararası
Adalet Divanı, Palma Adası uyuşmazlığında ise hakem kararı, statüsü
antlaşmalarla belirlenmiş olan toprakların egemenliğinin fiilî uygulamalarla
değiştirilmeyeceğini hüküm altına almıştır. 
AHMET DURAN BULUT (Balıkesir) – Sayın
Bakan, bizi yanaştırmıyorlar. 
ÖZCAN YENİÇERİ (Ankara) – Tansu Çiller
kadar olamadınız! 
MİLLÎ SAVUNMA BAKANI İSMET YILMAZ
(Sivas) – Yine, Dışişleri Bakanlığının bahse konu araştırmasının 1997 yılında…
(MHP sıralarından gürültüler) 
Dolayısıyla, aramızdaki fark şu: Siz
“Burayı Yunanistan’a verdi.” diyerek Yunanistan lehine görüş bildiriyorsunuz.
Çok şükür ki siz iktidarda değilsiniz.
OKTAY VURAL (İzmir) – Yuh be, yuh be! 
ÖZCAN YENİÇERİ (Ankara) – Yazıklar
olsun sana, yazıklar olsun!
MİLLÎ SAVUNMA BAKANI İSMET YILMAZ
(Sivas) – Çok şükür ki iktidarda değilsiniz. (AK PARTİ sıralarından alkışlar,
MHP sıralarından gürültüler) 
OKTAY VURAL (İzmir) – Yuh lan sana be! 
ÖZCAN YENİÇERİ (Ankara) – Yazıklar
olsun!
BÜLENT BELEN (Tekirdağ) – Yazıklar
olsun sana, sıvışma bakanı! 
MİLLÎ SAVUNMA BAKANI İSMET YILMAZ
(Sivas) – Eğer iktidarda olsaydınız sizin bu sözlerinizi alarak Yunanistan
uluslararası mahkemelerde kullanırdı. 
OKTAY VURAL (İzmir) – Yuh be, yuh!
MİLLÎ SAVUNMA BAKANI İSMET YILMAZ
(Sivas) – Sizden bunu beklemezdim.
BAŞKAN – Sayın Bakan, teşekkür ederim. 
MİLLÎ SAVUNMA BAKANI İSMET YILMAZ
(Sivas) – Sizden “Burası Türk toprağıdır.” demenizi beklerdim. 
(Mikrofon otomatik cihaz tarafından
kapatıldı) 
MİLLÎ SAVUNMA BAKANI İSMET YILMAZ
(Sivas) – Orası da yine Türk toprağı kalacaktır. (MHP sıralarından gürültüler) 
ÖZCAN YENİÇERİ (Ankara) – Orası Türk
toprağı da sen Türk bakanı mısın Yunan bakanı mısın belli değil!
OKTAY VURAL (İzmir) – Sayın Başkan…
BAŞKAN – Teşekkür ediyorum. 
OKTAY VURAL (İzmir) – Biz Türk
milletinin temsilciyiz, Sayın Bakan özür dilesin. Özür dilemediği takdirde,
lütfen, İç Tüzük hükümlerine göre cezai hükümleri tatbik edin. 
BAŞKAN – Oturur musunuz, oturun da konuşun
lütfen, oturun.
OKTAY VURAL (İzmir) – Evet, özür
dileyin, özür dileyin. 
ÖZCAN YENİÇERİ (Ankara) – Şu ifadeye
bak ya, şu ifadeye bak! 
BÜLENT BELEN (Tekirdağ) – Yunan
tarafını tutuyor ya. 
MİLLÎ SAVUNMA BAKANI İSMET YILMAZ
(Sivas) – Yazıklar olsun!
ÖZCAN YENİÇERİ (Ankara) – Olamaz böyle
şey! 
BAŞKAN – Sayın Bakan, bir açıklama
getirecek misiniz? Biraz önceki konuşmayla ilgili bir açıklama getirecek
misiniz? 
OKTAY VURAL (İzmir) – Evet, getirecek
tabii ki. 
MİLLÎ SAVUNMA BAKANI İSMET YILMAZ
(Sivas) – Hangisi efendim? 
BAŞKAN – Son konuşmayla ilgili. 
AHMET DURAN BULUT (Balıkesir) – Sayın
Bakanım, yazın ben oradan geçiyorum, adaya yaklaşıyorum…
MİLLÎ SAVUNMA BAKANI İSMET YILMAZ
(Sivas) – Son konuşmam şu; diyorsunuz ki: Fiilî uygulamalar… Çok net bir şekilde…
(MHP sıralarından gürültüler) 
ÖZCAN YENİÇERİ (Ankara) – Fiilî
uygulamayı niye sen yapmıyorsun ya!
OKTAY VURAL (İzmir) – Sen kime hizmet
ettiğini söyle! 
BAŞKAN – Bir saniye sayın
milletvekilleri, lütfen…
MİLLÎ SAVUNMA BAKANI İSMET YILMAZ
(Sivas) – Çok net bir şekilde… Siz şunu diyor musunuz, demiyor musunuz…
ÖZCAN YENİÇERİ (Ankara) – Yunanistan
fiilî uygulama yapıyor. 
OKTAY VURAL (İzmir) – Özür
dileyeceksin.
MİLLÎ SAVUNMA BAKANI İSMET YILMAZ
(Sivas) – Yok canım. Şimdi, siz geçin. 
OKTAY VURAL (İzmir) – Sayın Başkan,
sözünü geri alacak.
MİLLÎ SAVUNMA BAKANI İSMET YILMAZ
(Sivas) – Hayır, yok öyle…
OKTAY VURAL (İzmir) – Sayın Başkan...
MİLLÎ SAVUNMA BAKANI İSMET YILMAZ
(Sivas) – Sayın Başkanım…
BAŞKAN – Ben açıklama getirsin diye…
OKTAY VURAL (İzmir) – Almıyor. 
BAŞKAN – Sayın Bakan burada. 
MİLLÎ SAVUNMA BAKANI İSMET YILMAZ
(Sivas) – Tutanakları getirsinler, biz de çok net söyleriz, hiç önemli değil. 
BAŞKAN – Sayın Vural, ben zorla sözünü
geri aldıramam ki. 
OKTAY VURAL (İzmir) – Almıyor, almıyor.

BAŞKAN – Mikrofonunu açtım. 
MİLLÎ SAVUNMA BAKANI İSMET YILMAZ
(Sivas) – Ya, öyle bir şey yok Sayın Başkanım, çok net bir şekilde…
BAŞKAN – Benim işim değil ki bu. 
MİLLÎ SAVUNMA BAKANI İSMET YILMAZ
(Sivas) – Hayır, çok net şekilde siz diyorsunuz ki: “Buralar Yunan toprağı
oldu.” Ne diyorsunuz? E, Yunan toprağı değilse…
OKTAY VURAL (İzmir) – Yalan atıyor
Sayın Başkan. 
ÖZCAN YENİÇERİ (Ankara) – Yunanistan
işgali var diyoruz. 
BAŞKAN – Sayın Bakan…
MİLLÎ SAVUNMA BAKANI İSMET YILMAZ
(Sivas) – E, tamam, biz de diyoruz ki: “Fiilî uygulamalar egemenlik durumunu
değiştirmez...”
ÖZCAN YENİÇERİ (Ankara) – Yunanistan
işgal etti, siz de göz yumdunuz.
MİLLÎ SAVUNMA BAKANI İSMET YILMAZ
(Sivas) – “…Uluslararası antlaşmalar bunu söylüyor, hakem kararları bunu
söylüyor.” Daha ne istiyorsunuz? Daha ne istiyorsunuz? (MHP sıralarından
gürültüler) 
ÖZCAN YENİÇERİ (Ankara) – Niye siz
fiilî uygulama yapmadınız? Niye müsaade ettiniz? 
BAŞKAN – Sayın Bakan, teşekkür
ediyorum. 
OKTAY VURAL (İzmir) – Sayın Başkan,
bakın, Sayın Bakan sözünü geri alacak.
MİLLÎ SAVUNMA BAKANI İSMET YILMAZ
(Sivas) – Hiç yok öyle bir şey. 
OKTAY VURAL (İzmir) – Sözünü geri
alacak. 
MİLLÎ SAVUNMA BAKANI İSMET YILMAZ
(Sivas) – Hiç öyle bir şey yok. 
BAŞKAN – Hayır, ne sözünü geri alacak
Sayın Vural?
MİLLÎ SAVUNMA BAKANI İSMET YILMAZ
(Sivas) – Fiilî uygulamalar… 
OKTAY VURAL (İzmir) – Efendim, siz
“Yunan toprağı olduğunu kabul ettiniz.” demek suretiyle…
MİLLÎ SAVUNMA BAKANI İSMET YILMAZ
(Sivas) – Evet, öyle diyorsunuz, öyle diyorsunuz. 
OKTAY VURAL (İzmir) – Sayın Bakan bu
sözü geri alacak.
MİLLÎ SAVUNMA BAKANI İSMET YILMAZ
(Sivas) – Yok, yok öyle bir şey, yok öyle bir şey. 
OKTAY VURAL (İzmir) – Bu sözü geri
alacak. Sayın Başkan, tutanakları getirerek…
MİLLÎ SAVUNMA BAKANI İSMET YILMAZ
(Sivas) – İyi ki iktidar değilsiniz çünkü sizin sözlerinizin devleti bağlayan
bir tarafı yok ama biz söylersek devleti bağlar. Ne diyoruz? 
OKTAY VURAL (İzmir) – Sayın Başkan…
MİLLÎ SAVUNMA BAKANI İSMET YILMAZ
(Sivas) – Antlaşmalarla devredilmeyen bütün adaların egemenliği Osmanlı Devleti’ne
aittir. 
OKTAY VURAL (İzmir) – Sayın Başkan…
BAŞKAN – Evet, teşekkür ediyorum. 
MİLLÎ SAVUNMA BAKANI İSMET YILMAZ
(Sivas) – Külli halefiyet yoluyla da Türkiye Cumhuriyeti’nindir. 
OKTAY VURAL (İzmir) – Sayın Başkan…
BAŞKAN – Sayın Vural, siz de çıkarsınız
söz istersiniz. 
OKTAY VURAL (İzmir) – Efendim, hayır,
hayır. 
Bakın, burası Türkiye Büyük Millet
Meclisi ve bu milletin temsilcileri var burada. Milletin temsilcilerinin “Bizim
adalarımız işgal edilmiştir.” ifadesini ve bu fiilî durumu bir Bakan kabul
ediyorsa, bir Bakan kabul etmişse…
BAŞKAN – Kabul etmesi söz konusu değil
efendim. Anlaşmaların hükümranlık hakkını söyledi efendim.
OKTAY VURAL (İzmir) – …bununla ilgili
bu ifademizi “Siz toprak olarak kabul ediyorsunuz.” ifadesini geri alsın, geri
alsın. 
MEHMET GÜNAL (Antalya) – Ama adamlar
çıktı adaya, orayı işgal ediyor.
OKTAY VURAL (İzmir) – Geri alsın.
AHMET DURAN BULUT (Balıkesir) – Sayın
Başkanım, bakın, ben o adaların kenarından geçiyorum, Yunan hücumbotları
teknemin önünü kesiyor, yanaştırmıyor adaya. 
ERKAN AKÇAY (Manisa) – Sen Millî
Savunma Bakanı olarak o adalara girebilir misin şimdi?
OKTAY VURAL (İzmir) – Sayın Başkan…
BAŞKAN – Evet, birleşime beş dakika ara
veriyorum. 
Kapanma Saati:
22.43
ALTINCI OTURUM
Açılma Saati:
22.54
BAŞKAN: Başkan
Vekili Sadık YAKUT
KÂTİP ÜYELER:
Fehmi KÜPÇÜ (Bolu), Bayram ÖZÇELİK (Burdur)
-----0-----
BAŞKAN – Sayın
milletvekilleri, Türkiye Büyük Millet Meclisinin 83’üncü Birleşiminin Altıncı
Oturumunu açıyorum.
705 sıra sayılı Kanun Teklifi’nin
görüşmelerine devam edeceğiz.
Komisyon ve Hükûmet yerinde.
ALİ UZUNIRMAK (Aydın) – Sayın Başkan,
söz talebimiz var.
UĞUR BAYRAKTUTAN (Artvin) – Sayın Bakan
nerede? Sayın Bakan kayıp mı oldu acaba?
BÜLENT BELEN (Tekirdağ) – Adı “sıvışma
bakanı” olduğu için sıvıştı.
BAŞKAN – Buyurun Sayın Vural.
IV.- AÇIKLAMALAR (Devam)
19.- İzmir Milletvekili Oktay
Vural'ın, Millî Savunma Bakanı İsmet Yılmaz’ın 705 sıra sayılı Kanun
Teklifi’nin ikinci bölümü üzerindeki soru-cevap işlemi sırasındaki bazı
ifadelerine ilişkin açıklaması
OKTAY VURAL (İzmir) - Sayın Başkan,
biraz önce Millî Savunma Bakanı, Türkiye Cumhuriyeti devletinin uluslararası
haklarını ve toprağını koruyamayacak bir iradeye sahip olduğunu maalesef ifade
etmiştir, 16 adanın Türkiye’nin olmasına rağmen Yunanistan’ın fiilî işgalini
engelleyememiş ve defakto bir durumu, maalesef hukukileştirecek noktaya kadar
götürmüştür. Bu, kabul edilebilecek bir konu değildir. Oradaki ada nasıl
bizimse Diyarbakır’ı da, Edirne’si de, Trabzon’u da bizimdir. Buradaki bir
fiilî durumu bir Millî Savunma Bakanı geçiştiriyorsa ne yapacağız Sayın Başkan,
Türkiye’yi kim savunacak, bizi kim savunacak?
İkinci husus, Eşme’de Sayın Bakanın
İmralı’dan aldığı tebrik, onu şeref madalyası olarak kullanabilir.
Üçüncü husus da Sayın Başkan, bu
konuyla ilgili, Edirne’de sinagog açılması. 11’inci ayda Edirne Valisi bu
sinagogun müze olarak açılacağını ifade ediyor. Fakat, Sayın Başkan, yarın 26
Mart. Değerli milletvekilleri, 26 Mart Balkan Savaşları’ndaki Şehitleri Anma
Günü. Balkan Savaşları’nda 300 bin şehit var ve Sarayiçi’nde 20 bin asker aç ve
susuz bırakılarak şehit edilmiş. O şehitleri anma gününde, gönül isterdi ki
bakanlar bu şehitleri anma gününde olsun. 27 Martta açacaksan aç, Edirne’de
Yahudi kökenli, Yahudi inancına sahip vatandaşların ibadetlerini gidermek için
sinagog ihtiyacı varsa açınız ama 26 Martta şehitleri anma gününde böyle bir
şeyi yapmak, müze olacağı söylenen bir yeri sinagog olarak… Orada, Edirne’de
var mı yok mu bilmiyorum, olabilir ama oradaki şey Balkan Şehitlerini Anma
Günü; 20 bin asker aç susuz bırakılıyor, bakın, Sarayiçi’nde ve şehit oluyor.
Yani, böyle bir günde, Edirne Valisinin de ifadesi varken bunlarla ilgili -müze
olacak- bununla ilgili bir hassasiyetin oluştuğunu ifade ediyorlar. Gönül
isterdi ki Millî Savunma Bakanı da yarın, 26 Mart Balkan Savaşları Şehitlerini
Anma Günü’nde, o şehitleri anma gününde orada olsun. Bunu istiyorlar
Edirneliler. Bunu da milletvekilimiz dile getiriyor. O bakımdan, bununla
ilgili, Türkiye Cumhuriyeti vatandaşlarının -hangi dine mensup olursa olsun-
ibadethane ihtiyacı var ise bunun karşılanmasıyla ilgili bir şeyimiz yok ama
şehitleri anma gününde, bunu bir sinagog açılışıyla aynı güne denk getirmek
konusunda Edirnelilerin ve milletimizin ve Balkanlardan göç edenlerin
hassasiyetine saygı gösterilmediğine ilişkin bir tepki olduğunu ifade ediyor,
mesele budur. Açıkçası, tepki sizedir. 
BAŞKAN – Teşekkür ediyorum. 
MİLLÎ SAVUNMA BAKANI İSMET YILMAZ
(Sivas) – Sayın Başkanım, bir sataşma var, yerimden kısa bir açıklama yapmak
istiyorum. 
BAŞKAN – Bir saniye. 
Buyurun Sayın Uzunırmak. 60’ıncı madde
gereğince söz verdim, buyurun. 
20.- Aydın Milletvekili Ali
Uzunırmak'ın, Millî Savunma Bakanı İsmet Yılmaz’ın 705 sıra sayılı Kanun
Teklifi’nin ikinci bölümü üzerindeki soru-cevap işlemi sırasındaki bazı ifadelerine
ilişkin açıklaması
ALİ UZUNIRMAK (Aydın) – Sayın Başkan,
teşekkür ediyorum.
Bugünkü meydana gelen hadise sıradan
bir hadise değildir. Birçok arkadaşımız sükûnetle dinlerlerse bu Meclisin bir
istiklal harbini yöneten Meclis olduğundan her zaman dem vururuz ama bugün
Millî Savunma Bakanı buradaki tavırlarıyla ve sözleriyle çok rencide edici bir
durumu yaşatmıştır. Bu işgal veya fiilî durum ne zaman başlamıştır, ne
yapmışlardır ve ne yapmayı düşünüyorlar? Sayın Bakan bunu bir Hükûmet üyesi
olarak cevaplandırmadan… Bu yüce Meclise, istiklal harbi veren bu Meclise bu
soruların cevaplarını vermelidirler. Bu cevaplar verilmeden Millî Savunma
Bakanı veya Hükûmetin üyesi buradan gidememelidir. Böyle bir durum yaşanmaz.
Bir fiilî durumu kabul ediyorlar ve bunun karşısında ne yaptıklarını, ne yapmak
istediklerini… Ne zaman başlamıştır? Böyle bir tesadüf olmasa Hükûmet hiç böyle
bir bilgilendirme yapmadı. Muhalefet liderleri bilgilendirildi mi, siyasi
partiler bilgilendirildi mi? Bunlar çok acı bir durumdur. Bu kadar
mesuliyetsiz… 
(Mikrofon otomatik cihaz tarafından
kapatıldı) 
BAŞKAN – Teşekkür ediyorum. 
Sayın Bakan, buyurun. 
21.- Millî Savunma Bakanı
İsmet Yılmaz'ın, İzmir Milletvekili Oktay Vural’ın yaptığı açıklamasındaki bazı
ifadelerine ilişkin açıklaması
MİLLÎ SAVUNMA BAKANI İSMET YILMAZ
(Sivas) – Sayın Başkanım, teşekkür ediyorum. 
Öncelikle, şehitlere saygı… Şehitlerin
bizden beklediği sorumluluk birlik beraberliktir, bu ülkeyi güçlü kılmaktır. Bu
ülkeyi güçlü kılmak, birlik beraberlikten geçiyor. Onun için sizlerden hep
istirhamım şu oldu: Dış politika bir hükûmet meselesi değildir, dış politikanın
bu milletin ortak davası, ortak konusu olması lazım. Bunu Şah Fırat
Operasyonu’nda söyledik, “Oradaki toprak Türk toprağıdır.” dedik, “Siz bırakıp
gittiniz.” diyor, “Biz bırakıp gitmedik.” diyoruz. Dolayısıyla da Hükûmetin
yüzlerce problemi olabilir, yüzlerce icraatı vardır; bu konularla ilgili bir
tartışma açılacağına başka konularda açılsın. Şehitlerin ruhunu yad etmek,
şehitlerin bu vatan için ruhlarını incitmemek ancak birlik, beraberlikten
geçer. Dolayısıyla, bir olursak, beraber olursak, hele bu millî meselelerde yan
yana olursak hiçbir sıkıntı olmaz.
Bir başka husus da, Sayın Başkanım, bu
adalarla ilgili bu fiilî uygulama ne zaman başladı? Adalarla ilgili fiilî
uygulama cumhuriyetin kurulduğu andan itibaren başlamıştır. (MHP sıralarından
gürültüler) Bizim dönemimizde…
MEHMET ERDOĞAN (Muğla) – Haydi canım
sen de oradan!
MİLLÎ SAVUNMA BAKANI İSMET YILMAZ
(Sivas) - Çok net ve açık bir şekilde söylüyorum, istirham ediyorum, bak,
uluslararası millî meseleler… Eğer millî meseleleri tek tek söylersek ola ki
farklı bir noktaya gider ama lütfen, içinizde bu konuyla ilgili ihtisas sahibi
olanlar var, arkadaşlarınızın olduğunu da… Ama cumhuriyetin kurulduğu günden bugüne
kadar devam ediyor. Ancak biz diyoruz ki, fiilî uygulamalar, bak, uluslararası
mahkemelerden alınmış olan kararları da söylüyoruz, fiilî uygulamalarımız…
ERKAN AKÇAY (Manisa) – Sen niye fiilî
uygulama yapamıyorsun da Yunanistan yapıyor fiilî uygulamayı? 
MİLLÎ SAVUNMA BAKANI İSMET YILMAZ
(Sivas) – “Egemenlik hukuken tanınmış hakkı ortadan kaldırmaz.” diyoruz.
Dolayısıyla da biz hukuku söylüyoruz, siz de diyorsunuz ki: “Cumhuriyetin
kurulduğu andan bu ana kadar olan fiilî uygulamalara karşı müdahalenizi yapın,
müdahalenizi yapın.” 
ERKAN AKÇAY (Manisa) – Sen Hükûmetinin
hesabını ver, Hükûmetinin. Kendi döneminin hesabını soruyoruz sana. 
MİLLÎ SAVUNMA BAKANI İSMET YILMAZ
(Sivas) - Bizim dönemimizde hiçbir fiilî uygulama olmamıştır, bizden önceki
dönemlerdeki olan fiilî uygulamaların da Türkiye’nin Osmanlı İmparatorluğu’ndan
doğan egemenlik haklarının hiçbirisini ortadan kaldırmadığını söylüyoruz. 
Arz ederim.
ERKAN AKÇAY (Manisa) – Yeni Yunan
Hükûmeti kuruldu, Millî Savunma Bakanının ilk ziyareti o Türk adalarına, Eşek,
Bulamaç Adalarına oldu. Senin Millî Savunma Bakanı olarak o adayı ziyaret etmen
gerekir, Yunan askeri var orada. Bu fiilî uygulamaya, bu oldubittiye niye izin
verdiniz? Siz iktidardınız o zaman.
BAŞKAN – Teşekkür ediyorum.
X.- KANUN TASARI VE
TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri
(Devam)
5.- Eskişehir Milletvekili
Salih Koca ve Uşak Milletvekili İsmail Güneş ile 6 Milletvekilinin; Bazı Kanun
ve Kanun Hükmünde Kararnamelerde Değişiklik Yapılmasına Dair Kanun Teklifi ile
Milli Eğitim Bakanlığının Teşkilat ve Görevleri Hakkında Kanun Hükmünde
Kararnamede Değişiklik Yapılmasına Dair Kanun Tasarısı, Manisa Milletvekili
Özgür Özel’in; Kamu Kurum ve Kuruluşlarının Ürettikleri Mal ve Hizmet
Tarifeleri ile Bazı Kanunlarda Değişiklik Yapılması Hakkında Kanunda Değişiklik
Yapılmasına Dair Kanun Teklifi, Cumhuriyet Halk Partisi Grup Başkanvekili
İstanbul Milletvekili Mehmet Akif Hamzaçebi’nin; Milli Eğitim Bakanlığının
Teşkilat ve Görevleri Hakkında Kanunda Değişiklik Yapılmasına Dair Kanun
Teklifi ile Plan ve Bütçe Komisyonu Raporu (2/2736, 1/1039, 2/2118, 2/2731) (S.
Sayısı: 705) (Devam)
BAŞKAN - Sayın milletvekilleri, ikinci
bölüm üzerindeki görüşmeler tamamlanmıştır. Şimdi, ikinci bölümde yer alan
maddeleri, varsa o madde üzerindeki önerge işlemlerini yaptıktan sonra ayrı
ayrı oylarınıza sunacağım.
16’ncı madde üzerinde aynı mahiyette üç
adet önerge vardır, okutuyorum:
Türkiye Büyük
Millet Meclisi Başkanlığına
Görüşülmekte
olan 705 sıra sayılı yasa teklifinin 6/12/2012 tarihli ve 6362 sayılı Sermaye
Piyasası Kanununun 107’nci maddesinin ikinci fıkrasında değişiklik öngören
16’ıncı maddesinin teklif metninden çıkarılmasını arz ve teklif ederiz.

 İdris Baluken Erol
Dora Adil Zozani
 Bingöl Mardin Hakkâri

 İbrahim Ayhan Hasip
Kaplan
 Şanlıurfa Şırnak
Aynı mahiyetteki
diğer önerge imza sahipleri: 

 Mehmet Günal Mustafa
Kalaycı Alim Işık
 Antalya Konya Kütahya

 Mehmet Erdoğan Hasan
Hüseyin Türkoğlu Erkan Akçay
 Muğla Osmaniye Manisa
Aynı mahiyetteki
diğer önerge imza sahipleri: 

 Rahmi Aşkın Türeli Müslim
Sarı Vahap Seçer
 İzmir İstanbul Mersin

 Mehmet Hilal Kaplan Ali
Serindağ İzzet Çetin
 Kocaeli Gaziantep Ankara

 Mehmet Akif Hamzaçebi
 İstanbul
BAŞKAN –
Komisyon aynı mahiyetteki önergelere katılıyor mu?
PLAN VE BÜTÇE
KOMİSYONU SÖZCÜSÜ ÖNDER MATLI (Bursa) – Katılmıyoruz Sayın Başkanım. 
BAŞKAN – Hükûmet
katılıyor mu?
KALKINMA BAKANI
CEVDET YILMAZ (Bingöl) – Katılmıyoruz Başkanım. 
BAŞKAN –
Önergeler üzerinde söz isteyen Erol Dora, Mardin Milletvekili. 
Buyurun Sayın
Dora. (HDP sıralarından alkışlar) 
EROL DORA
(Mardin) – Sayın Başkan, değerli milletvekilleri; 705 sıra sayılı Bazı Kanun ve
Kanun Hükmünde Kararnamelerde Değişiklik Yapılması Hakkında Kanun Teklifi’nin
16’ncı maddesi üzerine Halkların Demokratik Partisi adına söz almış
bulunuyorum. Genel Kurulu saygıyla selamlıyorum. 
Teklifin 19’uncu
maddesine baktığımızda Türkiye vatandaşlarına, 5901 sayılı Türk Vatandaşlığı
Kanunu’nun 28’inci maddesi kapsamına girenlere mevduat ya da katılım
bankalarının yurt içi şubelerinde Türk lirası cinsinden çeyiz hesabı açmaları
ve bu sistemde en az üç yıl boyunca kalmaları durumda, 27 yaşını doldurmadan
ilk evlilikleri yapmaları ve evliliklerini takiben hesabın bulunduğu bankaya
başvurmaları hâlinde devlet katkısı ödeneceği belirtilmektedir. Yine, 19’uncu
maddede belirtildiğine göre, devlet katkısı ödemesi açılan çeyiz hesabında
biriken toplam tutarın yüzde 20’sini ve en fazla 5 bin Türk lirasını
geçemeyecektir. 
Değerli milletvekilleri, böylece
Hükûmet, bir yandan yurt içi tasarrufları artırmayı hedefleyen, öte yandan 27
yaşını doldurmamış vatandaşların evlenme masraflarına katkı sunmayı amaçladığı
biçiminde bir algı yaratmak istemektedir. Bu düzenleme detaylı olarak ele
alındığında sorunlu bazı alanlara işaret etmektedir. Nitekim, bu teklifin yurt
içi tasarruflarının yükseltilmesine katkı sunmadan ziyade yurttaşların daha
erken yaşlarda evlenmesini teşvik ederek doğum sayısını artırmak olduğu
anlaşılmaktadır. 
Değerli milletvekilleri, şunu öncelikle
belirtmeliyiz ki, demokrasiyle yönetildiği iddia edilen bir ülkede, devlet,
yurttaşlarının evlenecekleri yaşa karar veremez. Ve yine demokrasiyle yönetilen
bir devlet hiçbir yurttaşını evlendiği yaştan dolayı ekonomik açıdan
ödüllendiremez ya da bu ekonomik ödülden mahrum bırakmak yoluyla
cezalandıramaz. Diğer taraftan, sosyal bir devlet yurttaşlarını evli olanlar ve
bekâr olanlar biçiminde kategorize etmek yoluyla ödüllendirip cezalandırma
yetkisine sahip değildir.
Değerli milletvekilleri, devlet
mekanizması evlendirme dairesi değildir. Tüm yurttaşlar evlenip evlenmeme
özgürlüğüne sahiptirler. Ayrıca Medeni Kanun’da yurttaşların hangi yaştan
itibaren evlenebilecekleri açıkça belirtilmiştir. Hükûmetin evlenmek isteyen
bireylere sözüm ona bir üst yaş belirlemesi ve bunu ödüllendirmek yoluyla
teşvik etmesi kabul edilemez. 
Değerli milletvekilleri, Hükûmet,
gençlerimize evlenecekleri yaşı tavsiye etmek yerine, gençlerimize zaten
kamunun parası olan bütçeden sağlayacağı illüzyonlarla dolu rakamlardan
bahsederek şirin görünmeye çalışmak yerine ülkenin genelinde insanca yaşama
standartlarının geliştirilmesine kafa yormalıdır. Sayın Hükûmet yetkililerine
hatırlatmak isterim ki, Türkiye’de asgari ücret 950 TL’dir yani sizin
tabirinizle bu parayla bir vatandaş günde üç öğün simit yiyip çay içebilir.
Türkiye’de 4 kişilik bir ailenin açlık sınırı 1.307 TL’dir. Yine, Türkiye’de 4
kişilik bir ailenin yoksulluk sınırı ise 4.259 TL’dir. Tablo budur değerli
milletvekilleri. Hükûmet popülist seçim paketleri çıkaracağına asgari ücreti
insanca yaşama standartlarına yükseltmenin yollarına bakmalıdır. Hükûmet, halkı
yanıltan illüzyonist kanun maddeleriyle zaman harcayacağına, açlık sınırının
altında yaşayan yurttaşlarımızın durumuna makul çözümler üretmek konusunda
mesai harcamalıdır.
Değerli milletvekilleri, Hükûmet,
eğitim konusunda yürüttüğü kötü politikalar neticesinde nitelikli eğitimi özel
sektöre teslim etmiş durumdadır. Hükûmet, 5 bin lira çeyiz yardımı yaparak
evlenmeye teşvik ettiği vatandaşlarımıza nasıl bir eğitim sistemi
vadetmektedir? Evlenip çocuk yapacak asgari ücretle geçinen bir yurttaşımız,
açlık sınırının altında yaşayan bir yurttaşımız ev kirasını nasıl ödeyecektir,
çocuklarını okula nasıl gönderecektir? Hükûmet bunların hesabını yapmak
durumundadır. 
Değerli milletvekilleri, AKP Hükûmeti
tüm yurttaşların vergileriyle oluşan bütçe üzerinden kendince bir toplum
mühendisliği yürütmektedir. AKP Hükûmetine göre makbul vatandaş, erken yaşta
evlenen, çok çocuk yapan, işsizlik, asgari ücret, açlık sınırının altında
yaşamak gibi insan onuruyla bağdaşmayan durumlar karşısında Hükûmetin seçim
dönemlerinde şirin gözükmek pahasına gündeme getirdiği sosyal ve ekonomik
sadakalara şükreden vatandaştır. Gelişmiş demokrasilerde ise devlet,
yurttaşlarının yaşam standartlarının insanileştirilmesi doğrultusunda çaba
harcar, yurttaşlar ise özgür, politik öznelerdir. Netice itibarıyla, halkı
yanıltmak ve devlete şükreden vatandaş tipi yaratmak maksadına hizmet eden bu
düzenlemenin vatandaşlarımızın sorunlarını çözmeyeceğini belirtiyor, tekrar
Genel Kurulu saygıyla selamlıyorum. (HDP sıralarından alkışlar)
BAŞKAN – Teşekkür ediyorum. 
Önergeler üzerinde söz isteyen Sayın
Mehmet Günal, Antalya Milletvekili. 
Buyurun Sayın Günal. (MHP sıralarından
alkışlar)
MEHMET GÜNAL (Antalya) – Teşekkür
ederim Sayın Başkan.
Değerli milletvekilleri, bu kanunun
içerisindeki önemli haram maddelerden bir tanesi de bu. Genelini konuşurken
söylemiştim size, resmen bir bankayı, bir halka açık şirketi, herhangi bir
şirketi batırmanın önünü bu maddeyle açıyorsunuz, onun için çıkarılmasını
teklif etmiştim. Yani, bir taraftan “paralelle mücadele” diye bütün enerjinizi
harcadığınız şeyde “Bankayı batıracağız.” derken, bütün halka açık şirketleri
bu kanunun maddesine göre batıranlar ceza almayacak, bunu yayanlar ceza
almayacak. Tabii, başta Sayın Cumhurbaşkanını kurtarmak istiyorsunuz çünkü o
söyledi, “Bu banka batıktır, bu banka bitmiştir.” dedi. Burada varsa SPK, BDDK
yetkililerine soralım: Bu maddeye göre, mevcut hâline göre suç mudur, değil
midir? Yani bir bankanın itibarını, halka açık şirketin itibarını zedeleyici bu
değiştirmiş olduğumuz 107’nci madde bunu getiriyor. Şimdi, teklifin orijinaline
baktığımız zaman, değerli arkadaşlar, burada bir ceza öngörülüyordu, “doğrudan
ve dolaylı her ne suretle olursa olsun menfaat temin eden…” diyordu. “Dolaylı”
olanı da kaldırdık, şimdi dolaylı olarak suçlu olana da ceza vermeyi
kaldırıyoruz. Siz bir taraftan…
Arkadaşlar, daha yoklama yok, acele
etmeyin hemen.
Bir taraftan hiç kabullenmiyorsunuz da
yani…
Sohbet güzel Sayın Başkanım, yani ben
kendi konuştuğumu duyamıyorum. Bakın, böyle olmaz. Yani bir daha yoklama…
BAŞKAN – Sayın Günal, keşke sizin
söylediğinize her grup uysa.
MEHMET GÜNAL (Devamla) – Ama ben kendi
konuştuğumu duyamıyorum. Lütfen yani… Böyle şey olur mu? Kahkahalar…
BAŞKAN – Kürsüde aynı şeyleri talep
ediyorsunuz ama hiçbir Sayın milletvekili de, sayın gruplar da uymuyor buna. 
Lütfen sayın milletvekilleri, sayın
hatip konuşuyor.
MEHMET GÜNAL (Devamla) – Şimdi, sataşma
ayrı. “Gürültü var.” diyorum yani duyulmuyor. 
BAŞKAN – Buyurun Sayın Günal.
MEHMET GÜNAL (Devamla) – Siz, tabii,
hiç kimseyi dinlemediğiniz için duymuyorsunuz o zaman Sayın Başkanım. 
Yani bu kanunun bu maddesi en önemli
haram maddelerden birisidir, helallerle bunu karıştırmayın. Daha önce de
söyledim. Herhangi bir spor kulübünün hakkında bir dedikodu yayarak bu kulübün
halka açık şirketlerinin hisse senetlerini taban yaptırabilirsiniz diyorum,
kimse ceza almaz. Hâkim olarak karşısına çıkın, “Benim doğrudan menfaatim
yoktur.” Diyecek. “Dolaylı” vardı, Sayın Bilgiç getirdi, bir teklif verdi, o
“dolaylı”yı da kaldırdı ne olur ne olmaz diye. 
Şimdi, doğrudan menfaat… Hani sizin şu
makul şüphe, somut delil hikâyesi vardı ya, şimdi yine burada da tekrar somut
delile geliyorsunuz. Ee, peki, geldiniz, kendinizin rakibi olan bir halka açık
şirketi bir gazeteye haber yaptırdınız, “O ürünün içinde bilmem ne çıktı.”
dediniz ve o şirket battı. Oysa öyle bir haber yok. Bunu tespit ettirdiği zaman
-Basın Kanunu’nda ne var? Sadece tekzip var- bununla ilgili tazminat davası…
Ama SPK 107’de ne var? Hapis var, idari para cezası var. Bunu kaldırdığınız
zaman, söylüyorum, hepiniz bir spor kulübünün taraftarısınız. Galatasaray’ın
da, Fenerbahçe’nin de, Beşiktaş’ın da anonim şirket hisseleri var, değil mi?
Ee, şimdi, birisi onunla ilgili dedikodu çıkardığı zaman o hisseler tavan
yapmaz, taban yapar veya pozitif yapar, manipülasyon yapar. İşte borsada
“manipülasyon” dediğimiz bu. Bunu yayan cezasız kalacak. Niye? “Valla benim
doğrudan bir menfaatim yok. Ben spor gazetesiyim, duydum, kulüple ilgili bir
haber yaptım.” diyecek. Bakın, futbolcuların transfer dedikoduları dahi eğer
görüşme resmen başlamışsa KAP’a bilgi vermek zorunda kulüpler, vermediği zaman
ceza alıyor. Neden? O kulübün hisse senetlerine bunlar etki ediyor, onun için
veriliyor. Kamuyu Aydınlatma Platformuna bilgi istenmesinin nedeni bu. Çünkü
ona göre daha iyi topçu transfer ediyorsa o zaman hisse senetleri yükselecek
diye bakıyorlar. Şimdi, siz, sırf Bank Asya’ya yapılanların cezasını azaltmak
için “Bu tip manipülasyonlar yapıldığı zaman millet ceza yemesin, yandaş basın
ceza yemesin.” diye böyle bir şey getiriyorsunuz. Vallahi ben anlamakta
zorlanıyorum, yani yarın ne diyecek, kim ne diyecek? Sayın Cumhurbaşkanının
dediği gibi… Gerçi o da bir gün söylediğinin ertesi gün tersini söylüyor. Şimdi
terör sorunu bitmiş, hepsi bitmiş, Sayın Cumhurbaşkanı başka bir moda geçti.
Şimdi Sayın Millî Savunma Bakanı ayrı bir şey söylüyor, anlamakta zorlanıyoruz.

Ama bu madde haram bir maddedir, bu
helallerle bunu karıştırmayın, bunu lütfen çekelim diyorum. Aksi takdirde yarın
sizlerin de sahip olduğu, ortağı olduğu veya hisse senedini aldığı şirketler
varsa onlarla ilgili manipülasyon yapılarak şirketin itibarının kaybedilmesi ve
zarara uğraması sağlanabilecektir diyorum. Bu nedenle bu kanunun bu maddesinin
teklif metninden çıkarılmasını öneriyorum. Desteklerinizi bekliyor, saygılar
sunuyorum. (MHP sıralarından alkışlar) 
BAŞKAN – Teşekkür ediyorum. 
Söz isteyen Akif Hamzaçebi, İstanbul
Milletvekili.
Buyurun Sayın Hamzaçebi. (CHP
sıralarından alkışlar) 
MEHMET AKİF HAMZAÇEBİ (İstanbul) –
Sayın Başkan, değerli milletvekilleri; görüştüğümüz madde Sermaye Piyasası
Kanunu’nun 107’nci maddesinde bir değişiklik öngörüyor. Sermaye piyasası güven
üzerine çalışan bir piyasadır. Sermaye piyasasından güveni kaldırırsanız, yok
ederseniz bu piyasa çalışmaz, ülkenin kalkınmasına katkıda bulunmaz, kimse de
gidip hisse senedi satın alayım demez. Bu düzenleme doğrudan doğruya sermaye
piyasasında güveni yok etmeye yönelik olan bir düzenlemedir.
Şimdi, Sermaye Piyasası Kanunu’nun
107’nci maddesi piyasa dolandırıcılığını düzenliyor. İki durumu piyasa
dolandırıcılığı olarak tarif eder bu madde. Birincisi; bu piyasada, örneğin
İstanbul Menkul Kıymetler Borsasında, Borsa İstanbul AŞ’de -yeni ismiyle- işlem
gören hisse senetlerinin fiyatlarını, değerlerini, bu hisse senedine ilişkin
arz ve talep işlemlerini yanıltıcı bir şekilde etkilemek amacıyla işlem
yapanlar hapis cezasıyla cezalandırılır. O borsada işlem yapan oyuncular, o
hisse senedi fiyatlarını düşürmek veya yükseltmek gibi arz ve talep
miktarlarıyla oynamak gibi yanıltıcı bir şekilde farklı, gerçeğe aykırı bir
izlenim vermek amacıyla yatırımcılara yönelik işlem yaparlarsa hapis cezasıyla
karşılaşırlar. 
İkinci bir durum daha var. Yürürlükteki
kanuna göre sermaye piyasası araçlarının yani Borsa İstanbul AŞ’deki hisse
senetlerinin -diyelim, örnek olarak onu alalım- fiyatlarını, değerlerini veya
yatırımcıların kararlarını etkilemek amacıyla yalan yanlış, gerçeğe aykırı
haber yayanlar ve bu suretle yatırımcıların kararlarını etkileyenler veya
gerçeğe aykırı rapor hazırlayanlar yine hapis cezasıyla cezalandırılır. Şimdi,
bu madde buraya bir şart ilave ediyor, bu dediğim ikinci duruma bir şart ilave
ediyor. Yani bir kimse bir halka açık şirketle ilgili, bir bankayla ilgili
yalan haber yapabilir, hiç önemli değildir diyor. Örneğin “Bir banka
batmıştır.” diyebilir birisi, hiç önemli değil. Eğer bu bankayla ilgili “Bu
banka batmıştır.” lafını eden kişi, kişiler, neyse, bu laftan dolayı bir
menfaat sağlamış ise ancak hapis cezasıyla cezalandırılır. Bu yeni ilave
ediliyor. Yürürlükteki hükümde Sermaye Piyasası Kanunu’nun bu hükmünde menfaat
sağlama şartı yok. Doğru olan bu. Menfaat sağlama şartını aradığınız zaman bu
hükmü işlemez hâle getirirsiniz. O zaman herkes bir bankayla ilgili, halka açık
bir şirketle ilgili yalan yanlış haber çıkartabilir.
Bakın, bunun bir
örneğini biz Bank Asya’yla ilgili yaşadık. Bank Asya maalesef çok sistemli bir
saldırıya maruz kaldı, çok sistemli bir saldırıya maruz kaldı. Zamanın
Başbakanı “Bu banka batmıştır.” dedi. Bir Başbakan sermaye piyasasının güven
içinde, etkin, saydam bir şekilde yürütülmesini sağlamakla görevli Hükûmetin
Başbakanı böyle bir şey söyleyemez. 
Bu banka hukuka
aykırı bir şekilde saldırıya maruz kaldı. Bankacılık Kanunu’nun 18’inci maddesinin
(5)’inci fıkrası amacına aykırı bir şekilde kullanılmak, yorumlanmak suretiyle
bu bankanın bazı hisse senetleri TMSF’ye devredildi. Bankacılık Kanunu’nun
18’inci maddesinin (5)’inci fıkrası der ki: “Bankalarda nitelikli paya yani
imtiyazlı paya sahip hissedarların kurucularda aranan şartları taşıması
şarttır.” Çok doğru bir düzenleme çünkü banka bir güven kurumudur. Birileri
imtiyazlı paylar elde etmiş ise daha sonra, bunun, kurucularda aranan şartları
taşıması şarttır. Eğer kurucularda aranan şartları kaybetmiş ise bu kişiler,
temettü dışında o hisse senedinden kaynaklanan haklarını kullanamazlar. 
Şimdi, BDDK
bilgi istiyor Bank Asya’nın bu nitelikli paya sahip ortaklarından; bir süre
veriyor, kısa bir süre, on beş gün bir ay gibi; “Bilgi verilmedi, ben de senin
paylarını TMSF’ye devrettim.” Ya, ek süre istiyor, ek süreyi ver buna, yılın
sonu, dünya kadar işlem istiyorsun, bilanço istiyorsun, kâr-zarar belgesi
istiyorsun, sicil belgesi istiyorsun. “Bana süre ver.” diyorsun. Ayrıca, bir
devlet, “‘Bana bilgi ver.’ dedim, vermedin, senin hisse senedine el koydum.”
diyemez. Senin müfettişlerin var, uzmanların var. 
Bakın, bu madde,
bütün bu hukuksuzluklara kılıf sağlamak amacıyla getiriliyor. Son derece yanlış
bir maddedir. Bir bankaya yönelik olarak bunu düşünmeyin, tüm sermaye piyasası
kurumları, halka açık bütün şirketler tehlike altındadır artık. 
İyi akşamlar
diliyorum.(CHP sıralarından alkışlar)
BAŞKAN –
Teşekkür ediyorum.
Aynı mahiyetteki
önergeleri oylarınıza sunuyorum...
MEHMET AKİF
HAMZAÇEBİ (İstanbul) – Efendim, karar yeter sayısı…
BAŞKAN – Karar
yeter sayısı arayacağım. 
Kabul edenler…
Kabul etmeyenler…
Kâtip üyeler
arasında uyuşmazlık olduğu için bir dakika süre veriyorum, elektronik cihazla
oylama yapacağız.
(Elektronik
cihazla oylama yapıldı)
BAŞKAN – Sayın milletvekilleri, karar
yeter sayısı vardır ve aynı mahiyetteki önergeler kabul edilmemiştir.
Maddeyi oylarınıza sunuyorum: Kabul
edenler... Kabul etmeyenler... Madde kabul edilmiştir.
17’nci madde üzerinde üç adet önerge
vardır, okutuyorum:
Türkiye Büyük
Millet Meclisi Başkanlığına
Görüşülmekte olan 705 sıra sayılı yasa
teklifinin, 6362 sayılı Kanunun 130 uncu maddesinin dördüncü fıkrasında
değişiklik öngören 17'nci maddesinde geçen “azami yüzde onu olmak üzere"
ibaresinin “asgari yüzde yirmisi olmak üzere" şeklinde değiştirilmesini
arz ve teklif ederiz.
 İdris Baluken Hasip
Kaplan Erol Dora
 Bingöl Şırnak Mardin
 Nazmi Gür Adil
Zozani Nursel Aydoğan
 Van Hakkâri Diyarbakır

Türkiye Büyük Millet Meclisi Başkanlığına
Görüşülmekte
olan 705 sıra sayılı Kanun Teklifinin 17. Maddesinin aşağıdaki şekilde
değiştirilmesini arz ve teklif ederiz.
 Mehmet Günal Mustafa
Kalaycı Alim Işık
 Antalya Konya Kütahya
 Mehmet Erdoğan Hasan
Hüseyin Türkoğlu Erkan Akçay
 Muğla Osmaniye Manisa
 Ali Uzunırmak
 Aydın
MADDE 17 - 6362
sayılı Kanunun 130 uncu maddesinin dördüncü fıkrası aşağıdaki şekilde
değiştirilmiştir.
“(4) 2015 yılı gelirlerinden başlamak
üzere, Kurul tarafından düzenlenen ve denetlenen borsaların ve diğer
teşkilatlanmış piyasaların, merkezî takas kurumlarının, merkezî saklama
kurumlarının ve MKK'nın faiz gelirleri hariç tüm gelirleri üzerinden, Kurul'a
son üç yılın gelirlerinin yıllık ortalaması üzerinden kaydedilmiş olan gelir
tutarlarının her yıl, Türkiye İstatistik Kurumu tarafından Türkiye geneli için
hesaplanan Tüketici Fiyat Endeksi ve Yurtiçi Üretici Fiyat Endeksinin, Aralık
ayından bir önceki yılın Aralık ayına göre değişim oranlarının aritmetik
ortalaması oranında artırılması suretiyle bulunacak tutarları Kurul bütçesine
Kurul tarafından gelir olarak kaydedilir. Bu fıkranın yürürlüğe girdiği
tarihten sonra kurulacak, fıkra kapsamındaki kurumların, kuruluşlarını takip
eden yıldan başlamak üzere, faiz gelirleri hariç tüm gelirlerinin azami yüzde
onu olmak üzere her takvim yılı için Kurulca belirlenecek oranı Kurul bütçesine
Kurul tarafından gelir olarak kaydedilir. Ancak, bu fıkraya göre yapılacak
ödemelerin zamanı ve tutarları, gelirin elde edildiği yılı izleyen takvim
yılında Kurulun nakit durumu dikkate alınarak Kurul tarafından en az otuz gün öncesinden
ilgili kurumlara bildirilir. Bir takvim yılı içinde talep edilmeyen tutarlar
izleyen yıllarda ödenecek tutara eklenir ve Kurul tarafından aynı usul ile
talep edilebilir."
Türkiye Büyük
Millet Meclisi Başkanlığına
Görüşülmekte olan 705 sıra sayılı Bazı
Kanun Ve Kanun Hükmünde Kararnamelerde Değişiklik Yapılması Hakkında Kanun
Teklifi ile Eskişehir Milletvekili Salih Koca ve Uşak Milletvekili İsmail Güneş
ile 6 Milletvekilinin; Bazı Kanun ve Kanun Hükmünde Kararnamelerde Değişiklik
Yapılmasına Dair Kanun Teklifi ile Milli Eğitim Bakanlığının Teşkilat ve
Görevleri Hakkında Kanun Hükmünde Kararnamede Değişiklik Yapılmasına Dair Kanun
Tasarısı, Manisa Milletvekili Özgür Özel'in; Kamu Kurum ve Kuruluşlarının
Ürettikleri Mal ve Hizmet Tarifeleri ile Bazı Kanunlarda Değişiklik Yapılması
Hakkında Kanunda Değişiklik Yapılmasına Dair Kanun Teklifi, Cumhuriyet Halk
Partisi Grup Başkanvekili İstanbul Milletvekili Mehmet Akif Hamzaçebi'nin;
Milli Eğitim Bakanlığının Teşkilat ve Görevleri Hakkında Kanunda Değişiklik
Yapılmasına Dair Kanun Teklifi ile Plan ve Bütçe Komisyonu Raporunun 17.
maddesinin aşağıdaki şekilde değiştirilmesini arz ve teklif ederiz.
Rahmi Aşkın Türeli Mehmet
Hilal Kaplan Müslim Sarı
 İzmir Kocaeli İstanbul
Ali Serindağ İzzet
Çetin Vahap Seçer
 Gaziantep Ankara Mersin
 Bülent Kuşoğlu
 Ankara
MADDE 17- 6362 sayılı Kanunun 130 uncu
maddesinin dördüncü fıkrası aşağıdaki şekilde değiştirilmiştir.
"(4) 2015
yılı gelirlerinden başlamak üzere, Kurul tarafından düzenlenen ve denetlenen
borsaların ve diğer teşkilatlanmış piyasaların, merkezî takas kurumlarının,
merkezî saklama kurumlarının ve MKK'nın faiz gelirleri hariç tüm gelirleri üzerinden,
Kurul'a 2014 yılı gelirleri üzerinden kaydedilmiş olan gelir tutarlarının her
yıl, Türkiye İstatistik Kurumu tarafından Türkiye geneli için hesaplanan
Tüketici Fiyat Endeksi ve Yurtiçi Üretici Fiyat Endeksinin, Aralık ayından bir
önceki yılın Aralık ayına göre değişim oranlarının aritmetik ortalaması
oranında artırılması suretiyle bulunacak tutarları Kurul bütçesine Kurul
tarafından gelir olarak kaydedilir. Bu fıkranın yürürlüğe girdiği tarihten
sonra kurulacak, fıkra kapsamındaki kurumların, kuruluşlarını takip eden yıldan
başlamak üzere, faiz gelirleri hariç tüm gelirlerinin azami yüzde onu olmak
üzere her takvim yılı için Kurulca belirlenecek oranı Kurul bütçesine Kurul
tarafından gelir olarak kaydedilir. Ancak, bu fıkraya göre yapılacak ödemelerin
zamanı ve tutarları, gelirin elde edildiği yılı izleyen takvim yılında Kurul'un
nakit durumu dikkate alınarak Kurul tarafından en az otuz gün öncesinden ilgili
kurumlara bildirilir. Bir takvim yılı içinde talep edilmeyen tutarlar izleyen
yıllarda ödenecek tutara eklenir ve Kurul tarafından aynı usul ile talep
edilebilir."
BAŞKAN – Komisyon önergeye katılıyor
mu?
PLAN VE BÜTÇE KOMİSYONU SÖZCÜSÜ VEDAT
DEMİRÖZ (Bitlis) – Katılmıyoruz Sayın Başkanım.
BAŞKAN – Hükûmet katılıyor mu?
BİLİM, SANAYİ VE TEKNOLOJİ BAKANI
FİKRİ IŞIK (Kocaeli) – Katılmıyoruz Sayın Başkan.
BAŞKAN – Önerge üzerinde söz isteyen
Bülent Kuşoğlu, Ankara Milletvekili.
Buyurun Sayın Kuşoğlu.
BÜLENT KUŞOĞLU (Ankara) – Sayın
Başkan, değerli arkadaşlarım; 705 sıra sayılı Teklif’in 17’nci maddesi üzerinde
söz aldım ama bu madde basit bir madde, üzerinde pek tartışılmasına gerek yok.
Kurulun bütçesine kendisiyle ilgili kuruluşlardan yapılacak katkıyı, gelirleri
tarif ediyor. Aslında bütünü üzerinde bu teklifin yaptığım konuşma sırasında da
çok yanlış işler yapıldığını, yanlış maddeler getirildiğini anlatmıştım. Dün
gece çıkardığımız maddelerden bir tanesi de sigortacılıkla ilgiliydi ve
alelacele düzenlenmişti, tartışılmadan gelmişti, Türk sigortacılığı için büyük
bir sıkıntı getirebilecek bir maddeydi. Allah’tan çıkarıldı. Maalesef buna
benzer yanlışlıklar yapıyoruz.
Değerli arkadaşlarım, bu konu
üzerinde değil ama bugün tartışmakta olduğumuz bir konu üzerinde de söz aldım, bunu
dile getireceğim.
Demin benim sorduğum, bugünkü PKK’yla
olan çatışmayı ve çözüm süreciyle ilgili gelişmeleri, Başbakan Yardımcısının
yaptığı açıklamaların ne anlama geldiğini ve o arada, yine, Milliyetçi Hareket
Partisine mensup arkadaşların sorduğu bir soruya Sayın Bakanın verdiği
cevapları değerlendirmek istiyorum.
Sayın Bakanın vatanseverliğinden
kimsenin şüphesi yok. Yalnız çok skandal bir cevap verdi. Şöyle, adalarla
ilgili olarak diyor ki: “Evet, burası, Lozan’a göre bizim toprağımızdır ama
fiilî bir durum vardır.” Bakın, bu olmadı. Burada sizlerin de, başta iktidar
partisine mensup milletvekilleri olarak, hemen, bununla ilgili… Madem fiilî bir
durum var, biz muhalefet olarak hazırız gerekeni yapmaya, gereken desteği
vermeye; ne gerekiyorsa yapmamız lazım. Madem fiilî bir durum var bizim
egemenlik hakkımızın olduğu bir alana, toprağa, o zaman skandal bir durum var
demektir. Nasıl gerekeni yapmayız ya? Böyle bir şey olabilir mi? Hepimizin bunu
konuşması lazım her şeyden önce. 
Sayın Bostancı, bu konu çok önemli bir
konu hemen gündeme getirilmesi gereken. Bakın, bugün, Suriye’de bir fiilî işgal
var. Suriye Hükûmeti o fiilî işgale, IŞİD’e herhangi bir şey yapamıyor ya da
diğer unsurlara. Niye? Gücü yetmiyor. Peki, bizim de mi gücümüz yetmiyor?
Egemenliğimizde olan topraklar bir karış da olsa kilometrelerce olsa da fark
etmez.
“Evet, bizim egemenlik hakkımız var
orada uluslararası hukuka göre, Lozan’a göre ama bir fiilî durum var.” diyor
Sayın Bakan. Çok kötü, çok skandal bir durum. Yani o zaman bizim askerî
gücümüz, Türk Silahlı Kuvvetlerinin gücü buraya yetmiyor mu? Bizim gücümüz
buraya yetmiyor mu?
Bu millî bir davaysa -öyle söyledi, dış
işleri hükûmetlerin değil devletin politikasını gerektirir- evet, o zaman
muhalefetiyle iktidarıyla beraber ne gerekiyorsa yapalım. Böyle bir şey olamaz.
Böyle bir skandal olamaz. Çok büyük bir yanlışlıktır bu. Bunun burada
düzeltilmesi lazım. Fiilî bir durumu madem Sayın Bakan, cumhuriyetin bir bakanı
kabul ediyor, “Fiilî bir durum var, topraklarımız işgal edilmiştir. Egemenlik
hakkı bizde olan topraklar işgal edilmiştir.” diyorsa gerekeni yapmamız lazım. 
Çok üzüldüm. Böyle bir durum hepimizi
üzmesi gereken bir durumdur arkadaşlar. Bakın, Sayın Bakanın yurtseverliğinden
de şüphe etmiyorum ama çok kötü, çok skandal bir durum var. Olamaz böyle bir
şey. Bizim askerî gücümüz yetmiyor mu buna cevap vermeye, bu fiilî durumu
ortadan kaldırmaya cevap vermiyor mu? Biz geçmişte oradaki Kardak Kayalıkları
için mücadele etmişiz, savaşı göze almışız. Nasıl böyle bir şey yapabiliriz?
Nedir bunun gerekçesi? Yani, ya askerî gücümüz buna yetmiyor ya da bir başka
şekilde bir başka güç buna izin vermiyor. Her hâlükârda çok skandal bir durum
var demektir, çok büyük bir sıkıntı var demektir. Bunu Sayın Bakanın burada
izah etmesi gerekir ya da bir başka Hükûmet temsilcisinin izah etmesi gerekir.
Hakikaten her şeyden önemli bir konu.
Diğer konu da, ben bugün Genelkurmayın
bir açıklamasını sordum. PKK’yla ilgili bir çatışmadan söz ediyor. Zaten Sayın
Bakan da onunla ilgili “Evet, böyle bir şey var, her zaman oluyor.” gibi bir
cevap verdi ama o da olmaz yani bunun detayının anlatılması lazım. “Çözüm
süreciyle ilgili bir sıkıntı mı var?” diyorum. Sayın Başbakan Yardımcısı çok
önemli bir açıklamada bulunuyor: “Çözüm sürecinde önemli bir aşamada olduğumuzu
biliyorsunuz. Sayın Demirtaş’ın ve Kandil’in geçen hafta yapmış olduğu
açıklamalar sürecin ruhuna uymuyor. Gelinen aşamanın hassasiyetlerine uygun
düşmemiştir, âdeta süreci zehirlemiştir, iklimi bozmuştur. Cumhurbaşkanımız da
bu sürecin mimarıdır.” Onun açıklamaları öyle olmuştur ama “mimarıdır” diyor.
Burada da açıklanması gereken bir durum var. Bütün bunlar hemen bu gece
değerlendirilmesi gereken hususlardır.
Bu vesileyle herkese teşekkür ediyorum,
saygılar sunuyorum. (CHP sıralarından alkışlar)
BAŞKAN – Teşekkür ediyorum.
Önergeyi oylarınıza sunuyorum: Kabul
edenler… Kabul etmeyenler… Önerge kabul edilmemiştir.
Diğer önergeyi okutuyorum:
Türkiye Büyük
Millet Meclisi Başkanlığına
Görüşülmekte olan 705 sıra sayılı Kanun
Teklifinin 17. Maddesinin aşağıdaki şekilde değiştirilmesini arz ve teklif
ederiz.
MADDE 17 - 6362 sayılı Kanunun 130 uncu
maddesinin dördüncü fıkrası aşağıdaki şekilde değiştirilmiştir.
“(4) 2015 yılı gelirlerinden başlamak
üzere, Kurul tarafından düzenlenen ve denetlenen borsaların ve diğer
teşkilatlanmış piyasaların, merkezî takas kurumlarının, merkezî saklama
kurumlarının ve MKK'nın faiz gelirleri hariç tüm gelirleri üzerinden, Kurul'a
son üç yılın gelirlerinin yıllık ortalaması üzerinden kaydedilmiş olan gelir
tutarlarının her yıl, Türkiye İstatistik Kurumu tarafından Türkiye geneli için
hesaplanan Tüketici Fiyat Endeksi ve Yurtiçi Üretici Fiyat Endeksinin, Aralık
ayından bir önceki yılın Aralık ayına göre değişim oranlarının aritmetik
ortalaması oranında artırılması suretiyle bulunacak tutarları Kurul bütçesine
Kurul tarafından gelir olarak kaydedilir. Bu fıkranın yürürlüğe girdiği
tarihten sonra kurulacak, fıkra kapsamındaki kurumların, kuruluşlarını takip
eden yıldan başlamak üzere, faiz gelirleri hariç tüm gelirlerinin azami yüzde
onu olmak üzere her takvim yılı için Kurulca belirlenecek oranı Kurul bütçesine
Kurul tarafından gelir olarak kaydedilir. Ancak, bu fıkraya göre yapılacak
ödemelerin zamanı ve tutarları, gelirin elde edildiği yılı izleyen takvim
yılında Kurulun nakit durumu dikkate alınarak Kurul tarafından en az otuz gün
öncesinden ilgili kurumlara bildirilir. Bir takvim yılı içinde talep edilmeyen
tutarlar izleyen yıllarda ödenecek tutara eklenir ve Kurul tarafından aynı usul
ile talep edilebilir."
Ali Uzunırmak
(Aydın) ve arkadaşları
BAŞKAN – Komisyon önergeye katılıyor
mu?
PLAN VE BÜTÇE KOMİSYONU SÖZCÜSÜ VEDAT
DEMİRÖZ (Bitlis) – Katılmıyoruz Sayın Başkan.
BAŞKAN – Hükûmet katılıyor mu?
BİLİM, SANAYİ VE TEKNOLOJİ BAKANI FİKRİ
IŞIK (Kocaeli) – Katılmıyoruz Sayın Başkanım.
BAŞKAN – Önerge üzerinde söz isteyen
Ali Uzunırmak, Aydın Milletvekili.
Buyurun Sayın Uzunırmak.
ALİ UZUNIRMAK (Aydın) – Sayın Başkan,
çok teşekkür ediyorum.
Yüce Meclisteki her kanun, mutlaka çok
önemlidir ama burada biraz önce cereyan eden olay, devletin hayatiyetini
ilgilendiren bir konudur. Dış politika ülkenin en önemli politikasıdır. 
Değerli arkadaşlar, dış politikanın
bazı temel kuralları vardır, temel amaçları vardır. Eğer bu amaçlara ve temel
kurallara uygun dış politikayı yürütmezseniz ülkenin bekası söz konusu olur.
Dolayısıyla, hemen burada, kısacık, bazı başlıklar altında bazı temel kuralları
ve amaçları sizlerle paylaşmak istiyorum ve bir sıygaya çekmelerini, Hükûmetin
kendi nefsini bir sıygaya çekmesini ben rica ediyorum. 
Hükûmetin büyüsü bozulmuştur.
Konjonktürel olarak iç dinamiklerdeki ve dış dinamiklerdeki gelişmeler artık
Hükûmetin konjonktürel geldiği, kendi inisiyatifinde yönetmediği hadiselerin
gemiyi denizde yüzdüremez hâle geldiğini ortaya çıkarmıştır. Bozulan bu
konjonktürde Türkiye ne yapmalıdır? 
Değerli arkadaşlar, dış politikanın
temel kurallarından birincisi, her ülke, önce kendi çıkarlarını korur, kendi
çıkarları için politika yapar. Peki, bugün Türkiye kendi çıkarlarını
koruyabiliyor mu? Sayın Bakanın burada verdiği cevaplardan bunu analiz
edebiliriz. 
İki: Başka ülkelerin iç işlerine
karışılmaz. Türkiye, başka ülkelerin iç işlerine karışıyor mu? Ortada,
karışmaya devam ediyor ve karışageldi. Bu Hükûmet zamanında bu zirve yaptı.
Üç: Politika, dış politik başarılar iç
politikaya kullanılmaz. Peki, Hükûmet bunu yapıyor mu? Hep yapageldi, hep
yapmaya devam ediyor. Peki, dış politikada içeride azami ittifak aranır mı?
Aranır. İşte Hükûmetin yapmadığı bu. Çünkü dış politikadaki başarıyı güya
kendine mal etmek için iç politikada hiçbir zaman kendisi azami ittifakı
aramıyor. 
Değerli arkadaşlar, dış politikanın
amaçları açısından belli başlıklar altında analiz ettiğimizde hayati amaçlar
vardır, beka sorunu vardır ve amaçlar kısa, orta, uzun vadede planlanır. 
Kısa vadedeki amaçlar, en önemli
olarak, varlığını sürdürme meselesidir. Güvenlik amacı bunların en başında
gelir; hem iç güvenlik açısından hem dış güvenlik tehditleri açısından en
önemli amaç, politikada, dış politikada devletin güvenliği, güvenlik amacıdır.
Peki, Türkiye’de devletin güvenlik amacıyla ilgili sosyolojik, tarihî, felsefi,
ekonomik olarak gelişen hadiseler acaba uygun yönetiliyor mu? Bunu iddia
edemeyiz. 
İkinci amaç refah amacıdır. Kendi
milletini daha müreffeh yaşatmak için ülke dış politikalarını geliştirir ve bu
amaçlı dış politika meydana getirir ve yönetir. 
Üçüncüsü ve en önemlilerinden birisi
saygınlık amacıdır. Bir ülkenin eğer saygınlığı yok oluyorsa, o ülkenin,
bekasını, menfaatlerini koruyarak sürdürebilmesi mümkün değildir, çıkarlarını
koruyamaz. Peki, bugün Süleyman Şah Saygı Karakolu’ndan tutun, Sayın Bakanın
verdiği cevap, “Adalarda fiilî bir durum var.” diyor ve bu fiilî durum ne zaman
başladı, ne oldu, ne tedbir alındı, ne yapıldı? Hiçbir cevap yok ve bu fiilî
durumu âdeta olağan gören bir anlayış içerisinde Türkiye Büyük Millet Meclisine
sunmaya çalışıyor. Türkiye, saygınlığını kaybediyor, hem ekonomik çevrelerde
hem siyasi çevrelerde, uluslararası platformlarda günden güne saygınlığını kaybediyor.
Sayın Cumhurbaşkanının çıkışları, Hükûmetin dengesiz davranışları bunun en
birincil sebebini oluşturmaktadır değerli arkadaşlar. Yetki karmaşası vardır
bugün Türkiye’yi yöneten güçte. 
Dördüncü önemli amaç özerkliktir.
Özerklik amacı vazgeçilmez bir unsurdur. Çünkü siz birtakım ittifaklara
girebilirsiniz, ittifaklardan doğan sorumlulukları yerine getirmek, özerkliği
çiğnemek anlamına gelmez, saygınlığınızı yitirmez ama siz uluslararası arenada
günden güne yalnızlaşırsanız, özerkliğiniz de elden gider, politika üretmeniz,
saygınlığınız da elden gider. Bugün Süleyman Şah Saygı Karakolu operasyonu,
Türkiye’nin saygınlığını yerle bir etmiştir. İç politikada da eğer böyle bir
hülya görmüyorsa arkadaşlar, doğru değerlendiriyorlarsa saygınlığımız orada da
kaybolmuştur. İçerideki PKK, dışarıdaki YPG, yaptığı açıklamalarla ortak
birtakım konuların değerlendirildiğini söylemektedir.
(Mikrofon otomatik cihaz tarafından
kapatıldı)
ALİ UZUNIRMAK (Devamla) – Bunlar çok
kahredici açıklamalardır. Bütün bu açıklamaları Hükûmetin doğru değerlendirmesi
lazım. Türkiye, günden güne büyüsü bozulmuş, en tepeden devleti yöneten
Hükûmete varıncaya kadar bir yetki karmaşası içerisinde saygınlığını yitiren,
özerklikten âdeta tavizlerin verildiği bir yöne doğru yol almaktadır.
Hepinize teşekkür ediyorum. (MHP
sıralarından alkışlar)
BAŞKAN – Teşekkür ediyorum Sayın
Uzunırmak.
Önergeyi oylarınıza sunuyorum: Kabul
edenler… Kabul etmeyenler… Önerge kabul edilmemiştir.
Diğer önergeyi okutuyorum:
Türkiye Büyük
Millet Meclisi Başkanlığına
Görüşülmekte olan 705 sıra sayılı yasa
teklifinin, 6362 sayılı Kanunun 130 uncu maddesinin dördüncü fıkrasında
değişiklik öngören 17'nci maddesinde geçen “azami yüzde onu olmak üzere"
ibaresinin “asgari yüzde yirmisi olmak üzere" şeklinde değiştirilmesini
arz ve teklif ederiz.
Nursel Aydoğan
(Diyarbakır) ve arkadaşları
BAŞKAN – Komisyon önergeye katılıyor
mu?
PLAN VE BÜTÇE KOMİSYONU SÖZCÜSÜ VEDAT
DEMİRÖZ (Bitlis) – Katılmıyoruz Sayın Başkan.
BAŞKAN – Hükûmet katılıyor mu?
BİLİM, SANAYİ VE TEKNOLOJİ BAKANI FİKRİ
IŞIK (Kocaeli) – Katılmıyoruz Sayın Başkan.
BAŞKAN – Önerge üzerinde söz isteyen
Nursel Aydoğan, Diyarbakır Milletvekili.
Buyurun Sayın Aydoğan.(HDP sıralarından
alkışlar)
NURSEL AYDOĞAN (Diyarbakır) – Sayın
Başkan, değerli milletvekilleri; öncelikle hepinizi saygıyla selamlıyorum.
Görüşmekte olduğumuz yasa kapsamında çeyiz hesabı, doğum yardımı, çocuk yardımı
ve toplu konut yardımıyla ilgili görüşlerimi ifade etmek istiyorum. 
Doğrusu, basında çeyiz yardımıyla
ilgili haberler çıkınca kişisel olarak ben de meraklandım bu iş nasıl olacak
diye ama daha sonra yasanın kapsamını öğrenince pratik yaşamda ve hayatta bunun
bir karşılığı olmadığını anlamış olduk. Yani, düşünün, bir gençsiniz, evlenmek
için bankaya önce üç yıl süreyle para yatıracaksınız, sonra 27 yaşınızı aşmadan
evlenmeye çalışacaksınız ve kendinize bir eş bulacaksınız bu arada. Eğer bir eş
bulmuşsanız 27 yaşına kadar, yatırdığınız paranın yüzde 20’sini ve 5 bin lirayı
geçmemek üzere de bir yardım alacaksınız. Doğrusu, bu iş biraz zor, eş bulmak
da o kadar kolay bir şey değil. Eş bulamayanlar, bu parayı nasıl alacaklar?
Yani, o başka bir mesele. Diyelim ki 5 bin lirayı mutlaka almak isteyen bir
gencimiz, kadın ya da erkek fark etmez, alelacele evlenecek, ondan sonra da 10
milyon, 20 milyon verip geçinemediği için bu sefer de eşinden ayrılmaya
çalışacak. O nedenle, pratik yaşamda çok fazla karşılığı yok. 
Bunun yanında, tabii ki Türkiye’de
işsizlik çok yüksek. Mesela, diyelim bölgemizde, Diyarbakır’da, Siirt’te,
Batman’da, Şırnak’ta yüzde 18-20 civarında bir işsizlik var, Türkiye genelinde
de 11-12 civarında bir işsizlik var. Bu kadar yoğun işsizliğin olduğu bir
ülkede üç yıl boyunca bankaya evlenmek için para yatıracak genç bulmak herhâlde
zor olacak. 
Bir de, tabii,
kadın arkadaşlar açısından önemli bir durum var. Kadın istihdamı ülkemizde
zaten çok düşük. Kadın arkadaşlar bu parayı nasıl bulacaklar? Nasıl bankaya
yatıracaklar? Ailelerin bu konuda onlara mutlaka destek vermesi lazım. Bu
desteği alabilecekler mi? Bu da farklı bir durum. Tabii ki üniversite mezunları
belki bu işten yararlanabilir diyeceğiz ama üniversite mezunlarının da ezici
çoğunluğunun işsiz olduğunu, kapıda bekleyen 200-300 bin civarında öğretmen
olduğunu da düşünürsek bu yasanın pratik anlamda bir karşılığının olmadığını
anlarız. 
Çocuk yardımı
artırılıyor. Tabii, eğer çocuk yardımı hakikaten çocukların daha iyi bakımı
için artırılıyor olsa, bu, elbette sevindirici bir şey. Ama bu kanunda
sevindirici bir şey var, o da çocuk yardımının direkt anneye verilecek olması
ve bunun da kanun kapsamında yazılıyor olması, bu, güzel ama bizim düşündüğümüz
şu: Hem çeyiz yardımının hem de çocuk yardımının artırılmasının altında yatan
neden, istatistiklerle, Türkiye’de yaşlanmakta olan nüfusun artırılmasına
yönelik ama bu tip tedbirlerle artırılır mı? Artırılamaz çünkü Türkiye’de artık
kapitalizm hâkim, kapitalizmin liberalist politikaları hâkim. Liberalizm de
biliyorsunuz bireycilik demektir. Artık tıpkı Avrupa’daki gibi Türkiye’de de
liberal politikaların etkisiyle yetişen gençler “Dünyaya bir kere geldik, bir
daha gelmeyeceğimize göre, işte, çocuk yapmak, büyütmek, yetiştirmek
istemiyoruz.” diyorlar. Dolayısıyla, bu politikalar yani neoliberal politikalar
ülkemizde hâkim olduğu müddetçe, bunların da gençlerin üzerinde etkisi olduğu
müddetçe bu tip yardımların bir etkisi olmayacağını da ben ifade etmek
istiyorum. 
Tabii ki konut
yardımıyla ilgili olarak da aynı mesele. Üç yıl, yoksul bir kişi sistemde
kalacak, üç yıldan sonra kendine ev almak istediğinde 15 bin lira gibi ya da
yatırdığı paranın yüzde 20’si gibi bir yardım yapılacak. Ülkemizde 5-10 milyon
civarında asgari ücretle geçinen bir kitle olduğunu düşünürsek konut yardımının
da pratik yaşamda bir geçerliliğinin olmadığını hep birlikte göreceğiz. 
Dolayısıyla,
çıkarılan bu 3 kanun da biraz da yaklaşan seçimler nedeniyle ve biraz popülist
politikalarla oy yükseltmeye dayalı çıkarılan kanunlardır diyorum.
Hepinizi
saygıyla selamlıyorum. (HDP sıralarından alkışlar) 
BAŞKAN –
Teşekkür ediyorum. 
Önergeyi oylarınıza sunuyorum…
HAYDAR AKAR (Kocaeli) – Karar yeter
sayısı istiyorum.
BAŞKAN - Kabul edenler… Kabul
etmeyenler…
Arayacağım.
Karar yeter sayısı yoktur.
Birleşime beş dakika ara veriyorum.
Kapanma Saati:
23.45 
YEDİNCİ OTURUM
Açılma Saati:
23.52
BAŞKAN: Başkan
Vekili Sadık YAKUT
KÂTİP ÜYELER:
Fehmi KÜPÇÜ (Bolu), Bayram ÖZÇELİK (Burdur)
-----0-----
BAŞKAN – Sayın
milletvekilleri, Türkiye Büyük Millet Meclisinin 83’üncü Birleşiminin Yedinci
Oturumunu açıyorum.
705 sıra sayılı Kanun Teklifi’nin
17’nci maddesi üzerindeki Diyarbakır Milletvekili Nursel Aydoğan ve
arkadaşlarının önergesinin oylanmasında karar yeter sayısı bulunamamıştı. Şimdi
önergeyi tekrar oylarınıza sunacağım ve karar yeter sayısı arayacağım.
Kabul edenler… Kabul etmeyenler…
Kâtip üyeler arasında anlaşmazlık var,
elektronik cihazla oylama yapacağız.
Bir dakika süre veriyorum.
(Elektronik cihazla oylama yapıldı)
BAŞKAN – Sayın milletvekilleri, karar
yeter sayısı vardır, önerge kabul edilmemiştir. 
Maddeyi oylarınıza sunuyorum: Kabul
edenler… Kabul etmeyenler… Madde kabul edilmiştir. 
18’inci madde üzerinde üç adet önerge
vardır, okutuyorum: 
Türkiye Büyük Millet Meclisi Başkanlığına
Görüşülmekte olan 705 sıra sayılı Kanun
Teklifinin 18. Maddesinin aşağıdaki şekilde değiştirilmesini arz ve teklif
ederiz.
Mehmet Günal  Mustafa
Kalaycı Alim Işık
 Antalya  Konya Kütahya
Hasan Hüseyin Türkoğlu Ahmet Kenan
Tanrıkulu  Erkan Akçay 
 Osmaniye   İzmir Manisa

 Mehmet Erdoğan
 Muğla
MADDE 18 - 20/6/2013 tarihli ve 6493
sayılı Ödeme ve Menkul Kıymet Mutabakat Sistemleri, Ödeme Hizmetleri ve
Elektronik Para Kuruluşları Hakkında Kanunun 23 üncü maddesinin birinci fıkrası
aşağıdaki şekilde değiştirilmiştir.
"(1) Sistem işleticisi, ödeme
kuruluşu ve elektronik para kuruluşu bu Kanunda yer alan hususlar ile ilgili
belgeleri ve kayıtları en az on yıl süreyle güvenli ve istenildiği an erişime
imkân sağlayacak şekilde yurt içinde saklar. Sistem işleticisinin
faaliyetlerini yürütmede kullandığı bilgi sistemleri ve bunların yedekleri de
yurt içinde tutulur. Ödeme kuruluşu ve elektronik para kuruluşunun
faaliyetlerini yürütmede kullandıkları bilgi sistemlerine ilişkin usul ve
esaslar Türkiye Cumhuriyet Merkez Bankası ve Kurul tarafından belirlenir."
Türkiye Büyük
Millet Meclisi Başkanlığına
Görüşülmekte olan 705 sıra sayılı Bazı
Kanun Ve Kanun Hükmünde Kararnamelerde Değişiklik Yapılması Hakkında Kanun
Teklifi ile Eskişehir Milletvekili Salih Koca ve Uşak Milletvekili İsmail Güneş
ile 6 Milletvekilinin; Bazı Kanun ve Kanun Hükmünde Kararnamelerde Değişiklik
Yapılmasına Dair Kanun Teklifi ile Milli Eğitim Bakanlığının Teşkilat ve
Görevleri Hakkında Kanun Hükmünde Kararnamede Değişiklik Yapılmasına Dair Kanun
Tasarısı, Manisa Milletvekili Özgür Özel'in; Kamu Kurum ve Kuruluşlarının
Ürettikleri Mal ve Hizmet Tarifeleri ile Bazı Kanunlarda Değişiklik Yapılması
Hakkında Kanunda Değişiklik Yapılmasına Dair Kanun Teklifi, Cumhuriyet Halk
Partisi Grup Başkanvekili İstanbul Milletvekili Mehmet Akif Hamzaçebi'nin;
Milli Eğitim Bakanlığının Teşkilat ve Görevleri Hakkında Kanunda Değişiklik
Yapılmasına Dair Kanun Teklifi ile Plan ve Bütçe Komisyonu Raporunun 18.
maddesinin aşağıdaki şekilde değiştirilmesini arz ve teklif ederiz.
Rahmi Aşkın Türeli Mehmet
Hilal Kaplan Müslim Sarı
 İzmir Kocaeli İstanbul
Ali Serindağ İzzet
Çetin Vahap Seçer
 Gaziantep Ankara Mersin
 Mehmet Şeker 
 Gaziantep
MADDE 18 - 20/6/2013 tarihli ve 6493 sayılı Ödeme ve Menkul
Kıymet Mutabakat Sistemleri, Ödeme Hizmetleri ve Elektronik Para Kuruluşları
Hakkında Kanunun 23 üncü maddesinin birinci fıkrası aşağıdaki şekilde
değiştirilmiştir.
“(1) Sistem işleticisi, ödeme kuruluşu
ve elektronik para kuruluşu bu Kanunda yer alan hususlar ile ilgili belgeleri
ve kayıtları en az on yıl süreyle güvenli ve istenildiği an erişime imkân
sağlayacak şekilde yurt içinde saklar. Sistem işleticisinin faaliyetlerini
yürütmede kullandığı bilgi sistemleri ve bunların yedekleri de yurt içinde
tutulur. Ödeme kuruluşu ve elektronik para kuruluşunun faaliyetlerini yürütmede
kullandıkları bilgi sistemlerine ilişkin usul ve esaslar Kurul tarafından
belirlenir.”
Türkiye Büyük
Millet Meclisi Başkanlığına
Görüşülmekte olan 705 sıra sayılı yasa
teklifinin 20/6/2013 tarihli ve 6493 sayılı Ödeme ve Menkul Kıymet Mutabakat
Sistemleri, Ödeme Hizmetleri ve Elektronik Para Kuruluşları Hakkında Kanunun
23'üncü maddesinin birinci fıkrasında değişiklik öngören 18'inci maddesinin
teklif metninden çıkarılmasını arz ve teklif ederiz.
 İdris Baluken  Erol
Dora  Adil Zozani
 Bingöl  Mardin
 Hakkâri
 Nazmi Gür  Esat
Canan
 Van Hakkâri

BAŞKAN – Komisyon önergeye katılıyor
mu?
PLAN VE BÜTÇE KOMİSYONU SÖZCÜSÜ FATİH
ŞAHİN (Ankara) – Katılmıyoruz Sayın Başkanım.
BAŞKAN – Hükûmet katılıyor mu?
BİLİM, SANAYİ VE TEKNOLOJİ BAKANI
FİKRİ IŞIK (Kocaeli) – Katılmıyoruz Sayın Başkanım.
BAŞKAN – Gerekçeyi okutuyorum:
Gerekçe:
Merkez Bankasının yetkisi ve uzmanlığı
altında olan konular BDDK alanına da dâhil edilmektedir. Bu konuda uzmanlaşmış
MB'nin yetkilerinin benzeri bir yetkisi BDDK'ya vermek büyük sorunlar ortaya
çıkarabilecektir. Değişiklik ile bu sorunların giderilmesi amaçlanmıştır.
BAŞKAN – Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Diğer önergeyi
okutuyorum. 
Türkiye Büyük Millet Meclisi Başkanlığına
Görüşülmekte
olan 705 sıra sayılı Bazı Kanun Ve Kanun Hükmünde Kararnamelerde Değişiklik
Yapılması Hakkında Kanun Teklifi ile Eskişehir Milletvekili Salih Koca ve Uşak
Milletvekili İsmail Güneş ile 6 Milletvekilinin; Bazı Kanun ve Kanun Hükmünde
Kararnamelerde Değişiklik Yapılmasına Dair Kanun Teklifi ile Milli Eğitim
Bakanlığının Teşkilat ve Görevleri Hakkında Kanun Hükmünde Kararnamede
Değişiklik Yapılmasına Dair Kanun Tasarısı, Manisa Milletvekili Özgür Özel'in;
Kamu Kurum ve Kuruluşlarının Ürettikleri Mal ve Hizmet Tarifeleri ile Bazı
Kanunlarda Değişiklik Yapılması Hakkında Kanunda Değişiklik Yapılmasına Dair
Kanun Teklifi, Cumhuriyet Halk Partisi Grup Başkanvekili İstanbul Milletvekili
Mehmet Akif Hamzaçebi'nin; Milli Eğitim Bakanlığının Teşkilat ve Görevleri
Hakkında Kanunda Değişiklik Yapılmasına Dair Kanun Teklifi ile Plan ve Bütçe
Komisyonu Raporunun 18. Maddesinin aşağıdaki şekilde değiştirilmesini arz ve
teklif ederiz. 
Rahmi Aşkın Türeli (İzmir) ve arkadaşları
MADDE 18 - 20/6/2013 tarihli ve 6493
sayılı Ödeme ve Menkul Kıymet Mutabakat Sistemleri, Ödeme Hizmetleri ve
Elektronik Para Kuruluşları Hakkında Kanunun 23 üncü maddesinin birinci fıkrası
aşağıdaki şekilde değiştirilmiştir.
"(1) Sistem
işleticisi, ödeme kuruluşu ve elektronik para kuruluşu bu Kanunda yer alan
hususlar ile ilgili belgeleri ve kayıtları en az on yıl süreyle güvenli ve istenildiği
an erişime imkân sağlayacak şekilde yurt içinde saklar. Sistem işleticisinin
faaliyetlerini yürütmede kullandığı bilgi sistemleri ve bunların yedekleri de
yurt içinde tutulur. Ödeme kuruluşu ve elektronik para kuruluşunun
faaliyetlerini yürütmede kullandıkları bilgi sistemlerine ilişkin usul ve
esaslar Kurul tarafından belirlenir."
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ FATİH ŞAHİN (Ankara) – Katılmıyoruz Sayın Başkanım. 
BAŞKAN – Hükûmet
katılıyor mu?
BİLİM, SANAYİ VE
TEKNOLOJİ BAKANI FİKRİ IŞIK (Kocaeli) – Katılmıyoruz Sayın Başkan. 
BAŞKAN – Önerge
üzerinde söz isteyen Mehmet Şeker, Gaziantep Milletvekili. 
Buyurun Sayın
Şeker. (CHP sıralarından alkışlar) 
MEHMET ŞEKER
(Gaziantep) – Teşekkür ederim. 
Sayın Başkan, değerli milletvekili
arkadaşlarım; gene bir torba yasa... Bu Meclis, maalesef bir kanun fabrikası
oldu. Milletvekili olduğumuz günden beri yüzlerce kanun çıkardık,
değiştiriyoruz, tekrar çıkarıyoruz. Seçim öncesi birtakım yerlere mesaj vermek
için kanunlar düzenliyoruz, çıkarıyoruz ama maalesef, toplumu eğitemiyorsanız,
toplumdaki çıkarttığınız kanunları uygulayan kanun uygulayıcılarını
yetiştiremiyorsanız çıkardığınız kanunların da çok büyük bir etkisi olmuyor.
Ben ilk milletvekili olduğum zaman yine
bu kürsüden de konuşmuştum ve o zaman da bazı tekliflerde bulundum. Özellikle
şunu söylemiştim: Bakın televizyonlarda ilaçlar satılıyor. Birisi çıkıyor “Şu
ilaç şu hastalığa iyi gelir.” diyor. Bir başka kişi çıkıyor, bazı gıdaların
bazı hastalıklara iyi geldiğini anlatıyor. Bunlarla ilgili bir yaptırım
uygulayamıyorsunuz. Kanunda var aslında, kanunda her şey var ama
denetleyemezseniz ve uygulayamazsanız maalesef bunlarla başa çıkmanız da mümkün
olmaz. En son Sayın Bakan bir açıklama yaptı, dedi ki: “Bu bal satışlarını
yasakladık. Bütün bu televizyonlarda ilanı yapılan balların hepsi sahtedir.”
Peki, dört yıldır vatandaşın yediği bu balda ne vardı değerli arkadaşlar?
İçinde nişasta bazlı glikoz vardı. Nişasta bazlı glikoz nişastadan elde edilen
ucuz bir şeker ama maalesef obeziteye ve kansere sebebiyet veriyor, kronik
hastalıkların önünü açan bir gıda maddesi. 
Peki, buraya nasıl geldik?
Denetlemediğimiz için. İstediğiniz kanunu çıkartın, eğer denetleyemiyorsanız,
etkili bir denetim yapamıyorsanız maalesef sonucunda çok da başarılı bir şey
yapma şansınız olmuyor. Bunları burada bahsediyoruz, konuşuyoruz ama toplumun,
karşıdaki insanların oyunu alabilmek için seçim zamanları birtakım şeyleri
gündeme getiriyoruz ve gündeme getirdiğimiz kanunların da çok da arkasına
aslında düşmüyoruz. Çeyiz parası diyoruz, vatandaşın evlenme zamanına
karışıyoruz, “Şu kadar para yatırırsan, yüzde 20’sini şu kadar bankaya
koyarsan, şu yaşa kadar da evlenmezsen…” diye birtakım maddeler koyuyoruz. Hani
evlenme ile ölümün zamanı belirliydi? Onların, nasıl olursa, bir zamanı var,
bir saati var ve olacak. Sizin orada, kanunda koyduğunuz 27 yaşı mı bekleyecek?
Bankadaki paranın yüzde 20’sinin tamamlanmasını mı bekleyecek? Bunlar
uygulanması mümkün olmayan şeyler. Sadece konuşuyoruz, sadece bunları
yazıyoruz, çiziyoruz ama seçim zamanı yapıyoruz. İşte, bir Anayasa değişikliği:
“18 yaşındakiler de siyaset yapsın.” E, bugüne kadar niye getirmediniz? Bugün
bu kanun çıkarsa, 7 Nisanda herkes milletvekili adaylarının listesini verecek,
ne zaman uygulayacaksınız? Hangi dönemde gelecek bu adamlar, siyaset
yapacaklar? 
Değerli arkadaşlar, lütfen çıkardığımız
kanunlara da sahip çıkalım. Bu Mecliste dört yıldır, inanın, bir fabrika gibi
kanun çıkarttık. Çıkardığımız kanunların sayısını bilmiyoruz. Kimisini geri
getirdik, düzelttik, kimisini toparlamaya çalışıyoruz. Ama sonuç itibarıyla, ne
yaparsak yapalım, uygulanabilir şeyler yapmak zorundayız, toplumun önünü açmak
zorundayız. Ama biz burada çıkardığımız, çıkaracağımız kanunla, insanların
evlenme çağını, ne zaman evleneceklerini, nasıl evleneceklerini, bunun ne
kadarının bankaya yatırılacağını -bir sonraki maddelerde tekrar konuşulacak,
görüşülecek- nasıl ev sahibi olacak, bunu nereden alacak… Yani bunları sizin
belirleme hakkınız yok, böyle bir şeyi yapma şansınız da yok. Eğer bir şey
yapacaksak, yapacağımız şey, bu toplumun refah düzeyini artırmak, eğitim
düzeyini artırmak, kaliteli insanların yetişmesini sağlamak olmalı. Bunun için
de mücadele etmeliyiz ve bunları yapabilmeliyiz. Bu çıkan kanunların maalesef
uygulama alanı çok fazla yok. 
O gün gündeme getirdiğimiz,
televizyonlarda bu ilaçlarla ilgili, bu gıdalarla ilgili reklamın
yasaklanmasıyla ilgili dört yıl önce benim sorum önergem var, kanun teklifim de
var, araştırma önergesi de bununla ilgili vermiştim ama bugüne kadar bir şey
yapılmadı. Maalesef, bir Bakanımız çıktı, bu gıda ürünlerinin çoğunun sahte
olduğunu ve insan sağlığına zararlı olduğunu söylüyor. Peki, sorumlu kim? Bunu
ucuza alan, ekonomik sıkıntısı olan vatandaş mı, buna göz yuman Sayın Bakan ve
yöneticiler mi? 
Hepinizi saygıyla selamlıyorum. (CHP
sıralarından alkışlar)
BAŞKAN – Teşekkür ediyorum. 
Önergeyi oylarınıza sunuyorum: Kabul
edenler… Kabul etmeyenler… Kabul edilmemiştir. 
Diğer önergeyi okutuyorum: 
Türkiye Büyük
Millet Meclisi Başkanlığına
Görüşülmekte olan 705 sıra sayılı Kanun
Teklifinin 18. Maddesinin aşağıdaki şekilde değiştirilmesini arz ve teklif
ederiz.
“Madde 18- 20/6/2013 tarihli ve 6493
sayılı Ödeme ve Menkul Kıymet Mutabakat Sistemleri, Ödeme Hizmetleri ve Elektronik
Para Kuruluşları Hakkında Kanunun 23 üncü maddesinin birinci fıkrası aşağıdaki
şekilde değiştirilmiştir.
"(1) Sistem işleticisi, ödeme
kuruluşu ve elektronik para kuruluşu bu Kanunda yer alan hususlar ile ilgili
belgeleri ve kayıtları en az on yıl süreyle güvenli ve istenildiği an erişime
imkân sağlayacak şekilde yurt içinde saklar. Sistem işleticisinin
faaliyetlerini yürütmede kullandığı bilgi sistemleri ve bunların yedekleri de
yurt içinde tutulur. Ödeme kuruluşu ve elektronik para kuruluşunun faaliyetlerini
yürütmede kullandıkları bilgi sistemlerine ilişkin usul ve esaslar Türkiye
Cumhuriyet Merkez Bankası ve Kurul tarafından belirlenir."
Mehmet Günal
(Antalya) ve arkadaşları
BAŞKAN – Komisyon önergeye katılıyor
mu?
PLAN VE BÜTÇE KOMİSYONU SÖZCÜSÜ FATİH
ŞAHİN (Ankara) – Katılmıyoruz Sayın Başkan.
BAŞKAN – Hükûmet katılıyor mu?
BİLİM, SANAYİ VE TEKNOLOJİ BAKANI FİKRİ
IŞIK (Kocaeli) – Katılmıyoruz Sayın Başkan.
BAŞKAN – Önerge üzerinde söz isteyen
Ahmet Kenan Tanrıkulu, İzmir Milletvekili.
Buyurun Sayın Tanrıkulu. (MHP
sıralarından alkışlar) 
AHMET KENAN TANRIKULU (İzmir) – Sayın
Başkan, değerli milletvekilleri; görüşmekte olduğumuz kanun teklifinin 18’inci
maddesinde vermiş olduğumuz önergeyle ilgili söz almış bulunuyorum. Öncelikle
Genel Kurulumuzu saygıyla selamlıyorum. 
Değerli milletvekilleri, bu
görüştüğümüz madde, 6493 sayılı Kanun’un 23’üncü maddesinin (1)’inci fıkrasında
bir değişiklik öngörüyor. Ancak, bu değişikliği öngörürken, burada ilginç olan
husus, (1)’inci fıkradaki düzenlemeyle “Ödeme kuruluşu ve elektronik para
kuruluşunun faaliyetlerini yürütmede kullandıkları bilgi sistemlerine ilişkin
usul ve esasların belirlenmesinde kurula -yani Bankacılık Düzenleme ve
Denetleme Kuruluna- yetki verir.” diyor. 
Şimdi burada ilginç olan husus şu…
Bugünlerde çıkartılmış olan yönetmelikte -eski kanuna yani yürürlükte olan
kanuna göre çıkarılan yönetmelikte- zaten bu yetki devrini yapmış arkadaşlar.
Şimdi, enteresan olan husus şu: Bizim bildiğimiz, mevzuatta, önce kanun çıkar,
daha sonra yönetmelik çıkar. Usul, esas böyle gider. Ancak, herhâlde şimdi usul
ve esas değişerek yönetmeliği önce çıkarmışlar, kanunu buna uydurmaya
çalışıyorlar arkadaşlar. Burada da enteresan olan husus şu: Teknik olarak böyle
bir şeyin yapılmaması gerektiğini de hem Hükûmete hem ilgili yetkililere
söylememişler. 
Şimdi, işin o kısmını bir kenara
bırakırsak, esasa gelirsek burada da şöyle bir hatayla mükellef olmuşlar: Bu
kanunu incelediğimiz zaman yani 6493 sayılı Kanun’u incelediğimiz zaman burada
paranın dolaşımında veyahut ödeme sistemlerinin işlemesindeki gözetimi sağlama
veya gerekli düzenlemeleri yapma görevi aslında Merkez Bankasının görev ve
yetkileri arasında. Burada usul ve esas yönünden biraz önceki çiğnemeyi bir
kenara bırakın, bir de buradaki yetkilerin Merkez Bankasından alınıp Bankacılık
Düzenleme ve Denetleme Kuruluna aktarılması hadisesi var ki vahim olan tarafı
da bu. 
Bu maddenin gerekçesini okuduğumuzda,
işin ilginç tarafı -zaten torba teklifte de öyle; artık Hükûmet tasarı da
getirmiyor torbalarda, belki de yüz bulamıyor, işi teklife dönüştürmüş
durumdalar- bu teklifte gerekçeleri doğru dürüst açıklama gereği dahi
duyulmamış. 
Değerli arkadaşlar, şimdi, kuruluş
iznini Merkez Bankasının verdiği bir elektronik para ihraç işinde ve bunun
hizmetini sağlama işinde esas usul ve esasların Merkez Bankası tarafından
yapılması ve denetlenmesi gerekir. Hadi ondan vazgeçtik, bizim önergemizdeki
meseleye dönersek, burada biz “Hem Merkez Bankası hem BDDK, madem böyle bir
düzenleme ihtiyacı duydunuz, birlikte yapsınlar, denetleme kısmını da BDDK
yapsın.” diye önerge verdik. 
Değerli milletvekilleri, 57’nci Hükûmet
döneminde Merkez Bankasını tam bağımsızlığına kavuşturmuştuk. Şimdi, dolambaçlı
yollardan getirilen bu birtakım uygulamalar, Merkez Bankasının yapısına da
gölge düşürecek birtakım esaslar. Bunlardan vazgeçilmesi gerekir çünkü
yapılacak o kadar ciddi işler ve meseleler varken… Bugünlerde açıklanmış olan
güven endekslerine bakarsak zaten ekonomide bir yavaşlamayla karşı karşıyayız,
hem tüketici güven endekslerinde hem reel kesim güven endekslerinde 2009’dan bu
yana yani kriz sonrasından bu yana çok ciddi düşüşler var. Gündemi bunun
üzerine getirecek düzenlemelerin Meclisin Genel Kuruluna getirilmesi gerekirdi.

2012’den bu yana Türkiye ekonomisinde
üçlü sacayağı birtakım uygulamalarla karşı karşıyayız. Bunlar nedir? Düşük
büyüme, düşük tasarruf, düşük yatırım; öbür tarafta da bunun tam tersi, zıddı,
yüksek enflasyon, yüksek dış borç, yüksek dış açıkla karşı karşıyayız. Yani
ekonomik modeliniz artık iflas etmiş durumda. Bu paradigmayı bir kenara
bırakarak yeni bir ekonomik modelle karşı karşıya kalmamız gerekir diye
düşünüyoruz.
Değerli arkadaşlar, bu reformların da
etkili olabilmesi açısından demokratik hukuki kurumlara da ihtiyaç bulunması
gerekiyor. O yüzden yapacağınız, hukuk devleti olmadan, daha geniş birtakım
demokratik hakları vermeden doğru dürüst bir ekonomi uygulaması mümkün olmaz
diyor, saygılarımızı sunuyoruz. (MHP sıralarından alkışlar)
BAŞKAN – Teşekkür ediyorum.
Önergeyi oylarınıza sunuyorum: Kabul
edenler… Kabul etmeyenler… Önerge kabul edilmemiştir. 
Maddeyi oylarınıza sunuyorum: Kabul
edenler… Kabul etmeyenler… Madde kabul edilmiştir.
19’uncu madde üzerinde dört adet önerge
vardır, okutuyorum: 
Türkiye Büyük
Millet Meclisi Başkanlığına
Görüşülmekte olan Kanun Teklifinin 19
uncu maddesinin birinci fıkrasında yer alan "27" ibaresinin
"30" şeklinde, “20'sini ve azami 5.000" ibaresinin "30'unu
ve azami 10.000" şeklinde değiştirilmesini arz ve teklif ederiz.
 Erkan Akçay Ali
Öz S. Nevzat Korkmaz
 Manisa Mersin Isparta
 Mehmet Şandır Mustafa
Kalaycı Münir Kutluata
 Mersin Konya Sakarya
 Adnan Şefik Çirkin
 Hatay
Türkiye Büyük
Millet Meclisi Başkanlığına
Görüşülmekte olan 705 sıra sayılı yasa
teklifinin, 3/6/2011 tarihli ve 633 sayılı Aile ve Sosyal Politikalar Bakanlığının
Teşkilat ve Görevleri Hakkında Kanun Hükmünde Kararnameye ek madde eklemeyi
öngören 19'uncu maddesinde geçen "27 yaşını doldurmadan ilk evliliklerini
yapmaları" ibaresinin teklif metninden çıkarılmasını arz ve teklif ederiz.
 İdris Baluken Erol
Dora Adil Zozani
 Bingöl Mardin Hakkâri

 Hasip Kaplan Sırrı
Süreyya Önder
 Şırnak İstanbul
Türkiye Büyük
Millet Meclisi Başkanlığına
Genel Kurulda görüşülmekte olan 705
Sıra Sayılı Bazı Kanun ve Kanun Hükmünde Kararnamelerde Değişiklik Yapılmasına
Dair Kanun Teklifinin 19 uncu maddesinin 3 üncü fıkrasından sonra gelmek üzere
aşağıdaki fıkranın eklenmesini arz ve teklif ederiz.
 Mehmet Naci Bostancı  Mehmet
Doğan Kubat İlyas Şeker
 Amasya İstanbul
 Kocaeli
 Bülent Turan Avni
Erdemir Hakan Çavuşoğlu
 İstanbul  Amasya Bursa
 Fatih Çiftci  Zülfü
Demirbağ Hüseyin Filiz
 Elâzığ Van
 Çankırı
"(4) Hesap sahibinin Devlet
katkısına hak kazanmış olması koşuluyla, hak ettiği Devlet katkısının tamamı
ile çeyiz hesabında biriken toplam miktarın Devlet katkısı için başvuru tarihinde
geçerli olan bir yıllık asgari net ücrete karşılık gelen tutarı, nafaka
borçları hariç olmak üzere haczedilemez, rehnedilemez, iflas masasına dâhil
edilemez. Hesap sahibinin çeyiz hesabında biriken toplam miktarının
haczedilemeyecek, rehnedilemeyecek, iflas masasına dahil edilemeyecek tutarını
üç misline kadar artırmaya üçüncü fıkra kapsamında belirlenecek usul ve
esaslara göre Bakanlar Kurulu yetkilidir. Hesap sahibinin devlet katkısını
alabilmek amacıyla yapacağı başvuru tarihinden sonra ilgili bankaya tebliğ
edilen haciz, rehin ve iflas talebine karşılık gelen tutarın ödenmesi, Devlet
katkısının hak kazanılıp kazanılmadığı hususu açıklık kazanana kadar
bekletilir."
Türkiye Büyük
Millet Meclisi Başkanlığına
Görüşülmekte olan 705 sıra sayılı Bazı
Kanun ve Kanun Hükmünde Kararnamelerde Değişiklik Yapılması Hakkında Kanun
Teklifi ile Eskişehir Milletvekili Salih Koca ve Uşak Milletvekili İsmail Güneş
ile 6 Milletvekilinin; Bazı Kanun ve Kanun Hükmünde Kararnamelerde Değişiklik
Yapılmasına Dair Kanun Teklifi ile Milli Eğitim Bakanlığının Teşkilat ve
Görevleri Hakkında Kanun Hükmünde Kararnamede Değişiklik Yapılmasına Dair Kanun
Tasarısı, Manisa Milletvekili Özgür Özel'in; Kamu Kurum ve Kuruluşlarının
Ürettikleri Mal ve Hizmet Tarifeleri ile Bazı Kanunlarda Değişiklik Yapılması
Hakkında Kanunda Değişiklik Yapılmasına Dair Kanun Teklifi, Cumhuriyet Halk
Partisi Grup Başkanvekili İstanbul Milletvekili Mehmet Akif Hamzaçebi'nin;
Milli Eğitim Bakanlığının Teşkilat ve Görevleri Hakkında Kanunda Değişiklik Yapılmasına
Dair Kanun Teklifi ile Plan ve Bütçe Komisyonu Raporunun 19. maddesinin
aşağıdaki şekilde değiştirilmesini arz ve teklif ederiz.
 Rahmi Aşkın Türeli Müslim
Sarı Vahap Seçer
 İzmir İstanbul Mersin
 Mehmet Hilal Kaplan İzzet
Çetin
 Kocaeli Ankara
"MADDE 19 - 3/6/2011 tarihli ve
633 sayılı Aile ve Sosyal Politikalar Bakanlığının Teşkilat ve Görevleri
Hakkında Kanun Hükmünde Kararnameye aşağıdaki ek madde eklenmiştir.
"Çeyiz Hesabı ve Devlet Katkısı
EK MADDE 2- (1)
Türk vatandaşlarına ve 29/05/2009 tarihli ve 5901 sayılı Türk Vatandaşlığı
Kanunun 28 inci maddesi kapsamına girenlere, 5411 sayılı Kanuna tabi mevduat
veya katılım bankalarının yurtiçi şubelerinde Türk Lirası cinsinden çeyiz
hesabı açmaları, asgari 3 yıl boyunca sistemde kalmaları, 27 yaşını doldurmadan
ilk evliliklerini yapmaları ve evliliklerini müteakip ilgili bankaya
başvurmaları halinde üçüncü fıkraya göre belirlenecek usul ve esaslara göre
Devlet katkısı ödenir. Devlet katkısı ödemesi hesapta biriken toplam tutarın
yüzde 20'sini ve azami 10.000 Türk Lirasını geçemez. Azami tutar her yıl
yeniden değerleme oranı kadar artırılır. Azami tutarı üç katına kadar artırmaya
Bakanlar Kurulu yetkilidir.
(2) Devlet katkısı, Bakanlık bütçesine
bu amaçla konulan ödenekten defaten karşılanır ve hak sahibine hesabın
bulunduğu banka aracılığıyla ödenir. Hak sahipliğinin tespitinden ve
aktarılacak Devlet katkısının doğru ve tam hesaplanmasından hesabın bulunduğu
banka sorumludur. Haksız olarak yapıldığı tespit edilen Devlet katkısının
ödendiği tarihten tahsil edildiği tarihe kadar geçen süreye 21/07/1953 tarihli
ve 6183 sayılı Amme Alacaklarının Tahsil Usulü Hakkında Kanunun 51 inci
maddesinde belirtilen gecikme zammı oranında hesaplanacak faiz ile birlikte 1
ay içinde ödenmesi gerektiği Bakanlık tarafından bir yazı ile bankaya
bildirilir. Bu süre içinde ödeme yapılmaması halinde bu alacaklar, vergi
dairesince anılan Kanun hükümlerine göre, ilgili bankalardan takip ve tahsil
edilir.
(3) Bu madde
kapsamında; hesap sahiplerinin ödeme planlarına, Devlet katkısına ilişkin hak
ediş sürelerinin tespitine ve birikim yapılan süreler ile ödeme planlarına göre
Devlet katkısı oranının ve azami tutarın birinci fıkrada belirtilen sınırlar
dahilinde farklılaştırılmasına, hesapların denetimine ve uygulamaya yönelik
diğer hususlara ilişkin usul ve esaslar Bakanlığın görüşü alınarak Hazine
Müsteşarlığının bağlı bulunduğu Bakanın teklifi üzerine Bakanlar Kurulunca
belirlenir."
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ FATİH ŞAHİN (Ankara) – Katılmıyoruz Sayın Başkanım. 
BAŞKAN – Hükûmet
katılıyor mu?
BİLİM, SANAYİ VE
TEKNOLOJİ BAKANI FİKRİ IŞIK (Kocaeli) – Katılmıyoruz Sayın Başkanım.
BAŞKAN – Önerge
üzerinde söz isteyen Müslim Sarı, İstanbul Milletvekili. 
Buyurun Sayın Sarı.
(CHP sıralarından alkışlar)
MÜSLİM SARI
(İstanbul) – Teşekkür ederim Sayın Başkan.
705 sıra sayılı
Teklif’in 19’uncu maddesinde verdiğimiz önerge üzerinde söz almış bulunuyorum.
Hepinizi saygıyla selamlıyorum.
Şimdi, bu madde, 27 yaşla sınırla olmak
üzere, üç yıl boyunca bir hesapta kaldığınız sürece toplam 5 milyar lirayı
aşmayacak şekilde devlet katkısının bir çeyiz hesabı kurularak bu çeyiz
hesabına aktarılmasını öngörüyor.
Şimdi, bu düzenlemenin 3 tane boyutu
var. Birincisi sosyal boyutu ve biz sosyal demokrat bir parti olarak bu sosyal
boyutunu önemsiyoruz.
İkinci boyutu, yurt içi tasarruflarla
ilgili olan boyutu. Bildiğiniz üzere, yurt içi tasarruf seviyeleri yüzde
13’lere kadar düştü ve bizim ekonomimizin en önemli problemlerinden biri. Dolayısıyla,
çeyiz hesabının da insanları bir miktar tasarrufa yöneltmesini bekleyebiliriz.
Bu açıdan da kısmen olumlu değerlendirebiliriz. Fakat, bunun altında yatan asıl
boyutu -ben geneli üzerinde yapmış olduğum konuşmada da anlatmaya çalıştım-
bütün bunlardan öte, bu maddenin aslında AKP’nin demografi ya da nüfus
politikası ya da “çok çocuk” politikası, adına ne derseniz deyin, bununla
ilgili ve ilintili olmasıdır. Dünyada çok çocukluluğu, daha doğrusu çocuk
sayısını çoğaltmak ve nüfusun yaşlanmasını engellemek üzere evlilik yaşının
aşağıda tutulmasını teşvik eden başkaca da bir düzenleme yok. Doğan çocuğa
yardım yapabilirsiniz, bununla ilgili düzenlemeler yapabilirsiniz ancak çocuk
sayısını artırmak üzere ebeveynlere evlilik içerisinde daha fazla süre vermek
üzere evlilik yaşını aşağıya indirmeyi öngören, bunu teşvik eden bir
düzenlemeye dünyanın herhangi bir yerinde rastlanmış değil, bu da herhâlde
Türkiye’ye özgü bir politika olsa gerek. 
Komisyon
çalışmalarında buna niye ihtiyaç duyulduğuna ilişkin sorduğumuz sorularda bize
dendi ki: “Türkiye’de evlilik yaşı hızla yükseliyor. Erkeklerde ortalama
evlilik yaşı 26,8; kadınlarda da 23,6’ya ulaştı. Dolayısıyla, evlilik yaşının
çok fazla yükselmesini engellemek lazım ki evlilik içerisinde mümkün olduğu
kadar daha fazla çocuk sayısına sahip olabilsin ebeveynler.”
Bir defa burada
eleştirilmesi gereken ilk nokta AKP’nin demografi politikasıdır ya da nüfus
politikasıdır. Bakınız, gerekçe çok masum olabilir, şöyle söyleyebilirsiniz:
“Nüfus dinamik, nüfusun dinamiğinden yararlanabilmek için nüfusun yaşlanmaması
gerekiyor. Yaşlanmayan nüfus için onun önümüzdeki süre içerisindeki demografik
fırsat penceresinden yararlanmak gerekiyor. Dolayısıyla nüfusun yaşlanmasını
orta ve uzun vadede engellemek gerekiyor.” Fakat, burada kolaycı bir yaklaşım
olduğunu hemen belirtmek gerekiyor. Önemli olan, zaten dinamik olan nüfusun,
önümüzdeki dönem içinde ekonomik politikalarla, makro politikalarla onun
verimliliğini ekonomiye kazandırmak olmalıyken, o nüfusun donanımını artırmak
olmalıyken, o nüfusu hep genç tutmaya çalışmanın ve bunun için de çocuk
sayısını mümkün olduğu kadar çok tutmaya çalışmanın doğru bir politika
olmadığını değerlendirmek istiyoruz. Bu şekilde kalkınmamız ve büyümemiz söz
konusu olamaz. Ancak nüfus sayısını artırabilirsiniz. Demografik fırsat penceresi
sonsuza kadar açık kalsın ve nüfus sayısı çoğalsın diyebilirsiniz ama bu
politika bizi bir yere götürmez. Üstelik, bakın, Türkiye’de, özellikle doğuda
ve güneydoğuda, özellikle kız çocukları için çok düşük yaşlarda evliliklerin
sosyolojik bir vakıa olduğunu ve bir problem olduğunu da değerlendiriyoruz.
Dolayısıyla, özellikle çocuk gelinler meselesi gibi çok önemli bir meselenin
olduğu bir yerde, böyle bir sosyolojik gerçeğimizin olduğu bir yerde, evlenme
yaşı yükseliyor diye, bunları aşağıda tutalım ve mümkün olduğu kadar daha erken
yaşları evlilik için teşvik edelim politikasının sosyolojik olarak da doğru
olmadığını ve Türkiye için uygun olmadığını değerlendiriyoruz. (CHP
sıralarından alkışlar) 
Öte yandan,
burada, bunun tam bir sosyal politika aracına dönüşmesinin sağlanabilmesi için
mutlaka gelir farklılıklarına göre bir farklılaştırmanın yapılmış olması
gerekirdi. Ancak, bu düzenlemede, bizim Komisyonda buna ilişkin ısrarlarımıza
rağmen herhangi bir değişikliğe yer verilmedi. Eğer amaç evlenmek isteyip de
evlenemeyen dar gelirli vatandaşlara devlet katkısı sağlamaksa, her vatandaşa
değil, daha dar gelirli vatandaşa daha fazla devlet katkısının sağlanması bu
sistemin içine konulmalıydı diye düşünüyorum, ancak o zaman sosyal işlevini
daha iyi yerine getirirdi diye düşünüyorum. 
Hepinizi
saygıyla selamlıyorum. (CHP sıralarından alkışlar) 
BAŞKAN –
Teşekkür ediyorum. 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Sayın Vural,
buyurun, bir söz talebiniz var. 
IV.- AÇIKLAMALAR (Devam)
22.- İzmir Milletvekili Oktay
Vural'ın, Millî Savunma Bakanı İsmet Yılmaz’ın yaptığı açıklamasındaki bazı
ifadelerine ilişkin açıklaması
OKTAY VURAL (İzmir) – Sayın Başkanım,
bir konu var. Biraz önce Sayın Bakanın bu 16-17 adayla ilgili işte “Bizim
toprağımızdır.” filan ifadeleri karşısında milletvekillerini doğru
bilgilendirmemiz gerekiyor. 
2008’de Bulamaç Adası’nda bir Yunan
helikopteri hava sahasını ihlal etti diye Genelkurmay Başkanlığı bu ihlali
sitesine koyuyor. Dışişleri Bakanlığı bu ihlalin yapıldığına ilişkin bu beyanın
kaldırılmasını istiyor ve bir toplantı yapılıyor ve bu adalarla ilgili fiilî
olarak bir işgal olduğunu, bu işgalin kaldırılması için de bir siyasi karara
ihtiyaç olduğunu ifade ediyorlar. 2009 Haziranında Dışişleri Bakanı Davutoğlu
Amerika Birleşik Devletleri Büyükelçisine “Bulamaç ve Eşek Adalarının aidiyeti
şüphelidir.” diyor. Ondan sonra Yunanistan diyor ki: “Hiçbir zaman şüpheli
değildir, bizim adalarımızdır.” Şimdi, Sayın Bakan burada diyor ki: “Bizim toprağımızdır.”
Ama, görünen o ki fiilî olarak bizim toprağımızın üzerinde egemenlik
haklarımızı ihlal eden bütün girişimlere karşı siyasi irade maalesef bir karar
oluşturamamıştır. 
26 Eylül 2012’de yine Bulamaç Adası’na,
03.00’te oraya Türk Sahil Güvenlik teknesi geliyor ve orada “Yunan egemenlik
sahasındasınız, çıkınız.” diyorlar ve terk edilip gidiliyor.
19 Mayıs 2011’de Demokrat Partililerin
Eşek Adası’na gitme girişimi engelleniyor ve “Yunanistan egemenlik sahasına
giremezsiniz.” diye söylüyorlar Sayın Bakan, tablo bu. 
Bütün bunların, bu adalar üzerinde
-biraz önce ifade ettiğiniz- egemenlik haklarımızı korumak üzere Hükûmetin
hiçbir siyasi irade oluşturmadığını ve defakto durumu hukukileştirecek, üstelik
aidiyetinin şüpheli olduğunu ifade etmek suretiyle sizin beyanınızın aleyhine
çeşitli mahfillerde beyanlar olduğunu görüyoruz. Bütün bunlarla ilgili aslında
yapılması gereken, gerçekten ivedilikle bu konuda bir araştırma yaparak bu
konunun vuzuha kavuşturulmasıdır. 
Bunları arz etmek için söz aldım.
Teşekkür ediyorum.
BAŞKAN – Teşekkür ediyorum.
X.- KANUN TASARI VE
TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri
(Devam)
5.- Eskişehir Milletvekili
Salih Koca ve Uşak Milletvekili İsmail Güneş ile 6 Milletvekilinin; Bazı Kanun
ve Kanun Hükmünde Kararnamelerde Değişiklik Yapılmasına Dair Kanun Teklifi ile
Milli Eğitim Bakanlığının Teşkilat ve Görevleri Hakkında Kanun Hükmünde
Kararnamede Değişiklik Yapılmasına Dair Kanun Tasarısı, Manisa Milletvekili
Özgür Özel’in; Kamu Kurum ve Kuruluşlarının Ürettikleri Mal ve Hizmet
Tarifeleri ile Bazı Kanunlarda Değişiklik Yapılması Hakkında Kanunda Değişiklik
Yapılmasına Dair Kanun Teklifi, Cumhuriyet Halk Partisi Grup Başkanvekili
İstanbul Milletvekili Mehmet Akif Hamzaçebi’nin; Milli Eğitim Bakanlığının
Teşkilat ve Görevleri Hakkında Kanunda Değişiklik Yapılmasına Dair Kanun
Teklifi ile Plan ve Bütçe Komisyonu Raporu (2/2736, 1/1039, 2/2118, 2/2731) (S.
Sayısı: 705) (Devam)
BAŞKAN – Diğer önergeyi okutuyorum:
Türkiye Büyük
Millet Meclisi Başkanlığına
Genel Kurulda görüşülmekte olan 705
Sıra Sayılı Bazı Kanun ve Kanun Hükmünde Kararnamelerde Değişiklik Yapılmasına
Dair Kanun Teklifinin 19 uncu maddesinin 3 üncü fıkrasından sonra gelmek üzere
aşağıdaki fıkranın eklenmesini arz ve teklif ederiz.
 Mehmet
Naci Bostancı (Amasya) ve arkadaşları
"(4) Hesap
sahibinin Devlet katkısına hak kazanmış olması koşuluyla, hak ettiği Devlet
katkısının tamamı ile çeyiz hesabında biriken toplam miktarın Devlet katkısı
için başvuru tarihinde geçerli olan bir yıllık asgari net ücrete karşılık gelen
tutarı, nafaka borçları hariç olmak üzere haczedilemez, rehnedilemez, iflas
masasına dâhil edilemez. Hesap sahibinin çeyiz hesabında biriken toplam
miktarının haczedilemeyecek, rehnedilemeyecek, iflas masasına dahil
edilemeyecek tutarını üç misline kadar artırmaya üçüncü fıkra kapsamında
belirlenecek usul ve esaslara göre Bakanlar Kurulu yetkilidir. Hesap sahibinin
devlet katkısını alabilmek amacıyla yapacağı başvuru tarihinden sonra ilgili
bankaya tebliğ edilen haciz, rehin ve iflas talebine karşılık gelen tutarın
ödenmesi, Devlet katkısının hak kazanılıp kazanılmadığı hususu açıklık kazanana
kadar bekletilir."
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ FATİH ŞAHİN (Ankara) – Takdire bırakıyoruz Sayın Başkanım. 
BAŞKAN – Hükûmet
katılıyor mu?
BİLİM, SANAYİ VE
TEKNOLOJİ BAKANI FİKRİ IŞIK (Kocaeli) – Katılıyoruz Sayın Başkanım.
BAŞKAN –
Gerekçeyi okutuyorum:
Gerekçe:
Yapılması
önerilen değişiklik ile; çeyiz hesabında biriken toplam tutarın belirli bir
kısmı ile ödenecek Devlet katkısının tamamının nafaka borçları hariç olmak
üzere haczedilememesi, rehnedilemesi ve iflas masasına dâhil edilememesi
amaçlanmaktadır.
BAŞKAN –
Önergeyi oylarınıza sunuyorum: Kabul edenler… Kabul etmeyenler… Önerge kabul
edilmiştir.
Diğer önergeyi
okutuyorum:
Türkiye Büyük
Millet Meclisi Başkanlığına
Görüşülmekte
olan 705 sıra sayılı yasa teklifinin, 3/6/2011 tarihli ve 633 sayılı Aile ve
Sosyal Politikalar Bakanlığının Teşkilat ve Görevleri Hakkında Kanun Hükmünde
Kararnameye ek madde eklemeyi öngören 19'uncu maddesinde geçen "27 yaşını
doldurmadan ilk evliliklerini yapmaları" ibaresinin teklif metninden
çıkarılmasını arz ve teklif ederiz.
 İdris
Baluken (Bingöl) ve arkadaşları
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ FATİH ŞAHİN (Ankara) – Katılmıyoruz Sayın Başkanım. 
BAŞKAN – Hükûmet
katılıyor mu?
BİLİM, SANAYİ VE
TEKNOLOJİ BAKANI FİKRİ IŞIK (Kocaeli) – Katılmıyoruz Sayın Başkanım.
BAŞKAN –
Gerekçeyi okutuyorum:
Gerekçe:
Tasarının ilgili
maddesi ile mevzuata erken evliliği özendirici bir düzenleme eklenmek
istenmektedir. Erken yaşta evliliği teşvik eden anlayış, kamu olanaklarını
kullanarak kendi ideolojik yaklaşımını halka dayatan bir anlayıştır. Değişiklik
ile bu sorunların giderilmesi amaçlanmıştır.
BAŞKAN – Önergeyi oylarınıza sunuyorum:
Kabul edenler… Kabul etmeyenler… Önerge kabul edilmemiştir. 
Diğer önergeyi okutuyorum:
Türkiye Büyük
Millet Meclisi Başkanlığına
Görüşülmekte olan Kanun Teklifinin 19
uncu maddesinin birinci fıkrasında yer alan "27" ibaresinin
"30" şeklinde, "20'sini ve azami 5.000" ibaresinin
"30'unu ve azami 10.000" şeklinde değiştirilmesini arz ve teklif
ederiz.
Erkan Akçay
(Manisa) ve arkadaşları
BAŞKAN – Komisyon önergeye katılıyor
mu?
PLAN VE BÜTÇE KOMİSYONU SÖZCÜSÜ FATİH
ŞAHİN (Ankara) – Katılmıyoruz.
BAŞKAN – Hükûmet katılıyor mu?
BİLİM, SANAYİ VE TEKNOLOJİ BAKANI FİKRİ
IŞIK (Kocaeli) – Katılmıyoruz.
BAŞKAN – Önerge üzerinde söz isteyen
Erkan Akçay, Manisa Milletvekili.
Buyurun. (MHP sıralarından alkışlar) 
ERKAN AKÇAY (Manisa) – Sayın Başkan,
değerli milletvekilleri; hepinizi saygıyla selamlıyorum.
Ben, buradan, Türkiye Büyük Millet
Meclisi Genel Kurulundan bir çağrıda bulunmak istiyorum. Öncelikle
hatırlayalım: Yeni Yunan Hükûmetinin Millî Savunma Bakanının ilk icraatlarından
birisi, işte, bu Türkiye’ye ait, Türklere ait bu adalardan Eşek ve Bulamaç
Adalarını ziyaret etmek olmuştur. Bu, açıkça egemenlik hakkının ihlalidir.
Sizin Hükûmetiniz “Arada aidiyet sorunu var.” diyor. Yunan Hükûmeti “Aidiyet
sorunu yok” diyor, Yunanların kendilerine ait olduğunu iddia ediyor. 
Şimdi, Sayın Bakan, Hükûmete şunu
öneriyoruz: Hep birlikte bu adaları ziyaret edelim, Millî Savunma Bakanı da
refakat etsin, eşlik etsin, öncülük etsin. 
ALİM IŞIK (Kütahya) – Korkar, korkar…
ERKAN AKÇAY (Devamla) - Bu adaları hep
birlikte ziyaret etmeyi öneriyoruz Milliyetçi Hareket Partisi Grubu olarak.
NECATİ ÖZENSOY (Bursa) – Önergen
reddedildi. Hangi önergen kabul ediliyor ki?
ERKAN AKÇAY (Devamla) - Şimdi, 2011,
2012 yıllarından bu yana biz Milliyetçi Hareket Partisi olarak bu konuları
gündeme getiriyoruz gerek kürsü konuşmalarımızla gerekse soru önergelerimizle.
Hükûmetin Millî Savunma Bakanının ve Dışişleri Bakanlarının verdikleri cevaplar
burada, birbiriyle çelişen, tutarsız açıklamalar ve bu tutarsızlığa biraz önce
Millî Savunma Bakanı yeni bir tutarsızlık ekledi ve maalesef “Yunanistan’ın
fiilî uygulamaları var.” dedi. Bu ne rezalettir! Türkiye Cumhuriyeti’ni,
devletimizi, ülkemizi ve milletimizi siz ne hâle düşürdüğünüzün farkında mısınız?
Arada ihtilaflı bir konu varsa asla müdahale edemez. En basit tarla davalarında
dahi… Anadolu’da en çok, on binlerce, yüz binlerce dava bu tarlaların sınır
ihlallerinden doğmuştur. Siz hangi bir anlayışla, nasıl bir zihniyetle, nasıl
bir devlet bilinciyle, hukuk bilinciyle hareket ediyorsunuz? Türk Ceza
Kanunu’nun 302’nci maddesine aykırı suçu işliyorsunuz ve Hükûmet olarak da
Dışişleri Bakanı olarak, Başbakan olarak, Millî Savunma Bakanı olarak bu suçtan
mutlaka yargılanacaksınız. Bunları, maalesef, ibretle izliyoruz. Bir ihtilaf
varsa, aidiyet sorunu varsa fiilî oldubittiye fırsat vermemeniz gerekir,
vermememiz gerekir. Bizim, Milliyetçi Hareket Partisinin bu konulardaki
görüşlerimiz son derece açık ve nettir.
19’uncu maddede, değerli arkadaşlar, çeyiz
ve devlet yardımı düzenleniyor. Bu düzenlemeler seçim arifesinde kaymak
tabakanın fakir kesime bir bakışını yansıtmaktadır. Bu iktidarın kaymak
tabakasının, iktidar sahiplerinin, çocuklarının en basit evlerinden bir
tanesinin değeri bile 5 bin vatandaşa yapılacak konut katkısını karşılıyor
-diğer, 20’nci maddede olduğu gibi- çeyizi hakeza, katbekat karşılıyor. 
Gençlere “İşin var mı? Aşın var mı?”
diye soran yok. Meslek sahibi yüz binlerce genç insan işsiz ve atanamıyor.
Öğretmenler, mühendisler, arkeologlar, veterinerler işsiz ve milyonlarca genç.
Yüzde 20’yi aşan resmî işsizlik oranına varılmış. Hâl böyle iken işsize çeyiz
hesabını nasıl açacaksınız? Vallahi, bu düzenleme bana şunu hatırlattı: Hani
meşhur bir Fransız kraliçesine atfedilen “Ekmek bulamayanlar pasta yesin.” gibi
bir durum söz konusu. Dolayısıyla, eğer samimiyseniz, iyi niyetliyseniz, sadece
propaganda amacı taşımıyorsanız bizim önergemizi de kabul etmeniz gerekir.
Devlet katkısından yararlanma oranında, yaşı 27’den 30’a ve yüzde 20’den yüzde
30’a yükseltmeyi ifade ediyoruz para desteğini ve azami 10 bin lirayla
sınırlandırılmasını amaçlıyoruz.
Bu düşüncelerle hepinize saygılar
sunuyorum. (MHP sıralarından alkışlar)
BAŞKAN – Teşekkür ediyorum.
Önergeyi oylarınıza sunuyorum: Kabul
edenler… Kabul etmeyenler… Önerge kabul edilmemiştir.
Kabul edilen önerge doğrultusunda
maddeyi oylarınıza sunuyorum: Kabul edenler… Kabul etmeyenler… Madde kabul
edilmiştir.
20’nci madde üzerinde üç adet önerge
vardır, okutuyorum:
Türkiye Büyük
Millet Meclisi Başkanlığına
Görüşülmekte olan 705 sıra sayılı yasa
teklifinin, 633 sayılı Kanun Hükmünde Kararnameye ek madde eklemeyi öngören
20'nci maddesine aşağıdaki ibarenin eklenmesini arz ve teklif ederiz.
“Bu düzenlemeden, geliri azami olarak
asgari ücretin 5 katını aşmayanlar faydalanabilir.”
 İdris Baluken Hasip
Kaplan Erol Dora
 Bingöl Şırnak Mardin
 Sırrı Süreyya Önder Adil
Zozani
 İstanbul Hakkâri
Türkiye Büyük
Millet Meclisi Başkanlığına
Görüşülmekte olan Kanun Teklifinin
20’nci maddesinin birinci fıkrasındaki "20'sini ve azami 15.000 Türk
Lirasını " ibaresinin "30'unu ve azami 30.000 Türk Lirasını"
şeklinde değiştirilmesini ve üçüncü fıkradan sonra gelmek üzere aşağıdaki
fıkranın eklenmesini arz ve teklif ederiz.
"(4) İlk defa konut sahibi
olunması durumunda gayrimenkulün devir ve iktisap işlemleri her türlü harçtan
muaftır."
 Erkan Akçay Ali
Halaman Mustafa Kalaycı
 Manisa Adana Konya
 Mehmet Günal Adnan
Şefik Çirkin
 Antalya Hatay
Türkiye Büyük
Millet Meclisi Başkanlığına
Görüşülmekte olan 705 sıra sayılı Bazı
Kanun Ve Kanun Hükmünde Kararnamelerde Değişiklik Yapılması Hakkında Kanun
Teklifi ile Eskişehir Milletvekili Salih Koca ve Uşak Milletvekili İsmail Güneş
ile 6 Milletvekilinin; Bazı Kanun ve Kanun Hükmünde Kararnamelerde Değişiklik
Yapılmasına Dair Kanun Teklifi ile Milli Eğitim Bakanlığının Teşkilat ve
Görevleri Hakkında Kanun Hükmünde Kararnamede Değişiklik Yapılmasına Dair Kanun
Tasarısı, Manisa Milletvekili Özgür Özel'in; Kamu Kurum ve Kuruluşlarının
Ürettikleri Mal ve Hizmet Tarifeleri ile Bazı Kanunlarda Değişiklik Yapılması
Hakkında Kanunda Değişiklik Yapılmasına Dair Kanun Teklifi, Cumhuriyet Halk
Partisi Grup Başkanvekili İstanbul Milletvekili Mehmet Akif Hamzaçebi'nin;
Milli Eğitim Bakanlığının Teşkilat ve Görevleri Hakkında Kanunda Değişiklik Yapılmasına
Dair Kanun Teklifi ile Plan ve Bütçe Komisyonu Raporunun 20. maddesinin
aşağıdaki şekilde değiştirilmesini arz ve teklif ederiz.
 Rahmi Aşkın Türeli Mehmet
Hilal Kaplan Müslim Sarı
 İzmir Kocaeli İstanbul
 Ali Serindağ Vahap
Seçer İzzet Çetin
 Gaziantep Mersin Ankara
"MADDE 20 - 633 sayılı Kanun
Hükmünde Kararnameye aşağıdaki ek madde eklenmiştir.
"Konut Hesabı ve Devlet Katkısı
EK MADDE 3 - (1) Konut sahibi olmayan
Türk vatandaşlarına, yurtiçinde satın alacakları ilk ve tek konut için 5411
sayılı Kanuna tabi mevduat veya katılım bankalarının yurt içi şubelerinde Türk
Lirası cinsinden konut hesabı açmaları, asgari 3 yıl boyunca sistemde kalmaları
ve konutu satın almalarını müteakip ilgili bankaya başvurmaları halinde üçüncü
fıkraya göre belirlenecek usul ve esaslara göre Devlet katkısı ödenir. Devlet
katkısı ödemesi hesapta biriken toplam tutarın yüzde 20'sini ve azami 20.000
Türk Lirasını geçemez. Azami tutar her yıl yeniden değerleme oranı kadar
artırılır. Azami tutarı üç katma kadar artırmaya Bakanlar Kurulu yetkilidir. Bu
madde hükümleri 5901 sayılı Kanunun 28 inci maddesi kapsamına girenlere
uygulanmaz.
(2) Devlet katkısı, Bakanlık bütçesine
bu amaçla konulan ödenekten defaten karşılanır ve hak sahibine hesabın
bulunduğu banka aracılığıyla ödenir. Hak sahipliğinin tespitinden ve
aktarılacak Devlet katkısının doğru ve tam hesaplanmasından hesabın bulunduğu
banka sorumludur. Haksız olarak yapıldığı tespit edilen Devlet katkısının
ödendiği tarihten tahsil edildiği tarihe kadar geçen süreye 6183 sayılı Kanunun
51 inci maddesinde belirtilen gecikme zammı oranında hesaplanacak faiz ile
birlikte 1 ay içinde ödenmesi gerektiği Bakanlık tarafından bir yazı ile
bankaya bildirilir. Bu süre içinde ödeme yapılmaması halinde bu alacaklar,
vergi dairesince anılan Kanun hükümlerine göre, ilgili bankalardan takip ve
tahsil edilir.
(3) Bu madde kapsamında; Devlet
katkısına konu olacak konutların niteliğine, hesap sahiplerinin ödeme
planlarına, Devlet katkısına ilişkin hak ediş sürelerinin tespitine ve birikim
yapılan süreler ile ödeme planlarına göre Devlet katkısı oranının ve azami
tutarın birinci fıkrada belirtilen sınırlar dahilinde farklılaştırılmasına,
hesapların denetimine ve uygulamaya yönelik diğer hususlara ilişkin usul ve
esaslar Bakanlığın görüşü alınarak Hazine Müsteşarlığının bağlı bulunduğu
Bakanın teklifi üzerine Bakanlar Kurulunca belirlenir."
BAŞKAN – Komisyon önergeye katılıyor
mu?
PLAN VE BÜTÇE KOMİSYONU SÖZCÜSÜ FATİH
ŞAHİN (Ankara) – Katılmıyoruz Sayın Başkan. 
BAŞKAN – Hükûmet katılıyor mu?
BİLİM, SANAYİ VE TEKNOLOJİ BAKANI FARUK
IŞIK (Kocaeli) – Katılmıyoruz Sayın Başkan.
BAŞKAN – Önerge üzerinde söz isteyen
Vahap Seçer, Mersin Milletvekili.
Buyurun Sayın Seçer. (CHP sıralarından
alkışlar) 
VAHAP SEÇER (Mersin) – Sayın Başkan,
sayın milletvekilleri; hepinizi saygıyla selamlıyorum ben de. 
Bu torba teklifin seçim öncesi, böyle
biraz seçmene selam niteliğindeki düzenlemelerinden bir tanesi bu 20’nci madde
ve 19, 20, 21’inci maddeler. Aslında, bunlar çeyiz yardımı, konut edindirme
yardımı, çocuk yardımı diye anılıyor ama çok öyle yardım da denemez. 
Bakın, şimdi,
çeyiz yardımı ile ilk konut alanlara yapılacak olan konut edindirme yardımı
birbirlerine çok benziyor yani sistematik aynı. Burada aslında amaç tasarruf,
toplumu tasarrufa yöneltmek. Biliyorsunuz, tasarruf oranımız son derece düşük,
Türkiye’nin. E, tabii, paranız varsa tasarruf yapabilirsiniz. Şimdi, bu
düzenlemeye baktığım zaman, o kadar çelişkili bir düzeleme ki Türkiye’de 980
TL’ye asgari ücretle çalışan binlerce insan varken, milyonlarca insan varken,
açlık sınırının, yoksulluk sınırının altında yaşayan milyonlarca insan varken
gerçekten, bu şaka gibi bir şey. Diyor ki: “Önce bir konut hesabı aç, orada, bu
sistem içerisinde üç yıl tasarrufta paranı bırak. Evet, daha sonra müracaat et,
yaptığın tasarruf miktarının maksimum yüzde 20’sini ya da 15 bin TL’yi ben sana
konut yardımı olarak vereyim.” Şimdi, baktığınız zaman, gerçekten çok masum bir
düzenleme gibi, âdeta bir sosyal yardım gibi görünebilir ama az önce de
söylediğim gibi, asıl gaye tasarrufu teşvik etmek. Bir söz vardır “Dağ fare
doğurdu.” diye, evet, dağ fare doğuracak. Bunun aslında, uygulamada -hepimiz
göreceğiz- olumlu sonuçları olmayacak. 
Şimdi, bu
düzenleme içerisinde elbette ki konut edindirme yardımı yapılsın, biz
yapılmasın demiyoruz. Zaten önergemizde de yapılacak maksimum yardım miktarının
15 bin TL’den 20 bin TL’ye çıkarılmasını istiyoruz. Madem böyle bir şey
yapıyorsunuz, gerçekten kayda değer bir yardım yapalım ilk konut edinecek
yurttaşlarımıza. 
Tabii,
incelediğiniz zaman, burada, bu düzenlemede bazı sıkıntılar da var, bazı
eksikler de var. Komisyon çalışmalarında bunu da dile getirdik bu düzenlemeleri
yaparken. Madem böyle bir iş yapıyoruz, doğru dürüst bir iş yapalım. Şimdi,
burada gelir seviyesi ayrımı yok yani “yoksul, fakir ya da gelir seviyesi belli
bir miktarın altında, üstünde” diye bir ayrım yapılmıyor. Dolayısıyla, gelir
seviyesi yüksek olan yurttaş da düşük olan yurttaş da bundan faydalanabilecek.
Oysaki gelir seviyesi düşük vatandaşa bunu yapsak daha doğru bir uygulama olur.

Konut sahibi
olanlar -tabii ki ilk konut sahibi olacak- bunu da tabii ki hülle yapabilir;
elindeki konutu satabilir, “ilk konut” diye yeni bir yardım alabilir. Bu da
aslında düzeltilmesi gereken bir konu. 
Yine, üçüncü bir
konu var. Burada aile esası yerine birey esası alınmış. Yani, bir ailede sadece
bir birey değil, bu koşulları yerine getiren aile bireylerinden birden fazlası
da bu konuta sahip olabilir. 
Şimdi, değerli arkadaşlarım, tabii,
ekonomik büyümenin önemli sektörlerinden bir tanesi sizlerin hükûmetleri
döneminde inşaat sektörü olarak tanımlandı. 2014 yılı içerisinde, Türkiye’de
-yaklaşık olarak veriyorum rakamları- 1,1 milyon konut el değiştirmiş ve bu
konutların da yüzde 10 civarı ilk konut. Şimdi, burada… Çünkü bir koşul getiriyoruz,
diyoruz ki “Bu yardımı alacak olan ilk konut sahipleri”. Oran son derece düşük
yani amaç hasıl olmayacak bir düzenleme, onu işaret etmeye çalışıyorum. Tabii
ki konut arzı da son derece fazla, özellikle İstanbul gibi büyük kentlerde, bunu
da bir anlamda eritmeye yönelik bir düzenleme. Yani, sadece “Yurttaşa katkı
sunalım, konut sahibi olsun.” değil, sektöre ilişkin düzenleme.
2012 yılında kredi karşılığı konut
edinme oranı yüzde 42’lerdeymiş, bu oran 2013’te yüzde 33’lere düşmüş. Demek ki
hakikaten, diğer sektörlerde olduğu gibi inşaat sektöründe de…
(Mikrofon otomatik cihaz tarafından
kapatıldı) 
VAHAP SEÇER (Devamla) - …önemli
sıkıntılar yaşanıyor. Bunu da tabii ki sümen altına gizleyemeyiz.
Önergemizde, söylediğim gibi, maksimum
yardım miktarının 15 bin TL’den 20 bin TL’ye çıkmasını amaçlıyoruz. 
Önergemize destek vereceğinizi umut
ediyor, hepinize saygılar sunuyorum. (CHP sıralarından alkışlar)
BAŞKAN – Teşekkür ediyorum.
Önergeyi oylarınıza sunuyorum…
RAHMİ AŞKIN TÜRELİ (İzmir) – Karar
yeter sayısı…
BAŞKAN – Karar yeter sayısı…
Kabul edenler… Kabul etmeyenler… Karar
yeter sayısı yoktur.
Birleşime beş dakika ara veriyorum.
Kapanma Saati:
00.43
SEKİZİNCİ OTURUM
Açılma Saati:
00.51
BAŞKAN: Başkan
Vekili Sadık YAKUT
KÂTİP ÜYELER:
Fehmi KÜPÇÜ (Bolu), Bayram ÖZÇELİK (Burdur)
-----0-----
BAŞKAN – Sayın
milletvekilleri, Türkiye Büyük Millet Meclisinin 83’üncü Birleşiminin Sekizinci
Oturumunu açıyorum.
705 sıra sayılı Kanun Teklifi’nin
20’nci maddesi üzerindeki Mersin Milletvekili Vahap Seçer ve arkadaşlarının önergesinin
oylanmasında karar yeter sayısı bulunamamıştı. Şimdi, önergeyi tekrar
oylarınıza sunacağım ve karar yeter sayısı arayacağım.
Kabul edenler… Kabul etmeyenler… Karar
yeter sayısı vardır, önerge kabul edilmemiştir.
Teklifin görüşmelerine devam edeceğiz.
Komisyon ve Hükûmet yerinde.
Diğer önergeyi okutuyorum:
Türkiye Büyük
Millet Meclisi Başkanlığına
Görüşülmekte olan Kanun Teklifinin
20’nci maddesinin birinci fıkrasındaki "20'sini ve azami 15.000 Türk
Lirasını" ibaresinin "30'unu ve azami 30.000 Türk Lirasını"
şeklinde değiştirilmesini ve üçüncü fıkradan sonra gelmek üzere aşağıdaki
fıkranın eklenmesini arz ve teklif ederiz.
" ( 4) İlk defa konut sahibi
olunması durumunda gayrimenkulün devir ve iktisap işlemleri her türlü harçtan
muaftır."
Erkan Akçay
(Manisa) ve arkadaşları
BAŞKAN – Komisyon önergeye katılıyor
mu?
PLAN VE BÜTÇE KOMİSYONU SÖZCÜSÜ FATİH
ŞAHİN (Ankara) – Katılmıyoruz Sayın Başkan. 
BAŞKAN – Hükûmet katılıyor mu?
BİLİM, SANAYİ VE TEKNOLOJİ BAKANI FİKRİ
IŞIK (Kocaeli) – Katılmıyoruz Sayın Başkan. 
BAŞKAN – Önerge üzerinde söz isteyen
Erkan Akçay, Manisa Milletvekili. 
Buyurun Sayın Akçay. (MHP sıralarından
alkışlar)
ERKAN AKÇAY (Manisa) – Sayın Başkan,
değerli milletvekilleri; 20’nci maddede verdiğimiz önerge üzerine söz aldım.
Hepinizi saygıyla selamlıyorum. 
Bu 20’nci maddedeki düzenlemeyle,
bankaların yurt içi şubelerinde konut hesabı açtıran ve asgari üç yıl boyunca
sistemde kalan Türk vatandaşlarına ilk konut satın almaları durumunda, hesapta
biriktirdikleri paranın yüzde 20’si tutarında ve azami 15 bin lira devlet
katkısı ödenecek. 
Efendim, bu madde bana Nasrettin
Hoca’yı hatırlattı. Hatırlarsınız, Nasrettin Hoca borçluymuş, alacaklı devamlı
kapıya dayanıyor. En son geldiğinde bir torba diken tohumu vermiş alacaklıya.
“Bu ne?” demiş, “Diken tohumu.” “Ne olacak?” “E, borcumu ödedim.” demiş. “E, ne
yapacağım ben bunu?” demiş. “Böyle, yolların kenarlarına dikeceksin, ekeceksin.
Oradan koyunlar, keçiler geçecek, geçtikçe yünleri takılır, onları
toparlayacaksın, yıkayıp satacaksın.” deyince alacaklı başlamış gülmeye.
Nasrettin Hoca da “Seni hınzır, peşin parayı görünce nasıl da gülüyorsun.”
demiş. Yani, seçim öncesi uygulama şartları zor olan bir düzenleme. Bizim
önergemiz, bu uygulama şartlarını daha pratik, somut bir hâle getiriyor. 
Hükûmetin
önerisine göre, örneğin 150 bin liralık bir konut almak için bankada üç yılda
75 bin lira biriktiren bir vatandaşımıza biriktirdiği paranın yüzde 20’si
tutarında, üst sınır olan 15 bin lira konut desteği verilecek. Bu destek, evin
toplam maliyetinin yalnızca yüzde 10’unu karşılıyor. Üç yılda 75 milyon liranın
faiz getirisini hiç düşündü mü Hükûmet, hesapladı mı? Bu konuda bir bilgi
verirlerse sevinirim. Yani, vatandaş parayı bankaya yatırsa faiz geliri daha
fazla olur bunun ve sosyal medyada da bu düzenlemeyle müthiş dalga geçiliyor. 
Şimdi, bizim önergemizle 15 bin liralık
konut desteği sınırı 30 bin liraya çıkartılıyor. Dolayısıyla, konut almak için
üç yılda 75 bin lira biriktiren bir vatandaşımıza verilen destek 15 bin liradan
22.500 liraya çıkarılmaktadır. İlk defa konut sahibi olacakların konut katkısı,
desteği alabilmesi için öncelikle bankalarda konut kredisi hesabı açtırması
gerekiyor. Konut hesabındaki devlet desteği için en az üç yıl tasarruf yapmak
şartı getiriliyor ve hatırlarsak, yurt içi tasarruf oranları 2002’de yüzde
18,6’dan 2013 yılında yüzde 13,7’ye düştü ve 2014 yılı için yüzde 14 olarak
öngörülmüştü ve bunun yükseliş emarelerini de maalesef, göremiyoruz. Zaten bu
düzenlenmenin asıl amacı konut sahibi olmayan vatandaşları konut sahibi yapmak
değil, bireysel tasarrufları artırmak, tasarruflara özendirmek, inşaat
sektörünü canlandırmak ve faiz lobisine de bu arada -hatırlatalım- yeni rantlar
sağlanmış oluyor böylelikle. 2014 yılı sonunda 122 milyar lirayı bulan konut
kredisi kullanma hacmi 200 milyar sınırına çıkartılarak aslında,
vatandaşlarımız daha da borçlandırılmak isteniyor.
Değerli arkadaşlar, bu önergemizde
Hükûmet düzenlemesinden en farklı, en pratik önerimiz ise şu: Biliyorsunuz,
konut satışlarında Harçlar Kanunu uyarınca hem alıcı hem satıcı yüzde 2’şer
oranında olmak üzere toplam yüzde 4 tapu harcı ödüyor ve satıcının bu harcı
fiyata yansıtması nedeniyle tapu harcının tamamı genellikle alıcı üzerinde
kalmaktadır. Önergemizle, ilk kez konut sahibi olacaklar için, konut desteği dışında,
konut satışlarındaki bu yüzde 4 harç avantajı sağlanacak ki en pratik destek,
katkı ve samimiyet bu düzenlemeyle ölçülecektir. 150 bin liraya konut alacak
bir kişiye 6 bin lira ek destek sağlanmış oluyor. Hem ilk konut alan
desteklenecek hem inşaat sektörünün canlılığının da daha pratik bir şekilde
sağlanabileceğini düşünüyoruz. 
Bu düşüncelerle önergemizin kabulünü
diliyor, hepinize saygılar sunuyorum. (MHP sıralarından alkışlar) 
BAŞKAN – Teşekkür ediyorum. 
Önergeyi oylarınıza sunuyorum: Kabul edenler…
Kabul etmeyenler… Önerge kabul edilmemiştir. 
Diğer önergeyi okutuyorum: 
Türkiye Büyük
Millet Meclisi Başkanlığına
Görüşülmekte olan 705 sıra sayılı yasa
teklifinin, 633 sayılı Kanun Hükmünde Kararnameye ek madde eklemeyi öngören
20'nci maddesine aşağıdaki ibarenin eklenmesini arz ve teklif ederiz.
“Bu düzenlemeden, geliri azami olarak
asgari ücretin 5 katını aşmayanlar faydalanabilir."
İdris Baluken
(Bingöl) ve arkadaşları
BAŞKAN – Komisyon önergeye katılıyor
mu?
PLAN VE BÜTÇE KOMİSYONU SÖZCÜSÜ FATİH
ŞAHİN (Ankara) – Katılmıyoruz Sayın Başkan. 
BAŞKAN –Hükûmet katılıyor mu?
BİLİM, SANAYİ VE TEKNOLOJİ BAKANI FİKRİ
IŞIK (Kocaeli) – Katılmıyoruz Sayın Başkan. 
BAŞKAN – Gerekçeyi okutuyorum. 
Gerekçe:
AKP iktidarının ekonominin lokomotifi
hâline getirdiği inşaat sektörü ciddi bir daralma yaşamaktadır. Katma değer
üretimi zayıf olan bu sektör iktidara yakın sermaye gruplarının da büyük
rantlar sağladığı bir alan olmuştur. Tasarının bu maddesiyle ortaya çıkan konut
talebinin azalmasını, şimdi bu düzenleme ile dengelenmeye çalışılmaktadır. Bu
durumda bir çok yeni rant alanı ve haksız yere kamu olanaklarından faydalanma
durumu ortaya çıkacaktır.
Bugün yoksul halk kesimleri için konut
sahibi olmak, ciddi bir sorun olarak kalmaya devam etmektedir. Değişiklik ile
ortaya çıkacak sorunların giderilmesi ve bu düzenlemeden konut ihtiyacı olan
düşük gelirlilerinin faydalanması amaçlanmıştır.
BAŞKAN – Önergeyi oylarınıza sunuyorum:
Kabul edenler… Kabul etmeyenler… Kabul edilmemiştir. 
Maddeyi oylarınıza sunuyorum: Kabul
edenler… Kabul etmeyenler… Madde kabul edilmiştir. 
21’inci madde üzerinde üç adet önerge
vardır, okutuyorum: 
Türkiye Büyük
Millet Meclisi Başkanlığına
Görüşülmekte olan 705 sıra sayılı yasa
teklifinin, 633 sayılı Kanun Hükmünde Kararnameye ek madde eklemeyi öngören
21'inci maddesinde geçen "canlı doğan birinci çocuğu için 300 TL, ikinci
çocuğu için 400 TL, üçüncü ve sonraki çocukları için 600 TL doğum yardımı
yapılır" ibaresinin " “canlı doğan ilk üç çocuğun her biri için 600 TL doğum yardımı
yapılır" şeklinde değiştirilmesini arz ve teklif ederiz. 
 İdris Baluken Erol
Dora Nursel Aydoğan
 Bingöl  Mardin Diyarbakır
 Hasip Kaplan Adil
Zozani
 Şırnak Hakkâri


Türkiye
Büyük Millet Meclisi Başkanlığına
Görüşülmekte olan Kanun
Teklifinin 21 inci maddesiyle düzenlenen ek 4 üncü maddesinin 1 inci fıkrasına
“Türk vatandaşlarına” ibaresinden sonra gelmek üzere “on iki ay boyunca”
ibaresinin eklenmesi ve maddeye aşağıdaki fıkraların eklenmesini arz ve teklif
ederiz. 
 Erkan Akçay Mustafa
Kalaycı  Ali Öz
 Manisa Konya Mersin
 Münir Kutluata S.
Nevzat Korkmaz Adnan Şefik Çirkin
 Sakarya Isparta Hatay
 Mehmet Şandır
 Mersin
(7)  Kadın memur ve işçiye; doğumdan
önce sekiz, doğumdan sonra sekiz hafta olmak üzere toplam on altı hafta süreyle
analık izni verilir. Çoğul gebelik durumunda, doğum öncesi sekiz haftalık
analık izni süresine iki hafta eklenir. Ancak beklenen doğum tarihinden sekiz
hafta öncesine kadar sağlık durumunun çalışmaya uygun olduğunu tabip raporuyla
belgeleyen kadın memur, isteği hâlinde doğumdan önceki üç haftaya kadar
kurumunda çalışabilir. Bu durumda, doğum öncesinde bu rapora dayanarak fiilen
çalıştığı süreler doğum sonrası analık izni süresine eklenir. Doğumun erken
gerçekleşmesi sebebiyle, doğum öncesi analık izninin kullanılamayan bölümü de
doğum sonrası analık izni süresine ilave edilir. Doğumda veya doğum sonrasında
analık izni kullanılırken annenin ölümü hâlinde, isteği üzerine memur veya işçi
olan babaya anne için öngörülen süre kadar izin verilir.
(8)  (7) ve (8) inci fıkralarda
fıkralarında belirtilen hâller dışında, merkezde atamaya yetkili amir, ilde
vali, ilçede kaymakam ve yurt dışında diplomatik misyon şefi tarafından, birim
amirinin muvafakati ile bir yıl içinde toptan veya bölümler hâlinde,
mazeretleri sebebiyle memurlara on gün izin verilebilir. Zaruret hâlinde
öğretmenler hariç olmak üzere, aynı usûlle on gün daha mazeret izni
verilebilir. Bu takdirde, ikinci kez verilen bu izin, yıllık izinden düşülür.
(9) Kadın işçi veya memura, çocuğunu
emzirmesi için doğum sonrası analık izni süresinin bitim tarihinden itibaren
ilk altı ayda günde üç saat, ikinci altı ayda günde bir buçuk saat süt izni
verilir. Süt izninin hangi saatler arasında ve günde kaç kez kullanılacağı
hususunda, kadın memur veya işçinin tercihi esastır. Bu süre günlük çalışma
süresinden sayılır.
(10) Hamilelik süresince kadın işçiye
periyodik kontroller için ücretli izin verilir. Hekim raporu ile gerekli
görüldüğü takdirde, hamile kadın işçi sağlığına uygun daha hafif işlerde
çalıştırılır. Bu halde işçinin ücretinde bir indirim yapılmaz.
(11)  Memurlara; en az yüzde 70
oranında engelli ya da süreğen hastalığı olan çocuğunun (çocuğun evli olması
durumunda eşinin de en az yüzde 70 oranında engelli olması kaydıyla)
hastalanması hâlinde hastalık raporuna dayalı olarak ana veya babadan sadece
biri tarafından kullanılması kaydıyla bir yıl içinde toptan veya bölümler
hâlinde on güne kadar mazeret izni verilir.
(12)  Yıllık izin ve mazeret izinleri
sırasında fiili çalışmaya bağlı her türlü ödemeler hariç malî haklar ile sosyal
yardımlara dokunulmaz.
(13) Doğum yapan memura, bu madde
uyarınca verilen doğum sonrası analık izni süresinin bitiminden; eşi doğum
yapan memura ise, doğum tarihinden itibaren istekleri üzerine yirmidört aya
kadar aylıksız izin verilir.
(14)  İsteği halinde kadın işçiye,
analık süresinin tamamlanmasından sonra altı aya kadar ücretsiz izin verilir.
Bu süre, yıllık ücretli izin hakkının hesabında dikkate alınmaz. Analık süresi
işçinin sağlık durumuna ve işin özelliğine göre doğumdan önce ve sonra
gerekirse artırılabilir. Bu süreler hekim raporu ile belirtilir.
(15)  Yıllık izin ve mazeret izinleri
sırasında fiili çalışmaya bağlı her türlü ödemeler hariç malî haklar ile sosyal
yardımlara dokunulmaz.
(16) Doğum yapan kadın çalışanlara 24
ay boyunca ödenen ücretler."
Türkiye Büyük
Millet Meclisi Başkanlığına
Görüşülmekte olan 705 sıra sayılı Bazı
Kanun Ve Kanun Hükmünde Kararnamelerde Değişiklik Yapılması Hakkında Kanun
Teklifi ile Eskişehir Milletvekili Salih Koca ve Uşak Milletvekili İsmail Güneş
ile 6 Milletvekilinin; Bazı Kanun ve Kanun Hükmünde Kararnamelerde Değişiklik
Yapılmasına Dair Kanun Teklifi ile Milli Eğitim Bakanlığının Teşkilat ve
Görevleri Hakkında Kanun Hükmünde Kararnamede Değişiklik Yapılmasına Dair Kanun
Tasarısı, Manisa Milletvekili Özgür Özel'in; Kamu Kurum ve Kuruluşlarının
Ürettikleri Mal ve Hizmet Tarifeleri ile Bazı Kanunlarda Değişiklik Yapılması
Hakkında Kanunda Değişiklik Yapılmasına Dair Kanun Teklifi, Cumhuriyet Halk
Partisi Grup Başkanvekili İstanbul Milletvekili Mehmet Akif Hamzaçebi'nin; Milli
Eğitim Bakanlığının Teşkilat ve Görevleri Hakkında Kanunda Değişiklik
Yapılmasına Dair Kanun Teklifi ile Plan ve Bütçe Komisyonu Raporunun 21.
maddesinin aşağıdaki şekilde değiştirilmesine arz ve teklif ederiz.
 Rahmi Aşkın Türeli Mehmet
Hilal Kaplan Müslim Sarı
 İzmir Kocaeli İstanbul
 Ali Serindağ Vahap
Seçer İzzet Çetin
 Gaziantep Mersin Ankara
"MADDE 21 - 633 sayılı Kanun
Hükmünde Kararnameye aşağıdaki ek madde eklenmiştir.
"Doğum yardımı
EK MADDE 4- (1) Türk vatandaşlarına,
canlı doğan birinci çocuğu için 400 TL, ikinci çocuğu için 500 TL, üçüncü ve
sonraki çocukları için 700 TL doğum yardımı yapılır. Bu yardım Türk vatandaşı
olan anne veya babaya, her ikisi de Türk vatandaşı ise anneye yapılır. Doğum
yardımı, Bakanlıkça belirlenen zorunlu hallerde babaya ödenebilir. Doğum
yardımı ödenmesinde Kimlik Paylaşımı Sisteminde yer alan nüfus kayıtları esas
alınır. Bu kapsamda yapılan ödemeler, Bakanlık bütçesine bu amaçla konulan
ödenekten karşılanır. Bu fıkrada belirtilen tutarları artırmaya Bakanlık ile Maliye
Bakanlığı müştereken yetkilidir.
(2) Kamu kurum ve kuruluşlarında istihdam
edilen işçilerden, kapsamında bulundukları bireysel iş sözleşmesi veya toplu iş
sözleşmesi hükümlerine göre işçinin kendisi veya eşinin doğum yapması nedeniyle
işçiye bir ödeme yapılması kararlaştırılmış olanlara, kararlaştırılan tutarın
bu madde uyarında yapılacak ödeme tutarından daha az olması halinde sadece
aradaki fark ödenir. Kararlaştırılan tutarın bu maddeye göre yapılacak ödeme
tutarından daha fazla olması halinde ise bu maddeye göre ödeme yapılmaz.
(3)  Kamu kurum ve kuruluşlarında
istihdam edilen personele, doğum yardımı ödeneği veya başka bir ad altında aynı
amaçla ilgili mevzuatta öngörülen ödemeler yapılmaz.
(4)  5901 sayılı Kanunun 28 inci
maddesi kapsamına girenler bu madde hükümlerinden aynen yararlandırılır.
(5)  Doğum yardımı, hiçbir vergi ve
kesintiye tabi tutulmaksızın ödenir ve haczedilemez. Doğum yardımından
yararlananların gerçek dışı beyanda bulunmaları nedeniyle yersiz ödemeye
sebebiyet verilmesi halinde, bu ödemelerin, bir ay içinde ödemenin yapıldığı
tarihten tahsil edildiği tarihe kadar geçen süreye 6183 sayılı Kanunun 51 inci
maddesinde belirtilen gecikme zammı oranında hesaplanacak faiz ile birlikte
iade edilmesi, haksız yararlanana ödeme yapan kurum tarafından bir yazı ile
bildirilir. Bu süre içinde ödeme yapılmaması halinde bu alacakların ilgili
vergi dairesine bildirilmesi üzerine anılan Kanun hükümlerine göre takip ve
tahsil edilir.
(6)  Doğum yardımının ödenme esasları
ile bu maddenin uygulanmasına ilişkin diğer usul ve esaslar, altı ay içerisinde
İçişleri Bakanlığı, Maliye Bakanlığı, Sağlık Bakanlığı, Dışişleri Bakanlığı ve
Hazine Müsteşarlığı görüşleri alınarak Aile ve Sosyal Politikalar Bakanlığının
teklifi üzerine Bakanlar Kurulunca belirlenir."
BAŞKAN – Komisyon önergeye katılıyor
mu?
PLAN ve BÜTÇE KOMİSYONU SÖZCÜSÜ AHMET
ARSLAN (Kars) – Katılmıyoruz.
BAŞKAN – Hükûmet katılıyor mu?
BİLİM, SANAYİ VE TEKNOLOJİ BAKANI FİKRİ
IŞIK (Kocaeli) – Katılmıyoruz Sayın Başkan.
BAŞKAN – Önerge üzerinde söz isteyen
Rahmi Aşkın Türeli, İzmir Milletvekili.
Buyurun Sayın Türeli.
RAHMİ AŞKIN TÜRELİ (İzmir) – Sayın
Başkan, sayın milletvekilleri; görüşmekte olduğumuz 705 sıra sayılı Kanun
Teklifi’nin 21’inci maddesi üzerinde söz almış bulunuyorum. Bu vesileyle yüce
heyeti saygıyla selamlıyorum.
Şimdi, değerli milletvekilleri, burada
19, 20 ve 21’inci maddelerde çeyiz hesabı, konut yardımı ve doğum yardımı olmak
üzere üç çeşit -bir anlamda devletin katkı vereceği ve yardım yapacağı-
mekanizma belirlenmiş. 
Tabii, öncelikle şunu söylemek
istiyorum: Biz vatandaşımızın yararına olacak olan her türlü düzenlemenin
yanındayız. Bu anlamda da buradaki doğum yardımının elbette verilmesi
gerektiğini söylüyoruz. Hatta, önergemizde de bu miktarların bir miktar, biraz
daha artırılması gerektiğini söyledik.
Ama tabii, bir şeyi de söylemek lazım:
Bu nüfus artışını teşvik ederek Türkiye’nin bir yere gitmeyeceğini anlamamız
gerekiyor değerli arkadaşlar. Dünyada nüfusunu artırarak gelişen, kalkınan
hiçbir ülke yok. Önemli olan, o nüfusunuza, var olan nüfusunuza iyi eğitim
verebilmek ve onları istihdam edebilecek bir çalışma ortamını, ekonomik ortamı
tesis edebilmek. Bunu yapmadığınız zaman, nüfusu artırarak bu ülkenin büyümesi
mümkün değil. Ha, ne olur? Nüfusunuz arttığı için, baktığınız zaman, ülkenin
millî geliri yüksek gözükür ama tabii, millî gelirde, bir ülkenin toplam millî
geliri değil, kişi başına düşen millî gelir önemlidir; o açıdan da baktığınızda
ülkenin ekonomik kalkınmasıda bir katkı vermiş olmaz. 
Tabii, diğer taraftan da şunu
biliyoruz: Türkiye’nin hâlâ 2030 yılına kadar demografik fırsat penceresinden
yararlanacağını biliyoruz yani 2030 yılına kadar Türkiye’nin nüfusunda bir
yaşlanma söz konusu değil; ondan sonra, 2030 yılından sonra yaşlanma olacağı
söyleniyor. Biz bunu Komisyonda da ayrıntılı tartıştık. Ee, yaşlanırsa yaşlanır
arkadaşlar. Yani yaşlanmayacak diye ilanihaye nüfusu artırarak nereye kadar
gidebiliriz? Yani yerkürede, dünyada sonuçta şu anda 7 milyar insan yaşıyor
yani 10 milyar, 15 milyar, bu nereye kadar artabilir? Yani, önemli olan,
dediğim gibi, bu nüfusu insan gibi yaşatabilecek, insani koşullarda
yaşatabilecek bir ortamı tesis etmek. 
Diğer taraftan da artık şunu biliyoruz
biz: Günümüzdeki üretim teknikleri ve teknolojileri öyle bir noktaya geldi ki
eskisi kadar emeğe ihtiyaç duyulmuyor. Tarım sektöründe böyle, ee, sanayi
sektöründe de böyle. Geçmişte bu insanların yaptığı, belki 100 kişinin yaptığı
işi bir günde 1 tane makine yapıyor; makinenin başında da 1 işçi duruyor, hatta
3-4 makineyi birden idare ediyor. Yani bu kadar yüksek nüfus artışına gerek
yok. 
Bugün,
baktığınız zaman, yüksek nüfusu olan ülkelere baktığınız zaman -Hindistan’a
bakın, Çin’e bakın- onlarda elbette belli gelişmeler var ama hızlı nüfus
artışından kaynaklanmıyor. Ama tabii, hızlı nüfus artışı iş gücü arzını
artırarak iş gücüne bir havuz sağlıyor, bir emek havuzu sağlıyor. Ama onu eğer
düşük ücretlerle, olumsuz çalışma koşullarıyla, çok uzun süreler çalıştırarak,
gerekli hakkını vermeyerek çalıştıracak bir ortamı tesis ederseniz o zaman
elbette bundan yararlanırsınız. Ama doğru olan bu değil, Türkiye’nin yapması
gereken de bu değil. Türkiye’nin yapması gereken, katma değeri yüksek mal ve
hizmet üretiminde uzmanlaşmaktır ve iş gücünü de bu doğrultuda eğitmektir ve
nüfus politikasını da bununla uyumlu hâle getirmektir. 
Tabii, bütün
bunların hepsi aslında şunu gösteriyor bize: Bir sosyal koruma sistemine işaret
ediyor, sosyal güvenlik sistemine. Bakın, arkadaşlar, bir sosyal koruma
sisteminin üç ayağı var: Sosyal sigorta, sosyal hizmet ve sosyal yardım.
Türkiye’nin problemi, bu şekilde, biraz önce söylediğim gibi çeyiz hesabı,
konut yardımı, doğum yardımı gibi zaten çok başlı olan birçok farklı farklı
unsurun bir araya geldiği bir yapıyı oluşturmak değil, bütünleşik bir yapıyı
oluşturmak yani üçünün hepsinin, başka bir anlamla, primli sistemlerin ve
primsiz sistemlerin bir uyum içinde birlikte çalışacağı bir sistemi kurmaya
ihtiyaç var.
Diğer taraftan,
sosyal yardımların toplamı Türkiye için düşük arkadaşlar -devletin rakamlarını
söylüyorum- 2013 yılı için 20,1 milyar olup millî gelirin yüzde 1,28’ine
tekabül ediyor. Değerli arkadaşlar, OECD ortalaması yüzde 2,5. 
Sayın Bakan,
bunun artmasına ihtiyaç var hele Türkiye gibi gelişmekte olan ülkede sosyal
yardımları artırmaya ihtiyaç var. 
Yine sosyal
yardımlar içinde kömür ve erzak gibi ayni yardım mekanizmaları var; bu sistem
hem suistimale hem de politik sömürüye son derece açık bir sistem. 
Sosyal
yardımlarda çok başlı bir yapı var. Şu anda sosyal yardım veren -devletin
rakamlarını söylüyorum- kurum sayısı 2013 yılında 8 arkadaşlar. Önemli olan,
bir sistem kurabilmek, bütünleşik bir sistem kurmak; hak esasına dayalı… Bağış,
bağış; bağış vermek insanlara bir şeyi ihsan etmek değil. Ama, insanların
vatandaş olmaktan kaynaklanan haklarını kullanacakları bir sosyal koruma
sistemini kurmaya ihtiyaç var. İşte, Cumhuriyet Halk Partisi olarak aile
sigortasını bu yüzden oluşturduk ve aile sigortasıyla hem sosyal yardımların
miktarını ve millî gelirdeki payını artırıyoruz hem de son derece etkin, birlikte
çalışan, uyumlu bir sistem yaratıyoruz. 
(Mikrofon
otomatik cihaz tarafından kapatıldı)
RAHMİ AŞKIN TÜRELİ (Devamla) - Sizlere
önerimiz de, Cumhuriyet Halk Partisi olarak bu ortaya koyduğumuz aile
sigortasını alıp kullanmanız çünkü biz bunu sonuçta Türkiye için kullanıyoruz
ve o yüzden Bütçede de söyledik ama siz kullanmazsanız zaten biz de seçimlerde
7 Hazirandan sonra iktidar olduğumuzda bunu kullanacağız diyorum. 
Hepinizi saygıyla selamlıyorum. (CHP
sıralarından alkışlar)
BAŞKAN – Teşekkür ediyorum.
Önergeyi oylarınıza sunuyorum: Kabul
edenler… Kabul etmeyenler… Kabul edilmemiştir.
Diğer önergeyi okutuyorum:
Türkiye Büyük
Millet Meclisi Başkanlığına
Görüşülmekte olan Kanun Teklifinin 21
inci maddesiyle düzenlenen ek 4 üncü maddesinin 1 inci fıkrasına “Türk
vatandaşlarına” ibaresinden sonra gelmek üzere “on iki ay boyunca” ibaresinin
eklenmesi ve maddeye aşağıdaki fıkraların eklenmesini arz ve teklif ederiz.
Erkan Akçay
(Manisa) ve arkadaşları
(7)  Kadın memur ve işçiye; doğumdan
önce sekiz, doğumdan sonra sekiz hafta olmak üzere toplam on altı hafta süreyle
analık izni verilir. Çoğul gebelik durumunda, doğum öncesi sekiz haftalık
analık izni süresine iki hafta eklenir. Ancak beklenen doğum tarihinden sekiz
hafta öncesine kadar sağlık durumunun çalışmaya uygun olduğunu tabip raporuyla
belgeleyen kadın memur, isteği hâlinde doğumdan önceki üç haftaya kadar
kurumunda çalışabilir. Bu durumda, doğum öncesinde bu rapora dayanarak fiilen
çalıştığı süreler doğum sonrası analık izni süresine eklenir. Doğumun erken
gerçekleşmesi sebebiyle, doğum öncesi analık izninin kullanılamayan bölümü de
doğum sonrası analık izni süresine ilave edilir. Doğumda veya doğum sonrasında
analık izni kullanılırken annenin ölümü hâlinde, isteği üzerine memur veya işçi
olan babaya anne için öngörülen süre kadar izin verilir.
(8)  (7) ve (8) inci fıkralarda
fıkralarında belirtilen hâller dışında, merkezde atamaya yetkili amir, ilde
vali, ilçede kaymakam ve yurt dışında diplomatik misyon şefi tarafından, birim
amirinin muvafakati ile bir yıl içinde toptan veya bölümler hâlinde,
mazeretleri sebebiyle memurlara on gün izin verilebilir. Zaruret hâlinde
öğretmenler hariç olmak üzere, aynı usulle on gün daha mazeret izni
verilebilir. Bu takdirde, ikinci kez verilen bu izin, yıllık izinden düşülür.
(9) Kadın işçi veya memura, çocuğunu
emzirmesi için doğum sonrası analık izni süresinin bitim tarihinden itibaren
ilk altı ayda günde üç saat, ikinci altı ayda günde bir buçuk saat süt izni
verilir. Süt izninin hangi saatler arasında ve günde kaç kez kullanılacağı
hususunda, kadın memur veya işçinin tercihi esastır. Bu süre günlük çalışma
süresinden sayılır.
(10) Hamilelik süresince kadın işçiye
periyodik kontroller için ücretli izin verilir. Hekim raporu ile gerekli
görüldüğü takdirde, hamile kadın işçi sağlığına uygun daha hafif işlerde
çalıştırılır. Bu halde işçinin ücretinde bir indirim yapılmaz.
(11)  Memurlara; en az yüzde 70
oranında engelli ya da süreğen hastalığı olan çocuğunun (çocuğun evli olması
durumunda eşinin de en az yüzde 70 oranında engelli olması kaydıyla)
hastalanması hâlinde hastalık raporuna dayalı olarak ana veya babadan sadece
biri tarafından kullanılması kaydıyla bir yıl içinde toptan veya bölümler
hâlinde on güne kadar mazeret izni verilir.
(12)  Yıllık izin ve mazeret izinleri
sırasında fiili çalışmaya bağlı her türlü ödemeler hariç malî haklar ile sosyal
yardımlara dokunulmaz.
(13) Doğum yapan memura, bu madde
uyarınca verilen doğum sonrası analık izni süresinin bitiminden; eşi doğum
yapan memura ise, doğum tarihinden itibaren istekleri üzerine yirmi dört aya
kadar aylıksız izin verilir.
(14)  İsteği halinde kadın işçiye,
analık süresinin tamamlanmasından sonra altı aya kadar ücretsiz izin verilir.
Bu süre, yıllık ücretli izin hakkının hesabında dikkate alınmaz. Analık süresi
işçinin sağlık durumuna ve işin özelliğine göre doğumdan önce ve sonra
gerekirse artırılabilir. Bu süreler hekim raporu ile belirtilir.
(15)  Yıllık izin ve mazeret izinleri
sırasında fiili çalışmaya bağlı her türlü ödemeler hariç malî haklar ile sosyal
yardımlara dokunulmaz.
(16) Doğum yapan kadın çalışanlara 24
ay boyunca ödenen ücretler."
BAŞKAN – Komisyon önergeye katılıyor
mu?
PLAN VE BÜTÇE KOMİSYONU SÖZCÜSÜ AHMET
ARSLAN (Kars) – Katılmıyoruz Sayın Başkanım.
BAŞKAN – Hükûmet katılıyor mu?
BİLİM, SANAYİ VE TEKNOLOJİ BAKANI FİKRİ
IŞIK (Kocaeli) – Katılmıyoruz Sayın Başkan.
BAŞKAN – Önerge üzerinde söz isteyen
Erkan Akçay, Manisa Milletvekili.
Buyurun Sayın Akçay. (MHP sıralarından
alkışlar)
ERKAN AKÇAY (Manisa) – Sayın Başkan,
değerli milletvekilleri; 21’inci maddede verdiğimiz önerge üzerine söz aldım.
Hepinizi saygıyla selamlıyorum.
Bu teklifin
21’inci maddesiyle bir defaya mahsus olmak üzere Türk vatandaşlarına, canlı
doğan 1’inci çocuğu için 300; 2’nci çocuğu için 400; 3’üncü ve sonraki
çocukları için 600 lira doğum yardımı yapılmaktadır. Yeni doğan çocuklar için
yapılacak bu yardımlar elbette ki olumludur. Ama mademki olumlu bir şey yaptık,
bunu yapmışken tam yapalım. Biz önergemizde de bunu daha uzun süre olarak ön
görüyoruz. Neden dersek değerli milletvekilleri, ülkemizde her geçen yıl nüfus
artış hızına göre doğum oranı azalıyor. Yıllar geçtikçe, aslında, Türkiye genç
nüfustan orta ve yaşlı nüfusa doğru bir geçiş sürecini yaşıyor. 
Nüfus artış hızı
2000 yılında binde 18,3 iken 2012 yılında binde 12’ye gerilemiştir. Türkiye’nin
ortalama yaşı 2008’de 28,5’e, 2012 yılında 30,1’e yükselmiştir. Demografik
değişim fırsatından yararlanamayan Türkiye, yaşlandığında gelişmiş ülkelere
göre çok daha ağır bedel ödeyecektir. Özellikle, yaşlı nüfusun getirdiği
emeklilik, sağlık ve yaşlı bakım faturası bu bedeli ekonomik olarak daha da
ağırlaştıracaktır. Nüfus artış hızının düşmesinde modernleşme ve şehirleşmenin
etkisinin yanında, nüfus planlaması, ekonomik zorluklar ve doğum izinlerinin
kısa olması etkili olmaktadır. Özellikle, biz, önergemizde bu çalışan
kadınlarımızın doğum izinleriyle ilgili önemli ve son derece makul öneriler
getiriyoruz. 
İlk kez anne
olacaklar veya yeniden anne olmak isteyenler gerek ekonomik gerekse doğum
izninin kısalığından dolayı bu kutsal görevi yerine getirememektedirler. Yeni
doğan her çocuğun aile bütçesine ek mali külfeti olmaktadır. Önergemizle doğum
yapan annelerden yirmi dört ay boyunca gelir vergisi kesilmeyerek aile
bütçesine katkı sağlanacak ve doğacak çocuğun ek mali külfeti karşılanarak
doğum, çalışan kadınlarımız için de teşvik edilmektedir. Doğumun teşvik
edilmesi hâlinde ülkemizin nüfus artış hızı, dolayısıyla ülkemizdeki genç nüfus
oranı artacak ve ileride, uzun vadede demografik bakımdan bekleyen sıkıntılarla
çok daha az karşılaşmış olacağız.
Bilimsel çalışmalara göre, anne sütü,
doğumdan sonra ilk altı ay süresince bebeğin fizyolojik ve psikososyal
ihtiyaçlarını tek başına mükemmel bir şekilde karşılamakta ve anne ile bebek
arasındaki bağı kuvvetlendirmektedir. Anne sütünün ve emzirmenin hem bebek hem
de anne için başta beslenme olmak üzere; sağlık, bağışıklık, gelişim,
psikolojik, sosyal ve ekonomik yönden pek çok faydası vardır. Bu nedenle,
dünyada olduğu gibi ülkemizde de 1-8 Ekim tarihleri arası Emzirme Haftası
olarak kabul edilmiştir. Anne sütüyle beslenmenin ileri yaşam sağlığı üzerine
çok olumlu etkileri bulunmaktadır. Anne sütü emzirmeyle sağlık harcamaları
azalır, çocuk hastalıklarının tedavisindeki iş gücü azalır, iş günü kaybı
azalır, izin alma ve para kaybı azalır.
UNICEF ve Dünya Sağlık Teşkilatı,
bebeklerin doğumundan itibaren ilk altı ay boyunca sadece anne sütü almalarını
yani başka katı ve sıvı gıdalar, su almadan ve yedinci aydan itibaren katı ve
lapa ek gıdalara başlanılmasını önermektedirler. Sağlık Bakanlığı ve UNICEF iş
birliğiyle Türkiye çapında bebek yaşam oranlarının artmasını ve sağlıklı
nesiller yetiştirilmesini sağlamaya amaçlayan “İlk Altı Ay Sadece Anne Sütü”
kampanyası da başlatılmıştır.
Önergemizde kadın memur ve işçilerin
doğumdan sonraki analık izin süresi sekiz haftadan yirmi dört haftaya
çıkartılarak kadın memur ve işçilerin toplam analık izin süresinin on altı
haftadan otuz iki haftaya çıkarılması önerilmektedir. Çoğul gebeliklerde doğum
öncesi analık izni süresi on haftadan on iki haftaya çıkarılmaktadır. 
Önergemizin kabulünü diler, hepinize
saygılar sunarım. (MHP sıralarından alkışlar)
BAŞKAN – Teşekkür ediyorum. 
Önergeyi oylarınıza sunuyorum: Kabul
edenler… Kabul etmeyenler… Önerge kabul edilmemiştir.
Diğer önergeyi okutuyorum: 
Türkiye Büyük
Millet Meclisi Başkanlığına
Görüşülmekte olan 705 sıra sayılı yasa
teklifinin, 633 sayılı Kanun Hükmünde Kararnameye ek madde eklemeyi öngören
21'inci maddesinde geçen "canlı doğan birinci çocuğu için 300 TL, ikinci
çocuğu için 400 TL, üçüncü ve sonraki çocukları için 600 TL doğum yardımı
yapılır" ibaresinin “canlı doğan ilk üç çocuğun her biri için 600 TL doğum
yardımı yapılır" şeklinde değiştirilmesini arz ve teklif ederiz.
İdris
Baluken (Bingöl) ve arkadaşları
BAŞKAN – Komisyon önergeye katılıyor
mu? 
PLAN VE BÜTÇE KOMİSYONU SÖZCÜSÜ AHMET
ARSLAN (Kars) – Katılmıyoruz Sayın Başkan. 
BAŞKAN – Hükûmet katılıyor mu? 
BİLİM, SANAYİ VE TEKNOLOJİ BAKANI FİKRİ
IŞIK (Kocaeli) – Katılmıyoruz Sayın Başkan. 
BAŞKAN – Gerekçeyi okutuyorum:
Gerekçe: 
Artan şekilde doğum yardımı yapmak çok
çocuk doğurmaya yönelik bir teşviktir. Bu teşvikin doğrudan kamu eliyle
yapılması etik olmadığı gibi ideolojik bir boyut içermektedir. Ayrıca böyle bir
düzenlemenin kadınlar açısından baskıcı ve dayatmacı bir yönü olduğu açıktır.
Kadına annelik dışında kariyer ve meslek şansı tanımayan siyasal aklın tezahürü
olan bu düzenleme ile kadının toplum içerisinde ayrımcı toplumsal cinsiyet
rollerine daha fazla maruz kalacağı açıktır. Değişiklik ile kadınların daha
fazla baskı altına alınmasına dönük düzenlemelerin değiştirilerek, eşitlikçi
bir mevzuatın oluşturulması amaçlanmıştır.
BAŞKAN – Önergeyi oylarınıza sunuyorum:
Kabul edenler… Kabul etmeyenler… Önerge kabul edilmemiştir. 
Maddeyi oylarınıza sunuyorum: Kabul
edenler… Kabul etmeyenler… Madde kabul edilmiştir. 
22’nci madde üzerinde üç adet önerge
vardır, okutuyorum:
Türkiye Büyük
Millet Meclisi Başkanlığına
Görüşülmekte olan 705 sıra sayılı yasa
teklifinin, 8/1/2002 tarihli ve 4736 sayılı Kamu Kurum ve Kuruluşlarının
Ürettikleri Mal ve Hizmet Tarifeleri ile Bazı Kanunlarda Değişiklik Yapılması
Hakkında Kanunun 1'inci maddesinde değişiklik öngören 22'nci maddesinde geçen
"Aile ve Sosyal Politikalar Bakanlığı ve Maliye Bakanlığı"
ibaresinden sonra gelmek üzere "ilgili belediyelerin atadığı belediye
meclis üyeleri" ibaresinin eklenmesini arz ve teklif ederiz. 
 İdris Baluken  Nursel
Aydoğan Hasip Kaplan
 Bingöl  Diyarbakır Şırnak
 Adil Zozani  Erol
Dora
 Hakkâri  Mardin

Türkiye Büyük
Millet Meclisi Başkanlığına
Görüşülmekte olan 705 sıra sayılı Bazı
Kanun Ve Kanun Hükmünde Kararnamelerde Değişiklik Yapılması Hakkında Kanun
Teklifi ile Eskişehir Milletvekili Salih Koca ve Uşak Milletvekili İsmail Güneş
ile 6 Milletvekilinin; Bazı Kanun ve Kanun Hükmünde Kararnamelerde Değişiklik
Yapılmasına Dair Kanun Teklifi ile Milli Eğitim Bakanlığının Teşkilat ve
Görevleri Hakkında Kanun Hükmünde Kararnamede Değişiklik Yapılmasına Dair Kanun
Tasarısı, Manisa Milletvekili Özgür Özel'in; Kamu Kurum ve Kuruluşlarının
Ürettikleri Mal ve Hizmet Tarifeleri ile Bazı Kanunlarda Değişiklik Yapılması
Hakkında Kanunda Değişiklik Yapılmasına Dair Kanun Teklifi, Cumhuriyet Halk
Partisi Grup Başkanvekili İstanbul Milletvekili Mehmet Akif Hamzaçebi'nin;
Milli Eğitim Bakanlığının Teşkilat ve Görevleri Hakkında Kanunda Değişiklik
Yapılmasına Dair Kanun Teklifi ile Plan ve Bütçe Komisyonu Raporunun 22.
maddesinin aşağıdaki şekilde değiştirilmesini arz ve teklif ederiz.
 Rahmi Aşkın Türeli Müslim
Sarı Vahap Seçer
 İzmir İstanbul
 Mersin
 Mehmet Hilal Kaplan  Ali
Serindağ İzzet Çetin 
 Kocaeli  Gaziantep
 Ankara
 Haydar Akar
 Kocaeli
"MADDE 22 -
8/1/2002 tarihli ve 4736 sayılı Kamu Kurum ve Kuruluşlarının Ürettikleri Mal ve
Hizmet Tarifeleri ile Bazı Kanunlarda Değişiklik Yapılması Hakkında Kanunun 1
inci maddesine sekizinci fıkrasından sonra gelmek üzere aşağıdaki fıkra
eklenmiştir.
"İkinci ve üçüncü fıkra hükümleri
kapsamında, belediyeler tarafından yetki verilen özel şahıs ya da şirketlere
ait şehiriçi toplu taşıma hizmeti veren her bir ulaşım aracı ile özel deniz
ulaşımı aracı için bunların işletmecilerine, Aile ve Sosyal Politikalar
Bakanlığı bütçesine bu amaçla konulan ödenekten ilgili belediyeler aracılığıyla
her ay gelir desteği ödemesi yapılır. Yapılacak aylık gelir desteği ödemesini
yıllık olarak belirlemeye, bu tutarı faaliyette bulunulan yere ve/veya
belediyeler tarafından yetki verilen özel şahıs ya da şirketlere ait şehiriçi
toplu taşıma hizmeti veren her bir ulaşım aracını taşıma kapasitesine göre
farklılaştırmaya ve yapılacak ödemeye ilişkin diğer esas ve usuller Aile ve
Sosyal Politikalar Bakanlığı ve Maliye Bakanlığı tarafından müştereken üç ay
içinde belirlenir."
Türkiye Büyük
Millet Meclisi Başkanlığına
Görüşülmekte olan 705 sıra sayılı Kanun
Teklifinin 22. Maddesinin aşağıdaki şekilde değiştirilmesini arz ve teklif
ederiz.
 Mehmet Günal Ahmet
Duran Bulut Erkan Akçay
 Antalya Balıkesir Manisa
 Alim Işık Mustafa
Kalaycı Ali Öz
 Kütahya Konya Mersin
MADDE 22- 8/1/2002 tarihli ve 4736
sayılı Kamu Kurum ve Kuruluşlarının Ürettikleri Mal ve Hizmet Tarifeleri ile
Bazı Kanunlarda Değişiklik Yapılması Hakkında Kanunun 1 inci maddesine
sekizinci fıkrasından sonra gelmek üzere aşağıdaki fıkra eklenmiştir.
"İkinci ve üçüncü fıkra hükümleri
kapsamında, belediyeler tarafından yetki verilen özel şahıs ya da şirketlere
ait şehiriçi toplu taşıma hizmeti veren her bir ulaşım aracı ile özel deniz
ulaşımı ve demiryolu ulaşımı aracı için bunların işletmecilerine, Aile ve
Sosyal Politikalar Bakanlığı bütçesine bu amaçla konulan ödenekten ilgili
belediyeler aracılığıyla her ay gelir desteği ödemesi yapılır. Yapılacak aylık
gelir desteği ödemesini yıllık olarak belirlemeye, bu tutarı faaliyette
bulunulan yere ve/veya belediyeler tarafından yetki verilen özel şahıs ya da
şirketlere ait şehiriçi toplu taşıma hizmeti veren her bir ulaşım aracını
taşıma kapasitesine göre farklılaştırmaya ve yapılacak ödemeye ilişkin diğer
esas ve usuller Aile ve Sosyal Politikalar Bakanlığı ve Maliye Bakanlığı
tarafından müştereken altı ay içinde belirlenir."
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ AHMET ARSLAN (Kars) – Katılmıyoruz Sayın Başkanım. 
BAŞKAN – Hükûmet
katılıyor mu?
BİLİM, SANAYİ VE
TEKNOLOJİ BAKANI FİKRİ IŞIK (Kocaeli) – Katılmıyoruz Sayın Başkanım.
BAŞKAN – Önerge üzerinde söz isteyen
Sayın Ali Öz, Mersin Milletvekili.
Buyurun Sayın Öz. (MHP sıralarından
alkışlar) 
ALİ ÖZ (Mersin) – Teşekkür ediyorum
Sayın Başkanım.
Sayın Başkan, değerli milletvekilleri;
bu torba yasa tasarısının içerisinde yapılan uygulama doğru bir uygulama ancak
vermiş olduğumuz önergede, sadece kara ve deniz değil, aynı zamanda demir
yollarında da benzer bir uygulamanın yapılmasını talep ediyoruz. Dolayısıyla,
aslında, engellilerin yararlanması gereken bu hakka Komisyonun ve Hükûmetin
neden katılmadığını anlamak mümkün değil.
Engellilerin, tabii ki ülkemizde çok
önemli sorunları var. Bunların her zaman için göz ardı edildiğini, sadece belli
dönemlerde hatırlandığını, engellilerin gerçekte alması gereken hakların büyük
çoğunluğunu alamadığını biliyoruz. Tüm Batı ülkelerinde olduğu gibi bizim ülkemizde
de aslında engelli nüfusu, ortalama olarak toplam nüfusun yüzde 10-12 civarına
tekabül etmekte. Engellilerin hak ettikleri çoğu şeyden mahrum kaldıklarını
biliyoruz. 
Bunun dışında, özellikle, ülkemizde
yaşayan engellilerin çok önemli bir sorununa mutlaka dikkat çekmek gerekiyor.
Öncelikle şunu ifade etmem gerekir ki normalde hepimizin birer engelli adayı
olduğunu, ülke sınırları içerisinde yaşayan insanların tamamının bugün sağlıklı
da olsalar, doğuştan bir özürleri ve engeli olmasa da günün birinde engelli
olma ihtimalleri olduğunu düşünmek lazım. Olaya bu açıdan baktığımız zaman,
aslında engellilerin en önemli sorunu, engellilerin sorununu çözmek üzere bir
şeyler yapmayı düşünen insanların, özellikle de tabii ki Türkiye Büyük Millet
Meclisinin ve milletvekillerinin zihinlerdeki engeline son vermesi gerekiyor.
Engelli vatandaşlarımızın engel
oranının tanımlanması gerektiğini uzun süredir söyledik, ifade ettik, özellikle
Milliyetçi Hareket Partisi Grubu olarak komisyonlarda da ifade ettik. Vücuttaki
anatomik özür durumunun dışında engellinin Batı ülkelerindeki standartlara
uygun bir şekilde yeniden tanımlanması gerekmekte. Biz bu hakları verirken
engelli statüsüne koymuş olduğumuz insanların vücudunun sadece yüzde 40
üzerinde anatomik özrü olduğu zaman biz bunları engelli olarak kabul ediyoruz.
Oysaki bir organında ciddi manada araz olan, örneğin bir gözünü kaybetmiş olan
bir vatandaşın -doğuştan veya daha sonraki bir hadiseden sonra- almış olduğu
özür derecesi onu engelli sınıfına sokmuyor. Dolayısıyla bu tür
vatandaşlarımızın gerek engelli statüsüne sokulmamaktan kaybettikleri hak
mahrumiyetlerinin yanında, özellikle istihdam konusunda da sağlıklı ve engelli
arasındaki ayrımda çok önemli bir yer tuttuğunu, bu insanların arada kaldığını,
dolayısıyla bu insanların ne sağlıklı, sağlam kabul edildiğini ne de özür
dereceleri yüzde 40’ın altında olduğu için özürlü grubuna alındığını böyle
mağduriyet yaşayan çok sayıda insanımız olduğunu bilmekteyiz. Aslında, bunların
sorunlarıyla alakalı bir düzenleme yapabilmek için “engelli” tanımını Türkiye
Büyük Millet Meclisinin kesinlikle uluslararası standartlarda tanımlamasının
önem arz ettiğini ifade etmek istiyorum. 
Ülkemizde engellilere verilen
ücretlerin… Özellikle engellilerin ve engelli bakımlarındaki adres değişikliğine
bağlı olarak sık sık maaşlarının kesilmesinin doğru bir uygulama olmadığını
ifade etmek isterim. Vatandaş gitmiş, engelini bir şekilde sağlık kurulu
raporuyla tescil ettirmiş, ekonomik durumu, aile geliri ailede çalışan insan
sayısına göre belirlenmiş, ancak bir ikametgâh değişikliği olduğu zaman Aile ve
Sosyal Politikalar Bakanlığı tarafından bu insanlar mağdur edilmekte,
kendilerine bağlanan aylıkları kesilmekte, dolayısıyla arada kalan süre
içerisinde, hak ettikleri hâlde kendilerine geriye dönük bir ödeme de
yapılmamakta. Bu mağduriyet aslında basit bir düzenlemeyle giderilebilecekken
bu konuda duyarlı olmamaktan dolayı bu vatandaşlarımız sık sık mağdur
edilebilmekteler. Geçmiş dönemlerde, âdeta çok küçük puntolarla yazılmış,
engelli vatandaşlarımızın kendilerine devlet tarafından ödenmiş olan ücretlerinden
dolayı, bir şekilde kendi durumları değiştiği zaman veya ailenin ekonomik
geliri arttığı zaman, devlete faiziyle beraber yüksek miktarlarda, ciddi oranda
borçlu duruma geldiklerini biliyoruz. Bu düzenlemeler içerisinde, bu tür
vatandaşların da mağduriyetini ortadan kaldırmak için, buna maruz kalmış
insanlarımızın mutlaka, en azından faizsiz bir şekilde geri ödemelerini temin
etmek veya bunların borçlarını engelli vatandaşlarımızın yararına olduğu düşüncesiyle
affetmenin daha doğru olacağı kanaatinde olduğumu ifade ediyor, yüce heyetinizi
saygılarımla selamlıyorum. (MHP sıralarından alkışlar) 
BAŞKAN – Teşekkür ediyorum.
Önergeyi oylarınıza sunuyorum: Kabul
edenler… Kabul etmeyenler… Önerge kabul edilmemiştir.
Diğer önergeyi okutuyorum:
Türkiye Büyük
Millet Meclisi Başkanlığına
Görüşülmekte olan 705 sıra sayılı Bazı
Kanun Ve Kanun Hükmünde Kararnamelerde Değişiklik Yapılması Hakkında Kanun
Teklifi ile Eskişehir Milletvekili Salih Koca ve Uşak Milletvekili İsmail Güneş
ile 6 Milletvekilinin; Bazı Kanun ve Kanun Hükmünde Kararnamelerde Değişiklik
Yapılmasına Dair Kanun Teklifi ile Milli Eğitim Bakanlığının Teşkilat ve
Görevleri Hakkında Kanun Hükmünde Kararnamede Değişiklik Yapılmasına Dair Kanun
Tasarısı, Manisa Milletvekili Özgür Özel'in; Kamu Kurum ve Kuruluşlarının
Ürettikleri Mal ve Hizmet Tarifeleri ile Bazı Kanunlarda Değişiklik Yapılması
Hakkında Kanunda Değişiklik Yapılmasına Dair Kanun Teklifi, Cumhuriyet Halk
Partisi Grup Başkanvekili İstanbul Milletvekili Mehmet Akif Hamzaçebi'nin;
Milli Eğitim Bakanlığının Teşkilat ve Görevleri Hakkında Kanunda Değişiklik
Yapılmasına Dair Kanun Teklifi ile Plan ve Bütçe Komisyonu Raporunun 22.
maddesinin aşağıdaki şekilde değiştirilmesini arz ve teklif ederiz.
Rahmi Aşkın
Türeli (İzmir) ve arkadaşları
"MADDE 22 - 8/1/2002
tarihli ve 4736 sayılı Kamu Kurum ve Kuruluşlarının Ürettikleri Mal ve Hizmet
Tarifeleri ile Bazı Kanunlarda Değişiklik Yapılması Hakkında Kanunun 1 inci
maddesine sekizinci fıkrasından sonra gelmek üzere aşağıdaki fıkra eklenmiştir.
"İkinci ve üçüncü fıkra hükümleri
kapsamında, belediyeler tarafından yetki verilen özel şahıs ya da şirketlere
ait şehiriçi toplu taşıma hizmeti veren her bir ulaşım aracı ile özel deniz
ulaşımı aracı için bunların işletmecilerine, Aile ve Sosyal Politikalar
Bakanlığı bütçesine bu amaçla konulan ödenekten ilgili belediyeler aracılığıyla
her ay gelir desteği ödemesi yapılır. Yapılacak aylık gelir desteği ödemesini
yıllık olarak belirlemeye, bu tutarı faaliyette bulunulan yere ve/veya
belediyeler tarafından yetki verilen özel şahıs ya da şirketlere ait şehiriçi
toplu taşıma hizmeti veren her bir ulaşım aracını taşıma kapasitesine göre
farklılaştırmaya ve yapılacak ödemeye ilişkin diğer esas ve usuller Aile ve
Sosyal Politikalar Bakanlığı ve Maliye Bakanlığı tarafından müştereken üç ay
içinde belirlenir."
BAŞKAN – Komisyon önergeye katılıyor
mu?
PLAN ve BÜTÇE KOMİSYONU SÖZCÜSÜ AHMET
ARSLAN (Kars) – Katılmıyoruz Sayın Başkan.
BAŞKAN – Hükûmet katılıyor mu?
BİLİM, SANAYİ VE TEKNOLOJİ BAKANI FİKRİ
IŞIK (Kocaeli) - Katılmıyoruz Sayın Başkanım.
BAŞKAN – Önerge
üzerinde söz isteyen Haydar Akar, Kocaeli Milletvekili.
Buyurun Sayın Akar. (CHP sıralarından
alkışlar)
HAYDAR AKAR (Kocaeli) – Sayın Başkan,
sayın milletvekilleri; torba kanunun 22’nci maddesi üzerinde söz almış
bulunuyorum.
Bu doğru bir madde, çok önceleri
yapılması gereken bir şey. Niye bunu söylüyorum? Çünkü bununla ilgili 2013’ün
Kasım ayında beş dakikalık gündem dışı bir konuşma yaparak Türkiye’deki
minibüsçülerin, toplu taşıma işi yapan esnafın problemlerini dile getirmiştim.
Yine, bununla ilgili 2014 Temmuz ayında da bir araştırma önergesi vermiştim ve
bunu da burada konuşmuştuk hep birlikte, AKP’nin oylarıyla da bu araştırma
önergem reddedilmişti.
Gerçekten minibüsçü esnafı büyük
sıkıntılar yaşıyor. Bu sıkıntıların en büyüklerinden –tek tek sıkıntılarını
saymayacağım ama- bir tanesi de bedava veya ücretsiz taşımış oldukları
vatandaşlarımızla ilgili bir sıkıntıydı ki bunun da en büyüğü olarak 65 yaş
grubunu ekleyerek bunların sıkıntılarının üzerine daha çok sıkıntıyı
bindirdiler. 
Minibüsçüler, tabii, böyle 17 ayrı
grupta vatandaşımızı taşırken… Kendi ilimden örnek vermek istiyorum, örneğin
Kocaeli ilinde minibüsçülerin bedava taşımış olduğu insan sayısı 110 bin kişi.
Yani 1 milyon 700 bin kişilik nüfusun içerisindeki 110 bin kişi bu işten bedava
yararlanıyordu veya indirimli yararlanıyordu. Kim var bu grupların içerisinde?
Öğrenciler var, öğretmenler var, jandarma var, polis var, engelli var, şehit
yakını var, gazi var, var da var ve en son da 65 yaş geldi ve minibüsçüler 65
yaşı taşımaya başladılar. Her seçim dönemi öncesinde bir rüşvet vermek
gerekiyordu, bu rüşveti de minibüsçüler üzerinden AKP Hükûmeti vermeye çalıştı,
en son 65 yaşı verdi. 
Peki, minibüsçü esnafı esnaf da berber,
kahveci, fırıncı esnaf değil mi? Oralardan kimse bedava alışveriş yapmıyordu,
bu 110 bin kişi oradan indirimli ekmek almıyordu, oradan bedava ekmek
almıyordu. O zaman sosyal devletin gereği olarak ne yapmamız gerekiyordu? Bu
minibüsçü esnafının mağduriyetini gidermemiz gerekiyordu. Gidermek ne demektir?
Bir kamu hizmeti olarak vermiş olduğu bu taşıma işini bu vatandaşlara eğer
bedavadan veriyorsa, devlet, bunun karşılığını ödemeliydi.
Şimdi, geç de olsa bir seçim yatırımı
da olsa… Çünkü, bunu ben 2013’te dile getirmiştim, 2014’te dile getirmiştim,
AKP oylarıyla bunlar reddedilmişti her seferinde. Şimdi, haklı olduğumuz ortaya
çıktı ve torba kanun içerisine bu maddeyi koydunuz. Doğru mu? Doğru ama sonuca
baktığınızda neye veriyorsunuz yetkiyi? Aile ve Sosyal Politikalar Bakanlığının
bütçesine konacak bir ödenekle, belediyelerin yıl bazında belirleyeceği, aylık
ödeyeceği miktarlarda. Niye bunu yapıyorsunuz? 
Yine, ben kendi kentimden örnek
veriyorum. Hiç kimse para ödeyerek dolmuşa, minibüse binmiyor benim kentimde.
Ne belediye aracına biniyor ne de özel kooperatiflerin işletmiş olduğu araçlara
biniyor ne de şahıs araçlarına biniyorlar toplu taşıma yapanlar. Hepsi kartla
biniyor ve kartla iniyor. Burada biz kartla binen şehit yakınını, burada kartla
binen 65 yaş üzerindeki vatandaşımızı, burada kartla binen öğrencimizi, burada
kartla binen jandarmamızı, postacımızı, hepsini biliyoruz. Niye belediyelerin
eline bu imkânı verip onlara bir siyasi malzeme yapma gereği duyuyorsunuz? Ve
yıl bazında belirleniyor. 
Minibüsçü esnafı, belediyelerden UKOME
üzerinden her cuma günü paralarını alıyorlar veya her gün aslında taşıdıkları
yolcunun ücretini alıyorlar. Sadece cumartesi, pazar günlerini pazartesi günü
alıyorlar. Niye siz, taşıttırmış olduğunuz engellinin, 65 yaş üzerinin veya
diğer 17 grupta taşıttırmış olduğunuz vatandaşın parasını -belediyeye bir
iyilikmiş gibi- belediyeye devredip minibüsçü esnafına bir iyilik yapıyormuş
gibi belediye üzerinden bunu yapmaya çalışıyorsunuz? Bu bir siyasi yatırım aslında.
Belediye, eğer o kooperatifle iyi geçiniyorsa ya da yandaş bir kooperatifse
onun parasını ödeyecektir ama yandaş bir kooperatif değilse ya da belediyenin
işte sıkıntılar yaşadığı bir kooperatifse bu ödemesi gereken parayı ne
yapacaktır? Ödemeyecektir veya sıkıntılar yaşanmaya başlayacaktır.
Evet, seçim geliyor, 7 Haziranda seçim
var ve rüşvet dağıtmaya başladınız. Biraz evvel geçen maddelerin… Bir sosyal
hukuk devleti olarak yapılması gereken, ama insanları yoksullaştırarak,
yoksulluğu yöneterek bir sistem kurmak değil, insanlara iş ve istihdam
sağlayarak o yoksulluğu önlememiz gerekiyor. Eğer siz anladıysanız o geçen
maddeleri, gerçekten asgari ücretlinin bu işlerden yararlanabileceğini
düşünüyorsanız hepinizi tebrik ediyorum. 
İyi geceler diliyorum, teşekkür
ediyorum. (CHP sıralarından alkışlar) 
BAŞKAN – Teşekkür ediyorum. 
Önergeyi oylarınıza sunuyorum: Kabul
edenler… Kabul etmeyenler… Önerge kabul edilmemiştir. 
Diğer önergeyi okutuyorum:
Türkiye Büyük
Millet Meclisi Başkanlığına
Görüşülmekte olan 705 sıra sayılı yasa
teklifinin, 8/1/2002 tarihli ve 4736 sayılı Kamu Kurum ve Kuruluşlarının
Ürettikleri Mal ve Hizmet Tarifeleri ile Bazı Kanunlarda Değişiklik Yapılması
Hakkında Kanunun 1'inci maddesinde değişiklik öngören 22'inci maddesinde geçen "Aile
ve Sosyal Politikalar Bakanlığı ve Maliye Bakanlığı" ibaresinden sonra
gelmek üzere "ilgili belediyelerin atadığı belediye meclis üyeleri"
ibaresinin eklenmesini arz ve teklif ederiz.
İdris Baluken
(Bingöl) ve arkadaşları 
BAŞKAN – Komisyon önergeye katılıyor
mu?
PLAN ve BÜTÇE KOMİSYONU SÖZCÜSÜ AHMET
ARSLAN (Kars) – Katılmıyoruz Sayın Başkan.
BAŞKAN – Hükûmet katılıyor mu?
BİLİM, SANAYİ VE TEKNOLOJİ BAKANI FİKRİ
IŞIK (Kocaeli) – Katılmıyoruz Sayın Başkanım.
BAŞKAN – Gerekçeyi okutuyorum:
Gerekçe:
Değişiklik ile yerel yönetimlerinde bu
karar alma sürecine dahil edilmesi amaçlanmıştır. 
BAŞKAN – Önergeyi oylarınıza sunuyorum:
Kabul edenler… Kabul etmeyenler… Önerge kabul edilmemiştir. 
Maddeyi oylarınıza sunuyorum: Kabul
edenler… Kabul etmeyenler… Madde kabul edilmiştir. 
23’üncü madde üzerinde üç adet önerge
vardır, okutuyorum:
Türkiye Büyük
Millet Meclisi Başkanlığına
Görüşülmekte olan 705 sıra sayılı yasa
teklifinin, Ekli (2) sayılı listede yer alan kadrolar ihdas edilerek 13/12/1983
tarihli ve 190 sayılı Genel Kadro ve Usulü Hakkında Kanun Hükmünde Kararnamenin
eki (I) sayılı cetvelin Aile ve Sosyal Politikalar Bakanlığı bölümüne
eklenmesini öngören 23’üncü maddesinde geçen “yer alan” ibaresinin “bulunan”
olarak değiştirilmesini arz ve teklif ederiz. 
 İdris Baluken  Nursel
Aydoğan Hasip Kaplan
 Bingöl Diyarbakır Şırnak
 Adil Zozani Erol
Dora
 Hakkâri Mardin
Türkiye Büyük
Millet Meclisi Başkanlığına
Görüşülmekte olan 705 sıra sayılı Kanun
Teklifinin 23. Maddesinin aşağıdaki şekilde değiştirilmesini arz ve teklif
ederiz.
 Mehmet Günal Ahmet
Duran Bulut Erkan Akçay
 Antalya Balıkesir Manisa
 Alim Işık Mustafa
Kalaycı
 Kütahya Konya
MADDE 23- Ekli (2) sayılı listede yer
alan kadrolar ihdas edilerek 13/12/1983 tarihli ve 190 sayılı Genel Kadro ve
Usulü Hakkında Kanun Hükmünde Kararnamenin eki (I) sayılı cetvelin Aile ve
Sosyal Politikalar Bakanlığı bölümüne eklenmiştir.
(2) SAYILI LİSTE
KURUMU: AİLE VE SOSYAL POLİTİKALAR
BAKANLIĞI
TEŞKİLATI: MERKEZ
İHDAS EDİLEN
KADROLAR




SINIFI


UNVANI


DERECESİ


SERBEST KADRO ADEDİ


TOPLAM




GİH


Daire Başkanı


1


2


2







TOPLAM





2


2




Türkiye Büyük
Millet Meclisi Başkanlığına
Görüşülmekte olan 705 sıra sayılı Bazı
Kanun Ve Kanun Hükmünde Kararnamelerde Değişiklik Yapılması Hakkında Kanun
Teklifi ile, Eskişehir Milletvekili Salih Koca ve Uşak Milletvekili İsmail
Güneş ile 6 Milletvekilinin; Bazı Kanun ve Kanun Hükmünde Kararnamelerde
Değişiklik Yapılmasına Dair Kanun Teklifi ile Milli Eğitim Bakanlığının
Teşkilat ve Görevleri Hakkında Kanun Hükmünde Kararnamede Değişiklik
Yapılmasına Dair Kanun Tasarısı, Manisa Milletvekili Özgür Özel'in; Kamu Kurum
ve Kuruluşlarının Ürettikleri Mal ve Hizmet Tarifeleri ile Bazı Kanunlarda
Değişiklik Yapılması Hakkında Kanunda Değişiklik Yapılmasına Dair Kanun
Teklifi, Cumhuriyet Halk Partisi Grup Başkanvekili İstanbul Milletvekili Mehmet
Akif Hamzaçebi'nin; Milli Eğitim Bakanlığının Teşkilat ve Görevleri Hakkında
Kanunda Değişiklik Yapılmasına Dair Kanun Teklifi ile Plan ve Bütçe Komisyonu
Raporunun 23. maddesinin aşağıdaki şekilde değiştirilmesini arz ve teklif
ederiz
 Rahmi Aşkın Türeli Bülent
Kuşoğlu İzzet Çetin
 İzmir Ankara Ankara
 Ali Serindağ Ali
Özgündüz Refik Eryılmaz
 Gaziantep İstanbul Hatay
 Müslim Sarı  Ali
Rıza Öztürk 
 İstanbul Mersin
MADDE 23- Ekli
(2) sayılı listede yer alan kadrolar ihdas edilerek 13/12/1983 tarihli ve 190
sayılı Genel Kadro ve Usulü Hakkında Kanun Hükmünde Kararnamenin eki (I) sayılı
cetvelin Aile ve Sosyal Politikalar Bakanlığı bölümüne eklenmiştir.
(2) SAYILI LİSTE
KURUMU: AİLE VE
SOSYAL POLİTİKALAR BAKANLIĞI
TEŞKİLATI: MERKEZ
İHDAS EDİLEN KADROLAR




SINIFI


UNVANI


DERECESİ


SERBEST KADRO ADEDİ


TOPLAM




GİH


Daire Başkanı


1


3


3




GİH


Aile ve Sosyal Politikalar Uzman
  Yardımcısı


9


50


50







TOPLAM





53


53












BAŞKAN –
Komisyon önergeye katılıyor mu? 
PLAN VE BÜTÇE
KOMİSYONU SÖZCÜSÜ AHMET ARSLAN (Kars) – Katılmıyoruz Sayın Başkan. 
BAŞKAN – Hükûmet
katılıyor mu? 
BİLİM, SANAYİ VE
TEKNOLOJİ BAKANI FİKRİ IŞIK (Kocaeli) – Katılmıyoruz Sayın Başkan. 
BAŞKAN – Önerge
üzerinde söz isteyen Ali Özgündüz, İstanbul Milletvekili. 
Buyurun Sayın
Özgündüz. (CHP sıralarından alkışlar) 
ALİ ÖZGÜNDÜZ
(İstanbul) – Teşekkür ediyorum Sayın Başkan. 
Değerli
milletvekilleri, gecenin bu saatinde Genel Kurulda olan milletvekillerini
saygıyla selamlıyorum.
Değerli arkadaşlar, ben, aslında,
23’üncü madde üzerinde verdiğimiz kadro artımıyla ilgili söz aldım ancak iki
gündür ülkemizin ve siyasetin gündemini işgal eden Sayın Bülent Arınç’ın Ankara
Büyükşehir Belediye Başkanı Melih Gökçek hakkında söyledikleri daha çok beni
ilgilendiriyor. Niye? Öncelikle…
MEHMET METİNER (Adıyaman) – Mersin
Belediyesiyle ilgilen, Mersin. 
ALİ ÖZGÜNDÜZ (Devamla) – Mersin
Belediyesinde gereği yapılıyor, biz de işte onu istiyoruz, neyse o yapılsın.
Sayın Arınç diyor ki…
MEHMET METİNER (Adıyaman) – Şişli
Belediyesi…
ALİ ÖZGÜNDÜZ (Devamla) – Yani, e, çok
güzel… Yani, laf atıyorsun da oradan Metiner, kardeşim, Hükûmet sende mi,
İçişleri Bakanlığı sende mi, gönderirsin müfettişini gereği yapılır, biz de
bunu söylüyoruz. 
MEHMET METİNER (Adıyaman) – Mahkemeler
gereğini yapıyor, sen kendi işine bak.
BAŞKAN – Sayın Metiner, lütfen…
ALİ ÖZGÜNDÜZ (Devamla) – Şu anda bu
olay, Bülent Arınç’ın açıklaması yeniden bir 17 Aralık olayıdır benim açımdan,
Türkiye açısından. Hükûmetin Başbakan Yardımcısı, Hükûmet Sözcüsü Sayın Arınç’a
teşekkür ediyorum, Hükûmetinizden birine teşekkür ediyorum. Daha önce, 17-25
Aralık sürecinde nasıl Kabinede bu yolsuzluk, hırsızlık olayına bulaşmayan Ali
Babacan’a ve Mehmet Şimşek’e teşekkür ettim ise, o zaman nasıl teşekkür
ettiysem şimdi de Sayın Bülent Arınç’a teşekkür ediyorum, herkesin bildiği,
herkesin konuştuğu bir olayı Başbakan Yardımcısı sıfatıyla gündeme getirdi.
Paralel falan filan diyorsunuz ya, işte terör örgütü falan, e, dedi ki:
“Kardeşim, sen neden bahsediyorsun? Çocuklarını orada okuttun, kendin işte
bilmem neyin neresindesin -ben söylemeyeyim- Ankara’yı parsel parsel sattın.”
Ne diyor aslında hukuksal anlamda? Diyor ki: “Sen 3628 sayılı Kanun kapsamında
suç işledin.” 3628 sayılı Kanun kapsamındaki suçlar İçişleri Bakanının iznine
bile tabi değildir, cumhuriyet savcısı resen soruşturma başlatmalıdır, derhâl
Melih Gökçek ve ikinci dereceye kadar yakınlarının, başta, Osman mıdır, nedir,
oğlu olmak üzere mal varlıklarını tespit etmelidir, bütün, SPK’ya yazacak,
hisse senedi var mı, tapuya yazacak, gayrimenkul kayıtlarını isteyecek,
bankalara yazacak, çağıracak, “Gel kardeşim, Gökçek Efendi, sen kaç para maaş
alıyorsun, gelirin nedir, kaç yıldır alıyorsun? Efendim, mal varlığın nedir,
bunu bana açıkla.” diyecek, bu kadar basit. Gel, açıkla, hesap ver. Helal
kazancınla kazandıysan helal olsun. Bu, 3628 saylı Kanun’a göre, Mal
Bildiriminde Bulunulması, Rüşvet ve Yolsuzluklarla Mücadele Kanunu’na göre
resen soruşturmayı gerektiren bir suçtur. İçişleri Bakanlığının müfettiş falan
görevlendirmesine de gerek yoktur. İçişleri Bakanı görevini yapacaksa
soruşturmanın selameti açısından Melih Gökçek’i derhâl görevden almalıdır.
Başbakan Yardımcısı söylüyor kardeşim. Yahu, Başbakan Yardımcısı söylüyor. 
RECEP ÖZEL (Isparta) – Sizin hakkınızda
da söylüyor. 
ALİ ÖZGÜNDÜZ (Devamla) – Yapsın, benim
hakkımda söylediğini de yapsın, bunu da yapsın derhâl. Bütün mesele bu, hukuku
istiyoruz, hukuk işlesin arkadaşlar. Türkiye ya hukuk devleti olacak ya da
olmayacak, bunun kararını vereceksiniz. Dolayısıyla, bu öyle yabana atılır bir
olay değil, AKP’nin iç meselesi de değil. “Bu siyaset işidir, bizimle…” Hayır
arkadaş, nasıl siyaset? “Efendim, benim parti içi işleyiş…” falan filan, hayır,
ülkenin meselesidir. Kaç yıldır, yirmi yıl mı oldu, bu adam bu büyükşehri
yönetiyor, parsel parsel sattığı söyleniyor ülkenin toprağını, Ankara’nın
toprağını, milletin malını. Dolayısıyla, bu hesap vermelidir. Nerede? Bağımsız
yargıda. Bakanlarla ilgili burada kapattın üstünü. O 48 kişiye de teşekkür
ediyorum. “Gitmesi gerekir.” diyen namuslu, vicdanlı, “Gitsin, yargıda hesap
versin.” diyen içinizdeki 48 kişiye de teşekkür ediyorum. Dolayısıyla, bu olay
üstü kapatılacak basit bir mesele değildir. Büyük ihtimalle, şahsi kanaatimdir,
-Bülent Arınç o 17-25 Aralık sürecinde de hesap verilmesi gerektiğini ima eden
açıklama yapmıştır- Yüce Divana gitme yönünde oy kullanan 48 kişinin içinden
bir tanesi de odur. Ondan dolayı, kuvvetle muhtemel, şahsi kanaatimi
söylüyorum… Çünkü Bülent Arınç temiz bir adamdır, bunu da söyleyeyim. Dediği
gibi, cam gibi. Yolsuzluk, hırsızlık, şaibe, akçalı işlerle ilgisi olan bir
adam değildir diyorum. Dolayısıyla “Melih Gökçek hesap ver.” diyorum. “Siz de
hesap verin.” diyor, “Siz de o çağırıyı yapın.” diyorum, Genel Kurulu saygıyla
selamlıyorum. (CHP sıralarından alkışlar)
BAŞKAN – Teşekkür ediyorum. 
Önergeyi oylarınıza sunuyorum: Kabul
edenler… Kabul etmeyenler… Önerge kabul edilmemiştir. 
Diğer önergeyi okutuyorum: 
Türkiye Büyük Millet Meclisi Başkanlığına
Görüşülmekte olan 705 sıra sayılı Kanun
Teklifinin 23. Maddesinin aşağıdaki şekilde değiştirilmesini arz ve teklif
ederiz.
Mehmet Günal
(Antalya) ve arkadaşları 
MADDE 23- Ekli (2) sayılı listede yer
alan kadrolar ihdas edilerek 13/12/1983 tarihli ve 190 sayılı Genel Kadro ve
Usulü Hakkında Kanun Hükmünde Kararnamenin eki (I) sayılı cetvelin Aile ve
Sosyal Politikalar Bakanlığı bölümüne eklenmiştir.
(2) SAYILI LİSTE
KURUMU: AİLE VE SOSYAL POLİTİKALAR
BAKANLIĞI
TEŞKİLATI: MERKEZ
İHDAS EDİLEN
KADROLAR



SINIFI


UNVANI


DERECESİ


SERBEST
  KADRO ADEDİ


TOPLAM




GİH


Daire Başkanı


1


2


2







TOPLAM





2


2



BAŞKAN – Komisyon önergeye katılıyor
mu?
PLAN VE BÜTÇE KOMİSYONU SÖZCÜSÜ FATİH
ŞAHİN (Ankara) – Katılmıyoruz Sayın Başkan.
BAŞKAN – Hükûmet katılıyor mu?
BİLİM SANAYİ VE TEKNOLOJİ BAKANI FİKRİ
IŞIK (Kocaeli) – Katılmıyoruz Sayın Başkan.
BAŞKAN – Önerge üzerinde söz isteyen
Alim Işık, Kütahya Milletvekili.
Buyurun. (MHP sıralarından alkışlar) 
ALİM IŞIK (Kütahya) – Sayın Başkan,
değerli milletvekilleri; görüşülmekte olan 705 sıra sayılı Kanun Teklifi’nin
23’üncü maddesi üzerinde vermiş olduğumuz önerge hakkında söz aldım. Bu
vesileyle yüce Meclisi gecenin bu geç vaktinde saygıyla selamlıyorum.
Bu maddeyle Aile ve Sosyal Politikalar
Bakanlığına 3 daire başkanı kadrosu ihdas ediliyor. Biz de “Memleketin
evlatları iş beklerken, kadro beklerken 3 kadroyu buraya vereceğimize 2 kadroyu
verelim, hiç olmazsa artan o 1 kadroyla yani 1 daire başkanı maaşıyla 3-5
delikanlıya, hanım kızımıza iş imkânı sağlayabilir miyiz?” diye verdik. Umarım
siz de bunu uygun görürsünüz çünkü Aile ve Sosyal Politikalar Bakanlığının daha
birkaç yıl önce çıkan teşkilat yasasında bunu düşünemeyen AKP iktidarı bugün
getirdiyse burada bir planlama hatasının olduğu zaten açık. Bu vesileyle, kadro
bekleyen Anadolu çocuklarının kimler olduğunu, on üç yıllık AKP iktidarı
döneminde defalarca dile getirilmesine, birçok kez ilgili bakanların
“Çalışıyoruz, yapıyoruz, yakında çözeceğiz.” diye söz vermesine rağmen
çözülmeyen bazı kesimlerin sorunlarını bir kez daha sizlerle paylaşıyorum.
Başta işsizlikle mücadele konusunda yoğun emek sarf eden üniversite mezunu
gençlerimiz olmak üzere, Anadolu’nun birçok kentinde asgari ücrete ve taşeron
işçiliğine talip olan gençlerimizin sorununa bir çözüm bulmamız gerekiyor.
Defalarca dile getirildi, ziraat mühendisleri, gıda mühendisleri, su ürünleri
mühendisleri, veteriner hekimler, teknikerler kadro istiyor ama bugün Sayın
Tarım Bakanının anlattıklarına baktığınız zaman hiç orayla ilgisi bile yok,
yalan söylüyor, kesimlere diyor ki: “Maliye Bakanından istedik.” Ben sordum
burada, “2 bin kadro talep ettik.” dedi. İlgili kesimler, temsilciler Maliye
Bakanlığına soruyorlar: “Bu 2 bin kadro nasıl dağıtılacak?” Maliye Bakanlığının
bürokratları diyor ki: “Hayır, öyle bir kadro talebi gelmedi.” 
Değerli milletvekilleri, bu bakanlara
destek çıkarak bunları insanüstü bir konuma taşıdınız. Bunlar hepinize tepeden
bakıyor yani AKP’li milletvekili arkadaşlarım bunları aklamakla kendi başlarına
buyruk bir adam konumuna taşıyorlar, bunu özellikle paylaşmak istiyorum.
Taşeron işçilere kadro sözü verdiniz,
havuz medyasının kanallarında birçok reklam yapıldı ama ses soluk yok, taşeron
işçileri yine perişan. Diğer taraftan, kara yollarında çalışan taşeron işçileri
mahkeme kararına rağmen bu haklarını alamıyorlar, neredeyse dört yıla yakın
süredir Yargıtayın da onadığı mahkeme kararlarını uygulamamakta direnen bir
hükûmet var, bir kabine var. Bunlar içerisinde memleket çocuklarını adam yerine
koymayan insanlar var, bunlara özellikle sizlerin dikkatini çekmek istiyorum.
Diğer taraftan, geçici köy
korucularının sigortasız, kaçak ve kadrosuz çalıştırıldığı bir ülke olarak bu
ayıbı hâlâ hepimiz üzerimizde taşıyoruz. Bunlarla ilgili bir iyileştirme
yapılamadı. 
Yine, 4/C’li konumundaki birçok
gencimiz, insanımız, verilen sözlere rağmen mağduriyetten kurtarılamadı. Kamu
aşçılarının özlük hakları ve genel idari hizmetler sınıfına alınma yönündeki
talepleri kulak arkası edildi. Muharip gazi yakınlarının kamuda istihdam hakkı
talebi maalesef Hükûmetinizce duyulmadı. Vekil ebe ve hemşireler, aile sağlığı
çalışanları hayal kırıklığına uğratıldı. Vekil imamlar ve vekil müezzinler,
maalesef, burada gece yarısı önergesiyle kadroya alınma yönündeki düzenlemeden
çıkarıldı; anlayamadık. Yani, niye Adalet ve Kalkınma Partisi hükûmetleri
yukarıda “evet” dedi, burada bu insanlara kadro verme sözünü geri aldı?
Diğer taraftan, Diyanette çalışan
murakıpların özlük hakları ve yine genel idari hizmetler sınıfına alınma
talepleri duymazdan gelindi, bugüne kadar çözüm bulunamadı. Aynı şekilde,
geçici ve mevsimlik işçiler yine göz ardı edildi, insanların mağduriyeti giderilemedi.
Bu ve benzeri birçok grubun bugüne kadar defalarca dile getirilen kadro
talepleri hiç duyulmadı. Ama, AKP’li yandaş olursa…
(Mikrofon otomatik cihaz tarafından
kapatıldı)
ALİM IŞIK (Devamla) - …AKP’li bürokrat
olursa onun evlatları hiçbir kadroya gerek duyulmaksızın VIP torpille, sınavsız
güzel kadrolara yerleştirildi ama huzurla yediklerini, yiyeceklerini
zannetmiyorum. 
Hepinize iyi geceler diliyorum. (MHP
sıralarından alkışlar)
BAŞKAN – Teşekkür ediyorum. 
Önergeyi oylarınıza sunuyorum: Kabul
edenler… Kabul etmeyenler… Önerge kabul edilmemiştir. 
Diğer önergeyi okutuyorum: 
Türkiye Büyük
Millet Meclisi Başkanlığına
Görüşülmekte olan 705 sıra sayılı yasa
teklifinin, Ekli (2) sayılı listede yer alan kadrolar ihdas edilerek 13/12/1983
tarihli ve 190 sayılı Genel Kadro ve Usulü Hakkında Kanun Hükmünde Kararnamenin
eki (I) sayılı cetvelin Aile ve Sosyal Politikalar Bakanlığı bölümüne
eklenmesini öngören 23’üncü maddesinde geçen “yer alan” ibaresinin “bulunan”
olarak değiştirilmesini arz ve teklif ederiz.
İdris Baluken
(Bingöl) ve arkadaşları
BAŞKAN – Komisyon katılıyor mu?
PLAN VE BÜTÇE KOMİSYONU SÖZCÜSÜ FATİH
ŞAHİN (Ankara) – Katılmıyoruz Sayın Başkan. 
BAŞKAN – Hükûmet katılıyor mu?
BİLİM, SANAYİ VE TEKNOLOJİ BAKANI FİKRİ
IŞIK (Kocaeli) -Katılmıyoruz Sayın Başkan. 
BAŞKAN – Gerekçeyi okutuyorum: 
Gerekçe: 
Değişiklik ile tasarı metninin
anlaşılır kılınması amaçlanmıştır.
BAŞKAN – Önergeyi oylarınıza sunuyorum:
Kabul edenler… Kabul etmeyenler… Önerge kabul edilmemiştir. 
Maddeyi oylarınıza sunuyorum: Kabul
edenler… Kabul etmeyenler… Madde kabul edilmiştir. 
Sayın milletvekilleri, İzmir
Milletvekili Rahmi Aşkın Türeli ve arkadaşları tarafından, 639 sayılı Kanun
Hükmünde Kararnamede madde eklemek suretiyle mühendis ve veteriner kadrosu ihdasını içeren
yeni madde ihdasına ilişkin bir önerge verilmiştir. İç Tüzük’ün 87’nci
maddesine göre, görüşülmekte olan tasarı veya teklifin konusu olmayan, sair
kanunlarda ek ve değişiklik getiren yeni bir kanun teklifi niteliğindeki
değişiklik önergeleri işleme konulmaz. Söz konusu önerge, görüşülmekte olan
teklifte düzenleme konusu yapılmayan bir kanunda değişiklik içerdiğinden işleme
alınmamaktadır.
24’üncü madde üzerinde dört adet önerge vardır, okutuyorum: 
Türkiye Büyük
Millet Meclisi Başkanlığına
Görüşülmekte olan 705 sıra sayılı yasa
teklifinin, 6/1/1982 tarihli ve 2577 sayılı İdari Yargılama Usulü Kanununun
geçici 8 inci maddesinin birinci fıkrasında değişiklik ve yeni fıkra eklemeyi
öngören 24’üncü maddede geçen “on beş” ibaresinin “yirmi” şeklinde
değiştirilmesini arz ve teklif ederiz. 
 İdris Baluken  Nursel
Aydoğan Erol Dora
 Bingöl Diyarbakır Mardin

 Hasip Kaplan Adil
Zozani
 Şırnak  Hakkâri

Türkiye Büyük Millet Meclisi
Başkanlığına
Görüşülmekte olan 705 sıra sayılı Kanun Teklifinin çerçeve
24 üncü maddesiyle 6/1/1982 tarihli ve 2577 sayılı Kanunun geçici 8 inci
maddesine eklenmesi öngörülen 3 üncü fıkrasının aşağıdaki şekilde
değiştirilmesini arz ve teklif ederiz.
 Mehmet Naci Bostancı Adnan
Yılmaz  Mehmet Akyürek
 Amasya Erzurum Şanlıurfa
 Recep Özel Osman
Aşkın Bak Muhyettin Aksak
 Isparta İstanbul Erzurum
"3. İvedi yargılama usulüne
ilişkin olmak üzere, 18.06.2014 tarihli ve 6545 sayılı Kanunun yürürlüğe
girmesinden sonra onbeş gün içerisinde temyiz kanun yoluna başvurulmadığı için
temyiz talebi reddedilen kararlara karşı, bu fıkrayı ihdas eden Kanunun yayımı
tarihinden itibaren onbeş gün, bu fıkrayı ihdas eden Kanunun yayımı tarihinden
önce aynı gerekçeyle temyiz talebi reddedilmekle birlikte bu fıkrayı ihdas eden
Kanunun yayımı tarihinden sonra tebliğ edilen kararlara karşı da bu kararların
tebliğ tarihinden itibaren onbeş gün içinde yeniden temyiz yoluna
başvurulabilir." 
Türkiye Büyük Millet Meclisi
Başkanlığına
Görüşülmekte olan 705 sıra sayılı Kanun Teklifinin 24.
Maddesinin aşağıdaki şekilde değiştirilmesini arz ve teklif ederiz.
 Mehmet Günal Alim
Işık Mustafa Kalaycı
 Antalya Kütahya Konya
 Ahmet Duran Bulut Erkan
Akçay
 Balıkesir Manisa
MADDE 24- 6/1/1982 tarihli ve 2577
sayılı idari Yargılama Usulü Kanununun geçici 8 inci maddesinin birinci
fıkrasında yer alan "Bu Kanunla idari yargıda" ibaresinin "İvedi
yargılama usulü hariç olmak üzere bu Kanunla idari yargıda" şeklinde
değiştirilmiş ve maddeye aşağıdaki fıkra eklenmiştir.
"3. İvedi yargılama usulüne
ilişkin olmak üzere, 18/6/2014 tarihli ve 6545 sayılı Kanunun yürürlüğe
girmesinden önce onbeş günlük yasal süre içinde temyiz yoluna başvurulmadığı
için temyiz başvurusu reddedilen kararlara karşı bu fıkrayı ihdas eden Kanunun
yayımı tarihinden itibaren onbeş gün içinde yeniden temyiz yoluna başvurulabilir."
Türkiye Büyük
Millet Meclisi Başkanlığına
Görüşülmekte olan 705 sıra sayılı Bazı
Kanun Ve Kanun Hükmünde Kararnamelerde Değişiklik Yapılması Hakkında Kanun
Teklifi ile, Eskişehir Milletvekili Salih Koca ve Uşak Milletvekili İsmail
Güneş ile 6 Milletvekilinin; Bazı Kanun ve Kanun Hükmünde Kararnamelerde
Değişiklik Yapılmasına Dair Kanun Teklifi ile Milli Eğitim Bakanlığının
Teşkilat ve Görevleri Hakkında Kanun Hükmünde Kararnamede Değişiklik
Yapılmasına Dair Kanun Tasarısı, Manisa Milletvekili Özgür Özel'in; Kamu Kurum
ve Kuruluşlarının Ürettikleri Mal ve Hizmet Tarifeleri ile Bazı Kanunlarda
Değişiklik Yapılması Hakkında Kanunda Değişiklik Yapılmasına Dair Kanun
Teklifi, Cumhuriyet Halk Partisi Grup Başkanvekili İstanbul Milletvekili Mehmet
Akif Hamzaçebi'nin; Milli Eğitim Bakanlığının Teşkilat ve Görevleri Hakkında
Kanunda Değişiklik Yapılmasına Dair Kanun Teklifi ile Plan ve Bütçe Komisyonu
Raporunun 24. maddesinin kanun metninden çıkarılarak diğer maddelerin madde
numaralarının buna göre teselsül ettirilmesini arz ve teklif ederiz.
 Rahmi Aşkın Türeli Ali
Rıza Öztürk Ali Serindağ
 İzmir Mersin Gaziantep
 Müslim Sarı  İzzet
Çetin 
 İstanbul Ankara
BAŞKAN – Komisyon önergeye katılıyor
mu?
PLAN ve BÜTÇE KOMİSYONU SÖZCÜSÜ FATİH
ŞAHİN (Ankara) - Katılmıyoruz Sayın Başkan.
BAŞKAN – Hükûmet katılıyor mu?
BİLİM, SANAYİ VE TEKNOLOJİ BAKANI FİKRİ
IŞIK (Kocaeli) - Katılmıyoruz Sayın Başkan. 
BAŞKAN – Önerge üzerinde söz isteyen
Ali Rıza Öztürk, Mersin Milletvekili. 
Buyurun Sayın Öztürk. 
ALİ RIZA ÖZTÜRK (Mersin) – Sayın
Başkan, değerli milletvekilleri; görüşülmekte olan çuval yasanın 24’üncü
maddesi üzerinde verdiğimiz önergeyle ilgili konuşmak istiyorum. 
Şimdi, değerli milletvekilleri, bu
maddeyle 2577 sayılı İdari Yargılama Usulü Kanunu’nun geçici 8’inci maddesinde
eklemeler yapılıyor temyiz süresine ilişkin. Şimdi, burada, 2577 sayılı Yasa’da
18/6/2014 tarihinde 6545 sayılı Yasa’yla bir ivedi yargılama usulü ihdas edildi
yani idari yargılama usulünde bir özel yargılama yöntemi, ivedi yargılama
yöntemi kuruldu. Bazı davalar bakımından bu ivedi yargılama usulünün
uygulanacağı söylenildi. Burada tabii ki usulde, normal İdari Yargılama Usulü
Yasası’nda uygulanan birtakım prosedürler değiştirildi. Örneğin temyiz süreleri
kısaltıldı; ne bileyim, davalının savunmasına karşı davacının cevap hakkı
ortadan kaldırıldı yani Anayasa’da güvence altına alınan haklar kurtarıldı.
Şimdi, tabii orada örneğin ihale kararları, ihale olayları ivedi yargılama
usulü kapsamında tutuldu. Fakat ihaleden yasaklama bunun dışında tutuldu yani bununla
idare istediği kişiyi ihalede yasaklayabilecek. Buna ilişkin davalar dışarıda
tutuldu. Anayasa’mız da aslında her davanın en hızlı ve acil bir şekilde
görülmesini öngörüyor. Bu bir Anayasa emri zaten. Yani “Birtakım davaları hızlı
çabuk bitirelim de, öbür davalar ne olursa olsun.” anlayışı hukuk devletinde
yeri olmayan bir anlayıştır. Yani “Bizden olacak, bize yarayacak davaları bir
an önce bitirelim.” denildi. Biz Cumhuriyet Halk Partili milletvekilleri
olarak, bu yasanın iptali için, Anayasa’ya aykırı olduğu nedenle 6545 sayılı
Yasa’nın bu maddesinin iptali için Anayasa Mahkemesine dava açtık ve bu dava
henüz Anayasa Mahkemesinde, bitmedi. Daha 2014 yılının altıncı ayında
yaptığınız bu değişiklik, şimdi 2015’in altıncı ayına gelmedik daha, şimdi, aynı
maddede bir değişiklik daha öngörüyorsunuz. Yani Anayasa Mahkemesinde
Anayasa’ya aykırılığı nedeniyle dava açılmış bir konuda hemen bir tane daha
getiriyorsunuz ve on beş günlük temyiz sürelerini kaçırdığı nedeniyle ek temyiz
süreleri veriyorsunuz. Birazdan yine bir önerge verecekler arkadaşlarımız,
AKP’nin önergesi geldi. Burada yine, o Komisyondan geçen durumlara ilave olarak
başka durumlarda da işte bu kanunun yürürlüğünden önce on beş günlük temyiz
süresi geçenlere de bir ilave on beş günlük temyiz süresi veriliyor. 
Vallaha buralarda bir şey yapılmak
isteniyor bu yasayla. Şimdi ne yapılmak istenildiğini ben de çözemedim ama
mutlaka bir şey yapılmak isteniyor, mutlaka bir şey yapılmak isteniyor. Burada
hırsızlar, namussuzlar, sahtekârlar korunacak bununla. Başka hiçbir yolu yok,
bunun başka hiçbir yolu yok. Böyle bir şey olmaz. Bu, hukuk devleti falan
değil. Siz daha 18 Haziran 2014’te bu yasayı değiştiriyorsunuz, birtakım
konuları özel yargılama kapsamına alıyorsunuz, ondan sonra temyiz süreleri kaçtı
diye ek temyiz süresi veriyorsunuz. Kime veriyorsunuz? Neden veriyorsunuz?
Kimlere bundan çıkar sağlıyorsunuz? Olmaz arkadaşlar. Ve buna da Parlamentoda
CHP’yi de, MHP’yi de, HDP’yi de ve AKP’nin içindeki gerçekten namuslu, dürüst
arkadaşları ortak yapmaya çalışıyorsunuz. Çıkın açıklayın bunu. Yani bir önerge
veriyorsunuz, gerekçesi bile inandırıcı değil. Kimin hakkı kayboluyor? Bunun
buraya getiriliş amacı var, bunun gizli bir amacı var, gizli bir gerekçesi var
değerli arkadaşlarım. O nedenle, Anayasa’ya aykırılık nedeniyle bu maddenin biz
çıkarılmasını istiyoruz. Yani aslı zaten Anayasa’ya aykırılık nedeniyle Anayasa
Mahkemesinde. Daha dava bitmemiş. Siz de “Bu arada ne elde edebilirsek,
yangından ne kaçırabilirsek, bu arada ne yapabilirsek…” anlayışıyla iş yapmaya
kalkıyorsunuz. Ayıptır, günahtır ya!
Teşekkür ediyorum. (CHP ve MHP
sıralarından alkışlar) 
BAŞKAN – Teşekkür ediyorum.
Önergeyi oylarınıza sunuyorum: Kabul
edenler... Kabul etmeyenler... Önerge kabul edilmemiştir. 
Diğer önergeyi okutuyorum: 
Türkiye Büyük
Millet Meclisi Başkanlığına
Görüşülmekte olan 705 sıra sayılı Kanun
Teklifinin 24. Maddesinin aşağıdaki şekilde değiştirilmesini arz ve teklif
ederiz.
Mehmet Günal
(Antalya) ve arkadaşları
OKTAY VURAL (İzmir) – Çekiyoruz efendim
önergeyi, önergeyi çektik. 
BAŞKAN – Önerge geri çekilmiştir.
Diğer önergeyi okutuyorum: 
Türkiye Büyük
Millet Meclisi Başkanlığına
Görüşülmekte olan 705 sıra sayılı Kanun
Teklifinin çerçeve 24 üncü maddesiyle 6/1/1982 tarihli ve 2577 sayılı Kanunun
geçici 8 inci maddesine eklenmesi öngörülen 3 üncü fıkrasının aşağıdaki şekilde
değiştirilmesini arz ve teklif ederiz. 
Mehmet Naci
Bostancı (Amasya) ve arkadaşları 
"3.İvedi yargılama usulüne ilişkin
olmak üzere, 18.06.2014 tarihli ve 6545 sayılı Kanunun yürürlüğe girmesinden
sonra onbeş gün içerisinde temyiz kanun yoluna başvurulmadığı için temyiz
talebi reddedilen kararlara karşı, bu fıkrayı ihdas eden Kanunun yayımı
tarihinden itibaren onbeş gün, bu fıkrayı ihdas eden Kanunun yayımı tarihinden
önce aynı gerekçeyle temyiz talebi reddedilmekle birlikte bu fıkrayı ihdas eden
Kanunun yayımı tarihinden sonra tebliğ edilen kararlara karşı da bu kararların
tebliğ tarihinden itibaren onbeş gün içinde yeniden temyiz yoluna
başvurulabilir."
BAŞKAN – Komisyon önergeye katılıyor
mu?
PLAN VE BÜTÇE KOMİSYONU SÖZCÜSÜ FATİH
ŞAHİN (Ankara) – Takdire bırakıyoruz Sayın Başkan.
BAŞKAN – Hükûmet katılıyor mu? 
BİLİM, SANAYİ VE TEKNOLOJİ BAKANI FİKRİ
IŞIK (Kocaeli) – Katılıyoruz Sayın Başkan. 
RECEP ÖZEL (Isparta) – Gerekçe… 
BAŞKAN – Gerekçeyi okutuyorum. 
Gerekçe: 
Önergeyle, İdari yargıda ivedi
yargılama usulü 18.06.2014 tarihli ve 6545 sayılı Kanunla 2577 sayılı Kanunda
yapılan değişiklik ile getirildiğinden, 6545 sayılı Kanun yürürlüğe girdikten
sonra ivedi yargılama usulüne tabi olan davalar hakkında, otuz günlük temyiz
süresi içinde olmakla birlikte ivedi yargılama usulü için öngörülen onbeş
günlük temyiz süresi geçirildiği için bir kısım mahkemeler tarafından temyiz
talepleri reddedilmiştir. 6545 sayılı Kanun yürürlüğe girdikten sonra onbeş
günlük temyiz süresi geçtiği için temyiz talebi reddedilen kararlarla, aynı
gerekçeyle bu Kanunun yürürlüğe girdiği tarihten önce temyiz talebi
reddedilmekle birlikte bu Kanun yürürlüğe girdiği tarihten sonra tebliğ edilen
kararlara karşı onbeş günlük ikinci bir temyiz hakkı tanınmaktadır.
BAŞKAN – Önergeyi oylarınıza sunuyorum:
Kabul edenler… Kabul etmeyenler… Önerge kabul edilmiştir.
Sayın milletvekilleri, biraz önce kabul
edilen önergeyle Bingöl Milletvekili İdris Baluken ve arkadaşlarının
önergesindeki hususa ilişkin Genel Kurulun iradesi ortaya çıkmıştır;
dolayısıyla bu önergeyi işleme alma imkânı kalmamıştır. 
Kabul edilen önerge doğrultusunda
maddeyi oylarınıza sunuyorum: Kabul edenler… Kabul etmeyenler… Kabul
edilmiştir. 
Sayın milletvekilleri, birleşime on
dakika ara veriyorum. 
Kapanma Saati:
02.11
DOKUZUNCU OTURUM
Açılma Saati:
02.37
BAŞKAN: Başkan
Vekili Sadık YAKUT
KÂTİP ÜYELER:
Fehmi KÜPÇÜ (Bolu), Bayram ÖZÇELİK (Burdur)
-----0-----
BAŞKAN – Sayın
milletvekilleri, Türkiye Büyük Millet Meclisinin 83’üncü Birleşiminin Dokuzuncu
Oturumunu açıyorum.
705 sıra sayılı Kanun Teklifi’nin
görüşmelerine devam edeceğiz.
Komisyon ve Hükûmet yerinde.
25’inci maddede üç adet önerge vardır,
okutuyorum:
Türkiye Büyük
Millet Meclisi Başkanlığına
Görüşülmekte olan
705 sıra sayılı yasa teklifinin 4/11/1981 tarihli ve 2547 sayılı Yükseköğretim
Kanununun 46 ncı maddesinin (ç) fıkrasında değişiklik öngören 25’inci
maddesinde geçen “öğrenim süresi” ibaresinin “öğrenim gördüğü süre” şeklinde
değiştirilmesini arz ve teklif ederiz. 
İdris Baluken  Nursel
Aydoğan Erol Dora
 Bingöl Diyarbakır Mardin
Hasip Kaplan Adil
Zozani
 Şırnak  Hakkâri
Türkiye Büyük Millet Meclisi Başkanlığına
Görüşülmekte
olan 705 sıra sayılı Kanun Teklifinin 25. Maddesinin aşağıdaki şekilde değiştirilmesini
arz ve teklif ederiz.
Mehmet Günal Alim
Işık Mustafa Kalaycı
 Antalya Kütahya Konya
Ahmet Duran Bulut Erkan
Akçay Özcan Yeniçeri
 Balıkesir Manisa Ankara
MADDE 25- 4/11/1981 tarihli ve 2547
sayılı Yükseköğretim Kanununun 46 ncı maddesinin (ç) fıkrası aşağıdaki şekilde
değiştirilmiştir.
"ç. Diploma
programlarının hazırlık sınıfı eğitimi hariç olmak üzere, ön lisans ve lisans
programlarından bu süreler sonunda mezun olamayan öğrencilerden, ilgili dönem
için öngörülen katkı payı ve öğrenim ücreti alınır. Çift ana dal programında
kayıtlı olan öğrencilerden ise diploma programının öğrenim süresi ve ilave bir
yıl sonunda bu madde hükümlerine göre katkı payı alınır. Yükseköğretim Kurulu
tarafından belirlenen öğrenim sürelerinde lisansüstü programlardan mezun
olamayan öğrencilerden de bu madde hükümlerine göre katkı payı alınır."
Türkiye Büyük Millet Meclisi Başkanlığına
Görüşülmekte
olan 705 sıra sayılı Bazı Kanun Ve Kanun Hükmünde Kararnamelerde Değişiklik
Yapılması Hakkında Kanun Teklifi ile, Eskişehir Milletvekili Salih Koca ve Uşak
Milletvekili İsmail Güneş ile 6 Milletvekilinin; Bazı Kanun ve Kanun Hükmünde
Kararnamelerde Değişiklik Yapılmasına Dair Kanun Teklifi ile Milli Eğitim
Bakanlığının Teşkilat ve Görevleri Hakkında Kanun Hükmünde Kararnamede
Değişiklik Yapılmasına Dair Kanun Tasarısı, Manisa Milletvekili Özgür Özel'in;
Kamu Kurum ve Kuruluşlarının Ürettikleri Mal ve Hizmet Tarifeleri ile Bazı
Kanunlarda Değişiklik Yapılması Hakkında Kanunda Değişiklik Yapılmasına Dair
Kanun Teklifi, Cumhuriyet Halk Partisi Grup Başkanvekili İstanbul Milletvekili
Mehmet Akif Hamzaçebi'nin; Milli Eğitim Bakanlığının Teşkilat ve Görevleri
Hakkında Kanunda Değişiklik Yapılmasına Dair Kanun Teklifi ile Plan ve Bütçe
Komisyonu Raporunun 25. maddesinin aşağıdaki şekilde değiştirilmesini arz ve
teklif ederiz.
Rahmi Aşkın Türeli Mehmet
Hilal Kaplan Ali Serindağ
 İzmir Kocaeli Gaziantep
Bülent Kuşoğlu Haydar
Akar  Ensar Öğüt
 Ankara Kocaeli Ardahan
MADDE 25 -
4/11/1981 tarihli ve 2547 sayılı Yükseköğretim Kanununun 46 ncı maddesi
yürürlükten kaldırılmıştır.
BAŞKAN – Komisyon önergeye katılıyor
mu? 
PLAN VE BÜTÇE KOMİSYONU SÖZCÜSÜ FATİH
ŞAHİN (Ankara) – Katılmıyoruz Sayın Başkan. 
BAŞKAN – Hükûmet katılıyor mu? 
MİLLÎ SAVUNMA BAKANI İSMET YILMAZ
(Sivas) – Katılmıyoruz Başkanım. 
BAŞKAN – Önerge üzerinde söz isteyen
Mehmet Hilal Kaplan, Kocaeli Milletvekili. 
Buyurun Sayın Kaplan. (CHP sıralarından
alkışlar) 
MEHMET HİLAL KAPLAN (Kocaeli) –
Teşekkür ediyorum Sayın Başkan. 
Sayın Başkan, değerli milletvekilleri;
705 sıra sayılı Kanun Teklifi’nin 25’inci maddesi üzerinde vermiş olduğumuz
önerge doğrultusunda söz almış bulunmaktayım. Yüce Meclisi saygıyla
selamlıyorum. 
Değerli milletvekilleri, bu torba
yasada üniversite öğrencileriyle ilgili birkaç düzenleme var. Bu düzenlemeyle
ilgili, sanıyorum, herhâlde siz değerli milletvekillerinin de bu konuyla ilgili
ne kadar bilgi sahibi olduğunuzu doğrusu merak ediyorum.
Bakın, geçenlerde YÖK’te katlamalı
harçlarla ilgili öğrenciler protesto ettiğinde çok ciddi bir önlem almaya başladınız.
Bununla ilgili, her zaman olduğu gibi, hemen şiddet tedbirlerini yurttan atma
noktasına kadar getirdiniz. Ama ötesinden de bir şey uyguladınız, Sayın
Başbakan Millî Eğitim Bakanıyla görüşerek bir anlaşmayla, Bakanlar Kurulu
kararıyla harçların katlamalı olduğu kısmından vazgeçtiniz.
2012 yılında Adalet ve Kalkınma Partisi,
Bakanlar Kurulu kararıyla üniversitelerde birinci öğretim ve açık öğretim
harçlarını kaldırdığını açıklamıştı. Ancak, 2014’te YÖK Yasası’nda, 2012’de bu
kaldırdığını ifade ettiği harçları ve katkı paylarını katlamalı olarak almaya
başladı. Hatta o günkü Resmî Gazete’den aynen okuyorum: “Öğrenci katkı payları
veya öğrenci ücretleri ilgili dönem başlarında kayıt olma ve kayıt yenileme
esnasında ödenir. Süresi içerisinde katkı payını veya öğrenim ücretini
ödemeyenler o dönem kayıt yaptıramaz, öğrencilik haklarından istifade edemez.”
Şimdi,
birincisinde bunu kaldırdığınızı ifade etmenize rağmen, toplumda oluşturduğunuz
algı, öğrenciler üzerinde oluşturduğunuz algı bu iktidar partisinde öğrenciler
hiçbir dönem katkı payı ve harç ödemiyor ama bir sonraki yıldaki uygulamada
harçları katlayarak almaya başladınız hatta bazıları, belki bir sonraki
maddede, cezalı duruma geldiniz ve bunu da Bakanlar Kuruluna her defasında
yetki vererek sanki olağanüstü bir durum yaratıyormuş gibi harçları
kaldırdığınızı ifade etmek istiyoruz. Hatırlar mısınız, 2002’de iktidara
geldiğinizde, gelmek durumunda olduğunuz süreç içerisinde şunu söylüyordunuz:
“Biz ücretsiz eğitim programından yanayız ve bunu hayata geçireceğiz.” Şimdi
uyguladığınız noktada, dönem dönem, ikinci dönem, sınıfta kalan ya da aynı
dersi iki defa vermek zorunda kalan kişiden yüzde 400’e kadar olan harç almak
istiyorsunuz. Bu uygulamayla, aslında Adalet ve Kalkınma Partisi, öğrencilerin
cebine elini uzatmak durumunda kalmıştır. Parasız eğitimi savunan öğrenciler,
demokratik üniversitenin vazgeçilmezlerinden biri olarak ifade ettiklerinde,
her zaman olduğu gibi, soruşturma, biber gazı, cop ve bunu benim de
milletvekili olduğum Kocaeli’nde harçları protesto eden öğrencilere
uyguladığınız yöntemle yurtlardan atmaya başladınız. 
Cumhuriyet Halk
Partisi iktidarında bu konu çok net. Şunu bilmenizi istiyorum değerli
milletvekilleri: Cumhuriyet Halk Partisi iktidarında, inşallah 8 Haziranda biz
iktidara geldiğimizde YÖK denilen bir hadise kalmayacak zaten. YÖK kalmadığı
için bu uygulamaların içerisinde öğrencilerden alınan katkı payları, öğrenim
ücretlerinin hiçbiri olmayacaktır. Dolayısıyla, bu konunun temel olarak kökten
çözümü ancak bu noktayla gerçekleşecektir. Bakın, son süreçte, katlamalı
üniversite harçları geldiğinde, öğrenciler protesto ettiğinde siz bir geri adım
atmak zorunda kaldınız. O geri adımda, daha önce karar verdiğiniz katkı
paylarını kaldırma noktasını Bakanlar Kuruluyla Sayın Başbakanın görüşmesi
sonrası geri aldınız. Şimdi, Cumhuriyet Halk Partisinin bu konuda YÖK’ü
kaldırması, öğrencilerin kredilendirilmesi, katkı paylarını ve öğretim
ücretlerinin aldırılmaması inşallah 2015 8 Haziranında gerçekleşecektir. 
Hepinize
saygılarımı sunuyorum.
Teşekkür ederim. (CHP sıralarından
alkışlar) 
BAŞKAN – Teşekkür ediyorum.
Önergeyi oylarınıza sunuyorum: Kabul
edenler... Kabul etmeyenler... Önerge kabul edilmemiştir.
Diğer önergeyi okutuyorum:
Türkiye Büyük
Millet Meclisi Başkanlığına
Görüşülmekte olan 705 sıra sayılı Kanun
Teklifinin 25. Maddesinin aşağıdaki şekilde değiştirilmesini arz ve teklif
ederiz.
 Mehmet
Günal (Antalya) ve arkadaşları
MADDE 25- 4/11/1981 tarihli ve 2547
sayılı Yükseköğretim Kanununun 46 ncı maddesinin (ç) fıkrası aşağıdaki şekilde
değiştirilmiştir.
"ç. Diploma programlarının
hazırlık sınıfı eğitimi hariç olmak üzere, ön lisans ve lisans programlarından
bu süreler sonunda mezun olamayan öğrencilerden, ilgili dönem için öngörülen
katkı payı ve öğrenim ücreti alınır. Çift ana dal programında kayıtlı olan
öğrencilerden ise diploma programının öğrenim süresi ve ilave bir yıl sonunda
bu madde hükümlerine göre katkı payı alınır. Yükseköğretim Kurulu tarafından
belirlenen öğrenim sürelerinde lisansüstü programlardan mezun olamayan
öğrencilerden de bu madde hükümlerine göre katkı payı alınır."
BAŞKAN – Komisyon önergeye katılıyor
mu?
PLAN VE BÜTÇE KOMİSYONU SÖZCÜSÜ FATİH
ŞAHİN (Ankara) – Katılmıyoruz Sayın Başkanım.
BAŞKAN – Hükûmet katılıyor mu?
MİLLÎ SAVUNMA BAKANI İSMET YILMAZ (Sivas)
– Katılmıyoruz Başkanım.
BAŞKAN – Önerge üzerinde söz isteyen
Özcan Yeniçeri, Ankara Milletvekili. 
Buyurun. (MHP sıralarından alkışlar)
ÖZCAN YENİÇERİ (Ankara) – Sayın Başkan,
değerli milletvekilleri; 705 sıra sayılı Yasa Teklifi’nin 25’inci maddesi
üzerinde verdiğimiz önerge dolayısıyla söz almış bulunuyorum. Bu vesileyle
hepinizi saygıyla selamlıyorum.
Tabii, önce Sayın Bakanla olan
tartışmamız üzerine bir iki şey söylemek istiyorum. Bizim şahıslarla herhangi
bir husumetimiz ve alıp veremeyeceğimiz yok. 
Yunanistan’ın Türk adalarını fiilen
işgal etmesi bir millî meseledir. Sayın Bakanın “Fiilî durum vardır. Biz bunu
kabul etmiyoruz.” diyerek konuyu açıklamaya çalışması kabul edilemez. İktidarın
ülke toprakları üzerinde fiilî durum yaratan yabancı güçleri oradan çıkarmak
asli görevidir, hatta varlık sebebidir. “Bir fiilî durum vardır, biz onu kabul
etmiyoruz, bunu seyrediyoruz.” demek bu halka hakarettir, şehitlerin
kemiklerini sızlatmaktır. Kınıyor, reddediyor ve hesabını soracağımızı buradan
yüksek sesle ifade etmek istiyorum.
Sayın Bakan dedemiz Süleyman Şah’ın
mezarını yerinde muhafaza edememiştir. Mehmetçik’i korumak için Süleyman Şah
Türbesi’nin yerini değiştirdiğini ifade etmiştir. Mehmetçik korunmak için
değil, korumak için vardır. Vatanı korumak Mehmetçik’in görevidir. Süleyman Şah
ceddimizin mezarını terk etmek ve adalarda fiilî durumu yaratan Yunanistan’ı
seyretmekle AKP iktidarını suçluyoruz ve hesabı kendilerinden soracağız.
Değerli
milletvekilleri, 25’inci maddeye göre Yükseköğretim Kanunu’nun 46’ncı
maddesinin (ç) fıkrası değiştirilmiş. “Diploma programlarının hazırlık sınıfı
eğitimi hariç olmak üzere iki yıllık ön lisans, dört ve beş, altı yıllık lisans
programlarında bu süreler sonunda mezun olamayan öğrencilerden ilgili dönem
için öngörülen katkı ve öğretim ücreti alınır. Çift ana dal programlarında
kayıtlı olan öğrencilerden ise diploma programının öğrenim süresi ve ilave bir
yıl sonunda bu hükümlere göre katkı payı alınır." diyor. Yükseköğretim
Kurulu tarafından belirlenen öğrenim sürelerinde lisansüstü programlarından
mezun olmayan öğrenciler bu madde hükümlerine göre katkı payı veriyorlar ya da
alınıyor. Bu maddenin içinde 4 defa “katkı payı” ve “öğrenim ücreti”
geçmektedir. Mezun olmayan öğrencilerden, çift ana dal programından kayıtlı
öğrencilerden, lisansüstü programlarından mezun olamayan öğrencilerden katkı
payı alınması öngörülmektedir. Bu tam bir Napolyon tasarısıdır, “Para, para,
para." diyor. Bilindiği gibi AKP, siyaseti, eğitimi, kültürü, sağlığı,
ahlakı ve manevi her değeri bir rant ve para meselesi olarak görmektedir.
Cumhurbaşkanı Erdoğan’ın devletin şirket gibi yönetilmesi yolundaki söylemi de
aslında bunu anlatır. Dünyanın her yerinde sosyal devlet sağlık ve eğitimin
parasız yapılmasını öngörmektedir ya da en azından sosyal devlet gereği sağlık
ve eğitimin parasız olmasına çalışılmaktadır. Şirket devletlerinde ise böyle
bir sorun yoktur. Devlet şirket gibi görülünce gelir, kâr, faiz, rant yönetimde
etkin ögeler hâlini alır. AKP,
özel sektör mantığı gereği eğitimi piyasadan alınıp satılacak ticari bir mal
gibi görmektedir. Bu durum, eğitimi ücretsiz bir kamu hizmeti olarak tanımlayan
ve bu hakkı sağlamak üzere bütçelerin öncelikli eğitim alanına tahsis
edilmesini öngören İnsan Hakları Evrensel Beyannamesi, bu hakkı tanıyan diğer
uluslararası belgeler ve UNESCO yaklaşımıyla da çelişmektedir. Bugün parasızlık
yüzünden eğitim alamayan insanlar aslında o ülke için en büyük kayıptır. Şu
veya bu sebeple dersini geçemeyen ya da dönem kaybeden öğrencilerin eğitimine
devam edebilmek için para ödemek zorunda kalması yanlıştır. Belki bu yüzden
eğitime devam imkânı da bu öğrenciler bulamayacaktır. Öğrenci, üzerinden para
kazanılacak bir mal değildir. Eğitim de mal imal etme süreci değildir. Eğitim
faaliyetini mal imal etme faaliyeti olarak görmek yanlıştır. Devlet
şirketleştirilemeyecek, eğitim de para kazanma aracı olamayacak kadar
önemlidir. Para kazanma aracı olmasa bile öğrencinin eğitiminin maliyetini bir
biçimde devlet ödemek durumunda ve konumundadır çünkü kalifiye hâle gelmiş beyin,
sonuç itibarıyla aldığından daha fazlasını geriye verecektir. Bunun özellikle
altını çizmek istiyorum. Öğrenciler, üzerlerinde bilgi yatırımı yapılan pasif
varlıklar ve boş kalıplar değildir.
Bu vesileyle, öğrencilere yönelik
maliyet getirici ve onlara -tabir yerindeyse- artı birtakım yükümlülükler
yükleyen bu maddeyi biz doğru bulmuyoruz diyor, hepinize saygılar sunuyorum.
(MHP sıralarından alkışlar) 
BAŞKAN – Teşekkür ediyorum.
Önergeyi oylarınıza sunuyorum: Kabul
edenler… Kabul etmeyenler… Önerge kabul edilmemiştir. 
Diğer önergeyi okutuyorum:
Türkiye Büyük Millet Meclisi
Başkanlığına
Görüşülmekte olan 705 sıra sayılı yasa teklifinin 4/11/1981
tarihli ve 2547 sayılı Yükseköğretim Kanununun 46 ncı maddesinin (ç) fıkrasında
değişiklik öngören 25’inci maddesinde geçen “öğrenim süresi” ibaresinin
“öğrenim gördüğü süre” şeklinde değiştirilmesini arz ve teklif ederiz.
İdris Baluken (Bingöl) ve arkadaşları
BAŞKAN – Komisyon önergeye katılıyor
mu?
PLAN VE BÜTÇE KOMİSYONU BAŞKANI RECAİ
BERBER (Manisa) – Katılmıyoruz Sayın Başkan.
BAŞKAN – Hükûmet katılıyor mu?
MİLLÎ SAVUNMA BAKANI İSMET YILMAZ
(Sivas) – Katılmıyoruz Başkan.
BAŞKAN – Gerekçeyi okutuyorum:
Gerekçe:
Değişiklikle tasarı metninin daha
anlaşılır kılınması amaçlanmıştır.
BAŞKAN – Önergeyi oylarınıza sunuyorum:
Kabul edenler… Kabul etmeyenler… Önerge kabul edilmemiştir.
Maddeyi oylarınıza sunuyorum: Kabul
edenler… Kabul etmeyenler… Madde kabul edilmiştir.
26’ncı maddede üç adet önerge vardır,
okutuyorum:
Türkiye Büyük
Millet Meclisi Başkanlığına
Görüşülmekte olan 705 sıra sayılı yasa
teklifinin 2547 sayılı Kanuna geçici madde eklemeyi öngören 26’ıncı maddesinde
geçen “2014-2015” ibaresinin “2012-2015” şeklinde değiştirilmesini arz ve
teklif ederiz.
 İdris Baluken  Erol
Dora  Nursel Aydoğan
 Bingöl  Mardin
 Diyarbakır
 Hasip Kaplan  Adil
Zozani 
 Şırnak  Hakkâri

Türkiye Büyük
Millet Meclisi Başkanlığına
Görüşülmekte olan 705 sıra sayılı Bazı
Kanun Ve Kanun Hükmünde Kararnamelerde Değişiklik Yapılması Hakkında Kanun
Teklifi ile, Eskişehir Milletvekili Salih Koca ve Uşak Milletvekili İsmail
Güneş ile 6 Milletvekilinin; Bazı Kanun ve Kanun Hükmünde Kararnamelerde
Değişiklik Yapılmasına Dair Kanun Teklifi ile Milli Eğitim Bakanlığının
Teşkilat ve Görevleri Hakkında Kanun Hükmünde Kararnamede Değişiklik Yapılmasına
Dair Kanun Tasarısı, Manisa Milletvekili Özgür Özel'in; Kamu Kurum ve
Kuruluşlarının Ürettikleri Mal ve Hizmet Tarifeleri ile Bazı Kanunlarda
Değişiklik Yapılması Hakkında Kanunda Değişiklik Yapılmasına Dair Kanun
Teklifi, Cumhuriyet Halk Partisi Grup Başkanvekili İstanbul Milletvekili Mehmet
Akif Hamzaçebi'nin; Milli Eğitim Bakanlığının Teşkilat ve Görevleri Hakkında
Kanunda Değişiklik Yapılmasına Dair Kanun Teklifi ile Plan ve Bütçe Komisyonu
Raporunun 26. maddesinin kanun metninden çıkarılmasını arz ve teklif ederiz. 
 Rahmi Aşkın Türeli  Haydar
Akar  Mehmet Hilal Kaplan
 İzmir  Kocaeli
 Kocaeli
 Ali Serindağ  Bülent
Kuşoğlu
 Gaziantep  Ankara
OKTAY VURAL (İzmir) – Önergemizi geri
çekiyoruz.
BAŞKAN – Milliyetçi Hareket Partisinin
önergesi çekilmiştir. 
Bu önergeye Komisyon katılıyor mu?
PLAN VE BÜTÇE KOMİSYONU BAŞKANI RECAİ
BERBER (Manisa) – Katılamıyoruz.
BAŞKAN – Hükûmet?
MİLLÎ SAVUNMA BAKANI İSMET YILMAZ
(Sivas) – Katılamıyoruz.
BAŞKAN – Gerekçeyi okutuyorum Sayın
Hamzaçebi.
Gerekçe:
Söz konusu önerge, 25. maddede verilen
önergemiz doğrultusunda yapılan düzenlemeye uyum sağlanması amacıyla
verilmiştir.
BAŞKAN – Önergeyi oylarınıza sunuyorum:
Kabul edenler… Kabul etmeyenler… Önerge kabul edilmemiştir.
Diğer önergeyi okutuyorum:
Türkiye Büyük
Millet Meclisi Başkanlığına
Görüşülmekte olan 705 sıra sayılı yasa
teklifinin 2547 sayılı Kanuna geçici madde eklemeyi öngören 26’ıncı maddesinde
geçen “2014-2015” ibaresinin “2012-2015” şeklinde değiştirilmesini arz ve
teklif ederiz.
İdris Baluken
(Bingöl) ve arkadaşları
BAŞKAN – Komisyon önergeye katılıyor
mu?
PLAN VE BÜTÇE KOMİSYONU BAŞKANI RECAİ
BERBER (Manisa) – Katılmıyoruz Sayın Başkan.
BAŞKAN – Hükûmet katılıyor mu?
MİLLÎ SAVUNMA BAKANI İSMET YILMAZ
(Sivas) – Katılmıyoruz Başkanım.
BAŞKAN – Gerekçeyi okutuyorum:
Gerekçe:
Değişiklikle geçmiş yıllara ait
mağduriyetlerin giderilmesi amaçlanmıştır.
BAŞKAN - Oylarınıza sunuyorum: Kabul
edenler… Kabul etmeyenler… Kabul edilmemiştir.
Maddeyi oylarınıza sunuyorum: Kabul
edenler… Kabul etmeyenler… Kabul edilmiştir.
27’nci madde üzerinde iki adet önerge
vardır, okutuyorum:
Türkiye Büyük
Millet Meclisi Başkanlığına
Görüşülmekte olan 705 sıra sayılı yasa
teklifinin, 10/10/1984 tarihli ve 3056 sayılı Başbakanlık Teşkilatı Hakkında
Kanun Hükmünde Kararnamenin Değiştirilerek Kabulü Hakkında Kanunun 35 inci
maddesinin birinci fıkrasında değişiklik öngören 27'inci maddesinde geçen
"tutarda" ibaresinin "miktarda" şeklinde değiştirilmesini
arz ve teklif ederiz.
 İdris Baluken Nursel
Aydoğan Hasip Kaplan
 Bingöl Diyarbakır Şırnak
 Erol Dora Adil
Zozani
 Mardin Hakkâri

Türkiye Büyük
Millet Meclisi Başkanlığına
Görüşülmekte olan 705 sıra sayılı Bazı
Kanun Ve Kanun Hükmünde Kararnamelerde Değişiklik Yapılması Hakkında Kanun
Teklifi ile, Eskişehir Milletvekili Salih Koca ve Uşak Milletvekili İsmail
Güneş ile 6 Milletvekilinin; Bazı Kanun ve Kanun Hükmünde Kararnamelerde
Değişiklik Yapılmasına Dair Kanun Teklifi ile Milli Eğitim Bakanlığının
Teşkilat ve Görevleri Hakkında Kanun Hükmünde Kararnamede Değişiklik
Yapılmasına Dair Kanun Tasarısı, Manisa Milletvekili Özgür Özel'in; Kamu Kurum
ve Kuruluşlarının Ürettikleri Mal ve Hizmet Tarifeleri ile Bazı Kanunlarda
Değişiklik Yapılması Hakkında Kanunda Değişiklik Yapılmasına Dair Kanun
Teklifi, Cumhuriyet Halk Partisi Grup Başkanvekili İstanbul Milletvekili Mehmet
Akif Hamzaçebi'nin; Milli Eğitim Bakanlığının Teşkilat ve Görevleri Hakkında
Kanunda Değişiklik Yapılmasına Dair Kanun Teklifi ile Plan ve Bütçe Komisyonu
Raporunun 27. maddesinin aşağıdaki şekilde değiştirilmesini arz ve teklif ederiz.
 Rahmi Aşkın Türeli Müslim
Sarı Vahap Seçer
 İzmir İstanbul Mersin
 Mehmet Hilal Kaplan Ali
Serindağ İzzet Çetin
 Kocaeli Gaziantep Kocaeli
MADDE 27- 10/10/1984 tarihli ve 3056
sayılı Başbakanlık Teşkilatı Hakkında Kanun Hükmünde Kararnamenin Değiştirilerek
Kabulü Hakkında Kanunun 35 inci maddesinin birinci fıkrasına aşağıdaki cümleler
eklenmiştir.
"Bu şekilde istihdam edilen
Müsteşara 56.400 gösterge rakamının memur aylık katsayısı ile çarpımı sonucu
bulunacak tutarda aylık ücret ödenir. Ocak, Nisan, Haziran, Temmuz, Ekim ve
Aralık aylarında birer aylık ücreti tutarında ikramiye verilir. Yapılacak diğer
ödemeler ile bu fıkranın uygulanmasına ilişkin usul ile esaslar Bakanlar
Kurulunca tespit edilir."
BAŞKAN – Komisyon önergeye katılıyor
mu?
PLAN VE BÜTÇE KOMİSYONU BAŞKANI RECAİ
BERBER (Manisa) – Katılmıyoruz.
BAŞKAN – Hükûmet katılıyor mu?
MİLLÎ SAVUNMA BAKANI İSMET YILMAZ
(Sivas) – Katılamıyoruz Başkan.
BAŞKAN – Gerekçeyi okutuyorum:
Gerekçe:
Söz konusu önerge ile madde üzerinde
redaksiyon yapılması amaçlanmaktadır.
BAŞKAN – Önergeyi oylarınıza sunuyorum:
Kabul edenler… Kabul etmeyenler… Önerge kabul edilmemiştir.
Diğer önergeyi okutuyorum:
Türkiye Büyük
Millet Meclisi Başkanlığına
Görüşülmekte olan 705 sıra sayılı yasa
teklifinin, 10/10/1984 tarihli ve 3056 sayılı Başbakanlık Teşkilatı Hakkında
Kanun Hükmünde Kararnamenin Değiştirilerek Kabulü Hakkında Kanunun 35 inci
maddesinin birinci fıkrasında değişiklik öngören 27'inci maddesinde geçen
"tutarda" ibaresinin "miktarda" şeklinde değiştirilmesini
arz ve teklif ederiz.
İdris
Baluken (Bingöl) ve arkadaşları
BAŞKAN – Komisyon önergeye katılıyor
mu?
PLAN VE BÜTÇE KOMİSYONU BAŞKANI RECAİ
BERBER (Manisa) – Katılmıyoruz Sayın Başkan.
BAŞKAN – Hükûmet katılıyor mu?
MİLLÎ SAVUNMA BAKANI İSMET YILMAZ
(Sivas) – Katılmıyoruz Başkanım.
BAŞKAN – Gerekçeyi okutuyorum:
Gerekçe:
Değişiklik ile madde metninin daha
anlaşılır kılınması amaçlanmıştır.
BAŞKAN – Oylarınıza sunuyorum: Kabul
edenler... Kabul etmeyenler... Kabul edilmemiştir. 
Maddeyi oylarınıza sunuyorum: Kabul edenler...
Kabul etmeyenler... Madde kabul edilmiştir. 
Birleşime iki dakika ara veriyorum.
Kapanma Saati:
02.58
ONUNCU OTURUM
Açılma Saati:
02.59
BAŞKAN: Başkan
Vekili Sadık YAKUT
KÂTİP ÜYELER:
Fehmi KÜPÇÜ (Bolu), Bayram ÖZÇELİK (Burdur)
-----0-----
BAŞKAN – Sayın milletvekilleri, Türkiye
Büyük Millet Meclisinin 83’üncü Birleşiminin Onuncu Oturumunu açıyorum.
705 sıra sayılı Kanun Teklifi’nin
görüşmelerine devam edeceğiz.
Komisyon? Yok.
Ertelenmiştir.
6’ncı sırada yer alan, 684 sıra sayılı
Kanun Tasarısı’nın görüşmelerine başlayacağız.
6.- Polis Vazife ve Salahiyet
Kanunu ile Bazı Kanun ve Kanun Hükmünde Kararnamelerde Değişiklik Yapılmasına
Dair Kanun Tasarısı ile İstanbul Milletvekili Mahmut Tanal'ın; Nüfus Hizmetleri
Kanununda Değişiklik Yapılmasına Dair Kanun Teklifi, İstanbul Milletvekili
Bülent Turan'ın; Nüfus Hizmetleri Kanununda Değişiklik Yapılması Hakkında Kanun
Teklifi, Çanakkale Milletvekili İsmail Kaşdemir'in; Kimlik Bildirme Kanununda
Değişiklik Yapılmasına Dair Kanun Teklifi, İstanbul Milletvekili Mustafa Sezgin
Tanrıkulu ve Kocaeli Milletvekili Mehmet Hilal Kaplan'ın; 2559 Sayılı Polis
Vazife ve Salahiyet Kanununda Değişiklik Yapılmasına İlişkin Kanun Teklifi,
Adana Milletvekili Osman Faruk Loğoğlu'nun; Emniyet Teşkilatı Kanununda
Değişiklik Yapılması Hakkında Kanun Teklifi, Mersin Milletvekili Ertuğrul
Kürkcü'nün; Polis Vazife ve Salahiyet Kanununda Değişiklik Yapılması Hakkında
Kanun Teklifi, İstanbul Milletvekili Mustafa Sezgin Tanrıkulu ve Cumhuriyet
Halk Partisi Grup Başkanvekilleri Sinop Milletvekili Engin Altay, Ankara
Milletvekili Levent Gök ile 4 Milletvekilinin; Nüfus Hizmetleri Kanununda
Değişiklik Yapılması Hakkında Kanun Teklifi, İstanbul Milletvekili Mustafa
Sezgin Tanrıkulu'nun; 5490 Sayılı ve 25/4/2006 Tarihli Nüfus Hizmetleri Kanununda
Değişiklik Yapılması Hakkında Kanun Teklifi ile Avrupa Birliği Uyum Komisyonu
ve İçişleri Komisyonu Raporları (1/995, 2/422, 2/514, 2/909, 2/1518, 2/1579,
2/1632, 2/2443, 2/2469) (S. Sayısı: 684)
BAŞKAN – Komisyon? Yok.
Ertelenmiştir.
Bundan sonra da komisyonların
bulunmayacağı anlaşıldığından, kanun tasarı ve teklifleri ile komisyonlardan
gelen diğer işleri sırasıyla görüşmek için 26 Mart 2015 Perşembe günü, alınan
karar gereğince, saat 14.00’te toplanmak üzere birleşimi kapatıyorum.
Kapanma Saati: 03.00




(X) 705 S. Sayılı Basmayazı 23/03/2015
tarihli 81‘inci Birleşim Tutanağı’na eklidir. 




