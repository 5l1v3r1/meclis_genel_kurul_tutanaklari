



TBMM Tutanak Müdürlüðü




 TÜRKİYE BÜYÜK MİLLET MECLİSİ
 TUTANAK DERGİSİ

 104’üncü
Birleşim
 12
Haziran 2017 Pazartesi

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)

 İÇİNDEKİLER

I.- GEÇEN TUTANAK ÖZETİ
II.- GELEN KÂĞITLAR
III.- YOKLAMALAR
IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Manisa Milletvekili Erkan
Akçay’ın, tarımsal sulamalarda yaşanan elektrik sorunlarına ilişkin gündem dışı
konuşması 
2.- İzmir Milletvekili Mustafa Ali
Balbay’ın, Göztepe’nin şampiyonluğu ve İzmir’in spor tesislerine ilişkin gündem
dışı konuşması
3.- İzmir Milletvekili Kerem Ali
Sürekli’nin, İzmir iline yapılan TOKİ yatırımlarına ilişkin gündem dışı konuşması

V.- AÇIKLAMALAR
1.- İzmir
Milletvekili Mahmut Atilla Kaya’nın, İzmir Milletvekili Mustafa Ali Balbay’ın
yaptığı gündem dışı konuşmasındaki bazı ifadelerine ilişkin açıklaması
2.- İzmir
Milletvekili Mustafa Ali Balbay’ın, İzmir Milletvekili Mahmut Atilla Kaya’nın
sataşma nedeniyle yaptığı konuşmasındaki bazı ifadelerine ilişkin açıklaması
3.- İzmir Milletvekili Kerem Ali Sürekli’nin, İzmir
Milletvekili Musa Çam’ın sataşma nedeniyle yaptığı konuşmasındaki bazı ifadelerine
ilişkin açıklaması
4.- Mersin Milletvekili Yılmaz Tezcan’ın, Dünya Helal
Konseyi tarafından ramazan ayının 17’nci günü olarak belirlenen Dünya Helal
Günü’nü kutladığına ve Helal ve Sağlıklı Gıda Platformu tarafından 3-5 Kasım
2017 tarihinde helal yaşam ana temalı uluslararası bir kongre düzenleneceğine
ilişkin açıklaması
5.- Balıkesir Milletvekili Mehmet Tüm’ün, AKP’li
damatların tamamı serbest bırakılırken gazeteci, yazar, siyasetçi herkesin
tutuklu olmasına ve Türkiye’de “damatlar hukuku” adında yeni bir hukuk oluşturulduğuna
ilişkin açıklaması
6.- Adana Milletvekili İbrahim Özdiş’in, OHAL
Komisyonunun ne zaman göreve başlayacağını öğrenmek istediğine ilişkin açıklaması
7.- Mersin Milletvekili Aytuğ Atıcı’nın, Katar’ın
terörü desteklediği iddialarıyla ilgili olarak Başbakana yönelttiği soru
önergesi nedeniyle yandaş medya ve ak trollerin kendisine yönelik tutumlarına
ilişkin açıklaması
8.- Mersin Milletvekili Baki Şimşek’in, Çukurova’da
buğday hasadının on gün önce başlamasına rağmen Hükûmetin taban fiyatlarını
açıklamadığına ve en az 1 TL taban fiyat açıklanmasını talep ettiğine ilişkin
açıklaması
9.- Denizli Milletvekili Kazım Arslan’ın, Güney
Afrika’dan ithal edilecek bazı araçlara yüzde 10 Toplu Konut Fonu eklenmesi kararının
gerekçesini ve ne kadar Toplu Konut Fonu tahsili hedeflendiğini öğrenmek
istediğine, Kore şehitleri ile gazilerine de ÖTV istisnasının uygulanması
gerektiğine ilişkin açıklaması
10.- Adıyaman Milletvekili Behçet Yıldırım’ın,
Şanlıurfa Milletvekili Osman Baydemir için hazırlanan fezlekenin akılla,
izanla, adaletle, hukukla hiçbir ilgisi olmadığına ilişkin açıklaması
11.- Balıkesir Milletvekili Namık Havutça’nın,
Balıkesir’de zeytinliklerle ilgili düzenlemeler içeren yasa tasarısının geri
çekilmesinin olumlu karşılandığına ancak tamamen geri çekilerek üreticilerle birlikte
bir düzenleme yapılmasının talep edildiğine ilişkin açıklaması
12.- Kırklareli Milletvekili Türabi Kayan’ın, doluya
karşı en olumlu önlemin tarımsal sigortalama olduğuna ve sigortalı ürünlerin
hasar tespitinin sağlıklı bir şekilde yapılması gerektiğine ilişkin açıklaması
13.- Mersin Milletvekili Ali Cumhur Taşkın’ın, yılın
ilk çeyreğinde yüzde 5 büyüme ve mayıs ayı sonu itibarıyla ihracatın 147 milyar
dolara çıkmasıyla 2017 yılının ekonomide tarihî bir sıçrama yılı olacağının
şimdiden göründüğüne ilişkin açıklaması
14.- Bitlis Milletvekili Mahmut Celadet Gaydalı’nın,
Bitlis iline bağlı Şetek (Ortakapı) köyü sakinlerinin hayvanlarına Bitlis’e götürdükleri
sırada askerler tarafından el konulduğuna ilişkin açıklaması
15.- Kahramanmaraş Milletvekili İmran Kılıç’ın,
Kızılayın kuruluşunun 149’uncu yıl dönümüne ilişkin açıklaması
16.- Adana Milletvekili Elif Doğan Türkmen’in, AKP
iktidarının Adanalıların 5 Ocak Stadyumu’nun yerinin yeşil alan ve spor alanı
olması isteğini yerine getirip getirmeyeceğini öğrenmek istediğine ilişkin
açıklaması
17.- Burdur Milletvekili Mehmet Göker’in, Mardin’in
Dargeçit ilçesinde PKK’lı teröristler tarafından şehit edilen Burdurlu Uzman
Onbaşı Hikmet Zengin’in cenaze töreninde bazı kurum müdürlerinin tutumuna
ilişkin açıklaması
18.- İzmir Milletvekili Müslüm Doğan’ın, Şanlıurfa
Milletvekili Osman Baydemir hakkında aceleyle, bilgisizce ve cahilce bir fezleke
hazırlandığına ve bu fezlekeyle ilgili bir işlem yapılıp yapılmayacağını
öğrenmek istediğine ilişkin açıklaması
19.- Amasya Milletvekili Mustafa Tuncer’in, 12 Haziran
1919’da Atatürk’ün Amasya’ya gelişinin ve Amasya Tamimi’nin yayınlanmasının
98’inci yıl dönümüne ve tüm milletvekillerini 12-22 Haziranda yapılan Amasya
Festivali’ne davet ettiğine ilişkin açıklaması
20.- Giresun Milletvekili Bülent Yener Bektaşoğlu’nun,
referandumdan bu yana şehit sayısının 60’a yaklaştığına ve son şehitlerden
Giresunlu Tuncay Zengin’e Allah’tan rahmet dilediğine ilişkin açıklaması
21.- Manisa Milletvekili Erkan Akçay’ın, FETÖ’yle
mücadelenin yargı boyutunda çok özenli, dikkatli ve adalet terazisini doğru bir
şekilde tartma ihtiyacının günümüzün en acil gündem maddelerinden birisi
olduğuna ve 12 Haziran Dünya Çocuk İşçiliğiyle Mücadele Günü’ne ilişkin
açıklaması
22.- Muş Milletvekili Ahmet Yıldırım’ın, 12 Haziran
Dünya Çocuk İşçiliğiyle Mücadele Günü’ne, kayyumların deyim yerindeyse faşizme
tekabül eden uygulamalarının devam ettiğine ve Semih Özakça ve Nuriye Gülmen’in
açlık grevlerinin 95’inci gününde olduklarına ilişkin açıklaması
23.- Manisa Milletvekili Özgür Özel’in, Olağanüstü Hâl
İnceleme Komisyonunun derhâl göreve başlaması gerektiğine, 12 Haziran Dünya
Çocuk İşçiliğiyle Mücadele Günü’ne ve gündemde olan torba kanuna Cumhuriyet
Halk Partisi olarak en yüksek muhalefet refleksini göstermeye devam
edeceklerine ilişkin açıklaması
24.- İstanbul Milletvekili Mehmet Muş’un, Batman’da PKK
terör örgütünün saldırısı sonucu şehit olan öğretmen Aybüke Yalçın’a Cenab-ı
Hak’tan rahmet dilediğine, 12 Haziran Dünya Çocuk İşçiliğiyle Mücadele Günü’ne
ve AK PARTİ iktidarlarının terör örgütlerine karşı kararlı mücadelesini hep
sürdürdüğüne ilişkin açıklaması
25.- Muş Milletvekili Ahmet Yıldırım’ın, bir astsubayın
Tunceli Milletvekili Alican Önlü’ye yönelik tutumunu kabul etmediklerine ve bu
konuda Meclis Başkanının bir açıklama yapmamış olmasını da üzüntüyle karşıladıklarına
ilişkin açıklaması
26.- Manisa Milletvekili Özgür Özel’in, CHP Grubu
olarak Tunceli Milletvekili Alican Önlü’ye yapılan davranışı doğru bulmadıklarına,
kınadıklarına ve bu konuda Hükûmetin ve iktidar partisinin ödevini yerine
getirmekte geciktiğine ilişkin açıklaması
27.- Muş Milletvekili Ahmet Yıldırım’ın, TBMM Başkan
Vekili Pervin Buldan’ın Diyarbakır’da maruz kaldığı muameleye ilişkin
açıklaması

VI.- SATAŞMALARA İLİŞKİN KONUŞMALAR
1.- İzmir
Milletvekili Mustafa Ali Balbay’ın, İzmir Milletvekili Mahmut Atilla Kaya’nın
yaptığı açıklaması sırasında şahsına sataşması nedeniyle konuşması
2.- İzmir Milletvekili Mahmut Atilla Kaya’nın, İzmir
Milletvekili Mustafa Ali Balbay’ın sataşma nedeniyle yaptığı konuşması sırasında
şahsına sataşması nedeniyle konuşması
3.- İzmir
Milletvekili Musa Çam’ın, İzmir Milletvekili Kerem Ali Sürekli’nin yaptığı
gündem dışı konuşması sırasında Cumhuriyet Halk Partisine sataşması nedeniyle
konuşması
4.- İstanbul Milletvekili Mehmet Muş’un, Manisa
Milletvekili Mazlum Nurlu’nun CHP grup önerisi üzerinde yaptığı konuşması sırasında
Adalet ve Kalkınma Partisine sataşması nedeniyle konuşması
5.- Manisa Milletvekili Özgür Özel’in, İstanbul
Milletvekili Mehmet Muş’un sataşma nedeniyle yaptığı konuşması sırasında Cumhuriyet
Halk Partisine ve CHP Grup Başkanına sataşması nedeniyle konuşması
6.- İstanbul Milletvekili Mehmet Muş’un, Manisa
Milletvekili Özgür Özel’in sataşma nedeniyle yaptığı konuşması sırasında Adalet
ve Kalkınma Partisine sataşması nedeniyle konuşması
7.- Manisa Milletvekili Özgür Özel’in, İstanbul
Milletvekili Mehmet Muş’un sataşma nedeniyle yaptığı konuşması sırasında Cumhuriyet
Halk Partisine sataşması nedeniyle konuşması
8.- Trabzon Milletvekili Haluk Pekşen’in, İstanbul
Milletvekili Mehmet Muş’un yerinden sarf ettiği bazı ifadeleri sırasında Cumhuriyet
Halk Partisine sataşması nedeniyle konuşması
9.- Manisa Milletvekili Özgür Özel’in, Kırıkkale
Milletvekili Ramazan Can’ın CHP grup önerisi üzerinde yaptığı konuşması sırasında
Cumhuriyet Halk Partisine sataşması nedeniyle konuşması
10.- İstanbul Milletvekili Mehmet Muş’un, Manisa
Milletvekili Özgür Özel’in sataşma nedeniyle yaptığı konuşması sırasında Adalet
ve Kalkınma Partisine sataşması nedeniyle konuşması 
11.- Bursa Milletvekili Orhan Sarıbal’ın, Çanakkale
Milletvekili Ayhan Gider’in (11/16) esas numaralı Gensoru Önergesi üzerinde AK
PARTİ Grubu adına yaptığı konuşması sırasında şahsına sataşması nedeniyle
konuşması
12.- Edirne Milletvekili Okan Gaytancıoğlu’nun, Gıda
Tarım ve Hayvancılık Bakanı Faruk Çelik’in (11/16) esas numaralı Gensoru
Önergesi üzerinde Hükûmet adına yaptığı konuşması sırasında CHP Grubuna sataşması
nedeniyle konuşması

VII.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Mehmet Akif
Hamzaçebi’nin, tüm şehitlere Allah’tan rahmet dilediğine ilişkin konuşması 
2.- Oturum Başkanı TBMM Başkan Vekili Mehmet Akif
Hamzaçebi’nin, Danışma Kurulu toplantısı bittikten ve Genel Kurul açıldıktan
sonra Başkanlık Divanına ulaşması nedeniyle HDP Grubu önerisini işleme alamayacağına
ilişkin konuşması 
3.- Oturum Başkanı TBMM Başkan Vekili Mehmet Akif
Hamzaçebi’nin, milletvekili dokunulmazlığının milletvekillerinin yasama
görevlerini özgür bir şekilde yapmalarını sağlamak için olduğuna ve bu
çerçevede bir milletvekilinin arabasının, evinin, üzerinin hiçbir şekilde
aranamayacağına, milletvekillerine herhangi bir şekilde kaba, yaralayıcı sözler
sarf edilmemesi gerektiğine ilişkin konuşması 

VIII.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- Bursa Milletvekili Nurhayat Altaca Kayışoğlu ve 29
milletvekilinin, Uludağ ve Bursa Ovası’nın sahip olduğu doğal zenginliklerin
korunması için yapılması gerekenler ile Uludağ'ın su kaynaklarının
potansiyelinin araştırılarak alınması gereken önlemlerin belirlenmesi amacıyla
Meclis araştırması açılmasına ilişkin önergesi (10/559)
2.- Çanakkale Milletvekili Bülent Öz ve 27 milletvekilinin,
süt ve süt ürünleri sektörünün sorunlarının ve Ulusal Süt Konseyi ile Et ve Süt
Kurumunun durumunun araştırılarak alınması gereken önlemlerin belirlenmesi amacıyla
Meclis araştırması açılmasına ilişkin önergesi (10/560) 
3.- Malatya Milletvekili Veli Ağbaba ve 28
milletvekilinin, EĞİTİM-BİR-SEN lehine uygulanan ayrımcılığın ve başka sendika
üyesi öğretmenlere uygulanan baskıların araştırılarak alınması gereken önlemlerin
belirlenmesi amacıyla Meclis araştırması açılmasına ilişkin önergesi (10/561)

IX.- ÖNERİLER
A) Siyasi Parti Grubu Önerileri
1.- CHP Grubunun, Manisa Milletvekili Mazlum Nurlu ve
arkadaşları tarafından, Manisa'daki askerî birliklerde yaşanan zehirlenme
vakalarının nedenleri ile Türk Silahlı Kuvvetlerinde yapılan yemek ihalelerinin
ve yemek şirketlerinin teknik ve hijyen şartlarının araştırılması amacıyla
30/5/2017 tarihinde Türkiye Büyük Millet Meclisi Başkanlığına verilmiş olan
Meclis araştırması önergesinin, Genel Kurulun 12 Haziran 2017 Pazartesi günkü
birleşiminde sunuşlarda okunmasına ve ön görüşmelerinin aynı tarihli
birleşiminde yapılmasına ilişkin önerisi 

X.- GENSORU
A) Ön Görüşmeler
1.- Edirne Milletvekili Okan Gaytancıoğlu ve 22
milletvekilinin, Tarım Kredi Kooperatiflerinin zarara uğramasında sorumluluğu
bulunduğu ve bu nedenle çitçileri mağdur ettiği iddiasıyla Gıda, Tarım ve
Hayvancılık Bakanı Faruk Çelik hakkında gensoru açılmasına ilişkin önergesi
(11/16) 

XI.- SEÇİMLER
A) Komisyonlara Üye Seçimi
1.- (10/518) esas numaralı Meclis Araştırması
Komisyonuna üye seçimi

XII.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER
A) Kanun Tasarı ve Teklifleri
1.- Sanayinin Geliştirilmesi ve Üretimin Desteklenmesi
Amacıyla Bazı Kanun ve Kanun Hükmünde Kararnamelerde Değişiklik Yapılmasına
Dair Kanun Tasarısı (1/837) ve Millî Eğitim, Kültür, Gençlik ve Spor Komisyonu
ile Sanayi, Ticaret, Enerji, Tabii Kaynaklar, Bilgi ve Teknoloji Komisyonu
Raporları (S. Sayısı:485)

XIII.- OYLAMALAR
1.- (11/16) esas numaralı, Gıda, Tarım ve Hayvancılık Bakanı
Faruk Çelik hakkında gensoru açılmasına ilişkin önergenin oylaması

XIV.- YAZILI SORULAR VE CEVAPLARI
1.- Mersin Milletvekili Serdal Kuyucuoğlu'nun, TÜBİTAK
tarafından reddedilip yurt dışında derece veya ödül alan projelere, TÜBİTAK'ın
proje değerlendirmelerine ve burs kriterlerine ilişkin sorusu ve Bilim, Sanayi
ve Teknoloji Bakanı FarukÖzlü’nün cevabı (7/13359)
2.- Niğde Milletvekili Ömer Fethi Gürer'in, Niğde'nin
tarımsal üretimde lisanslı depoculuğun yaygınlaştırılması kapsamında pilot
uygulama bölgeleri arasına alınmasına ilişkin sorusu ve Gümrük ve Ticaret
Bakanı BülentTüfenkci’nin cevabı (7/13644)

12 Haziran 2017 Pazartesi
BİRİNCİ OTURUM
Açılma Saati: 14.05
BAŞKAN: Başkan Vekili Mehmet Akif HAMZAÇEBİ
KÂTİP ÜYELER: Fehmi KÜPÇÜ (Bolu), Mehmet Necmettin AHRAZOĞLU (Hatay) 
-----0-----
BAŞKAN – Türkiye Büyük Millet Meclisinin 104’üncü
Birleşimini açıyorum.
Toplantı yeter sayısı vardır, görüşmelere başlıyoruz.
Gündeme geçmeden önce üç sayın milletvekiline gündem
dışı söz vereceğim. 
Gündem dışı ilk söz, tarımsal sulamalardaki elektrik
sorunları hakkında söz isteyen Manisa Milletvekili Erkan Akçay’a aittir.
Buyurunuz Sayın Akçay. (MHP sıralarından alkışlar) 
IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Manisa
Milletvekili Erkan Akçay’ın, tarımsal sulamalarda yaşanan elektrik sorunlarına
ilişkin gündem dışı konuşması 
ERKAN AKÇAY (Manisa) – Sayın Başkan, değerli
milletvekilleri; tarımsal sulamada yaşanan elektrik sorunları hakkında söz
aldım. Muhterem heyetinizi saygıyla selamlıyorum. 
Elektrik dağıtım bölgeleri, elektriğin daha verimli
işletileceği, maliyetlerin azalacağı, kayıp kaçağın düşürüleceği, tüketicilere
daha ucuz, sürekli ve kaliteli elektrik enerjisi sunulacağı iddiasıyla
özelleştirilmiştir. Ancak elektrik dağıtımının özelleştirilmesi, elektrik
tarifelerinde ve hizmet bedellerinde büyük pahalılık getirmiştir. 
Türkiye’de Sulama Kooperatifleri Merkez Birliğine bağlı
2.500 sulama kooperatifi, 27 sulama kooperatifi bölge birliği vardır. Merkez
Birliğine bağlı 480 bin tarımsal sulama abonesi bulunmaktadır. Tarımsal
üretimde en önemli girdilerden biri de tarımsal sulama giderleridir. Yüksek
elektrik ücreti, üretim maliyetini artırmakta ve tarımda rekabet gücünü
azaltmaktadır. Avrupa Birliği ülkelerinde tarımsal sulama amaçlı elektrik
kullanımı desteklenirken ülkemizde maalesef destek yoktur. Avrupa Birliği
ülkelerinde tarımsal sulamadan KDV alınmazken ülkemizde tarımsal sulamadan
yüzde 18 KDV alınmaktadır. Tarımsal sulamadaki KDV oranı yüzde 1’e
indirilmelidir. Ülkemizdeki kaçak elektrik oranları yüzde 17’yi bulmaktadır.
Kaçak elektrik bedeli tüm tüketicilere olduğu gibi tarımsal sulama abonelerine
de yansıtılmaktadır. Kaçak kullanım bedeli diğer tüketicilere
yansıtılmamalıdır. Elektrik faturalarında dağıtım bedeli, yüzde 18 KDV, yüzde 5
belediye hissesi, yüzde 2 TRT payı, yüzde 1 Enerji Fonu’yla birlikte anaparanın
üstüne yüzde 43’ü bulan ilave yük gelmektedir. Elektrik dağıtımının
özelleştirme şartlarından biri de ihaleyi alan şirketlerin yenileme ve
genişleme yatırımları yapma şartıdır. İhaleyi alan şirketler, bu yatırımları
tüketim ve hizmet bedellerini artırarak tüketiciye yansıtmaktadır. Elektrik
dağıtım özelleştirmeleri sonrasında denetimsizlik nedeniyle tüketiciler âdeta
soyulmaktadır. 
Sayın Başkan, değerli milletvekilleri; elektrik
dağıtımının özelleştirilmesiyle vatandaşların nasıl soyulduğunun en tipik
örneği elimdeki bu faturadır. Tarımsal sulama abonesi bir tüketicimiz, 17 Ekim
2016 ve 31 Mayıs 2017 tarihleri arasında yani altı buçuk ayda 18.915 kilovatsaat
elektrik tüketmiştir. Bunun karşılığında düzenlenen faturada enerji tüketim
bedeli 3.622 liradır. Asıl dikkat çeken ise bu tüketiciye ayrıca 1.835 lira da
dağıtım bedeli kesilmektedir yani tüketiciye ödediği elektrik faturasının yüzde
50’si kadar ilave dağıtım bedeli yüklenmektedir. Bunun hiçbir açıklaması
yoktur, bu düpedüz soygundur. Getirilen yük bununla da bitmiyor, bu tüketici 36
lira Enerji Fonu, 73 lira TRT payı ödüyor, böylelikle 3.622 lira olan elektrik
faturası 5.556 liraya yükseliyor, bir de bunun üstüne 1.002 lira katma değer
vergisi eklenince 3.622 lira olan elektrik bedeli 6.568 liraya yükseliyor.
Hükûmet, bir an önce dağıtım bedelindeki bu insafsızlığa son vermelidir.
Elektrik faturaları hasat sonlarında altı aylık periyotlar hâlinde tahsil edilmelidir.
Sulama dönemlerinde çiftçilerin elektrikleri borç nedeniyle kapatılmamalıdır.
Türk çiftçisinin alın terinin karşılığını alabilmesi ve Avrupa Birliğindeki
tüketicilerle rekabet edebilmesi için tarımda kullanılan elektriğin destekleme
kapsamına alınarak tarımsal sulamadaki KDV yüzde 1’e indirilmeli, tarımsal
elektrik üzerindeki belediye, TRT, enerji fonu payı ve dağıtım bedeli
kaldırılmalıdır. 
Bu düşüncelerle muhterem heyetinizi saygıyla
selamlıyorum. (MHP sıralarından alkışlar) 
BAŞKAN – Teşekkür ederim Sayın Akçay.
Gündem dışı ikinci söz, Göztepe’nin şampiyonluğu ve
İzmir’in spor tesisleri hakkında söz isteyen İzmir Milletvekili Mustafa Ali
Balbay’a aittir. (CHP sıralarından alkışlar)
Buyurunuz Sayın Balbay.
2.- İzmir Milletvekili Mustafa Ali Balbay’ın,
Göztepe’nin şampiyonluğu ve İzmir’in spor tesislerine ilişkin gündem dışı
konuşması
MUSTAFA ALİ BALBAY (İzmir) – Teşekkür ediyorum Sayın
Başkan.
Sayın milletvekilleri, Göztepe’nin gerçekten amatör
kümeye düştükten sonra adım adım yükselerek birinci lige ve Süper Lig’e
çıkmasını kutluyoruz. Bütün Türkiye’nin gözü önünde büyük bir başarı elde
edildi. Ancak ben beş dakikalık zaman dilimi içinde yeri geldikçe vurguladığım
İzmir’in hakkının verilmemesinin bir örneğini de stat konusunda dile getirmek
üzere karşınızdayım.
Sayın milletvekilleri, her şeyden önce İzmir’le ilgili
Sayın Binali Yıldırım’ın hem İzmir Milletvekilliği hem de İzmir Büyükşehir
Belediye Başkan adaylığı döneminde dile getirilen ve Adalet ve Kalkınma
Partisinin milletvekillerinin de yeri geldikçe “Hayır, şu kadarını yaptık.”
dedikleri bu İzmir’in otuz beş projesinden otuz beşincisini sizlere okumak
istiyorum: “Olimpik stadyumlar.” Ve buradan soruyorum -iktidar partisinin İzmir
milletvekilleri de var- bu olimpik stadyumlardan kaçını yaptınız?
MAHMUT ATİLLA KAYA (İzmir) – Dava açtınız ya. Dava
açıyor ya belediye. Dava açıyor ya Büyükşehir Belediyesi ile ilçe belediyesi.
MUSTAFA ALİ BALBAY (Devamla) – Hiçbirini yapmadınız. Şu
anda bu şeyin geleceğini de tahmin ettiğim için onu da söyleyeceğim.
Sayın milletvekilleri, her şeyi bir yana bırakıyorum
-burada İzmir Milletvekilleri de huzurda- İzmir’de Alsancak Stadı’nı iki yıl
önce yıktınız. Yerine ne yaptınız? Cevap verin. İki yıl önce yıktığınız
Alsancak Stadı’nın, yerine ne yaptınız? Şu anda arazi. 
a) Birisiyle pazarlık hâlinde misiniz? 
MAHMUT ATİLLA KAYA (İzmir) – Orada dava açtınız ya!
MUSTAFA ALİ BALBAY (Devamla) – AVM yapalım da başka bir
şey yapalım planlaması içinde misiniz? 
MAHMUT ATİLLA KAYA (İzmir) – Orada dava açtınız.
MUSTAFA ALİ BALBAY (Devamla) – İki yıldır hiçbir şey
yapmadınız, çivi bile çakmadınız. Alsancak Stadı’nın yıkılan yeri, benim de
üniversite yıllarımda koştuğum, çevresindeki koşma alanlarında antrenman
yaptığım o stat bugün yıkıldı; İzmir’in Yunan işgalinden kurtulduğu dönemdeki
yıkılmış İzmir görüntüsünden farksız bir hâle geldi. Sizi ayıplıyorum. (CHP
sıralarından alkışlar)
MAHMUT ATİLLA KAYA (İzmir) – Ya, dava açıyorsunuz. Sen
kendini ayıpla ya! 
MUSTAFA ALİ BALBAY (Devamla) – Sizi ayıplıyorum. 
Alsancak Stadı’yla ilgili hiçbir dava yoktur.
MAHMUT ATİLLA KAYA (İzmir) – Var, var.
MUSTAFA ALİ BALBAY (Devamla) – Hiçbir bahaneniz de
yoktur. 
Onun dışında, sayın milletvekilleri, Türkiye’de iktidar
partisi bir şehir stadı göstersin bunu belediye yaptı diye, hiçbirini belediye
yapmadı. İktidar partisi, doğal olarak Hükûmet yaptı. Ancak İzmir’de İzmir
Büyükşehir Belediye Başkanı Aziz Kocaoğlu, Bornova Belediye Başkanı Olgun
Atila, Bornova’ya bir stat yaparak Göztepe’nin 1’inci Lig’e çıkmasında en
önemli rolü üstlendiler; kutluyorum.
Göztepe’nin şampiyonluğunu da, 14 Haziran kuruluşunun
92’nci yılı; Göztepe’yi bu anlamda bir kez daha kutluyorum. Amacım herhangi bir
siyasal yüklenme değil, şimdiden bir milat koyuyorum. 14 Haziran, ihalenin
açıklanacağı gün İzmir Göztepe Stadı’nın yapımıyla ilgili. Hiç değilse bundan
sonrasının sağlıklı yürümesini diliyorum. 
Burada iktidar partisi milletvekilleri var. Bakın sayın
milletvekilleri, Antalya’nın nüfusunu hepimiz biliyoruz. Bakın bu, 33 bin
kapasiteli Antalya Şehir Stadı, 33 bin. 
MAHMUT ATİLLA KAYA (İzmir) – Ya, aynı tarihte başladı,
dava açtınız durdurdunuz ya! Aynı tarihte başlamıştı. Dava açılmasa İzmir’de de
olacaktı. 
MUSTAFA ALİ BALBAY (Devamla) – Alsancak’la ilgili
hiçbir dava yok. 
MAHMUT ATİLLA KAYA (İzmir) – Dava açmasaydınız İzmir’de
de olacaktı. 
MUSTAFA ALİ BALBAY (Devamla) – Alsancak’la ilgili
hiçbir dava yok. 
MAHMUT ATİLLA KAYA (İzmir) – Büyükşehir Belediyesi ile
yerel belediyeler dava açmasa İzmir’de de vardı. 
MUSTAFA ALİ BALBAY (Devamla) – Ötekilerle ilgili de,
Antalya’yla ilgili de vardı ancak yaptınız. 
Bu, 25 bin nüfuslu Sivas Şehir Stadı. Sivas’ı da
kutluyorum 1’inci Lig’e çıkması nedeniyle, Sivas’ı da kutluyorum. Ancak İzmir
için ise şu anda iktidarın planladığı bir 15 bin kişilik… 33 bin nerede 15 bin
nerede? 
Karşıyaka’yla ilgili olarak da yine sadece 15 bin kişi
kapasiteli bir stat öngörülüyor. İzmir’e yutturamazsınız bunu. Yok “Dava
açtılar.”, yok “Elimizi tuttular.” Hayır, siz iktidar partisi olarak İzmir’in
hakkını vermiyorsunuz. İzmir takımları sizlerin -engellemeleri demeyeceğim ama-
hiçbir stat desteği olmamasına rağmen Birinci Lig’e, Süper Lig’e çıkmışlardır.
Önümüzdeki yıl da Altınordu’yu bekliyoruz, devamında Altay’ı bekliyoruz,
Karşıyaka’yı bekliyoruz. 
OSMAN AŞKIN BAK (Rize) - Kesin CHP’li belediyeler dava
açmıştır. 50 tane dava varmış, 50 tane!
MUSTAFA ALİ BALBAY (Devamla) - Sizleri İzmir’e politik
davranmamaya çağırıyorum. 
İzmir Büyükşehir Belediye Başkanı Aziz Kocaoğlu sizlere
stat yeri gösterdi, bakın…
ÖZNUR ÇALIK (Malatya) – Göztepe’nin şampiyonluğunu
kutluyoruz, ona destek veren AK PARTİ milletvekillerine de teşekkür ediyoruz. 
MUSTAFA ALİ BALBAY (Devamla) – …“Örnekköy’de yapın.
Altyapısını biz kuralım.” dedi, yapmadınız. Mevcut yerde eksik kalan yerleri,
İzmir Büyükşehir Belediyesine ait olan bütün arsaları verdi; buna rağmen
yapmadınız. Kaçak güreşmenin hiçbir âlemi yok. İzmir’e İzmir’in hakkını verin;
İzmir’den 5 alıyorsunuz, İzmir’e sadece 1 veriyorsunuz. İktidar partisini,
Başbakanı da bu konuya eğilmeye, Göztepe’nin hızına ayak uydurmaya çağırıyorum.
Çok teşekkür ediyorum. (CHP sıralarından alkışlar) 
BAŞKAN – Teşekkür ederim Sayın Balbay.
OSMAN AŞKIN BAK (Rize) – Çıkınca konuşuyorsun. Daha
önce niye konuşmadın? Şampiyon olunca çıkıp konuşuyorsun. Daha önce
konuşsaydın.
BAŞKAN - Sayın Bak, lütfen… Bir saniye efendim. 
MAHMUT ATİLLA KAYA (İzmir) – Başkanım, hem gerçekleri
çarptıran belirlemelerde bulundu hem de AK PARTİ olarak İzmir’e ayrımcılık
yapıldığı ve bu statların diğer illerde yapıldığı hâlde İzmir’de yapılmadığı
noktasında partimize sataşmalarda bulundu. Sataşmadan dolayı söz istiyorum.
BAŞKAN – Bir görüş ifade etti burada.
MAHMUT ATİLLA KAYA (İzmir) – Görüş değil, çok açık…
BAŞKAN - Yani, gerçeğe aykırı bildirim… 
MAHMUT ATİLLA KAYA (İzmir) – Hayır, hayır, çok açık…
BAŞKAN – Bir saniye, ben bitireyim, bir saniye… 
“Gerçekleri çarpıttı.” diyorsunuz, bu bir sataşma
nedeni olamaz. Sayın Balbay’ın vermiş olduğu bilgilere katılmayabilirsiniz,
doğru olmadığını ifade edebilirsiniz, bu ayrı bir şey. Bu, sataşma gerekçesi
olmaz. 
SALİH CORA (Trabzon) – “Statları engellediniz.” diyor. 
MAHMUT ATİLLA KAYA (İzmir) – İzmir’de yapılan
yatırımların… AK PARTİ olarak bir ayrımcılıkla İzmir’e yatırım yapılmadığı
konusunda özellikle beyanları oldu. Ben de AK PARTİ’li bir Milletvekili olarak…
BAŞKAN – Buyurunuz, size 60’ıncı maddeye göre
yerinizden bir dakika süreyle söz veriyorum.
V.- AÇIKLAMALAR
1.- İzmir
Milletvekili Mahmut Atilla Kaya’nın, İzmir Milletvekili Mustafa Ali Balbay’ın
yaptığı gündem dışı konuşmasındaki bazı ifadelerine ilişkin açıklaması
MAHMUT ATİLLA KAYA (İzmir) – Sayın Başkan, değerli
milletvekili arkadaşlarım; tabii, Sayın Balbay İzmir’e pek fazla mesai
ayıramadığı için İzmir gündeminden de gayet uzak noktada. (AK PARTİ
sıralarından alkışlar, CHP sıralarından “Aaa!” sesleri) 
OSMAN AŞKIN BAK (Rize) – Şampiyon olunca hatırladı
Göztepe’yi.
MAHMUT ATİLLA KAYA (İzmir) – Şunu ifade edeyim: Bakın,
İzmir’de 3 tane stat, Göztepe, Karşıyaka ve Alsancak statlarına ilişkin proje
ve ihale çalışmaları tam üç yıl önce başlamış olup maalesef Büyükşehir Belediyesinin
ve yerel belediyenin, Cumhuriyet Halk Partili belediyelerin açmış olduğu
davalar sebebiyle bu tarihe kadar itelenmiştir. 
MEHMET MUŞ (İstanbul) – Yok ya, olmaz böyle bir şey.
Yazıklar olsun! 
ÖZNUR ÇALIK (Malatya) – Yapma ya, gerçekten mi?
MAHMUT ATİLLA KAYA (İzmir) – Alsancak Stadı, ihalesi
yapılmış, işlemleri başlayacaktır. 14 Haziranda, Göztepe’nin kuruluş gününde
Göztepe Stadı’nın inşallah ihalesi bitecek. 
MEHMET MUŞ (İstanbul) – Bir de iktidarı suçlayın.
Yazıklar olsun! Siz durdurmuşsunuz mahkeme kararıyla.
MAHMUT ATİLLA KAYA (İzmir) – Aynı şekilde de 15’inde de
Karşıyaka Stadı’nın da ihale aşaması tamamlanmış olacaktır. 
BÜLENT YENER BEKTAŞOĞLU (Giresun) – İzmir’e laf yok,
İzmir’e laf yok.
MAHMUT ATİLLA KAYA (İzmir) – Ama tekrar söylüyorum: Bakın,
bu spor kulüplerimiz siyasetin üstündedir. İzmir’de tesisler yok. 
(Mikrofon otomatik cihaz tarafından kapatıldı) 
MAHMUT ATİLLA KAYA (İzmir) – Bu noktada, özellikle,
bakın, bunu da gördük: Sayın Başbakanımız Binali Yıldırım’ın İzmir’in önüne
koyduğu vizyonla ve vermiş olduğu destekle çok şükür ki Göztepe Süper Lig’e de
çıktı. İnşallah İzmir de Süper Lig’e çıkacak. (AK PARTİ sıralarından alkışlar)
BAŞKAN – Teşekkür ederim Sayın Kaya.
MUSTAFA ALİ BALBAY (İzmir) – Sayın Başkan, bir
milletvekiline bulunduğu kente gelmediğini söylemek sataşmadan öte, hakarettir.
BAŞKAN – Buyurunuz Sayın Balbay, sataşma nedeniyle iki
dakika süreyle söz veriyorum. (CHP sıralarından alkışlar)
VI.- SATAŞMALARA İLİŞKİN KONUŞMALAR
1.- İzmir
Milletvekili Mustafa Ali Balbay’ın, İzmir Milletvekili Mahmut Atilla Kaya’nın
yaptığı açıklaması sırasında şahsına sataşması nedeniyle konuşması
MUSTAFA ALİ BALBAY (İzmir) – Çok teşekkür ediyorum.
Sayın Başkan, sayın milletvekilleri; gençlik güzel bir
şey. Ben de Sayın Kaya’nın olduğu yaşta olmak isterdim ama ben Alsancak
Stadı’nda spor yaparken 1977’de kaç yaşındaydınız? (CHP sıralarından “Bravo!”
sesleri, alkışlar)
MAHMUT ATİLLA KAYA (İzmir) – 4 yaşındaydım.
MEHMET MUŞ (İstanbul) – Yaşla ne alakası var?
MUSTAFA ALİ BALBAY (Devamla) - O zaman kısa pantolonlu
demek, sen bozuluyorsun bu tür şeylere… 
MAHMUT ATİLLA KAYA (İzmir) – Hayır, söyleyebilirsiniz.
Sizin gençlere vereceğiniz şey bu zaten.
MUSTAFA ALİ BALBAY (Devamla) - …ama doğal, güzel bir
şey yani güzel bir şey; kutluyorum, kutluyorum. 
MEHMET MUŞ (İstanbul) – Belediyeleri anlat Sayın
Balbay.
MUSTAFA ALİ BALBAY (Devamla) - Ben İzmir’de Göztepe
Stadı’nda da atletizm yaptım, Alsancak Stadı’nda da atletizm yaptım ve Mehmet
Yurdadön’ün 1’inci, Ahmet Altun’un 2’nci, Mehmet Terzi’nin 3’üncü -bazen
sıralama değişebilir- bu yarışlarda da ilk 10’a girdim hep. 
SALİH CORA (Trabzon) – Peki, engellediniz mi
engellemediniz mi? Dava açıldı mı açılmadı mı Sayın Balbay?
MUSTAFA ALİ BALBAY (Devamla) - Ve İzmir’in spor
sorunlarıyla da yakından ilgiliyim. Ve şu anda “35” sözünüzün içinde “olimpik
statlar” diyorsunuz, hiçbiri yok, hiçbiri yok olimpik statların. Biraz önce
örneğini verdim. Sivas’ı bir kez daha kutluyorum, nüfusu 600 bin ama stat 33
bin kişilik. Ama İzmir’de dava… Şimdi, şunu da açacağım…
OKTAY ÇANAK (Ordu) – Sayın Balbay, orada dava açan yok.

MUSTAFA ALİ BALBAY (Devamla) – Hayır. Aziz Kocaoğlu,
size yer gösteriyor. Siz o yerde yapmıyorsunuz. Burada Sayın Faruk Özak, İzmir
Valisi Cahit Kıraç hep birlikte toplantı yaptılar ve evet, Örnekköy olsun dediler.

MAHMUT ATİLLA KAYA (İzmir) – Hayır ya, yok öyle bir
şey.
MUSTAFA ALİ BALBAY (Devamla) – Büyükşehir Belediyesi de
yarısını üstlendi ama yapmadılar. İzmir’in hakkını vermiyorsunuz! (CHP
sıralarından alkışlar) 
ÖZNUR ÇALIK (Malatya) – Hadi canım sen de!
MUSTAFA ALİ BALBAY (Devamla) – Saptırmayın!
Vermiyorsunuz, vermiyorsunuz! Spordan ekonomiye kadar İzmir’den aldığınız vergi
5, İzmir’e yaptığınız yatırım 1; şimdi, bunun üstüne çıkıp işte, “Şunu yaptık,
bunu yaptık.” demenin de bir âlemi yok, sonuç ortada. 
OSMAN AŞKIN BAK (Rize) – Metroyu kim yaptı, metroyu?
OKTAY ÇANAK (Ordu) – İzmir’de su akmıyor, su.
MUSTAFA ALİ BALBAY (Devamla) – Ben diyorum ki hiç
değilse bundan sonraki olayları -14 Haziran günü ihale sonucu açıklanacak-
bundan sonrasını iyi takip edin, ben de takip edeceğim. 15 Haziranda da
Karşıyaka şehir stadının ihalesi ortaya çıkacak. Bundan sorasını iyi takip edin
diyorum. 
ÖZNUR ÇALIK (Malatya) – Ya, siz, İzmir Belediyesinin
İzmir’e yapamadıklarını, çöp yığınlarını anlatır mısınız?
MUSTAFA ALİ BALBAY (Devamla) – Şu an İzmir kulüpleri
kendi başarılarıyla, kendi tırnaklarıyla kazıya kazıya bir yere geliyorlar. 
ÖZNUR ÇALIK (Malatya) – AK PARTİ iktidarı döneminde
İzmir’e yapılanları bilmiyor ve görmüyorsanız yazıklar olsun!
MUSTAFA ALİ BALBAY (Devamla) – Bu tür demeçlerle
İzmirliye yutturamazsınız diyorum. 
Sağ olun. (CHP sıralarından alkışlar) 
BAŞKAN – Teşekkür ederim Sayın Balbay. 
OSMAN AŞKIN BAK (Rize) – Ya, geçen hafta İzmir’i sel
aldı, millet yüzüyordu orada be!
MAHMUT ATİLLA KAYA (İzmir) – Sayın Başkan… 
BAŞKAN – Sayın Kaya…
MAHMUT ATİLLA KAYA (İzmir) – Yani herhâlde bu sataşma…
OSMAN AŞKIN BAK (Rize) – Geçen hafta İzmir’i sel aldı
yağmurun altında. 
BAŞKAN – Sayın milletvekilleri, bir saniye efendim…
MAHMUT ATİLLA KAYA (İzmir) – Yani gençliğim, o 1973,
dört yaşında olduğum süreçte kısa pantolonlu olduğum noktasında sataşmada
bulundu. Bu noktada söz istiyorum.
MEHMET MUŞ (İstanbul) – Sataşma Sayın Başkan, açık
sataşma, 69’dan açık sataşma var.
BAŞKAN – Eğer bunu bir sataşma olarak değerlendiriyorsanız
size söz vereceğim. Bu, bir espri, bir latife ama siz bundan… 
MAHMUT ATİLLA KAYA (İzmir) – Hakaret temalı söyledi
bunu, bir espri… 
BAŞKAN – Buyurunuz Sayın Kaya, buyurunuz. Siz öyle
değerlendiriyorsanız söz vereceğim.
Buyurunuz.
Süreniz iki dakikadır.
2.- İzmir Milletvekili Mahmut Atilla Kaya’nın, İzmir
Milletvekili Mustafa Ali Balbay’ın sataşma nedeniyle yaptığı konuşması
sırasında şahsına sataşması nedeniyle konuşması
MAHMUT ATİLLA KAYA (İzmir) – Sağ olun Başkanım.
Değerli Başkan, değerli milletvekili arkadaşlarım;
tabii, Sayın Balbay’la bu 2’nci defa aynı şekilde oluyor. Aslında partisinin
gençlere, gençliğe bakış açısını da çok net şekilde ortaya koyuyor bu
sözleriyle. (AK PARTİ sıralarından alkışlar) 
BÜLENT YENER BEKTAŞOĞLU (Giresun) – Olmadı, olmadı, hiç
olmadı.
MAHMUT ATİLLA KAYA (Devamla) – Özellikle bu referandum
sürecinde de işte gördük arkadaşlarımıza genç arkadaşlarımızın milletvekili
olması konusunda nasıl karşı çıktıklarını, burada da özellikle bize ilişkin
ifadeleri de bunu ortaya koydu. 
MUSTAFA ALİ BALBAY (İzmir) – Bilmeyebilirsiniz.
MAHMUT ATİLLA KAYA (Devamla) – Bakın, Sayın Balbay,
benim ifade ettiğim hadise şudur: Gündemden uzaksınız. Bakın, İZVAK bünyesinde
bu statların yapılmasına ilişkin bir toplantı yapıldı ve spor kulüplerimiz
Göztepe, Karşıyaka, Altay, Altınordu bu statların şu an yaptığımız noktalara
yapılması konusunda bir görüş belirlediler ve bu yazılı görüş noktasında biz
tüm camiaların ortak niyeti olan, işte, Göztepe’yi Gürsel Aksel’in bulunduğu
noktadaki yerine, Karşıyaka’yı eski stadının olduğu yere, Alsancak yine
Alsancak stadında, mevcut yerinde yapma noktasında kulüplerimizin ve İzmir
kamuoyunda oluşan genel kanaat doğrultusunda hareket ettik. Maalesef yerel
yönetimler, başta Cumhuriyet Halk Partili Büyükşehir Belediyesi olmak üzere,
Konak Belediyesi, Karşıyaka Belediyesi bu noktada karşı duruş gösterdi. 
MEHMET MUŞ (İstanbul) – Kimin belediyesi bunlar?
MAHMUT ATİLLA KAYA (Devamla) - Bunlar İzmir’e ve
İzmirlilere aslında işte, projeler noktasında vaatte bulunmuş kişiler fakat
gördük ki, bakın, süreç sadece plana itiraz noktasında kalmadı ve daha komik
bir şey anlatacağım size. Şimdi bahsettiğiniz Sivas Stadı’ndan, Eskişehir
Stadı’ndan, Antalya Stadı’ndan, Malatya Stadı’ndan size bir şey söyleyeyim mi?
İzmir Büyükşehir Belediyesi, bu statlar yapılmasın diye de dava açtı biliyor
musunuz. 
MEHMET MUŞ (İstanbul) – Olmaz böyle şey ya!
MAHMUT ATİLLA KAYA (Devamla) - TOKİ ile Gençlik ve Spor
Bakanlığı arasında yapılan bu statların yapımına ilişkin protokolün iptaline ilişkin
de dava konusu yaptı. Bakın, abesle iştigal bir konu.
MEHMET MUŞ (İstanbul) – CHP spordan elini çeksin.
MAHMUT ATİLLA KAYA (Devamla) - Ama ben şunu ifade
ediyorum: Bakın, bu spor üzerinden siyaset noktasını kapatın. İzmir’deki
argümanınız çürümüştür. “İzmir’e ayrımcılık yapıyor.” argümanınız çökmüştür. 
ÖMER FETHİ GÜRER (Niğde) – İzmir’i kim kazanıyor
İzmir’i?
MAHMUT ATİLLA KAYA (Devamla) – Bakın, Göztepe’nin Süper
Lig’e çıkışıyla İzmir’deki bütün kanaat önderleri, siyasiler birleşince neler
yapıldığı ortaya çıkmıştır. 
ÖMER FETHİ GÜRER (Niğde) – İzmir’de kime oy veriyorlar
İzmir’de?
MAHMUT ATİLLA KAYA (Devamla) - Ama siz ve İzmir’e
dışarıdan bakan aynı ayrımcı noktalar, İzmir’in bir araya gelmesini engelleyen
ayrımcılık artık kaybetmiştir, pes etmiştir, onu da ifade edeyim. (AK PARTİ
sıralarından alkışlar) 
BAŞKAN – Teşekkür ederim Sayın Kaya.
AYTUĞ ATICI (Mersin) – İzmir’e “gavur” diyen kimdi
Allah aşkına? Yahu İzmir’e kim “gavur” dedi? Bir de onu söyleseydin. Kim
ayrımcılık yaptı?
MUSTAFA ALİ BALBAY (İzmir) – Sayın Başkanım… 
BAŞKAN - Sayın Balbay…
MUSTAFA ALİ BALBAY (İzmir) – Ben gençliği övdüm ama o
bir yana. 
OSMAN AŞKIN BAK (Rize) – Bursa Büyükşehir Belediyesi
stat yaptı, siz de yapsaydınız İzmir’de, niye yapmadınız? Otuz senedir
yönetiyorsunuz İzmir’i, stat yapsaydınız. Bursa Büyükşehir Belediyesi yaptı,
Konya yaptı, siz de yapın.
BAŞKAN – Arkadaşlar, sayın milletvekilleri…
MUSTAFA ALİ BALBAY (İzmir) – Sayın Kaya, “gençlik
politikası olmamak…”
BAŞKAN – Sayın Balbay, bir saniye efendim.
MEHMET MUŞ (İstanbul) – Doğru, hakikaten büyükşehir
niye yapmadı ya? Onu anlatsın, doğru diyorsun.
AYTUĞ ATICI (Mersin) – Spor Bakanlığı ne işe yarayacak
bir de onu söylesen.
OSMAN AŞKIN BAK (Rize) – Tamam o da yapsın ama dava
açıyorsunuz. İzmir Belediyesi yapsın ya. İzmir Büyükşehir Belediyesi yapsın.
BAŞKAN - Sayın Balbay, dinliyorum.
MUSTAFA ALİ BALBAY (İzmir) – Sayın Başkan, Sayın Kaya,
“gündemden kopuk olmak, gençlik politikası olmamak” bu bizim için sataşmadan
öte hakaret. 
BAŞKAN – Yok, bunlar hakaret değil Sayın Balbay.
MUSTAFA ALİ BALBAY (İzmir) – Peki, “sataşma” diyelim,
biraz indiriyorum efendim.
BAŞKAN – Hayır ama hangi cümlesiyle sataştı onu bana
söyleyin.
MUSTAFA ALİ BALBAY (İzmir) – “İzmir’den ve gündemden
kopuk olmak” sataşmadır. 
BAŞKAN – Hayır, bu bir sataşma değil Sayın Balbay.
Buyurun, size de 60’ncı maddeye göre yerinizden bir
dakika süreyle söz veriyorum. 
OSMAN AŞKIN BAK (Rize) – İzmir Büyükşehir Belediyesi
yapsın.
MEHMET MUŞ (İstanbul) – İzmir Büyükşehir niye yapmıyor
ya?
OSMAN AŞKIN BAK (Rize) – Bursa Büyükşehir Belediyesi
yaptı, Konya yaptı; İzmir de yapsın.
ÖZGÜR ÖZEL (Manisa) – Sandık sonucuna bakalım, öyle
diyorsun ya. Sandığa bakalım, sandığa; sonuca bak.
OSMAN AŞKIN BAK (Rize) – Sonuç belli, on iki seçimdir
kaybediyorsunuz.
ÖZGÜR ÖZEL (Manisa) – Dediğin doğru olsa böyle mi çıkar
İzmir’de sonuç?
OSMAN AŞKIN BAK (Rize) – On iki seçim kaybettiniz. 
BAŞKAN – Buyurunuz Sayın Balbay. 
V.- AÇIKLAMALAR (Devam)
2.- İzmir
Milletvekili Mustafa Ali Balbay’ın, İzmir Milletvekili Mahmut Atilla Kaya’nın sataşma
nedeniyle yaptığı konuşmasındaki bazı ifadelerine ilişkin açıklaması
MUSTAFA ALİ BALBAY (İzmir) – Sayın Başkan, bir defa, şu
anda İzmir’deki Bornova Stadı’nı Büyükşehir Belediyesi ve Bornova Belediyesi
yaptı. (CHP sıralarından alkışlar) Göztepe şampiyonluk maçlarını bu statta
oynadı. Altınordu yükselme maçlarını burada oynadı.
SALİH CORA (Trabzon) – Kaç kişilik stat?
MUSTAFA ALİ BALBAY (İzmir) – Şu anda, işte, belediyenin
gücü buydu. 
OSMAN AŞKIN BAK (Rize) – 3 bin kişi mi?
MUSTAFA ALİ BALBAY (İzmir) – Şu anda Tire’ye de 15 bin
kişilik stadı Büyükşehir Belediyesi yapmakta. (CHP sıralarından alkışlar) 
OSMAN AŞKIN BAK (Rize) – Bursa Stadı’nı bir gezin siz
ya!
MUSTAFA ALİ BALBAY (İzmir) – Şimdi, mevcut yerlerde de
İzmir’in spor kompleksi yapılabilecek en büyük yeri Alsancak, iki yıldır ayak
sürüyorlar. İddia ediyorum, perde gerisinde planları var. İki yıldır ayak
sürüyorlar çünkü, iki yıldır.
MAHMUT ATİLLA KAYA (İzmir) – Konak Belediyesi planı
yeni bitirdi ya! Bu kadar vâkıf değilsiniz.
MUSTAFA ALİ BALBAY (İzmir) – Karşıyaka ve Göztepe’deki
statlar için de Büyükşehir Belediyesi ve Karşıyaka Belediye Başkanı Hüseyin
Mutlu Akpınar yeni yer gösterdi...
(Mikrofon otomatik cihaz tarafından kapatıldı)
MUSTAFA ALİ BALBAY (İzmir) – ...ama dedi, altını
çiziyorum, yeni yer gösteriyoruz, oralara yapmayacaksınız, kabulümüzdür, biz
kendi arsalarımızı da Gençlik ve Spor Bakanlığına bağışlıyoruz deyip verdi.
(CHP sıralarından alkışlar) 
OSMAN AŞKIN BAK (Rize) – Bursa’nın stadını inceleyin
ya!
BAŞKAN – Teşekkür ederim Sayın Balbay.
IV.- GÜNDEM DIŞI KONUŞMALAR (Devam)
A) Milletvekillerinin Gündem Dışı Konuşmaları (Devam)
3.- İzmir Milletvekili Kerem Ali
Sürekli’nin, İzmir iline yapılan TOKİ yatırımlarına ilişkin gündem dışı
konuşması
BAŞKAN – Gündem dışı üçüncü söz, İzmir’e yapılan TOKİ
yatırımları hakkında söz isteyen İzmir Milletvekili Kerem Ali Sürekli’ye
aittir.
VELİ AĞBABA (Malatya) – Sayın Sürekli, beş dakika çok
İzmir’e yaptığınız hizmetler için.
BAŞKAN – Buyurunuz Sayın Sürekli. (AK PARTİ
sıralarından alkışlar)
KEREM ALİ SÜREKLİ (İzmir) – Sayın Başkan, değerli
milletvekilleri; hepinizi saygıyla selamlıyorum.
Evet, tesadüfen arka arkaya geldi konuşmalar ve bize de
bunları yeterince açıklama fırsatı doğdu. 
Evet, TOKİ’yi anlatacağız ama statlar da zaten TOKİ’nin
yaptığı icraatlar. İlk önce statlardaki eksik bilgileri düzeltelim. Karşıyaka
ve Göztepe Stadı’nı İZVAK istedi, taraftar dernekleri istedi, taraftarımız
istedi -ben Karşıyaka Spor Kulübünde uzun yıllar yöneticilik yaptım-
Karşıyakalılar istedi ama Büyükşehir Belediyesi dava açtı, yaptırmadı, bir
buçuk yıl kaybetti. Göztepe’yi tebrik ediyorum, Göztepe çıktı. Karşıyaka da
çıkacaktı ama stat olamayınca çıkmadı. Kim çıkartmadı? Büyükşehir. Dava
açılınca stat yapılmadı, onu da burada tespit edelim.
OSMAN AŞKIN BAK (Rize) – Dava açmazlarsa olmaz ama! 
KEREM ALİ SÜREKLİ (Devamla) - Gelelim Alsancak
Stadı’na. Alsancak stadıyla ilgili bürokratik işlemler gene büyükşehir
belediyesince uzun süre bekledi. Bürokratik işlemler tamamlanınca şu anda ihale
aşamasında projesi çiziliyor, en kısa zamanda onu da yapacağız.
Biz İzmirli ne istiyorsa yapıyoruz ama İzmir’in hâli
ortada. Harmandalı Çöplüğünü daha yapamadınız. Geçen günkü su kesintilerini
unutmadık. Sel baskınlarında İzmir’in hâlini görüyoruz. Bunları da ayrıca
kamuoyunun takdirine bırakıyoruz. 
MELİKE BASMACI (Denizli) – Sel baskınları…
KEREM ALİ SÜREKLİ (Devamla) - Evet, evet, onları
geçelim, ben burada müjdeler vereceğim, İzmirli müjde bekliyor.
OSMAN AŞKIN BAK (Rize) – Ver, ver. 
KEREM ALİ SÜREKLİ (Devamla) - AK PARTİ yapar, CHP
konuşur, işte, konunun özeti bu. (AK PARTİ sıralarından “Bravo!” sesleri,
alkışlar) 
Evet, ben anlatayım, 2003 yılından Haziran 2017’nin
sonuna kadar TOKİ yatırımlarından bahsedeyim. Bugüne kadar 15.067 konut
İzmirlilerin hizmetine sunuldu. Bunların yatırım bedeli 1 milyar 467 bin 600.
Bu yetmez, İzmir’e daha fazlasını yapacağız. İzmirliler hizmetin en iyisini hak
ediyorlar. Belediyelerin eksik kalan hizmetlerini de biz tamamlıyoruz,
yapacağız.
Müjdeyi kuzeyden başlatayım. İşte, Bergama’da yeni bir TOKİ
projesi başlatıyoruz. 110 bin metrekare alanda en az 700 konut planlıyoruz.
Oradan Aliağa’ya geçelim. Aliağa’da da 130 dönümlük bir alanda 700 konut
planlıyoruz. Kemalpaşa’da yepyeni bir uydu kent oluşturuyor TOKİ’miz. Burada,
hedefinde 2.500 konut var. Şu anda Çambel bölgesinde 534 bin metrekarelik
alanda planlanan konutların birinci etabı 700 konuttan başlıyor, 2.500’e kadar
çıkacağız. Ödemiş’e 500 konut… Kiraz’da 327 bin metrekarelik alanda konut
planlaması devam ediyor. 
MELİKE BASMACI (Denizli) – Hangi arazi? 
KEREM ALİ SÜREKLİ (Devamla) - Laf atmayın, ben
anlatayım. İzmirliler bekliyor, müjde bekliyor, müjde veriyorum. Beydağ’da 200
konut. Devam edeceğiz. 
VELİ AĞBABA (Malatya) – Sen müjde falan verme,
“maşallah” dediğin çocuk kırk gün yaşıyor. 
KEREM ALİ SÜREKLİ (Devamla) - Yok, yok, bakın, bakın,
bırakın da şu müjdeyi vereyim ya, İzmirliler bekliyor.
VELİ AĞBABA (Malatya) – Müjde istemiyoruz. 
KEREM ALİ SÜREKLİ (Devamla) - Ödemiş’te TOKİ’nin
yaptığı hastane var, şu anda yüzde 97 seviyesinde.
VELİ AĞBABA (Malatya) – Sayın Başkan, İzmir’e yapılan
yatırımlar için beş dakika çok!
KEREM ALİ SÜREKLİ (Devamla) - Yakında hizmete alacağız,
250 yataklı hastanemiz var. Yine, Çeşme Reisdere’de 600 konutluk ve 550
konutluk iki etaplı proje devam ediyor. Yine, Bayındır’da 147 konutu bitirdik
ve şu anda Karşıyaka Bayraklı bölgesinde arazi arayışımız sürüyor. 
Burada artık bırakın siyaseti -seçimden altı ay
öncesinde yapalım- hizmet üretelim, birlikte olalım, bir olalım İzmir için.
Büyükşehir Belediyesine sesleniyorum, yerel belediyelere sesleniyorum: Şu
statları engellemeyin, statları yapalım. TOKİ’nin diğer projelerinde destek
olun, alan bulalım, hep beraber, genel idare, yerel idare birlikte üretelim.
Vatandaş bizden hizmet bekliyor, polemik değil, bırakın polemiği. Buraya,
kürsüye her çıktığınızda “İzmir’in hakkı verilmiyor.” diyorsunuz. Olur mu,
veriyoruz, vereceğiz, daha da fazlasını vereceğiz. (AK PARTİ sıralarından
alkışlar)
BARIŞ YARKADAŞ (İstanbul) – Ne yaptınız İzmir’e, ne
yaptınız? 
KEREM ALİ SÜREKLİ (Devamla) – Oo, bakın,
dinlemiyorsunuz ki. Şehir hastanesini mi anlatayım, hastaneleri mi anlatayım,
TOKİ’yi mi anlatayım? Ben de konu bulmakta zorlanıyorum. 
BARIŞ YARKADAŞ (İstanbul) – Konu bulmakta zorlanırsın,
bir şey yapmadınız ki Sayın Sürekli. 
KEREM ALİ SÜREKLİ (Devamla) – Allah’ın izniyle İzmir’e
müjdeler vermeye devam edeceğiz. Bizi izlemeye İzmirliler devam etsinler. 
Tekrar şunu açıkça söylüyorum: İzmirliler her şeyin en
iyisini hak ediyorlar. Sizden ricam, 15’inde Karşıyaka’nın ihalesi var, 14’ünde
Göztepe’nin ihalesi var; sakın ola, lütfen, rica ediyorum dava açmayın, bu
statları bir an önce bitirelim. 
VELİ AĞBABA (Malatya) – Daha bir şey anlatmadın. 
MUSA ÇAM (İzmir) – Ali…
BAŞKAN – Sayın milletvekilleri, lütfen hatibi dinleyin.

KEREM ALİ SÜREKLİ (Devamla) – Göztepe Süper Lig’e
çıktı, Karşıyaka’yı da çıkaralım, Altay’ı da çıkaralım. Bir olalım, İzmir için
çalışalım diyorum, hepinize saygılar, sevgiler sunuyorum. (AK PARTİ
sıralarından alkışlar)
BAŞKAN – Teşekkür ederim Sayın Sürekli. 
ÖZGÜR ÖZEL (Manisa) – Sayın Başkan…
BAŞKAN – Sayın Özel… 
ÖZGÜR ÖZEL (Manisa) - Sayın Başkanım, sayın hatip
konuşmasında Cumhuriyet Halk Partisini açtığı davalarla İzmir’e yapılan
yatırımlara engel olmakla suçladı. Bu sataşmaya grubumuz adına cevap vermek
istiyoruz. 
BAŞKAN – Siz mi konuşacaksınız? 
ÖZGÜR ÖZEL (Manisa) – Musa Çam konuşacak efendim. 
BAŞKAN – Sayın Çam, buyurunuz efendim. Süreniz iki
dakikadır. (CHP sıralarından alkışlar) 
Lütfen yeni bir sataşmaya meydan vermeyiniz.
VI.- SATAŞMALARA İLİŞKİN KONUŞMALAR (Devam)
3.- İzmir
Milletvekili Musa Çam’ın, İzmir Milletvekili Kerem Ali Sürekli’nin yaptığı
gündem dışı konuşması sırasında Cumhuriyet Halk Partisine sataşması nedeniyle
konuşması
MUSA ÇAM (İzmir) – Sayın Başkan, çok değerli
milletvekili arkadaşlarım; konu İzmir. Göztepe’miz şampiyon oldu, tabii ki çok
sevinçliyiz, çok mutluyuz. 
Sayın Balbay’ın dile getirmiş olduğu statlarla ilgili
sorunlar önemli sorunlar. Gerçekten, İzmir Büyükşehir Belediyesi, Aziz Kocaoğlu
bu konuda bütün fikirlere açık yani önemli olan İzmir’in kazanması, İzmir’e
hizmetin yapılmasıdır. Ama on beş yıllık iktidarınız döneminde İzmir’e bir üvey
evlat muamelesi yapıldığı açık ve nettir. (CHP sıralarından alkışlar) 
MAHMUT ATİLLA KAYA (İzmir) – Ya, nereden
çıkarıyorsunuz; yok yahu, yok. 
MUSA ÇAM (Devamla) – Sayın Balbay da bunu açık ve net
bir şekilde söyledi. 
MAHMUT ATİLLA KAYA (İzmir) – Musa Ağabey, davayı kim
açtı? Bunu söyleyin. 
MUSA ÇAM (Devamla) – Şimdi, bakın, şunu bilmeniz
gerekir arkadaşlar: Bir kenti bir belediye başkanı yönetir. Ankara’da -Çevre ve
Şehircilik Bakanlığı- TOKİ’yle oturarak İzmir’de imar planları yapamazsınız,
bunu yapmamanız gerekir. 
MAHMUT ATİLLA KAYA (İzmir) – Yapmıyoruz zaten, nereden
çıkarıyorsunuz? Olur mu? İmarda stat buralar zaten, eskiden de stat vardı. 
MUSA ÇAM (Devamla) – Dolayısıyla, bugüne kadar yapılan
uygulamalar, yanlış uygulamalardır. 
Dile getirdik, dedik ki: Göztepe’nin mevcut stadı 8 bin
kişilik olsun, 10 bin kişilik olsun. 
MAHMUT ATİLLA KAYA (İzmir) – Ya, istemedi ne taraftar
ne kulüp. Gündemden bu kadar uzaksınız. 
MUSA ÇAM (Devamla) – Uzundere’de İzmir Büyükşehir
Belediyesinin göstermiş olduğu araziye 30 bin kişilik, 40 bin kişilik, İzmir’e
yakışan bir stat yapılsın. Alsancak Stadı’nın olduğu yer… Örnekköy’de de
yapılabilir ama orası, Dokuz Eylül Üniversitesinin mimarlık bölümünün olduğu
yer genişletildi, şimdi oraya bir stat yapılacak.
MAHMUT ATİLLA KAYA (İzmir) – Ya, İzmirli böyle
istemiyor, kafanıza göre mi yapacaksınız?
MEHMET MUŞ (İstanbul) – Halkı dinleyin, halkı. 
MUSA ÇAM (Devamla) – Dolayısıyla, İzmirlinin öyle
istemesi değil; on yıl sonra, on beş yıl sonra bu kentte nasıl yaşanılacak,
nasıl bir kent olacak, bunların hepsini planlamamız ve görmemiz gerekiyor.
MAHMUT ATİLLA KAYA (İzmir) – Ya, İzmirlinin böyle bir
isteği yok. 
MUSA ÇAM (Devamla) – Bunları görmediğimiz sürece sadece
burada kalkıp İzmir Büyükşehir Belediyesini veyahut da İzmir Büyükşehir
Belediyesi ile bağlı ilçe belediyelerini eleştirmek doğru bir yöntem ve usul
değildir. Amaç, İzmir’e doğru ve uygun projelerle iyi statların
yapılabilmesidir. 
Mustafa Balbay arkadaşımız doğrusunu söyledi, dile
getirdi. Sizlerin bu konuda çok fazla alınganlık göstermenize gerek yok. 
MAHMUT ATİLLA KAYA (İzmir) – Hem suçlusunuz hem güçlü. 
MUSA ÇAM (Devamla) – Önemli olan, İzmir Büyükşehir
Belediyesi ile Gençlik ve Spor Bakanlığının birlikte, müştereken iş yapmasıdır,
İzmir’in kazanmasıdır. 
MAHMUT ATİLLA KAYA (İzmir) – TOKİ yapıyor, TOKİ;
Gençlik ve Spor Bakanlığı da değil. 
MUSA ÇAM (Devamla) – Göztepe’yi buradan bir kez daha
kutluyoruz, emeği geçenlere de teşekkür ediyoruz. Yaşasın Göztepe diyoruz. Eski
Manchester City’i yendiği gibi, tekrar Avrupa kupalarında başarılar bekliyoruz.

Hepinizi saygıyla selamlıyorum. (CHP sıralarından
alkışlar) 
BAŞKAN – Teşekkür ederim Sayın Çam.
KEREM ALİ SÜREKLİ (İzmir) – Sayın Başkan…
BAŞKAN – Sayın Sürekli…
KEREM ALİ SÜREKLİ (İzmir) – “TOKİ’yle birlikte imar
planlarını değiştirerek statlar yapıyorsunuz.” dedi, bunu açıklamak istiyorum.
BAŞKAN – Buyurunuz, 60’ıncı maddeye göre bir dakika
süreyle söz veriyorum size.
V.- AÇIKLAMALAR (Devam)
3.- İzmir Milletvekili Kerem Ali Sürekli’nin, İzmir
Milletvekili Musa Çam’ın sataşma nedeniyle yaptığı konuşmasındaki bazı
ifadelerine ilişkin açıklaması
KEREM ALİ SÜREKLİ (İzmir) – Sayın Başkan, mevcut,
yapımı söz konusu olan statlar, Karşıyaka stadı yıllardan beri stat orası,
imarda da stat. Bir kere onun Çevre Bakanlığıyla, TOKİ’yle ilgili bir imar
planlaması, düzenlemesi söz konusu değil, birincisi bu. Mevcut stat alanına
yapıyoruz. Aynısı Göztepe için de söz konusu, Alsancak stadı için de öyle, yeni
bir alanda imar düzenlemesi yapmıyoruz, bu bir.
İkincisi, Atilla Kaya Bey de ifade ettiler, bu
statların yerini İZVAK -İzmir’de spor kulüplerinin bir arada olduğu bir
dernektir- belirledi ve kulüp başkanlarının da tutanağı var. Hep beraber
geldiler “Göztepe’ye 25 bin, Karşıyaka’ya 15 bin, mevcut statların yerine
yapın." dediler. Bu, milletin, halkın talebi. Millet ne derse biz onu
yaparız. İzmirli ne derse onu yapıyoruz, bunu da burada açıklamak istiyorum.
BAŞKAN – Teşekkür ederim Sayın Sürekli. 
Sayın milletvekilleri, İç Tüzük'ün 59’uncu maddesine
göre yapılan gündem dışı konuşmalar sona ermiştir.
Şimdi, elektronik sisteme girerek söz talep eden
milletvekillerine talep sırasına göre söz vereceğim.
Söz verme işlemini başlatıyorum.
Sayın Tezcan…
4.- Mersin Milletvekili Yılmaz Tezcan’ın, Dünya Helal
Konseyi tarafından ramazan ayının 17’nci günü olarak belirlenen Dünya Helal
Günü’nü kutladığına ve Helal ve Sağlıklı Gıda Platformu tarafından 3-5 Kasım
2017 tarihinde helal yaşam ana temalı uluslararası bir kongre düzenleneceğine
ilişkin açıklaması
YILMAZ TEZCAN (Mersin) – Sayın Başkan, değerli
milletvekilleri; World Halal Counsil/Dünya Helal Konseyi üyeleri Ramazan ayının
17’nci gününü Dünya Helal Günü olarak belirlemişlerdir. Bu bağlamda Dünya Helal
Günü kutlu olsun. Tabii ki her günümüz ve anımız helal olmalıdır diyorum. 
Dünya Helal Günü neden 17 Ramazanda kutlanıyor? Çünkü
helal ile ilgili ilk ayet olan Enfal Suresi’nin 69’uncu Ayeti Hicri 17 Ramazan
624’te Bedir Savaşı’nda nazil olmuştur. Bu ayetikerimede Rabb’imiz şöyle
buyuruyor: “Artık elde ettiğiniz ganimetten helal ve tayyip olarak yiyin ve
Allah’tan korkun. Şüphesiz ki Allah gafurdur, rahimdir.” Ülkemizde de bu
kapsamda Helal ve Sağlıklı Gıda Platformu tarafından 3-5 Kasım 2017 tarihinde
“Helal Yaşam” ana temalı uluslararası bir kongre düzenlenecektir. Bu konuda da
farkındalığın artması, helal ve sağlıklı bir yaşam için çok önemlidir. Helal ve
Sağlıklı Gıda Platformunu bu duyarlılığı için tebrik ediyorum, çalışmalarında başarılar
diliyorum, hayırlı ramazanlar diliyorum.
BAŞKAN – Sayın Tüm…
5.- Balıkesir Milletvekili Mehmet Tüm’ün, AKP’li
damatların tamamı serbest bırakılırken gazeteci, yazar, siyasetçi herkesin
tutuklu olmasına ve Türkiye’de “damatlar hukuku” adında yeni bir hukuk
oluşturulduğuna ilişkin açıklaması
MEHMET TÜM (Balıkesir) – Teşekkür ederim Sayın Başkan.
Olağanüstü hâl bahane edilerek Türkiye'de gazeteci,
yazar, aydın, siyasetçi, Hükûmeti eleştiren kim varsa cezaevlerinde tutuklu.
Sayın Adalet Bakanına soruyorum: Bizler tutuksuz yargılanmayı her defasında
dile getiriyoruz ancak Türkiye’de yeni bir hukuk oluşturdunuz, adı “damatlar
hukuku.” AKP’li damatların tamamı serbest bırakılırken gazeteci, yazar,
siyasetçi herkes içeride. Gerekçe “Sabit ikametgâh.” diyorsunuz. Gazetecilerin
hepsinin sabit ikametgâhı var, neden tutuklular? Her gün FETÖ’cü diye en küçük
memurun işine son verirken bu damatlara bu kadar ayrıcalık yapmanızın gerekçesi
nedir? Damatların konuşacağından mı korkuyorsunuz? Bugüne kadar tahliye ettiğiniz
damatlar kimlerdir, bunları açıklar mısınız? Tahliye edilecek başka damatlar
var mıdır? Bunlar kimlerdir? Adaleti damatların değil, devletin temeli yapmayı
ne zaman düşünüyorsunuz? (CHP sıralarından alkışlar) 
BAŞKAN – Sayın Özdiş…
6.- Adana Milletvekili İbrahim Özdiş’in, OHAL
Komisyonunun ne zaman göreve başlayacağını öğrenmek istediğine ilişkin
açıklaması
İBRAHİM ÖZDİŞ (Adana) – Teşekkür ediyorum Sayın Başkan.
Sorum Sayın Başbakana ve Adalet Bakanına. KHK’yle kamu
görevinden atılıp bireysel başvuru hakkını kullanarak Avrupa İnsan Hakları
Mahkemesine giden bir vatandaşımıza cevap veren AİHM, iç hukuk yollarının henüz
tükenmediği, OHAL İnceleme Komisyonuna gidilmesi gerektiği cevabını vermiş.
Darbe girişiminin üzerinden neredeyse bir yıl geçti. Söz konusu bu Komisyon
Ocak 2017’de ancak kurulabildi. Çalışmalarına daha başlayamadı. Süreci neden bu
kadar uzatıyorsunuz Sayın Başbakan ve Adalet Bakanı? OHAL Komisyonu ne zaman
göreve başlayacak? Tarih verin. Damatlar, baklavacılar hakkında birkaç günde
karar verebilen -tırnak içerisinde söylüyorum- tarafsız ve bağımsız hukuk
sistemimiz söz konusu garibanlar, gerçek mağdurlar olunca neden sağır ve dilsiz
oluyor?
Teşekkür ederim Sayın Başkan. (CHP sıralarından
alkışlar) 
BAŞKAN – Sayın Atıcı…
7.- Mersin Milletvekili Aytuğ Atıcı’nın, Katar’ın
terörü desteklediği iddialarıyla ilgili olarak Başbakana yönelttiği soru
önergesi nedeniyle yandaş medya ve ak trollerin kendisine yönelik tutumlarına
ilişkin açıklaması
AYTUĞ ATICI (Mersin) – Teşekkürler Sayın Başkan. 
Katar’ın terörü desteklediği iddialarıyla ilgili olarak
Sayın Başbakana bir soru önergesi yönelttim ve kıyamet koptu. Başta yandaş
medya ve ak troller hiç üşenmemişler, önergemle hiç ilgisi olmayacak şekilde
Türkiye’yi suçladığımı söyleyen görseller hazırlamışlar. Daha da ileri giderek
Türkiye’ye Katar’a uygulanan ambargonun uygulanmasını istediğimi ileri sürerek
alçakça iftiralarda bulunmuşlardır. 
Önergeyi bile okumadan, daha da kötüsü okuduğu hâlde
alçakça yalanlar uydurarak beni hedef hâline getirenler ve tehdit edenler
korkacağımı sanıyorlarsa yanılıyorlar. Ülkemizin yararı için her yerde ve her
zaman doğruları konuşmaya ve yazmaya cesurca devam edeceğim. Alçakça
saldıranlardan ise yargıda hesap soracağım.
Saygılarımla. 
BAŞKAN – Sayın Baki Şimşek…
8.- Mersin Milletvekili Baki Şimşek’in, Çukurova’da
buğday hasadının on gün önce başlamasına rağmen Hükûmetin taban fiyatlarını
açıklamadığına ve en az 1 TL taban fiyat açıklanmasını talep ettiğine ilişkin
açıklaması
BAKİ ŞİMŞEK (Mersin) – Teşekkür ediyorum Sayın Başkan.
Sorum Tarım Bakanına olacak.
Çukurova’da buğday hasadı yaklaşık on gün önce
başlamıştır ama Hükûmet her yıl olduğu gibi bu yıl da buğday taban fiyatlarını
açıklamamaktadır. Şu anda piyasa fiyatları 1 TL civarındadır. 
Tarım Bakanından ve Hükûmetten isteğimiz şudur: 1
TL’nin altında bir fiyat açıklayacaksanız hiç açıklamayın. Vatandaşın koymuş
olduğu fiyat şu anda sizin açıklayacağınız fiyatlardan daha iyidir. En az 1 TL
taban fiyat açıklanmasını talep ediyor, teşekkür ediyorum.
BAŞKAN – Sayın Kazım Arslan…
9.- Denizli Milletvekili Kazım Arslan’ın, Güney
Afrika’dan ithal edilecek bazı araçlara yüzde 10 Toplu Konut Fonu eklenmesi
kararının gerekçesini ve ne kadar Toplu Konut Fonu tahsili hedeflendiğini
öğrenmek istediğine, Kore şehitleri ile gazilerine de ÖTV istisnasının
uygulanması gerektiğine ilişkin açıklaması
KAZIM ARSLAN (Denizli) – Maliye Bakanına soruyorum:
1) Resmî Gazete’de yayınlanan kararla Güney Afrika’dan
ithal edilecek 1600 cc motora kadarki araçlara yüzde 10 Toplu Konut Fonu
eklenmesine karar verilmiştir. Bu kararın gerekçesi nedir?
2) AB ve Türkiye'nin diğer ülkelerle imzaladığı serbest
ticaret anlaşmasının ülke ve eşya açısından farklılık taşıması durumunda bir
tarife farkı oluşacağı, bunun ülkemizin zararına olduğu için bu ek fonun
konduğu belirtilmiştir. Bakanlığınız bu fonla ne kadarlık Toplu Konut Fonu
tahsil etmeyi hedeflemektedir?
3) Bakanlığınız bütün şehit yakını ve gazilerin mal
alımlarında ÖTV istisnası uygulaması getirmektedir. Kore şehitleri yakınları ve
gazilerine de bu ÖTV istisnasının uygulanması gerekir. Kore şehitleri yakınları
ve gazileri bu eşitsizliğin giderilmesini beklemektedir.
Teşekkür ederim.
BAŞKAN – Sayın Behçet Yıldırım…
10.- Adıyaman Milletvekili Behçet Yıldırım’ın,
Şanlıurfa Milletvekili Osman Baydemir için hazırlanan fezlekenin akılla,
izanla, adaletle, hukukla hiçbir ilgisi olmadığına ilişkin açıklaması
BEHÇET YILDIRIM (Adıyaman) – Teşekkürler Başkanım.
İktidarın vesayeti altında bulunan yargının akıl almaz
uygulamaları devam ediyor. En son Grup Sözcümüz Sayın Osman Baydemir için
hazırlanan fezlekenin akılla, izanla, adaletle, hukukla hiçbir ilgisi yoktur. 
Sayın Baydemir’in Diyarbakır Büyükşehir Belediye
Başkanıyken cemevi yapılması için verdiği arsaya ilişkin hazırlanan fezlekede,
devletin laikliğe aykırılık ilkesiyle ters düşerek görevi kötüye kullandığı
suçlamaları var. Bu fezlekenin kamuoyunda, özellikle partimiz tabanında hiçbir
hükmü yoktur. 
AKP iktidara geldiğinden beri Alevi sorunlarını çözmeyi
bir yana bırakalım, çözüm üretenleri cezalandırmaktadır. Kendi Alevisini
yaratma derdinde olan iktidar onlarca Alevi kurultayı düzenlemiş, hiçbir sonuç
alınamamıştır. 
Sayın Baydemir’in yaptığı, partimiz HDP’nin de
desteklediği, programına aldığı, tüm Türkiye halklarını ve inançlarını bir
arada tutmaya çalışan, ödüllendirilmesi gereken güzel bir çalışmadır.
Cumhuriyetin, demokrasinin ve laikliğin güvencesi olan Alevi vatandaşlarımıza
bu fezlekeyi nasıl izah etmeyi düşünüyorsunuz?
BAŞKAN – Sayın Havutça…
11.- Balıkesir Milletvekili Namık Havutça’nın,
Balıkesir’de zeytinliklerle ilgili düzenlemeler içeren yasa tasarısının geri
çekilmesinin olumlu karşılandığına ancak tamamen geri çekilerek üreticilerle
birlikte bir düzenleme yapılmasının talep edildiğine ilişkin açıklaması
NAMIK HAVUTÇA (Balıkesir) – Teşekkür ederim Sayın
Başkan.
Hafta sonu Balıkesir’deydik ve Balıkesir, biliyorsunuz,
zeytin ve zeytinciliğin genetiğinin doğduğu topraklar. Ayvalık, Gömeç,
Burhaniye, Havran, Edremit; Güney Marmara’da Bandırma, Edincik, Erdek gibi
kentler zeytin ve zeytinyağıyla geçinen önemli yerler. Burada uluslararası
marka olmuş, TARİŞ gibi, Marmarabirlik gibi önemli üretici birlikleri ortaya
çıkmıştır. Buradan tüm Balıkesir zeytin yasasıyla ilgili bölümün… Zeytinlik
alanları ranta açacak yasanın geri çekilmesini olumlu karşılamışlardır ancak
yeterli değil, tamamen zeytin yasasının geri çekilerek üreticilerle birlikte
bir yasa düzenlemesini talep etmektedirler.
Ben, buradan, Sanayi Bakanına sesleniyorum: Bu
inadınızdan vazgeçin, zeytinlik alanlarını maden rantına terk etmeyin; köylünün
sesini, milletin sesini, halkın sesini dinleyin diyorum.
BAŞKAN – Sayın Kayan…
12.- Kırklareli Milletvekili Türabi Kayan’ın, doluya
karşı en olumlu önlemin tarımsal sigortalama olduğuna ve sigortalı ürünlerin
hasar tespitinin sağlıklı bir şekilde yapılması gerektiğine ilişkin açıklaması
TÜRABİ KAYAN (Kırklareli) – Teşekkür ederim Sayın
Başkan.
İçinde bulunduğumuz ay dolu zamanıdır. Dolunun ne zaman
ve nereye geleceği bilinmiyor. Yere düşmesini önlemenin de mümkünü yok. Dolu
yağan tarlalarda zarar yüzde 10 olduğu gibi yüzde 100 de olabiliyor. Çiftçinin
bir yıllık emeği, masrafı bir anda yok oluyor, borçlarını ödeyemez duruma
düşüyor. Doluya karşı en olumlu önlem tarımsal sigortalamadır. Çiftçi
ürünlerini sigortalaması hâlinde gördüğü zararı tespit etme görevini TARSİM
yapmaktadır. Yıllardan bu yana sigortalı ürünlerin hasar tespiti sağlıklı bir
şekilde yapılmamaktadır. Çiftçi tarlasını sigortalamak istemiyor bu nedenle; bu
durumda zararı büyük oluyor. Çiftçilerimizin zararı yüzde 100 ise tespit yüzde
50 değil yüzde 100 olmalıdır. Ürününü sigortalamayan çiftçilerimizin de
borçları ertelenmelidir. Sosyal devlet olmanın gereği de budur.
BAŞKAN – Sayın Taşkın…
13.- Mersin Milletvekili Ali Cumhur Taşkın’ın, yılın
ilk çeyreğinde yüzde 5 büyüme ve mayıs ayı sonu itibarıyla ihracatın 147 milyar
dolara çıkmasıyla 2017 yılının ekonomide tarihî bir sıçrama yılı olacağının
şimdiden göründüğüne ilişkin açıklaması
ALİ CUMHUR TAŞKIN (Mersin) – Teşekkürler Sayın Başkan.
AK PARTİ hareketinin hizmet destanları yazmasının ve
sorunları bir bir aşmasının gayrimillî odakları rahatsız ettiği hepimizce
malumdur. 2013’te Gezi olaylarına ve FETÖ’nün 17-25 Aralık saldırısına rağmen
yüzde 8,5 büyüdük. 2014’te mahallî idareler ve Cumhurbaşkanlığı olmak üzere iki
seçime rağmen yüzde 5,2 büyüdük. 2015’te yaşadığımız iki genel seçime ve terör
olaylarındaki tırmanışa rağmen yüzde 6,1 büyüdük. 2016 yılında ise 15 Temmuz
kanlı darbe girişimine ve terörle sınır içinde ve dışında verilen yoğun
mücadeleye rağmen yüzde 2,9 büyüdük. Bu yılın ilk çeyreğinde ise yüzde 5 büyüme
ve Mayıs ayı sonu itibarıyla ise ihracatımızın 147 milyar dolara çıkmasıyla
2017 yılının ekonomide tarihî bir sıçrama yılı olacağı da şimdiden
görünmektedir. Enflasyonda aşağı doğru düşüş eğilimi başlamıştır.
Bu verilerin 2023, 2071 hedeflerimize emin adımlarla
yürüdüğümüzün göstergesi olduğunu ifade eder, Genel Kurulu saygıyla selamlarım.

BAŞKAN – Sayın Gaydalı…
14.- Bitlis Milletvekili Mahmut Celadet Gaydalı’nın,
Bitlis iline bağlı Şetek (Ortakapı) köyü sakinlerinin hayvanlarına Bitlis’e
götürdükleri sırada askerler tarafından el konulduğuna ilişkin açıklaması
MAHMUT CELADET GAYDALI (Bitlis) – Teşekkür ederim Sayın
Başkan.
Bitlis iline bağlı Şetek (Ortakapı) köyü sakinleri
hayvanlarını kışın iklim şartlarından dolayı Siirt’e, yazın ise Bitlis’e
getirmektedir. Yine bu işlemi yaptıkları 10 Haziran 2017 tarihinde, sosyal
ağlarda yer alan görüntülere göre, Bitlis’in Buzlupınar yakınlarında askerler
tarafından durdurularak hayvanlarına el konmuştur. Köylüler gerekli izinlerinin
olduğunu söylemesine rağmen Bitlis Valiliğinin izni olmadığı gerekçesiyle
hayvanları Karınca Karakoluna götürülmüştür.
Halkımız soruyor: Bu, keyfî bir durum değil midir? Bu,
hayvan üreticisine zulüm değil midir? Taşıma işlemleri sırasında 13 koyun telef
olmuştur, halkın bu zararı kim tarafından karşılanacaktır? Ayrıca, şunun da
cevabını merak ediyoruz: Gıda, Tarım ve Hayvancılık Bakanlığının hayvancılığı
destekleme ve geliştirme politikaları arasında köylülerin hayvanlarını
tutuklamak, el koymak bulunmakta mıdır?
BAŞKAN – Sayın İmran Kılıç…
15.- Kahramanmaraş Milletvekili İmran Kılıç’ın,
Kızılayın kuruluşunun 149’uncu yıl dönümüne ilişkin açıklaması
İMRAN KILIÇ (Kahramanmaraş) – Teşekkür ederim Sayın
Başkan.
“Hilali Ahmer”den “Türk Kızılayı”na yüz kırk dokuz
yıllık bir yardım çınarı, dünyanın sayılı, bölgesinin ise en güçlü yardım
kuruluşu hâline gelen Kızılay 149’uncu yaşında.
Yardımseverlerin her geçen gün artan güveni ve
desteğiyle ihtiyaç sahiplerinin umutlarını yeşertmeye devam ediyor. Kızılay
kurulduğu günden bu yana savaş alanlarında yaralanan ve hastalanan yüz binlerce
askerin yardımına koştu. Bugün, 300 bin kişiye acil barınma ve beslenme imkânı
verebilecek kapasiteye ulaştı. Ayrıca sağlık, sosyal yardım, gençlik ve eğitim
alanlarında da hizmetler sunuyor. Yüz kırk dokuz yıllık tarihi içerisinde
yardımları dünyaya uzanan Kızılay, 90 farklı ülkede insanların ihtiyaçlarını
gidermek için uğraşmış ve bu yardım çalışmaları Türkiye'nin tanıtılmasına da
büyük katkı sağlamıştır. 
3 yavrumuzun bugünlerde okul harçlıklarından Kızılaya
gönderdiği 27,5 liralık manevi değeri…
(Mikrofon otomatik cihaz tarafından kapatıldı) 
BAŞKAN – Sayın Doğan Türkmen…
16.- Adana Milletvekili Elif Doğan Türkmen’in, AKP
iktidarının Adanalıların 5 Ocak Stadyumu’nun yerinin yeşil alan ve spor alanı
olması isteğini yerine getirip getirmeyeceğini öğrenmek istediğine ilişkin
açıklaması
ELİF DOĞAN TÜRKMEN (Adana) – Sayın Başkan, değerli
milletvekilleri; biraz önce AKP’li hatip İzmir ne istiyorsa, İzmirliler ne
istiyorsa AKP iktidarının onu verdiğini söyledi. 
Adana’da TOKİ tarafından yeni bir stadyum
yapılmaktadır. Ancak mevcut 5 Ocak Stadyumu için Adanalının bir talebi var, o
talep de 5 Ocak Stadyumu’nun yerinin yeşil alan ve spor alanı olmasıdır. Çevre
ve Şehircilik Bakanlığı, AKP iktidarı Adana’ya Adanalının istediğini verecek
midir? 
Teşekkür ederim. 
BAŞKAN – Sayın Göker…
17.- Burdur Milletvekili Mehmet Göker’in, Mardin’in
Dargeçit ilçesinde PKK’lı teröristler tarafından şehit edilen Burdurlu Uzman
Onbaşı Hikmet Zengin’in cenaze töreninde bazı kurum müdürlerinin tutumuna
ilişkin açıklaması
MEHMET GÖKER (Burdur) – Sayın Başkanım, Mardin’in
Dargeçit ilçesinde PKK’lı teröristler tarafından şehit edilen Burdurlu
hemşehrimiz Uzman Onbaşı Hikmet Zengin’in Güneyyayla’daki cenaze töreni
şiddetli yağmur altında yapılmıştır. 
Genelde, bütün programlara makam araçlarıyla gelmeyi
tercih eden kurum müdürleri valinin talimatıyla otobüsle gelmişlerdir.
Şehidimizin cenazesine katılan yüzlerce insan sağanak yağmura aldırış etmeden
son görevlerini yaparlarken ilimizin kurum müdürlerinin bazıları otobüste
oturmayı tercih etmişlerdir ve bunun yanı sıra çamura saplanan otobüsü de tören
için görevlendirilen askerlere ittirmişlerdir. Şehitlerimize yapılan bu ayıp ve
hakaret dikkatlerden kaçmamış ve Burdur halkı tarafından öfkeyle
karşılanmıştır. 
Burdur halkı ve tüm kamuoyu nezdinde tepkiyle
karşılanan ve şehit cenazesinde ayakkabıları çamurlanmasın diye otobüsten dahi
inmeyen ilimizin kurum müdürleri hakkında gerekli işlemlerin yapılmasını şehit
aileleri adına Sayın Başbakandan bekliyoruz. 
BAŞKAN – Sayın Doğan…
18.- İzmir Milletvekili Müslüm Doğan’ın, Şanlıurfa
Milletvekili Osman Baydemir hakkında aceleyle, bilgisizce ve cahilce bir
fezleke hazırlandığına ve bu fezlekeyle ilgili bir işlem yapılıp
yapılmayacağını öğrenmek istediğine ilişkin açıklaması
MÜSLÜM DOĞAN (İzmir) – Sayın Başkan, 17/4/2012
tarihinde Diyarbakır Büyükşehir Belediye Başkanlığı -17/2/2012 tarihli Meclis
kararı esas alınarak- ile Pir Sultan Abdal Derneği arasında cemevi yapımıyla
ilgili bir protokol imzalanmıştır. Cemevlerine ilk olarak hukuki bir statü
verme anlamını da içeren bu protokol tamamen hukuki bir çerçevede yapılmıştır.
Bu nedenle, şimdiki Urfa milletvekilimiz, o dönemin Büyükşehir Belediye Başkanı
Sayın Osman Baydemir hakkında aceleyle, bilgisizce ve cahilce bir fezleke
hazırlanmıştır. Alevilerin cemevini bir ibadethane olarak kabulü maalesef sorun
hâline getirilmiştir. Söz konusu cemevi 1/5000 ve 1/1000 ölçekli plana işlenmiş
ve 388 sayılı Kanun Hükmünde Kararname’yle tescil edilmiştir. Adalet Bakanına
soruyorum: Bu fezleke hakkında bir işlem yapacak mısınız? Ayrıca, İçişleri
Bakanına da soruyorum: Mülkiye Müfettişi Abdulmuttalip Aksoy’un yanlış
değerlendirmesi sonucunda savcılığa gönderilen rapor hakkında da bir işlem
yapacak mısınız? 
Saygılarımla.
BAŞKAN – Sayın Tuncer…
19.- Amasya Milletvekili Mustafa Tuncer’in, 12 Haziran
1919’da Atatürk’ün Amasya’ya gelişinin ve Amasya Tamimi’nin yayınlanmasının
98’inci yıl dönümüne ve tüm milletvekillerini 12-22 Haziranda yapılan Amasya
Festivali’ne davet ettiğine ilişkin açıklaması
MUSTAFA TUNCER (Amasya) – Sayın Başkan, 19 Mayıs
1919’da Samsun’a çıkarak Kurtuluş Savaşı’nın meşalesini yakan Mustafa Kemal
Atatürk 12 Haziran 1919’da Amasya’ya gelmiş ve 22 Hazirana kadar kalmıştır.
Amasya’da Atatürk’ü Müftü Hacı Tevfik Bey başkanlığında tüm Amasya halkı
karşılamış ve tarihe geçen “Paşam, tüm Amasyalılar emrinizdedir.” sözü bu anda
söylenmiştir. Millet egemenliğinin ve kurtuluş zaferinin temelinin atıldığı
Amasya Tamimi de 12-22 Haziran tarihleri arasında hazırlanmış ve
yayınlanmıştır. Bugün ise Amasya’ya Atatürk’ün gelişinin ve Amasya Tamimi’nin
yayınlanmasının 98’inci yılını kutluyoruz. Tüm Amasyalılarla birlikte bir
Amasyalı olarak bu gururu beraber yaşıyor ve 12-22 Haziran Amasya Festivali’ne
tüm milletvekillerimizi davet ediyoruz.
Teşekkür ederim Sayın Başkanım.
BAŞKAN – Sayın Bektaşoğlu…
20.- Giresun Milletvekili Bülent Yener Bektaşoğlu’nun,
referandumdan bu yana şehit sayısının 60’a yaklaştığına ve son şehitlerden
Giresunlu Tuncay Zengin’e Allah’tan rahmet dilediğine ilişkin açıklaması
BÜLENT YENER BEKTAŞOĞLU (Giresun) – Çok teşekkür ederim
Sayın Başkan.
Çorumlu Aybüke Öğretmen, Ankaralı Sefa Tiftik, Rizeli
Soner Fazlıoğlu ve Giresunlu Tuncay Zengin, son olarak da dün gece Aydınlı Ufuk
Demirkıran Bingöl’de, güvenlik korucusu Abdurrahman Avcı Şırnak’ta şehit oldu.
Son dört günün acı bilançosu 6 şehit. Geçen hafta ülkemizin pek çok illerinde
şehit cenazeleri kalktı ve feryatlar yükseldi. Referandumdan bu yana geçen süre
içinde şehit sayımız maalesef 60’a yaklaştı. Son şehitlerimizden Tuncay Zengin
Dereli ilçemizdendi, benim de yakınımdı, 26 yaşındaydı, Şırnak dağlarındaki
çatışmada kahpelerin kurşunuyla can verdi. Onu önceki gün on binlerin katıldığı
bir törenle ebedî yolculuğuna uğurladık. Kendisine rahmet diliyorum, ailesine
ve hemşehrilerine başsağlığı diliyorum. Ülkemizin bölünmez bütünlüğü,
cumhuriyet ve demokrasimizi, ulusumuzu korumak için canını veren şehitlerimizin
ruhları şad olsun, milletimizin başı sağ olsun.
BAŞKAN – Teşekkür ederim Sayın Bektaşoğlu.
VII.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Mehmet Akif
Hamzaçebi’nin, tüm şehitlere Allah’tan rahmet dilediğine ilişkin konuşması 
BAŞKAN - Tüm şehitlerimize ben de Allah’tan rahmet
diliyorum, ailelerine sabır ve başsağlığı diliyorum.
Birer dakikalık konuşmalar sona ermiştir.
Şimdi, söz talep eden sayın grup başkan vekillerine söz
vereceğim. 
İlk söz Sayın Akçay’ın.
Buyurunuz Sayın Akçay.
V.- AÇIKLAMALAR (Devam)
21.- Manisa Milletvekili Erkan Akçay’ın, FETÖ’yle
mücadelenin yargı boyutunda çok özenli, dikkatli ve adalet terazisini doğru bir
şekilde tartma ihtiyacının günümüzün en acil gündem maddelerinden birisi
olduğuna ve 12 Haziran Dünya Çocuk İşçiliğiyle Mücadele Günü’ne ilişkin
açıklaması
ERKAN AKÇAY (Manisa) – Teşekkür ederim Sayın Başkan.
15 Temmuz hain darbe girişimi sonrasında FETÖ’yle
mücadelede yargı süreci başladı ve devam ediyor. Suçlu ile suçsuzun, haklı ile
haksızın, kurunun yanında yaşın yanmaması ve at izi ile it izinin birbirine
karışmaması için yargı sürecine büyük önem veriyoruz. FETÖ’yle ilgili her türlü
organik, siyasi, ekonomik bağı gerek yargı organlarının elindeki belgelerle
gerekse de kamuoyu nezdinde kesin olarak ortaya çıkan bazı kişilerin, bazı
damatların FETÖ soruşturma ve kovuşturmalarından kaçırıldığı izlenimi
kamuoyunda yerleşmiştir. Bu tür uygulamalar FETÖ’yle mücadelede kafa
karışıklığına sebep olmakta ve kamuoyunda ciddi kaygılar oluşturmaktadır. Genel
Başkanımız Sayın Devlet Bahçeli’nin 9 Haziranda yaptığı tarihî uyarıları bir
kez daha Genel Kurulun ve kamuoyunun bilgisine sunmak istiyorum. Adaletten
kurtulmak için ille de meşhur ve mevki sahibi birisinin damadı, yakını,
akrabası, onu bunu mu olmak lazım? Madem bir kişi suçsuz, niye tutuklanır?
Tutuklandı, niye bırakılır? Sanıyorum kripto eller devrede, kaos emelleri
siyasi çemberdedir. Uyarıyorum, adalet sönerse, beka yıkılırsa geriye üzerinde
ağlaya ağlaya bile olsa telafi ve ikame edemeyeceğimiz bir harabe kalacaktır.
Bu nedenle, FETÖ’yle mücadelenin yargı boyutunda çok özenli, dikkatli ve adalet
terazisini doğru bir şekilde…
(Mikrofon otomatik cihaz tarafından kapatıldı)
BAŞKAN – Mikrofonunuzu açıyorum Sayın Akçay, buyurunuz.
ERKAN AKÇAY (Manisa) – …tartma ihtiyacı günümüzün en
acil gündem maddelerinden biridir. 
Sayın Başkan, bugün Dünya Çocuk İşçiliğiyle Mücadele
Günü’dür. Çocuk işçiliği, dünya gündeminin de üst sıralarında yer alan ve çözüm
bekleyen bir sorundur. Nedenleri ne olursa olsun, çocukların çalışması
eğitimden uzaklaşmalarına, fiziki ve ruhi gelişimlerinin olumsuz etkilenmesinin
yanında, istismara uğramalarına da neden olmaktadır. 
Çocuk işçiliği ülkemizde de önemli bir toplumsal sorun
hâline gelmiştir. Resmî verilerde 15-17 yaş arası çocuk, işçi statüsünde ele
alınmaktadır. Buna göre 2016 yılında çocuk işçi sayısı 708 bindir ancak 15 yaş
altı çocukları da dâhil ettiğimizde, ülkemizde çalışma hayatındaki çocuk
sayısının 2 milyona yaklaştığı tahmin edilmektedir.
(Mikrofon otomatik cihaz tarafından kapatıldı) 
BAŞKAN – Buyurunuz, tamamlayınız.
ERKAN AKÇAY (Manisa) – Teşekkür ederim.
Çocuklarımız bugünümüz değil, yarınımızdır.
Yarınlarımızın teminatı olma, çocuk yaşlarında çalışma hayatına girmeleri
değil, bu yaşlarında eğitim ve öğretimlerini, bedeni ve ruhi gelişmelerini
sağlıklı bir şekilde tamamlamasıdır. Çocuk işçiliğinin ortadan kalkması uzun
dönemli bir hedeftir ve ülkelerin sosyoekonomik gelişmelerine bağlıdır. Sorunu
bu bütünlük içerisinde ele alıp çözüm önerilerinin aranması gerekmektedir.
Teşekkür ederim Sayın Başkan.
BAŞKAN – Teşekkür ederim Sayın Akçay.
İkinci söz Sayın Yıldırım’ın.
Buyurunuz Sayın Yıldırım.
22.- Muş Milletvekili Ahmet Yıldırım’ın, 12 Haziran
Dünya Çocuk İşçiliğiyle Mücadele Günü’ne, kayyumların deyim yerindeyse faşizme
tekabül eden uygulamalarının devam ettiğine ve Semih Özakça ve Nuriye Gülmen’in
açlık grevlerinin 95’inci gününde olduklarına ilişkin açıklaması
AHMET YILDIRIM (Muş) – Teşekkür ederim Sayın Başkan.
Sayın Başkan, değerli milletvekili arkadaşlarım; bugün
Çocuk İşçiliğiyle Mücadele Günü. Ülkemizdeki çocuk işçiliği öyle bir hâlde ki
sağlıklı bir veriye dahi sahip değiliz. Sayısı milyonlarla ifade edilen, bu
ülkenin geleceği olarak addettiğimiz çocuklar, fabrikalarda, trafik ışıklarında
mendil satıcılığında, ayakkabı boyacılığında ve tarlalarda asla kendi
boylarının ve bedenlerinin kaldıramayacağı bir belirsiz içerisine sürüklenmiş
durumdalar. Sadece tarım işçisi ailelerin yanındaki çocukların yüzde 90’ının
tarım mevsiminde yedi gün on bir saat çalıştıklarını bilimsel bir veri olarak
sunabiliriz. 
Sayın Başkan, özellikle AKP’nin ülkeyi KHK cumhuriyetine
dönüştürmesinden sonra, dünya siyaset literatüründe bir karşılığı olmayan,
“kayyum” denen ne menem olduğu… Sadece yönetmek üzere görevlendirildiği
yerlerle ilgi bağı 3 imzaya dayanan kayyumların, deyim yerindeyse faşizme
tekabül eden uygulamaları devam ediyor. Düşünün, son bir ayda bir kayyum, AKP
tarafından atanmış bir kayyum tarafından orada bir toplumsal hafızaya tekabül
eden heykelin yıkılışının 3’üncüsünü yaşadık. 2004 yılında, AKP iktidarı
döneminde Kızıltepe’de 13 kurşunla öldürülen 12 yaşındaki Uğur Kaymaz’ın on
yıllık heykeli yıkıldı. Kim tarafından? AKP’nin kayyumu tarafından. Şimdi
düşünün, bir yerde heykel niye yıkılır? Şu yeryüzünde heykellerin yıkılması;
bir, İkinci Dünya Savaşı uygulamalarına denk gelir, bir de günümüzde IŞİD’in
yaptığı bir şeydir. Heykel niye yıkılır?
(Mikrofon otomatik cihaz tarafından kapatıldı)
BAŞKAN – Mikrofonunuzu açıyorum Sayın Yıldırım. 
AHMET YILDIRIM (Muş) – Güncel olarak IŞİD’le
özdeşleşmiş olan Musul’da ve Palmira’da bildiğimiz heykel yıkılması olayını,
AKP’nin 3 imzayla görevlendirdiği kayyumların yapıyor olması neye tekabül
ediyor? Bizim anladığımız şudur: Bir yerde toplumsal hafızayı, acıyı bir daha
yaşanmamak üzere, diri tutmak üzere yapılmış olan bir heykel, aynen Roboski’de,
aynı Cizre’deki Orhan Doğan heykelinin kayyumlar tarafından yıkılmasında olduğu
üzere, herhâlde faili olunan bir olayı unutturmak, aklınca onu hafızadan silmek
üzere uygulanıyor olabilir, başkaca bir açıklaması yoktur. Yoksa, AKP bu
heykelleri yıktırtarak, bu siyasi iktidar, kendi döneminde katledilmiş
çocukların unutulmasını istiyor olabilir. Ama kayyumların yönetmek üzere
görevlendirildiği yerleşim birimleriyle ilgi bağı budur. 
(Mikrofon otomatik cihaz tarafından kapatıldı)
BAŞKAN – Tamamlayınız Sayın Yıldırım, mikrofonunuzu
açıyorum. 
AHMET YILDIRIM (Muş) – Teşekkür ederim Sayın Başkan. 
Son olarak da öğretmenimiz Semih Özakça,
akademisyenimiz Nuriye Gülmen’in açlık grevlerinin 95’inci günü. Artık her an
hepimizin toplumsal vicdanını sızlatabilecek bir haberle karşılaşabiliriz. 
Peki, neden tutuklular bunlar? Sadece işlerini
istediler; yıllara sari eğitimlerinden kaynaklı, emekleriyle, alın terleriyle
almış oldukları işlerini istediler. Peki, tutukluluklarının sebebi ne? Herhâlde
KHK faşizmini dünyaya duyurdukları içindir, AKP’nin zulüm politikalarını
toplumsal mesele hâline getirdikleri içindir, açlık grevleriyle tüm toplumu ve
tüm insanlığı doyurmaya çalıştıkları içindir diyorum. 
Teşekkür ederim. 
BAŞKAN – Teşekkür ederim Sayın Yıldırım. 
Sayın Özel, buyurunuz, söz sizin. 
23.- Manisa Milletvekili Özgür Özel’in, Olağanüstü Hâl
İnceleme Komisyonunun derhâl göreve başlaması gerektiğine, 12 Haziran Dünya
Çocuk İşçiliğiyle Mücadele Günü’ne ve gündemde olan torba kanuna Cumhuriyet
Halk Partisi olarak en yüksek muhalefet refleksini göstermeye devam
edeceklerine ilişkin açıklaması
ÖZGÜR ÖZEL (Manisa) – Teşekkür ederim Sayın Başkan. 
15 Temmuz kanlı darbe girişimini araçsallaştırarak 20
Temmuzda ilan edilen OHAL’in ortaya çıkardığı yüz binlerce mağduriyetten doğan
şikâyetlere bir cevap olarak sunulan ve esas amacının Anayasa Mahkemesinde ve
Avrupa İnsan Hakları Mahkemesinde hak arama çabalarının önünü fiilen tıkamak
olduğu konusunda ciddi eleştiriler bulunan Olağanüstü Hâl İnceleme Komisyonu
hâlen daha kendisinden beklenen bu görevi yerine getirmeye dursun, bugün Avrupa
İnsan Hakları Mahkemesi bu kaygıların hepsini doğrulayacak bir karar vererek
bir iç hukuk yolunun tüketilmediği gerekçesiyle yapılan başvuruyu OHAL
Komisyonuna yönlendirdi. 
Bu konuda beklentilere cevap verebilecek, adalet arayışına
yanıt verebilecek şekilde bu Komisyonun derhâl göreve başlaması ya da bu
Komisyonun adalet arayışının önündeki engel ve tampon görevinden bir an önce
menedilecek şekilde gerekli siyasi iradenin gösterilmesi gerektiğini
düşünüyoruz. 
Bugün Çocuk İşçiliğiyle Mücadele Günü. Sabah,
gazetelerini ellerine alan vatandaşlar Niğde Milletvekilimiz Ömer Fethi
Gürer’in soru önergesine Bakanlığın verdiği “102 bin çocuk işçi var.” cevabıyla
irkildiler. Bunun resmî rakam olması ve bu boyutta olması, gerçek rakamların,
fiilî durumun ne kadar korkunç olduğuna da işaret eden bir gerçek. 
Bir ülkede hem işsizliğin ve genç işsizliğin yüksek
olması hem de çocuk işçiliği sorununun olması iktidarın yönetme kabiliyetinden
ne kadar uzak olduğunun ve ülkenin ne kadar kötü yönetildiğinin bir göstergesi.
Bu konu da bu ülkenin gerçekten doğru politikaları hayata geçirecek, çocuğu
çocuk olarak gören, işsizliği de ana sorun olarak gören gerçek bir sosyal
demokrat iktidara ihtiyaç olduğunu açıkça ortaya koyuyor.
(Mikrofon otomatik cihaz tarafından kapatıldı)
BAŞKAN – Mikrofonunuzu açıyorum Sayın Özel.
ÖZGÜR ÖZEL (Manisa) – Teşekkür ederim Sayın Başkan.
Son olarak da geçtiğimiz hafta çok tartışılan bir torba
yasadan en rahatsızlık yaratan zeytinliklerle ilgili madde Komisyona geri
çekildi. Elbette ki ısrar edilmesine göre doğru bir adım ama Komisyon
safhasında da toplumsal duyarlılığın ve doğruların yapılmasının takipçisi
olacağız. En doğrusu, bunun Komisyon sürecinin tüm paydaşlarla birlikte ve
gerçekten çevreye ve zeytine duyarlı bir şekilde ele alınması. 
Ama bu maddenin çekilmiş olması, meralarla ilgili
tehdit yaratan düzenlemenin ortada olduğu gerçeğini; desteklediğimiz
yatırımcının, sanayicinin sırtından alınan TRT payının vatandaşın sırtına doğal
gaz paralarıyla, telefon faturalarıyla yüklendiği gerçeğini; iş sağlığı ve iş
güvenliğiyle ilgili bu Meclisin yaptığı önemli adımlardan olan bir adımın 2020
yılına kadar ertelenerek…
(Mikrofon otomatik cihaz tarafından kapatıldı)
ÖZGÜR ÖZEL (Manisa) – Tamamlıyorum efendim.
BAŞKAN – Evet, tamamlayınız Sayın Özel.
ÖZGÜR ÖZEL (Manisa) – …bir zafiyet yarattığını ve
eğitimle ilgili yapılacak düzenlemelerin Millî Eğitim Komisyonunun olanca
muhalefetine rağmen hem YÖK konusunda hem araştırma görevlilerinin iş
güvencesizleştirilmesi konusundaki kaygılarımızı taşımaya devam ettiğimizi ve
bu maddelerin içinde bulunduğu bir torba kanuna Cumhuriyet Halk Partisi olarak
en yüksek muhalefet refleksini göstermeye devam edeceğimizi yüce Meclisin
bilgilerine arz ediyorum.
Saygılar sunuyorum. (CHP sıralarından alkışlar)
BAŞKAN – Teşekkür ederim Sayın Özel.
Son söz hakkı Sayın Muş’un.
Buyurunuz Sayın Muş.
24.- İstanbul Milletvekili Mehmet Muş’un, Batman’da PKK
terör örgütünün saldırısı sonucu şehit olan öğretmen Aybüke Yalçın’a Cenab-ı
Hak’tan rahmet dilediğine, 12 Haziran Dünya Çocuk İşçiliğiyle Mücadele Günü’ne
ve AK PARTİ iktidarlarının terör örgütlerine karşı kararlı mücadelesini hep
sürdürdüğüne ilişkin açıklaması
MEHMET MUŞ (İstanbul) – Sayın Başkan, ben de bir kez
daha, Batman’da PKK terör örgütünün saldırısı sonucu hayatını kaybeden, şehit
olan Aybüke Yalçın öğretmenimize Cenab-ı Hak’tan tekrar rahmet diliyorum,
milletimizin başı sağ olsun.
Çocuk işçiliğiyle mücadele ve çocuk işçiliği sorunu,
bununla ilgili mücadele tüm siyasi partilerin, Hükûmetimizin gündeminde olan ve
sonuna kadar mücadele ettiğimiz, edeceğimiz bir konudur. Bu bağlamda,
bildiğiniz üzere, temel eğitim, zorunlu eğitim on iki yıla çıkarılmıştır.
Çocukların olması gereken yer sokaklar veya atölyeler değil, çocukların olması
gereken yer okuldur, orada iyi bir eğitim alarak hayata hazırlanmalarıdır.
İktidarlarımız döneminde terör örgütlerine karşı
kararlı mücadelemizi hep sürdürdük. AK PARTİ iktidarları olarak, AK PARTİ
olarak DEAŞ terör örgütüne de, PKK terör örgütüne de, DHKP-C terör örgütüne de,
FETÖ terör örgütüne de, diğer terör örgütlerine de kararlı bir şekilde mücadele
ortaya koyduğumuzu buradan ifade etmek isterim. Burada, PKK terör örgütünün
daha küçük yaşta çocukları dağa kaçırmak suretiyle terörize ederek, ellerine
silah vererek onları sivil halkın üzerine, emniyet kuvvetlerinin üzerine
göndermek gibi bir organizasyonun içerisinde olduğu ve buna karşı da büyük bir
mücadelenin içerisinde olduğumuzu buradan ifade etmek isterim. Bunu da
özellikle belirtmek istediğimi Genel Kurulun takdirine sunmak isterim. 
Teşekkür ederim. 
BAŞKAN – Teşekkür ederim Sayın Muş. 
Gündeme geçiyoruz. 
Başkanlığın Genel Kurula sunuşları vardır.
Meclis araştırması açılmasına ilişkin üç önerge vardır,
önergeleri ayrı ayrı okutuyorum. 
VIII.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- Bursa Milletvekili Nurhayat Altaca Kayışoğlu ve 29
milletvekilinin, Uludağ ve Bursa Ovası’nın sahip olduğu doğal zenginliklerin
korunması için yapılması gerekenler ile Uludağ'ın su kaynaklarının potansiyelinin
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/559)
Türkiye Büyük
Millet Meclisi Başkanlığına
Uludağ ve Bursa Ovası'nın sahip olduğu doğal
zenginliklerin korunması, yamaçlardan Bursa Ovası'na süzülen kar ve yağmur
sularının oluşturduğu yer altı su rezervlerinin ortaya çıkarılması, kaçak su
kuyularının tespiti ve ovaya verdiği zararların boyutlarının belirlenebilmesi,
özel şirketlere devredilen pınarların sözleşme şartlarına göre kullanılıp
kullanılmadığının araştırılması amacıyla Anayasa'nın 98, TBMM İçtüzüğü’nün 104
ve 105. maddeleri gereğince Meclis araştırması açılmasını arz ve teklif ederiz.
1) Nurhayat
Altaca Kayışoğlu  (Bursa)
2) Kadim Durmaz  (Tokat)
3) Ömer Fethi
Gürer  (Niğde)
4) Orhan Sarıbal
 (Bursa)
5) Nihat Yeşil  (Ankara)
6) Melike
Basmacı  (Denizli)
7) Tahsin Tarhan
 (Kocaeli)
8) Özcan Purçu (İzmir)
9) Şenal Sarıhan
 (Ankara)
10) Mustafa
Hüsnü Bozkurt  (Konya)
11) Ceyhun İrgil
 (Bursa)
12) Erkan Aydın  (Bursa)
13) Ali Yiğit  (İzmir)
14) Serdal
Kuyucuoğlu  (Mersin)
15) Mustafa Ali
Balbay  (İzmir)
16) Vecdi
Gündoğdu (Kırklareli)
17) Dursun Çiçek (İstanbul)
18) Mustafa
Sezgin Tanrıkulu (İstanbul)
19) Onursal
Adıgüzel (İstanbul)
20) Candan
Yüceer (Tekirdağ)
21) Mahmut Tanal (İstanbul)
22) Türabi Kayan (Kırklareli)
23) Mazlum Nurlu (Manisa)
24) Gülay
Yedekci (İstanbul)
25) Yakup Akkaya (İstanbul)
26) Akif Ekici (Gaziantep)
27) Kazım Arslan (Denizli)
28) Muharrem
Erkek (Çanakkale)
29) Haydar Akar (Kocaeli)
30) Ali Akyıldız (Sivas)
Genel Gerekçe:
Su ve yeşilin birlikte anıldığı bir şehirdir Bursa.
Öyle ki gezginlerin Bursa'da ilgisini en çok çeken şey şehrin her yerinde gürül
gürül akan suları ve sokak çeşmeleridir. Ünlü seyyah Evliya Çelebi 1640 yılında
Bursa'ya geldiğinde gördüğü bu manzarayı ünlü Seyahatname’sinde tek bir
cümleyle özetliyor: "Velhasıl Bursa sudan ibarettir." Ancak bugün
Evliya Çelebi ve daha birçok gezgini kendisine hayran bırakan o billur sular
Bursa'dan göç etmiş durumdadır. Bulunduğu sokaklara, caddelere renk veren sokak
çeşmeleri ne yazık ki çarpık yapılaşmanın bir sonucu olarak birer birer yok
edilmiştir. Su kullanımındaki yanlışlıklar ve küresel ısınma nedeniyle
rezervlerin giderek azaldığı bir dönemde Bursa'nın susuz kalması mümkündür.
Kaldı ki birkaç yıl evvel yaşanan kuraklık nedeniyle Bursa'da da su sıkıntısı
belirmiş, verimli ovasını besleyen yer altı suları içme suyu olarak tahmin
edilenden de fazla kullanılmıştır. Bursa'nın su sorununu çözmek için kullanılan
yer altı suları şehirdeki irili ufaklı boyahanelerin de kaçak kullanımı
nedeniyle verimli toprakları besleyemeyecek hâle gelmiştir. 
Ayrıca, Bursa'ya hayat veren ve bir su şehri görünümüne
bürünmesine neden olan, 2.543 metre yüksekliğiyle Türkiye'nin en önemli kış ve
doğa sporları merkezi olan Uludağ'ın volkanik yapısı da dikkatlerden
kaçırılmamalıdır. Bugün Bursa'nın kaplıcalarını besleyen kaynaklar da
Uludağ'dan ovaya inen, daha sonra Uludağ'ın derinliklerine geri dönüş yapan
elli yıllık sulardır. Zirvesinde Aynalıgöl, Karagöl ve Kilimligöl bulunan, endemik
bitkileriyle bir yeryüzü cenneti olan Bursa'nın hayat damarı Uludağ maalesef
her geçen gün önemini yitirmekte, Bursa'yı besleyen ana damar olması nedeniyle
bu özensizlik ileride büyük zararlara yol açma noktasına gelmektedir.
Bu bağlamda, Uludağ’ın ve Bursa Ovası’nın sahip olduğu
doğal zenginliklerin korunması ve bu kaynakların gelecek kuşaklara
aktarılabilmesi amacıyla acil eylem planının oluşturulması, Uludağ'ın su
kaynaklarının potansiyelinin belirlenmesi, özel şirketlere devredilen
pınarların sözleşme şartlarına göre kullanılıp kullanılmadığının araştırılması,
Uludağ’ın eteklerinden Bursa Ovası'na süzülen kar ve yağmur sularının
oluşturduğu yer altı sularının rezervlerinin ortaya çıkarılması, açılan kaçak
kuyuların tespiti ve ovaya verdiği zararların boyutlarının belirlenebilmesi,
orman dokusu ve tabii endemik bitkileriyle dünyanın göz bebeği olan Uludağ’ın
daha fonksiyonel bir pozisyona getirilmesi, üzerinde yaşanan yetki karmaşasının
ortadan kaldırılabilmesi amacıyla Anayasa'nın 98’inci, TBMM İçtüzüğü’nün 104 ve
105’inci maddeleri gereğince Meclis araştırması açılmasını arz ve teklif
ederiz.
Saygılarımızla.
2.- Çanakkale Milletvekili Bülent Öz ve 27
milletvekilinin, süt ve süt ürünleri sektörünün
sorunlarının ve Ulusal Süt Konseyi ile Et ve Süt Kurumunun durumunun
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/560) 
Türkiye Büyük Millet Meclisi Başkanlığına
Ülkemiz bulunduğu iklim kuşağı ve coğrafi konumunun
etkisiyle tarımsal ve hayvansal üretim potansiyeli açısından yadsınamayacak bir
yere sahiptir. Bu anlamda Çanakkale ilimiz eşsiz doğası ve zengin bitki örtüsü
ile süt ve süt ürünleri üretimine katkısı ve bu alanda markalaşan peyniriyle
ülkemiz açısından özel bir yere sahiptir.
Süt ve süt ürünlerinin tüketimi sağlıklı ve dengeli
beslenme açısından son derece önemlidir. Yurttaşlarımızın sağlıklı
beslenebilmesi bakımından süt sektöründe yaşanan sorunların çözümlenmesi,
sektörün çağın üretim teknolojilerinden yeterince istifade etmesi hem üretim
verimliliğini artıracak hem de üreticinin rekabet gücünü yükseltecektir. Kişi
başına süt tüketimi Avrupa ülkelerinde ortalama 64 litreyken Türkiye'de 24
litredir. Hatta işlenmiş ve ambalajlanmış süt tüketim oranı bu rakamın oldukça
altında seyretmekte, yalnızca 14 litre civarındadır. Ülkemiz süt pazarında
tüketimin azımsanmayacak bir oranı açık süt tüketimi olarak gerçekleşmektedir.
Oysa açık süt, içerdiği zararlı mikroorganizmalarla insan sağlığı bakımından da
ciddi bir risk taşımaktadır.
Uygulanan tarım ve hayvancılık politikalarının
etkisiyledir ki, son yıllarda ülkemiz ve özellikle Çanakkale ilimizin Biga,
Ezine, Bayramiç, Yenice ve Çan ilçelerinde büyükbaş ve küçükbaş hayvan
besiciliği yapan süt üreticileri zor günlerden geçmektedirler. Ulusal Süt
Konseyinin bileşenlerinden olan sanayicilerin çiğ süt fiyatlarını yüksek
bulması ve konseyin üretici temsilcilerinin de buna itiraz etmeleri nedeniyle
fiyat belirleme noktasında bir anlaşma sağlanamamıştır.
1 Şubat-30 Haziran 2014 döneminde çiğ süt fiyatı 1,05
TL olarak işlem görmüştür. 1 Temmuz 2014 yılından bu yanaysa çiğ süt fiyatı
1,15 TL olarak devam etmektedir. 1 Ocak-30 Haziran 2016 dönemini kapsayan
dilimde de çiğ süt fiyatının 1,15 TL olarak devam edeceği deklare edilmiştir.
1 Temmuz 2014 yılından bu yana çiğ süt
üreticilerinin üretim maliyetleri artma eğilimi gösterirken çiğ süt
fiyatlarının artırılması bir yana düşürülmek istenmesi süt üreticilerinin
mağdur olmalarını sağlamaktadır.
Çiğ süt üreticilerinin ülkemizde AB ülkesi
üreticilerinin destekleme oranları ölçüsünde desteklenmesi sağlanmalı ve üretim
miktarı artırılarak ülkemiz insanının kaliteli süte ekonomik erişimi
gerçekleştirilmelidir. Bu yapılırken üreticinin mağdur edilmemesi için serbest
piyasa koşulları karşısında savunmasız olan çiğ süt üreticilerinin istek ve
taleplerinin dikkate alındığı bir yapı inşa edilmelidir. Ulusal Süt Konseyi,
bileşenlerinden kaynaklı olarak çiğ süt üreticilerini korumakta işlevsiz
kalmaktadır. 
Süt üreticilerinin serbest piyasanın
acımasız çarkları arasında yok olmaması için Et ve Süt Kurumunun sürece daha
aktif katılımı sağlanmalı, yeni destekleme modelleri oluşturulmalıdır.
Üretim aşamasından süt ve süt ürünlerinin
nihai tüketiciye ulaşmasına kadar olan süreçlerde süt üreticilerinin
mağduriyetlerinin, Ulusal Süt Konseyinin ve Et ve Süt Kurumunun durumunun
araştırılması, süt üreticilerinin artan girdi maliyeleri karşısında üretimden
vazgeçecek bir pozisyona evirilmemesi, süt ve süt ürünleri sektörünün
sorunlarının ve çözüm önerilerinin belirlenerek alınması gereken tedbirlerin
hayata geçirilmesi amacıyla Anayasa'nın 98’inci maddesi ve TBMM İçtüzüğü'nün
104 ve 105’inci maddeleri gereğince Meclis araştırması açılmasını arz ve talep
ederiz.
1) Bülent
Öz (Çanakkale) 
2) Muharrem
Erkek (Çanakkale) 
3) Ömer
Fethi Gürer (Niğde) 
4) Kadim
Durmaz (Tokat) 
5) Nihat
Yeşil (Ankara) 
6) Orhan
Sarıbal (Bursa) 
7) Melike
Basmacı  (Denizli) 
8) Tahsin
Tarhan (Kocaeli) 
9) Mustafa
Hüsnü Bozkurt (Konya) 
10) Özcan
Purçu (İzmir) 
11) Ceyhun
İrgil (Bursa) 
12) Erkan
Aydın (Bursa) 
13) Şenal
Sarıhan (Ankara) 
14) Mustafa
Ali Balbay (İzmir) 
15) Mustafa
Sezgin Tanrıkulu (İstanbul) 
16) Kazım
Arslan (Denizli) 
17) Ali
Yiğit (İzmir) 
18) Vecdi
Gündoğdu (Kırklareli) 
19) Dursun
Çiçek (İstanbul) 
20) Onursal
Adıgüzel (İstanbul) 
21) Candan
Yüceer  (Tekirdağ) 
22) Mahmut
Tanal (İstanbul) 
23) Türabi
Kayan (Kırklareli) 
24) Mazlum
Nurlu (Manisa) 
25) Gülay
Yedekci  (İstanbul) 
26) Yakup
Akkaya (İstanbul) 
27) Akif
Ekici (Gaziantep) 
28) Haydar
Akar  (Kocaeli) 
3.- Malatya Milletvekili Veli Ağbaba ve 28
milletvekilinin, EĞİTİM-BİR-SEN lehine uygulanan ayrımcılığın ve başka sendika
üyesi öğretmenlere uygulanan baskıların araştırılarak alınması gereken
önlemlerin belirlenmesi amacıyla Meclis araştırması açılmasına ilişkin önergesi
(10/561)
Türkiye
Büyük Millet Meclisi Başkanlığına
AKP iktidarı süresince sendikalaşma oranları ciddi
artışlar yaşamadığı hâlde Eğitimciler Birliği Sendikası (EĞİTİM-BİR-SEN) üye
sayısı son on yılda yüzde 600 dolaylarında artmıştır. Birçok tartışmalı
önerilerde bulunmuş, laiklik karşıtı söylemleriyle ünlenen bir sendika olarak
kamuoyunda bilinen EĞİTİM-BİR-SEN’in üye sayısının bu denli artmasının doğal ve
makul yollardan olmadığı kanaati oluşmaktadır. 
Ülkenin çeşitli yerlerinden ve son dönemde özellikle
Muğla-Bodrum'dan gelen bilgilere göre, millî eğitim ilçe müdürlükleri
tarafından okul müdürlerine bir yıl içinde EĞİTİM-BİR-SEN'e 20 üye yaptırılması
için baskı yapıldığı, bu sayının tutturulmaması durumunda müdürlükten
alınacaklarının söylendiği iddiaları bulunmaktadır. Tüm şehirlerde, ilçe millî
eğitim şube müdürleri ve okul müdürlerinin öğretmenlere EĞİTİM-BİR-SEN'e üye
olunması için baskı yapıldığı ve okullarda müdür odalarının ikna odalarına
döndüğü bildirilmektedir. Aday öğretmenlere, "EĞİTİM-BİR-SEN'e üye
olmadığınız takdirde adaylığınız tehlikeye girebilir, kadro alamazsınız, sıkıntıya
düşebilirsiniz, üye olursanız yardımcı olunur.” şeklinde ifadelerle baskı
yapıldığı belirtilmektedir.
Millî Eğitim Bakanlığınca yapılacak aday öğretmenlik
mülakatlarında, EĞİTİM-BİR-SEN dışındaki sendikalara üye adayların eleneceği,
mülakatlarda sorulacak soruların kayıt altına alınmayacağı ve görüntü
olmayacağı için sınav komisyon üyelerinin siyasal yapısına uygun isimlerin
seçileceği korkusu öğretmen adayları arasında yayılmış durumdadır.
Tüm bu nedenlerle, EĞİTİM-BİR-SEN lehine uygulanan bu
ayrımcılığın, bu sendika dışındaki sendika üyesi öğretmenlere uygulanan
baskıların, ilçe millî eğitim şube müdürleri ve okul müdürlerinin görevleri
haricinde bir sendikanın lehine çalıştıkları bilgilerinin araştırılarak tespiti
amacıyla Anayasanın 98’inci, Türkiye Büyük Millet Meclisi İçtüzüğü’nün 104 ve
105’inci maddeleri gereğince Meclis araştırma komisyonu kurulmasını arz ve
teklif ederiz.
1) Veli Ağbaba  (Malatya)
2) Kadim Durmaz  (Tokat)
3) Hüseyin
Yıldız  (Aydın)
4) Nihat Yeşil  (Ankara)
5) Kazım Arslan  (Denizli)
6) Melike
Basmacı  (Denizli)
7) Orhan Sarıbal (Bursa)
8) Tahsin Tarhan
 (Kocaeli)
9) Mustafa Hüsnü
Bozkurt  (Konya)
10) Özcan Purçu  (İzmir)

11) Dursun Çiçek
 (İstanbul)
12) Erkan Aydın (Bursa)
13) Mustafa Ali
Balbay  (İzmir)
14) Ceyhun İrgil
 (Bursa)
15) Mustafa
Sezgin Tanrıkulu  (İstanbul)
16) Onursal
Adıgüzel  (İstanbul)
17) Candan
Yüceer  (Tekirdağ)
18) Serdal
Kuyucuoğlu  (Mersin)
19) Mahmut Tanal
 (İstanbul)
20) Türabi Kayan
 (Kırklareli)
21) Mazlum Nurlu
 (Manisa)
22) Vecdi
Gündoğdu  (Kırklareli)
23) Şenal
Sarıhan  (Ankara)
24) Gülay
Yedekci  (İstanbul)
25) Yakup Akkaya (İstanbul)
26) Akif Ekici  (Gaziantep)
27) Muharrem
Erkek  (Çanakkale)
28) Haydar Akar  (Kocaeli)
29) Ali Akyıldız
 (Sivas)
BAŞKAN – Bilgilerinize sunulmuştur. 
Önergeler gündemdeki yerlerini alacak ve Meclis
araştırması açılıp açılmaması konusundaki ön görüşmeler sırası geldiğinde
yapılacaktır.
VII.- OTURUM BAŞKANLARININ KONUŞMALARI (Devam)
2.- Oturum Başkanı TBMM Başkan Vekili Mehmet Akif
Hamzaçebi’nin, Danışma Kurulu toplantısı bittikten ve Genel Kurul açıldıktan
sonra Başkanlık Divanına ulaşması nedeniyle HDP Grubu önerisini işleme
alamayacağına ilişkin konuşması 
BAŞKAN – Sayın milletvekilleri, Halkların Demokratik
Partisi Grup Başkanlığı tarafından Divanımıza bir çağrı yazısıyla bir grup
önerisi sunulmuştur. Söz konusu grup önerisi ve çağrı yazısı Danışma Kurulu
toplantısı bittikten ve Genel Kurul açıldıktan sonra Divanımıza ulaşmıştır. İç
Tüzük’ün 19’uncu maddesine göre ve Meclis teamüllerine göre, Danışma Kurulu
toplantısı çağrısı bulunmayan ve Danışma Kuruluna getirilmeyen grup önerileri
Genel Kurulda işleme alınmamaktadır; kaldı ki, 31 Mart 2016 tarihli grup başkan
vekilleri mutabakat metninde de Danışma Kurulu çağrısının Genel Kurul toplantı
saatinden makul bir süre önce yapılması benimsenmiştir. Bu nedenle HDP grup
önerisini işleme alamıyorum.
Cumhuriyet Halk Partisi Grubunun İç Tüzük’ün 19’uncu
maddesine göre verilmiş bir önerisi vardır; okutup işleme alacağım ve
oylarınıza sunacağım.
IX.- ÖNERİLER
A) Siyasi Parti Grubu Önerileri
1.- CHP Grubunun, Manisa Milletvekili Mazlum Nurlu ve
arkadaşları tarafından, Manisa'daki askerî birliklerde yaşanan zehirlenme
vakalarının nedenleri ile Türk Silahlı Kuvvetlerinde yapılan yemek ihalelerinin
ve yemek şirketlerinin teknik ve hijyen şartlarının araştırılması amacıyla
30/5/2017 tarihinde Türkiye Büyük Millet Meclisi Başkanlığına verilmiş olan
Meclis araştırması önergesinin, Genel Kurulun 12 Haziran 2017 Pazartesi günkü
birleşiminde sunuşlarda okunmasına ve ön görüşmelerinin aynı tarihli
birleşiminde yapılmasına ilişkin önerisi 
12/06/2017
Türkiye Büyük Millet Meclisi Başkanlığına
Danışma Kurulu
12/06/2017 Pazartesi günü (Bugün) toplanamadığından, grubumuzun aşağıdaki
önerisinin İç Tüzük’ün 19’uncu maddesi gereğince Genel Kurulun onayına
sunulmasını saygılarımla arz ederim.
 Özgür
Özel
 Manisa
 Grup
Başkan Vekili
Öneri:
Manisa
Milletvekili Mazlum Nurlu ve arkadaşları tarafından, Manisa'daki askerî
birliklerde yaşanan zehirlenme vakalarının nedenleri ile Türk Silahlı
Kuvvetlerinde yapılan yemek ihalelerinin ve yemek şirketlerinin teknik ve
hijyen şartlarının araştırılması amacıyla 30/05/2017 tarihinde Türkiye Büyük
Millet Meclisi Başkanlığına verilmiş olan Meclis araştırma önergesinin (1240
sıra no.lu) Genel Kurulun bilgisine sunulmak üzere bekleyen diğer önergelerin
önüne alınarak 12/06/2017 Pazartesi günlü Birleşimde sunuşlarda okunması ve
görüşmelerinin aynı tarihli birleşiminde yapılması önerilmiştir.
BAŞKAN –
Cumhuriyet Halk Partisi Grubu önerisi lehinde Mazlum Nurlu, Manisa Milletvekili.
Buyurunuz Sayın
Nurlu. (CHP sıralarından alkışlar) 
MAZLUM NURLU
(Manisa) – Sayın Başkan, değerli milletvekilleri; CHP grup önerisi üzerine söz
almış bulunuyorum. Yüce Meclisi saygıyla selamlıyorum.
“Yemen yolu
çukurdandır,
Karavana
bakırdandır, 
Zenginimiz bedel
öder,
Askerimiz
fakirdendir.”
Sevgili halk
ozanı Ali Asker sözlerini yazdığı “Kara Çadır İs mi Tutar” türküsünde
Mehmetçik’in durumunu bu dizelerle ne de güzel anlatmış. Şehit olan, gazi olan,
kışlada yediği yemekten zehirlenerek ölen hepsi gariban, yoksul halk çocukları.
En son, Manisa’da vatani görevini yapan askerlerimiz zehirlendi. Askerî
birliklerde zehirlenme vakaları son buldu mu? Hayır. Daha dün Diyarbakır’da 39
askerimiz yedikleri yemeklerden zehirlendiği için hastanelere kaldırıldı.
Değerli
milletvekilleri, Manisa ilimiz, maalesef, sık sık kazalarla, facialarla ve
ölümlerle gündeme gelmektedir. Soma’daki işçiler maden faciasında,
Gölmarmara’da tarım işçisi kadınlar trafik kazasında yaşamlarını kaybetti. En
büyük iki askerî birlikte peş peşe yaşanan zehirlenme vakalarıyla Manisa tekrar
gündeme geldi. 
23 Mayıs 2017
Salı günü, Manisa 1’inci Piyade Er Eğitim Tugayında akşam yemeğinden sonra
hastalanan binden fazla asker hastanelerde tedavi altına alınmış ancak,
maalesef, er Hüsnü Özel yaşamını yitirmiştir. 
27 Mayıs 2017
Cumartesi günü ise Manisa Kırkağaç 6’ncı Jandarma Komando Eğitim Alayında akşam
yemeğinin ardından çok sayıda askerimiz rahatsızlanmış, 150 askerimiz
hastanelerde tedavi altına alınmıştır.
Manisa 1’inci
Piyade Er Eğitim Tugayının 3 bin, Kırkağaç 6’ncı Jandarma Komando Eğitim
Alayının 6 bin asker mevcudu bulunmaktadır.
Değerli
milletvekilleri, bir hafta içinde kışlalarda yaşanan zehirlenme vakaları,
Manisa’da binlerce askerin içinde bulunduğu tehlikeli durumu gözler önüne sermektedir.
İşin daha vahim
yanı ise binden fazla askerin zehirlenmesinin ardından yapılan açıklamalar.
Genelkurmay Başkanlığı ve askerî yetkililerden henüz zehirlenmelerin neden
kaynaklandığına dair net bir açıklama duymadık. Askerlerin bir daha zehirlenmemeleri
için hangi tedbirleri aldılar, bilemiyoruz. 
Sayın Valinin bu
konuyla ilgili “Askerlerin zehirlenmeleri psikolojik, bazıları midesini üşütüp
hasta olmuşlar.” şeklindeki açıklamaları, zehirlenme vakaları basit bir olaymış
gibi göstermeye ve üzerinin örtülmeye çalışıldığı endişesine neden olmuştur.
Yine, Sayın
Valinin “Henüz tanı konulmayan bir enfeksiyon.” açıklaması ise durumu daha
belirsiz hâle getirmiş, asker ailelerinin tedirginliğini daha da artırmıştır. 
Henüz net bir
açıklama yapılmamış olması, askerlerin yedikleri yemeklerden zehirlendikleri,
yemek ihalesini alan iktidar yandaşı şirketlerin askerlere sağlıksız yemek
yedirdikleri ve hatta sabotaj iddiaları bile, Manisa kamuoyunda, ülke
kamuoyunda dillendirilmektedir çünkü gıda zehirlenmelerine neden olan şartlar
ve şirketlerle yapılan sözleşmeler hâlâ devam etmektedir. Yemek firmaları ve
kantinlere gıda temin eden şirketler hangileridir, hangi şartlarda sözleşme
imzalamışlar, açıklanmıyor. Askerlerin hastane raporlarına, tahlil sonuçlarına
ulaşılamıyor. Hastaneye kaldırılan onca askerimize hangi teşhis konuldu,
gizleniyor. Ülkede yaşanan her büyük olaydan sonra konulan yayın yasağı,
gizlilik kararı maalesef burada da bir şekilde devreye sokuldu. Hekim
milletvekillerimiz bile bu raporlara maalesef ulaşamıyor. Ortada şüpheli bir
durum var, herkes merak ediyor askerler neden zehirlendi. İşte bu nedenle, CHP
milletvekilleri olarak Mecliste bir araştırma komisyonu kurulması için bu
önergeyi verdik çünkü Türkiye Büyük Millet Meclisinin yasama görevi dışında
halk adına denetim yapma yetkisi var. Bizler bu konu aydınlansın istiyoruz,
kapalı kapılar arkasında şaibeli ve gizli kalmasın istiyoruz. Yasama organı
olarak aydınlanmak istediğimiz bu konu doğrudan olarak kamusal bir boyuta sahip
olduğu için Hükûmetin siyasal sorumluluk alanı içinde bulunduğunu ve Meclisin
görev alanı içerisinde olduğunu düşünüyoruz. İşte bu amaçla Meclisteki tüm
partilerin temsil edileceği bir araştırma komisyonu kurulması için önerge
verdik. 
Değerli
milletvekilleri, maalesef AKP milletvekilleri yukarıdan talimat gelmediği
sürece bu önergelere “hayır” demektedir. Bu önergelere kulak tıkandığında
yaşananları hepimiz çok iyi biliyoruz. Önceki dönemde CHP Manisa
milletvekillerimiz “Soma’da bir şeyler oluyor, bu konuyu araştıralım.” dediğinde,
bu kürsüden “Facia geliyor.” diye haykırdıklarında siyasi iktidar bunlara kulak
tıkamasaydı dört yıl önceki maden faciasında yaşamını yitiren 301 işçimiz bugün
aramızda olacaktı. Ama biz ne yaptık? 301 işçi öldükten sonra araştırma
komisyonu kurduk. 
FETÖ
terör örgütüyle, bu örgütün siyasi iktidarla ve başka yerlerle bağlantılarının
ortaya çıkması, parasal ilişkileri ve devlet içindeki yapılanmalarıyla ilgili
verilen araştırma önergeleri kabul edilip araştırma komisyonu kurulsaydı belki
15 Temmuz darbe girişimini yapamayacaklardı. Kanlı darbe girişiminden sonra bir
araştırma komisyonu kuruldu, binlerce sayfalık raporlar yazıldı. Soma Maden
Kazalarını Araştırma Komisyonu raporu kömür madenlerinde
siyaset-ticaret-bürokrasi üçgeninde dönen dolapların üzerini örtmekten öteye
gidemedi. Darbe Komisyonu raporu FETÖ terör örgütünün AKP içindeki uzantıları
ve iş birlikçileri açığa çıkmasın diye yazıldı. FETÖ hayranı Komisyon Başkanı
sırf kendisini aklamak için, terör örgütünü CHP’yle ilişkilendirmek için sahte bağış
makbuzlarını kameralara gösterecek kadar küçüldü, hatta eksilere düştü. (CHP
sıralarından alkışlar)
Değerli
milletvekilleri, biz yine de umudumuzu diri tutuyoruz. Her ne kadar taraflı
olarak yazılsa da bu raporlar, içerisindeki muhalefet şerhleriyle birlikte
siyasi bir belge olarak tarihe düşülmüş çok önemli birer nottur. Bu yüzden,
Mecliste kurulan araştırma komisyonlarını ve komisyon raporlarını önemsiyoruz.
Manisa’da ve Diyarbakır’da askerlerimizin neden zehirlendiklerinin mutlaka
açığa çıkarılmasını, eğer varsa sorumlularının yargıda hesap vermelerini
istiyoruz. Askerî birliklerin yemek ihalelerinin nasıl yapıldığı, ihaleyi alan
şirketlerin AKP’yle olan ilişkileri tek tek araştırılmalıdır. Çünkü bu konuda
bizlere gelen bilgiler mide bulandırıcıdır, çok pis kokular gelmektedir,
yolsuzluk ve rüşvet iddiaları ayyuka çıkmış durumdadır. Yemek ihalelerine giren
şirketlerin ortaklarının başka başka isimlerde onlarca şirketi var. Gerekli
şartları sağlayamayan şirketlerin ihalesi iptal edildiğinde aynı kişilere ait
başka şirkete ihaleler yeniden verilebilmektedir. Bunlar doğru ki pis ve kirli
ihale sistemi, yolsuzluk ve rüşvet çarkı yüzünden bu vatanın gencecik
evlatları, askerlerimiz zehirlenmiştir.
Değerli
milletvekilleri, asker karavanası Türk Silahlı Kuvvetlerinde özel bir öneme
sahiptir. Vatani görevlerini yapan askerlerin sağlıklı beslenmelerine
gösterilen özen, devletimizin geçmişten gelen bir geleneğidir. Devletimizin,
halkımızın bu kadar hassas olduğu bir konu üstü örtülerek geçiştirilemez.
Mehmetçik konusunda bu kadar hassas olan Meclisimiz, Manisa ve Diyarbakır’daki
zehirlenme vakalarını araştırmak üzere araştırma komisyonu kurulmasına “evet”
demelidir.
Son söz olarak,
yediği yemeklerden zehirlenerek hayatını kaybeden askerimiz Hüsnü Özel’e
Allah’tan rahmet, hastanelerde tedavi altına alınan askerlerimize geçmiş olsun
dileklerimle yüce Meclisi bir kez daha saygıyla selamlıyorum. (CHP sıralarından
alkışlar)
BAŞKAN –
Teşekkür ederim Sayın Nurlu.
Önerinin
aleyhinde, Ramazan Can, Kırıkkale Milletvekili.
MEHMET MUŞ
(İstanbul) – Sayın Başkan…
BAŞKAN – Sayın
Muş…
MEHMET MUŞ
(İstanbul) – Hatip, bu Darbe Komisyonu raporunun partimizin içindeki iş
birlikçilerin önünün kesilmesi, örtbas edilmesi maksadıyla yazıldığını ifade
etti, FETÖ terör örgütüyle partimizin bir ilişkisi olduğunu ifade etti. Bu açık
bir sataşmadır, söz istiyorum.
BAŞKAN –
Buyurunuz Sayın Muş. (AK PARTİ sıralarından alkışlar) 
VI.- SATAŞMALARA İLİŞKİN KONUŞMALAR (Devam)
4.- İstanbul Milletvekili Mehmet Muş’un, Manisa
Milletvekili Mazlum Nurlu’nun CHP grup önerisi üzerinde yaptığı konuşması
sırasında Adalet ve Kalkınma Partisine sataşması nedeniyle konuşması
MEHMET MUŞ
(İstanbul) – Sayın Başkan, değerli milletvekilleri; sayın hatip geçen hafta
burada değildi sanırım. Burada yine bir milletvekili benzer ithamlarda bulundu.
Kendisine açıkça buradan söylüyorum; çıksın, o isimleri burada tek tek
açıklasın. Eğer açıklayamıyorsa kendisi müfteridir. İsimleri burada çıkıp… Kim
iş birliği yapıyormuş, onu burada ifade etmesi gerekir. Bunu defalarca söylememize
rağmen, isim veremeden, şahıs belirtemeden, ortaya atarak, sanki partimizin
böyle bir ilişkisi varmış gibi imalarda bulunulmasını reddediyoruz. İlla bir
ilişki arıyorlarsa Türkiye FETÖ terör örgütüyle mücadele ediyorken televizyon
kanallarında boy gösterenlere baksınlar. Eğer bu yetmiyorsa gazetelerinde,
onlar kapanıyorken onların önünde kendini siper edenlere baksınlar. Bu da
yetmiyorsa ağırladıkları, kabul ettikleri… Sözüm ona, o yapının elebaşları o,
gazeteci kisvesi altında faaliyet gösterenleri makamlarında kabul ediyorken
onlara baksınlar. Bu da yetmiyorsa bu yapının bankasına operasyon yapılıyorken
emniyet birimlerine karşı orada direnen, orada boy gösteren isimlere baksınlar;
o zaman, ilişkiyi nerede arayacaklarını öğrenmiş olurlar. 
Değerli milletvekilleri,
biz AK PARTİ olarak terör örgütlerine karşı sonuna kadar mücadele ederiz.
Herkes bu tarihî süreç içerisinde konumunu, kendisini nasıl konumlandırdığını
görecektir. Meclisimiz bombalanıyorken, vatandaşlarımız şehit ediliyorken,
Türkiye'nin muhtelif yerleri bu yapının unsurları tarafından, üyeleri
tarafından işgal ediliyorken kalkıp da buna “kontrollü darbe” demek… İşte,
ilişkinin nerede olduğunu bu ifade çok iyi şekilde göstermektedir. 
Genel Kurulu
saygıyla selamlıyorum. (AK PARTİ sıralarından alkışlar) 
BAŞKAN –
Teşekkür ederim Sayın Muş. 
Sayın Özel… 
ÖZGÜR ÖZEL
(Manisa) – Sayın Başkan, Sayın Muş konuşması sırasında -gerçi tümünde
kanıtlarımız var ama- son kısımda “bu darbeye kontrollü darbe demek” diyerek
doğrudan Sayın Genel Başkanımız ile Sayın Genel Başkanları arasında süren bir
tartışmaya atıf yaptı. Ayrıca, kapatılan gazeteleri Cumhuriyet Halk Partisi
milletvekillerinin ziyaretiyle ilgili atıf yaptı. Bununla ilgili…
BAŞKAN – İsim
vermedi yalnız…
ÖZGÜR ÖZEL
(Manisa) – Ben doğrudan Cumhuriyet Halk Partisini kastettiğini anladım ama eğer
kastetmiyorsa, tabii cevap…
MEHMET MUŞ
(İstanbul) – Boy gösterenleri söylüyorum Sayın Başkan, orada o ilişkinin
içerisinde olanları söylüyorum; kendilerini biliyorlar.
BAŞKAN – Peki
Sayın Özel, buyurunuz. 
Süreniz iki
dakikadır.
5.- Manisa Milletvekili Özgür Özel’in, İstanbul
Milletvekili Mehmet Muş’un sataşma nedeniyle yaptığı konuşması sırasında
Cumhuriyet Halk Partisine ve CHP Grup Başkanına sataşması nedeniyle konuşması
ÖZGÜR ÖZEL
(Manisa) – Teşekkürler.
Sayın Başkan,
sayın grup başkan vekili Adalet ve Kalkınma Partisi ile FETÖ ilişkisinin,
tarihe dayanan siyasi, ideolojik iş birliğinin üstünü örtebilmek için,
kamuoyunda çokça yandaş basın tarafından gündeme getirilen, çarptırılan ama
Cumhuriyet Halk Partisinin FETÖ’yle mücadelesinin öncelikle tarihsel bir
husumetten, tarihsel bir çelişkiden, daha sonra bu terör örgütünün Türkiye’ye
neler yaptığını anlatmaya çalıştığımız süreçte de kendilerinin tarihsel
yanılgısından asla kurtulamazlar. (CHP sıralarından alkışlar) 
Cumhuriyet Halk
Partisi hep şunu söyledi: Yazdığımız raporu da dikkatle okursanız, 1960’ta,
1961’de kendisi er olan Fetullah Gülen’in bu Meclisi bombalamak istediğini,
Genelkurmayı ele geçirmek istediğini ama bunların karşısında, bunlardan sonra
yerine ne yerleştireceğini bilemediği için kendi altın neslini yetiştirmeye
karar verdiğini bizim raporumuzda göreceksiniz. Ama bu şunu örtmez: 2002’ye
kadar Fetullah Gülen ve onun terör odağı olarak, terör bileşeni olarak
yetiştirdikleri bu devlete sızdılar, sızmaya çalıştılar ve sızdılar belli
oranda ama sizin döneminizde kasten yerleştirildiler, devlet onlara teslim
edildi. Geldiniz ve onlarla birlikte bu devleti yönetmeye kalkıp 15 Temmuz
kontrollü darbesinin taşlarını döşemeye başladınız. (CHP sıralarından alkışlar)

Kontrollü darbe
tiyatro demek değil. Cumhuriyet Halk Partisinin muhalefet şerhi 249 şehidimize,
onların aziz hatırasına atfedildi. Ama kontrollü darbe demek, öngörülen ama
öngörüldüğü hâlde tedbir alınmayan, bilerek önlenmeyen, sonuçlarından bir başka
darbe üretilen darbe demektir. 
(Mikrofon
otomatik cihaz tarafından kapatıldı)
ÖZGÜR ÖZEL
(Devamla) – Yoksa yapılanlar tiyatro değil, akan kan gerçek, ortaya konulan
ihanet gerçek ancak buna engel olmayan ve bunun sonuçlarından yararlanan bir
siyasetin varlığı da gerçektir.
Saygılar
sunuyorum. (CHP sıralarından alkışlar)
OSMAN AŞKIN BAK
(Rize) – Millet engel oldu ya, ne diyorsun sen? Siz kendinize bakın.
BAŞKAN –
Teşekkür ederim Sayın Özel.
MEHMET MUŞ
(İstanbul) – Sayın Başkan…
BAŞKAN – Sayın
Muş…
MEHMET MUŞ
(İstanbul) – Devleti bu yapıyla yönettiğimizi söylemiştir. Bu, açık bir
sataşmadır.
BAŞKAN -
Buyurunuz Sayın Muş.
6.- İstanbul Milletvekili Mehmet Muş’un, Manisa
Milletvekili Özgür Özel’in sataşma nedeniyle yaptığı konuşması sırasında Adalet
ve Kalkınma Partisine sataşması nedeniyle konuşması
MEHMET MUŞ
(İstanbul) – Sayın Başkan, biz Adalet ve Kalkınma Partisi olarak devleti
milletten aldığımız yetkiyle sadece AK PARTİ olarak yönetiriz. Millet yetki
verdiği müddetçe milletten aldığımız yetkiyi hiçbir unsur, odak veya başka bir
faktörle paylaşmayız, paylaşmadık, bundan sonra da paylaşmayacağız. Bunu kabul
etmek mümkün değildir.
Devletin
içerisinde çok eski yıllardan beri başlamış, bir program dâhilinde çalışmış
olan bu yapıya karşı Adalet ve Kalkınma Partisi büyük bir mücadele veriyorken
acaba sizler hangi tarafta duruyordunuz? 30 Mart 2014 seçimlerinden önce bu
yapının kanallarına çıkıp ”Erdoğan seçimleri göremeyecek, iddia ediyorum,
ülkeden kaçacak.” diye ifadelerde bulunan Genel Başkanınız acaba nerede
duruyordu? Burada her gün dile getirdiğiniz Ergenekon davalarına atfen,
Ergenekon davalarında onları tiye alan, o süreçlerle alakalı kamuoyunda
“tweet”ler atan Hanım Büşra Erdal’ı CHP Genel Merkezinde 17-25’ten sonra
ağırlıyorken, biz bu yapıyla mücadele ediyorken, Genel Başkanınız makam
odasında ağırlıyorken onları da rapora yazdınız mı? 
HALUK PEKŞEN
(Trabzon) - Yazdık, daha fazlasını yazdık. 
MEHMET MUŞ
(Devamla) - Onları da yazsaydınız, onları da yazmanız lazımdı. Hanım Büşra
Erdal’ı Genel Merkezinizde nasıl ağırladığınızı da yazın. Bu yapının çıkarttığı
gazeteyi gelip Genel Merkezinizde Genel Başkanınıza… Bizler, Türkiye
Cumhuriyeti devleti, Adalet ve Kalkınma Partisi ve bu yapıyla mücadele eden
diğer partiler buna karşı mücadele ediyorken genel merkezinizde onların
çıkarttığı yeni gazeteleri nasıl karşıladığınızı, nasıl karşılıklı oturup
konuştuğunuzu da buradan ifade edin ki bu yapıyla kimin nasıl mücadele ettiği
daha iyi ortaya çıksın. 
GÜLAY
YEDEKCİ (İstanbul) – FETÖ’yle biz mücadele ettik, siz o gazetelere yıllarca
haber oldunuz, o gazeteleri siz yaşattınız yıllarca.
MEHMET
MUŞ (Devamla) - Bunların tamamını da o raporunuza yazın, yazın ki millet sizi
daha iyi değerlendirsin.
BAŞKAN
– Teşekkür ederim Sayın Muş.
OSMAN
AŞKIN BAK (Rize) – Birgül Ayman Güler’in konuşması var ya. Milletvekilinin,
Birgül Ayman Güler’in “FETÖ’yle iş birliği yaptık.” diye konuşması var.
MEHMET
MUŞ (İstanbul) - “İttifak yaptık.” diyor Sayın Pekşen.
HALUK
PEKŞEN (Trabzon) - Sayın Muş, siz onlara hizmet ederken ben onların
karşısındaydım.
ÖZGÜR
ÖZEL (Manisa) – Sayın Başkan…
BAŞKAN
– Sayın Özel…
ÖZGÜR
ÖZEL (Manisa) – Çok açık sataşmalarda bulundu efendim, tamamı grubumuza
sataşmaydı, yanıt hakkımızı kullanmak istiyorum.
BAŞKAN
– Buyurunuz Sayın Özel.
7.- Manisa Milletvekili Özgür Özel’in, İstanbul
Milletvekili Mehmet Muş’un sataşma nedeniyle yaptığı konuşması sırasında
Cumhuriyet Halk Partisine sataşması nedeniyle konuşması
ÖZGÜR
ÖZEL (Manisa) – Sayın Muş, benim “Ne istediniz de vermedik?” diyen genel
başkanım yok. (CHP sıralarından alkışlar) Benim “Seçimler geçsin, parsel parsel
Ankara’yı nasıl verdiğini açıklayacağım.” diyen kurucum ve geçmiş dönemin
başbakan yardımcım yok. 
MEHMET
MUŞ (İstanbul) – Çankaya’da “Yamyamları doyuramıyorum.” diyen başkanına bak.
Çankaya’daki eski belediye başkanınıza bakın.
ÖZGÜR
ÖZEL (Devamla) – Cumhuriyet Halk Partisi vesayet odaklarıyla mücadele
konusundaki samimiyetini her zaman ortaya koymuşken “Bu devleti 2002’de
yönetmeye geldiğimizde kadromuz yoktu, bunlara sarıldık.” diyen sizin partinizin
kurucuları. (CHP sıralarından alkışlar) Bugün gelinen noktada 2011’de aldığınız
47 hâkim, savcının 44’ünü, 2012’deki 24’ün 22’sini, 2013’teki 42 hâkim,
savcının 39’unu ihraç etmek zorunda kalmışsınız. Tüm zamanların ortalaması,
ihraç edilen hâkim, savcılarda sizden önceki dönem alınanlar yüzde 15, sizin
ortalamanız toplama bütün dönemleri dâhil edersek yüzde 43, sadece sizin
döneminizde alınanların ortalaması yüzde 65. Raporu açın, bunları okuyun.
Devleti, yargıyı, Yargıtayı, Danıştayı, tüm hukuk sistemini bunlara siz teslim
ettiniz. Bu sorumluluktan kaçan, elindeki -internetteki- sahte, boş bir
makbuzdan CHP iltisakı, irtibatı üretmeye çalışan aciz bir FETÖ’cüyü FETÖ’yle
mücadelenin başına koymak kadar kör göze parmak sokmak akıl alır bir davranış
değil. 
OSMAN
AŞKIN BAK (Rize) – İzmir Milletvekili Birgül Ayman Güler’e ne diyeceksin? Aç,
bak, Birgül Ayman Güler ne diyor, baksana. Konuşuyorsun öyle.
ÖZGÜR
ÖZEL (Devamla) – Ama size şunu söyleyeyim: Benim genel başkanım o “Ergenekon”
dediğiniz dönemde “Ben buradaki mağdurların avukatıyım.” dedi, senin kurucu
genel başkanın savcıydı kardeşim. 
OSMAN
AŞKIN BAK (Rize) – Milletvekiliydi geçen dönem, milletvekili yapmadınız, burada
da konuştu.
MEHMET
MUŞ (İstanbul) – Hanım Büşra Erdal’ı onun için ağırladınız!
ÖZGÜR
ÖZEL (Devamla) - Sizinkiler onların altına, bugünkü firarilerin altına zırhlı
Mercedes çekerken...
MEHMET
MUŞ (İstanbul) – Hanım Büşra Erdal’ı onun için ağırladınız!
ÖZGÜR
ÖZEL (Devamla) – ...benim grubumdaki 2 milletvekili beş sene kabir azabı
çekiyordu sizin F Tipi cehenneminizde.
Saygılar
sunuyorum. (CHP sıralarından alkışlar) 
BAŞKAN
– Teşekkür ederim Sayın Özel. 
OSMAN
AŞKIN BAK (Rize) – Birgül Ayman Güler ne diyor onu söyle sen, onu söyle! Birgül
Ayman Güler ne diyor, onu söyle, ona cevap ver!
MEHMET
MUŞ (İstanbul) – Sayın Başkan uzatmak istemiyorum.
BAŞKAN
– Sayın Muş...
MEHMET
MUŞ (İstanbul) – Ben açık bir şey söyledim. Hanım Büşra Erdal da neredeydi onu
da söylesin dedim. Sayın Başkan, bakın, biz devlet partisi değiliz ki kendi
kadrolarımızı getirelim. Devlette kimler varsa bürokrasi içerisinde liyakat
esasına göre bunlar gerekli yerlere getirilir ve çalışılır. 
ÖZGÜR
ÖZEL (Manisa) – Aldıklarının yüzde 65’i ihraç, aldıklarının yüzde 65’i ihraç. 
MEHMET
MUŞ (İstanbul) – Biz bir yerden getirmeyiz bunları, biz bir yerden alıp
gelmeyiz. 
ÖMER
FETHİ GÜRER (Niğde) – Liyakat kalmamış ya. 
MEHMET
MUŞ (İstanbul) – Bir diğeri de, burada ısrarla söyledim, bakın, Cumhuriyet Halk
Partisinin Genel Başkan Yardımcılığını yapmış Birgül Ayman Güler diyor ki: “CHP
-biz- FETÖ’yle iş birliği yapmıştır.” onun beyanıdır, bunlara bir şey söylesin
grup başkan vekili. 
OSMAN
AŞKIN BAK (Rize) – Cevap verin. 
MEHMET
MUŞ (İstanbul) – Bunu sordum, bunları söyledim, buna cevap istedim, başka bir
şey söylemedim. 
Teşekkür
ederim. 
BAŞKAN
– Teşekkür ederim Sayın Muş. 
ÖZGÜR
ÖZEL (Manisa) - Sayın Başkan...
BAŞKAN
– Sayın Özel...
ÖZGÜR
ÖZEL (Manisa) – Sayın Muş, yerinden “Tutanağa geçsin.” diye konuşuyor. Burada
şöyle bir şey var: Yeni bir itham, yeni bir saldırı, yeni hakaret de yapmamanın
taahhüdüdür o; yaparsanız cevap hakkı doğar. “Cumhuriyet Halk Partisi, FETÖ’yle
iş birliği yapmıştır.” söyleminden dolayı cevap hakkımızı kullanmak istiyoruz. 
BAŞKAN
– Buyurunuz Sayın Özel. 
ÖZGÜR
ÖZEL (Manisa) – Trabzon Milletvekilimiz Sayın Haluk Pekşen konuşacak. 
BAŞKAN
– Sayın Haluk Pekşen, buyurunuz. (CHP sıralarından alkışlar) 
Süreniz
iki dakikadır. 
Lütfen
yeni bir sataşmaya meydan vermeyin Sayın Pekşen. 
OSMAN
AŞKIN BAK (Rize) – Sizin milletvekiliniz söyledi ya, onu yalanlayın o zaman. 
8.- Trabzon Milletvekili Haluk Pekşen’in, İstanbul
Milletvekili Mehmet Muş’un yerinden sarf ettiği bazı ifadeleri sırasında
Cumhuriyet Halk Partisine sataşması nedeniyle konuşması
HALUK
PEKŞEN (Trabzon) – Teşekkürler Sayın Başkan.
Sayın
Başkan, güzel olan şey şu ki: AKP’ye on beş yılda bir musibet öyle bir ders
vermiş ki anlamışlar, Türkiye’yi nasıl bir felaketin kucağına ittiklerini onlar
da anlamışlar. 
Balyoz
davasında, Ergenekon davasında Cumhuriyet Halk Partisi Silivri’de panzerlerin
önünde canı pahasına mücadele ederken siz televizyon ekranlarında...
MEHMET
MUŞ (İstanbul) – Hanım Büşra Erdal’ı söyleyin. Hanım Büşra Erdal’ı ağırlıyorken
söyleyin. 
HALUK
PEKŞEN (Devamla) - ...onların avukatlığını, amigoluğunu yapanları bugün
Soruşturma Komisyonuna başkan seçtiniz.
MEHMET
MUŞ (İstanbul) – Sayın Pekşen, Hanım Büşra Erdal’ı niye ağırladınız, onu
söyleyin. 
HALUK
PEKŞEN (Devamla) - Ben de şunu söylüyorum size: Ya, bu kadar yüreklisiniz, bu
FETÖ’yü de ortaya çıkarmak istiyorsunuz, bu FETÖ’nün özellikle kozmik odaya
giren o alçak hâkimle ilgili soruşturma sürecini hadi bir başlatalım, öbürünü
yapalım. Gelin, özellikle, byLock kullanan milletvekilleri kimdir değildir,
şunu bir araştıralım. Hadi hodri meydan! Yüreğiniz yetiyorsa byLock kullanan
milletvekillerinin listesini gelelim ve halkın önüne koyalım. Bir bu. (CHP
sıralarından alkışlar)
HALİL ELDEMİR
(Bilecik) – Var mı öyle bir liste? Elinde var mı öyle bir liste konuşuyorsun?
HALUK PEKŞEN
(Devamla) – Var tabii, var tabii. 
HALİL ELDEMİR
(Bilecik) – Varsa elinde öyle bir liste, çık konuş ya!
HALUK PEKŞEN
(Devamla) - Yoksa çıkın devlet bilgisi verin, deyin ki: “Yoktur.”
OSMAN AŞKIN BAK
(Rize) – Yok kardeşim, yok!
HALUK PEKŞEN
(Devamla) – Niye diyemiyorsunuz? O hâlde, yüreğiniz yetiyorsa gelin şu byLock’u
bir açıklayın. Hodri meydan size! 
Peki, başka bir
hodri meydan daha söylüyorum size: FETÖ hâlâ sizin tam da içinizde.
Savcılıklarda, Konya Savcılığında, Ankara Savcılığında “Savcılar tarafından
soruşturulması gerekir.” deyip de Köşk tarafından “Şimdilik beklesin.” denilen
var mı, yok mu?
OSMAN AŞKIN BAK
(Rize) – Yok!
HALUK PEKŞEN
(Devamla) – Hodri meydan! Hadi araştıralım, kuralım bir komisyon. Bu
soruşturmaların gerçekten savcılıklarda engellenmediğini bir öğrenelim. Var mı
yüreğiniz? Gelin bir gerçeği konuşalım. Hodri meydan! 
Çok teşekkür
ediyoruz. (CHP sıralarından alkışlar)
BAŞKAN –
Teşekkür ederim Sayın Pekşen.
IX.- ÖNERİLER (Devam)
A) Siyasi Parti Grubu Önerileri (Devam)
1.- CHP Grubunun, Manisa Milletvekili Mazlum Nurlu ve
arkadaşları tarafından, Manisa'daki askerî birliklerde yaşanan zehirlenme
vakalarının nedenleri ile Türk Silahlı Kuvvetlerinde yapılan yemek ihalelerinin
ve yemek şirketlerinin teknik ve hijyen şartlarının araştırılması amacıyla
30/5/2017 tarihinde Türkiye Büyük Millet Meclisi Başkanlığına verilmiş olan
Meclis araştırması önergesinin, Genel Kurulun 12 Haziran 2017 Pazartesi günkü
birleşiminde sunuşlarda okunmasına ve ön görüşmelerinin aynı tarihli
birleşiminde yapılmasına ilişkin önerisi (Devam)
BAŞKAN –
Cumhuriyet Halk Partisi Grubu önerisinin aleyhinde Ramazan Can, Kırıkkale
Milletvekili. 
Buyurun Sayın
Can. (AK PARTİ sıralarından alkışlar)
RAMAZAN CAN
(Kırıkkale) – Sayın Başkan, değerli milletvekilleri; Genel Kurulu saygıyla
selamlıyorum.
Öncelikle, bu
tartışmayı uzatmak istemiyorum ancak milletvekilleri olarak töhmet altında
kalmak da istemeyiz. Eğer byLock kullanan milletvekilleri varsa, bunu bir
milletvekili iddia ediyorsa bu iddiasını ispat etmek zorundadır ve buradan da
isimleri tek tek açıklamak zorundadır. Aksi takdirde, kendisini müfteri ilan
ediyorum. 
Diğer taraftan,
bu Mecliste 15 Temmuz gecesi Milliyetçi Hareket Partisinden, Cumhuriyet Halk
Partisinden grup başkan vekilleri buradaydı ve Genel Kurulda siyasi tarihimize,
demokrasi tarihimize not düşecek şekilde, demokrasi manifestoları şeklinde
konuşmalar yaptı. Gerçekten o noktada da hepimiz teşekkür ettik. Madem
kontrollü darbeydi de Genel Kurula niçin gelindi? Kontrollü darbeye niye alet
olundu? Bunu da sormamız gerekiyor. Bunları geçelim. 249 şehidimizin
kemiklerini sızlatmaya kimsenin hakkı ve haddi yoktur diye düşünüyorum. 
Sayın Başkan,
değerli milletvekilleri; bu konuyu fazla da uzatmak istemiyorum. Bugün
Cumhuriyet Halk Partisinin grup önerisinde Manisa Milletvekili Mazlum Nurlu ve
arkadaşları tarafından askerî birlik içerisindeki zehirlenme vakaları ve yemek
ihaleleriyle ilgili ihale yolsuzluklarından bahseden 30/5/2017 tarihinde
verilmiş bir grup önerisi var. 
ÖZGÜR ÖZEL
(Manisa) – Bir Manisalı yok muydu konuşsun? 5 vekiliniz var.
RAMAZAN CAN
(Devamla) – Aynı şekilde, Cumhuriyet Halk Partili milletvekillerinin 31 Mayıs
tarihli Tarım Bakanıyla ilgili verdiği gensoru önergesinin ön görüşmesi var.
Netice itibarıyla, önergelerin veriliş tarihleri birer gün arayla. 
Burada askerî
birlikler içerisindeki zehirlenme vakaları ve yemek şirketleriyle ilgili ihale
yolsuzluklarından bahsedildi. Tabii ki bu zehirlenme olayları araştırılmalı.
Diğer taraftan, yemek şirketi ihalelerinde yolsuzluk, usulsüzlük varsa bunlar
gerçekten somut iddialara, müşahhas bilgilere dayanıyorsa bunlar da adliyeye,
yargıya, cumhuriyet savcılıklarına intikal ettirilmeli. Eğer bizler de bu somut
verilerden istifade edebilirsek bizler de hep beraber takip edelim diye
düşünüyorum. 
Yine, Tarım
Bakanıyla ilgili (11/16) esas sayılı Gensoru Önergesi’nin gündeme alınıp alınmamasına
ilişkin ön görüşmeler var. Bugün Cumhuriyet Halk Partisinin bu grup önerisini
kabul ettiğimiz takdirde görüşmelerine başlayacağız, komisyon kurulup
kurulmamasına Genel Kurul karar verecek. Dolayısıyla, akabinde de gensoru
görüşülecek. Hem gensoru önergesi hem grup önergesi yarışıyor şu an. Netice
itibarıyla, ikisi de önem arz ediyordur ama hangisi önemlidir, bunları da
tartışmamız gerekiyor. Netice itibarıyla, benim buradan aldığım, Cumhuriyet
Halk Partisinin bu grup önerisi kabul edilmeyecek, bunu biliyor, grup
önerisinin kabul edilmeyeceğine dair şüpheleri var ama buna rağmen de veriyor,
amaç gensoruyu görüşmek. Benim de tavsiyem şudur ki: Gensoru önergesi daha
önemlidir. Dolayısıyla, gensoru önergesini de sulandırmaya hiç gerek yoktur
diye düşünüyorum. 
Aynı şekilde 485
sıra sayılı Sanayinin Geliştirilmesi ve Üretimin Artırılmasına Dair Kanun
Tasarısı’nın tümü üzerindeki görüşmelere başlamıştık; tümü üzerindeki
görüşmelerde Milliyetçi Hareket Partisi Grubu konuşmalarını yaptı, sıra diğer
gruplarda. Bütün bunları da değerlendirdiğimizde ve milletimizin kahir
ekseriyetinin bu kanunun, özellikle, Meclisten geçirilmesine ihtiyacı
olduğundan bahisle farklı bir zamanda bu grup önerisinin, özellikle, askeriye
içerisindeki yemek ihaleleriyle ilgili ve hijyen ortamı ile zehirlenme
vakalarıyla ilgili araştırmaların daha geniş bir zamanda, gündemin rahat olduğu
bir zamanda değerlendirilmesinin uygun olacağını düşünüyor ve Genel Kurulu
tekrar saygıyla selamlıyorum. (AK PARTİ sıralarından alkışlar)
BAŞKAN – Teşekkür
ederim Sayın Can. 
ÖZGÜR ÖZEL
(Manisa) – Sayın Başkanım…
BAŞKAN – Sayın
Özel…
ÖZGÜR ÖZEL
(Manisa) – Sayın Ramazan Can “Madem kontrollü darbe diyecektiniz, o gece buraya
niye geldiniz?” diyerek grubumuza sataştı.
HALİL ELDEMİR
(Bilecik) – “Niye geldiniz?” demedi, “Niye alet oldunuz?” dedi. 
ÖZGÜR ÖZEL
(Manisa) – Veya “alet oldunuz.” Ben onun kadar çirkinleşmeden ifadeyi ifade
etmeye çalıştım ama siz illa…
İkincisi de:
Grup önerimiz ve verilmiş olan gensoruyla ilgili Cumhuriyet Halk Partisi
Grubunun tutumunu eleştirdi. Bunlara cevap vermek isterim efendim.
BAŞKAN –
Buyurun, cevap vermek istiyorsanız yerinizden mikrofonu…
ÖZGÜR ÖZEL
(Manisa) – Eğer takdir ederseniz, İç Tüzük 69’a göre sataşmadan…
BAŞKAN – Hangi
cümlesiyle sataştı, onu bana söyleyin. 
ÖZGÜR ÖZEL
(Manisa) – Efendim, “O gece buraya geldiniz, darbe karşıtı çok güzel konuşmalar
yaptınız, mademki kontrollü darbe diyecektiniz o gece niye Meclise geldiniz?”
diyerek Cumhuriyet Halk Partisinin…
BAŞKAN –
Buyurunuz Sayın Özel. (CHP sıralarından alkışlar)
VI.- SATAŞMALARA İLİŞKİN KONUŞMALAR (Devam)
9.- Manisa Milletvekili Özgür Özel’in, Kırıkkale
Milletvekili Ramazan Can’ın CHP grup önerisi üzerinde yaptığı konuşması
sırasında Cumhuriyet Halk Partisine sataşması nedeniyle konuşması
ÖZGÜR ÖZEL
(Manisa) – Teşekkür ederim Sayın Başkan. 
Aslında, sürekli
bu konuda kürsüye çıkmak niyetinde değiliz ama anlaşılıyor ki siyaset
üretemeyen ve kendisini sadece muhalefete muhalefet etmekle konumlandırmış bir
iktidar partisinin paradoksuyla karşı karşıyayız, çaresizliğiyle karşı
karşıyayız. 
OSMAN AŞKIN BAK
(Rize) – O sizin çaresizliğin be! Altmış yıldır iktidar olamıyorsunuz, ne
konuşuyorsun be! 
ÖZGÜR ÖZEL
(Devamla) – Bugün kürsüye yolladığınız hatip şunu söylüyor: “Manisa’da
zehirlenen askerler konusu çok önemli, araştırılmalı.” Biz de diyoruz ki: Sen
“evet” oyu verirsen araştırılacak. Ama diyor ki: “Biz buna ‘hayır’ oyu
vereceğiz.” Onu sen söyleyemezsin; bu, yüce Meclisin özgür iradesiyle vereceği
bir karardır. Ama şöyle bir durum var: Cumhuriyet Halk Partisi Grubunun tavrını
eleştiriyorsanız önce, 5 Manisa milletvekilinden birini şuraya getirip de
Manisa’da zehirlenen askerler sorununu konuşturamama durumunuzu eleştirin önce,
önce bir ona bakın. (CHP sıralarından alkışlar) 
MEHMET MUŞ
(İstanbul) – Sana mı soralım!
OSMAN AŞKIN BAK
(Rize) – Ne alakası var ya!
ÖZGÜR ÖZEL
(Devamla) – Grubunuzda benim bildiğim, 40’a yakın doktor var, 40’ın üzerinde;
bir tane doktoru buraya çıkarıp da “Bu Salmonella mıdır? Bu zehirlenmenin
sebebi nedir?” veya dünya kadar, askeriyede görev yapmış, askeriyenin tedarik
yöntemleri konusunda bilgi sahibi olması gereken KİT üyesi milletvekiliniz var,
biri çıksın, bunları konuşsun. Hiçbirisini yapamıyorsunuz. Bir tek mesele var,
Cumhuriyet Halk Partisinin muhalefetine muhalefet etmek.
Kardeşim, “kontrollü
darbe” şu demek: Darbeye direnmemek değil. Bu gece olsun yine Cumhuriyet Halk
Partisi o geceki kararlılıkla direnir hem de sizin gibi iktidarda olmanın
kaçınılmaz sonucu olarak darbenin muhatabı olduğu için direnmez, ana muhalefet
partisiyken direnir, demokrasi için direnir, bu Meclisi kuran irade olduğu için
direnir. (CHP sıralarından alkışlar)
OSMAN AŞKIN BAK
(Rize) – Ya, herkes bu ülke için direnir. Bunun iktidarı, muhalefeti var mı ya?
Millete ne konuşuyorsun? Herkes çıktı sokağa be! Ne diyorsun sen ya? Ne alakası
var? 
ÖZGÜR ÖZEL
(Devamla) – Ama, nisan ayında darbeyi aynen yazan köşe yazarları varken darbeyi
öngörememek, darbeyi önlememek ve darbeden kendi darbesini üretip Türkiye’yi
demokrasi açısından…
(Mikrofon
otomatik cihaz tarafından kapatıldı) 
ÖZGÜR ÖZEL
(Devamla) – …yüz yıl geriye götürmek sizin marifetiniz.
OSMAN AŞKIN BAK
(Rize) – Ya, ne alakası var? Herkes sokağa çıktı be! Yok, iktidarmış,
muhalefetmiş... 
ÖZGÜR ÖZEL
(Devamla) – Bunun hesabını darbecilerin verdiği gibi siz de vereceksiniz. 
Saygılar
sunuyorum. (CHP sıralarından alkışlar)
BAŞKAN –
Teşekkür ederim Sayın Özel.
MEHMET MUŞ
(İstanbul) – Sayın Başkan…
BAŞKAN – Sayın
Muş…
MEHMET MUŞ
(İstanbul) – Sayın Başkan, Sayın Grup Başkan Vekili konuşmasında eleştirilere
cevap vereceğine, üstüne üstlük, grubumuza sataşarak konuşmasını geçiriyor.
Bizim iktidar olarak kendilerine muhalefet yaparak ayakta kaldığımızı iddia
ediyor.
BAŞKAN – Sayın
Muş, sesiniz Divana gelmiyor.
MEHMET MUŞ
(İstanbul) – Bizim iktidar olarak kendilerine muhalefet ederek ayakta
kaldığımızı iddia ediyor. Bu açık sataşmadır grubumuza. Bu açıdan, Sayın
Başkan, 69’a göre söz istiyorum.
BAŞKAN – Sayın
Muş, buyurunuz. (AK PARTİ sıralarından alkışlar)
10.- İstanbul Milletvekili Mehmet Muş’un, Manisa
Milletvekili Özgür Özel’in sataşma nedeniyle yaptığı konuşması sırasında Adalet
ve Kalkınma Partisine sataşması nedeniyle konuşması 
MEHMET MUŞ
(İstanbul) – Sayın Başkan, Sayın Başbakanımız bu byLock meselesiyle alakalı
açıklama yapmıştır. Başbakanın açıklama yaptığı yerde tatmin olunmuyor. Acaba,
kimin başka bir açıklama yapması gerekiyor ki CHP’nin bu noktada tatmin olması
gerekiyor?
BÜLENT YENER
BEKTAŞOĞLU (Giresun) – Reisin!
MEHMET MUŞ
(Devamla) – Böyle bir şeyin olmadığını Sayın Başbakanımız ifade etti.
Bir diğeri,
önce, şu verdiğiniz araştırma önergesine bir bakmanızı tavsiye ederim. Siz,
Manisa’daki bir meselenin araştırılmasıyla alakalı bir önerge vermemişsiniz,
Türk Silahlı Kuvvetlerinde yaşanan, bu Manisa’yı örnek vererek “Türk Silahlı
Kuvvetlerinde yapılan yemek ihalelerinin ve yemek şirketlerinin teknik ve
hijyen şartlarının araştırılması.” demişsiniz. 
BARIŞ YARKADAŞ
(İstanbul) – Yemekten zehirlendi adam, durup dururken mi zehirlendiler?
MEHMET MUŞ
(Devamla) – Burada Manisa’yla alakalı bir şey yok.
ÖZGÜR ÖZEL
(Manisa) – Bir oku bakalım, bir içeriği oku.
MEHMET MUŞ
(Devamla) – İlla Manisa milletvekillerinin konuşmasını gerektirecek bir konu
yok. Genel bir şey sorulmuş, bir yerden yola çıkılıp genel bir şeyin
araştırılmasını öneriyorsunuz. Bu açıdan değerli arkadaşlar, konuşacak bir
milletvekili her zaman vardır, bu Manisa milletvekili olmak zorunda değildir.
Değerli
milletvekilleri, bakın, burada ben birkaç tane soru sordum, ısrarla bunun
cevabını alamadım. Birgül Ayman Güler’i sordum…
CEYHUN İRGİL
(Bursa) – Evet ne olmuş? 
MEHMET MUŞ
(Devamla) – “İş birliği yaptık.” dedi, çıkın bunu bir izah edin.
CEYHUN İRGİL
(Bursa) – O, onun fikriydi.
MEHMET MUŞ
(Devamla) – Bakın, 30 Ocak 2012 tarihinde bir diğer Genel Başkan Yardımcınız
diyor ki: “Zaman gazetesini en iyi tanımlamak… Nasıl tanımlarsınız diye
sorarlarsa vicdandır.” diyor. 
Şimdi, sorduğum
bir diğer şey şuydu: “Bakın, şimdi Silivri’de olmak vardı, Balyoz kadınları
filan, haber merkezinden daha eğlenceli be! Twitter’da promosyon zamanı! Her
500’üncü takipçime bir günlük Silivri'de konaklama, mahkemeyi gezme, duruşma
izleme, sabah kahvaltı, öğle yemeği...” Bunu söyleyen kim? Hanım Büşra Erdal.
Peki, Hanım Büşra Erdal’ı makam odasında ağırlayan kim? Ağırlayan kim?
Cumhuriyet Halk Partisi Genel Başkanı.
(Mikrofon
otomatik cihaz tarafından kapatıldı)
BÜLENT YENER
BEKTAŞOĞLU (Giresun) – Görüşmesin mi vatandaşıyla, görüşmesin mi?
CEYHUN İRGİL
(Bursa) – Güzel kardeşim, siz tamamıyla iç içe, dış dışa ömrünüzü geçirdiniz.
MEHMET MUŞ
(Devamla) – Değerli milletvekilleri, bir kere problemi iyi tespit etmemiz
lazım, kimin ne söylediğine tarih tanıklık etmektedir. 
Teşekkür ederim.
(AK PARTİ sıralarından alkışlar)
BAŞKAN –
Teşekkür ederim Sayın Muş.
ÖZGÜR ÖZEL
(Manisa) – Sayın Başkan, sizin de iyi niyetinizi suistimal etmeyelim ama bir gerçeği
ortaya koyalım. Benim de böyle bir talihsizliğim var, Soma Komisyonuyla ilgili
bir konuşma yapmıştım, Cumhurbaşkanına bir yanlış bilgi verdiler, devrin
Başbakanına, -aslında o görevlendirme de zatıaliniz tarafından yapılmıştı-
çıktı dedi ki: “Konuşmasına baktım, Soma’nın “S”si yok.” dedi, sonra
televizyonlar 27 Soma saydılar o konuşmada. Şimdi, kendisi Başkanlık Divanına
gündeme alınma yazımızı grup önerisi sanmış, okuyor ve diyor ki: “Manisa’dan
hareketle…” Önerge burada beyefendi. İçinde 17 kez “Manisa” geçiyor. Önergede
Manisa’daki olayla ilgili bu önergenin gündeme alınması isteniyor. 
MEHMET MUŞ
(İstanbul) – Neyi araştırıyorsunuz bak.
ÖZGÜR ÖZEL
(Manisa) – Sevk yazısını önerge sanmış Sayın Grup Başkan Vekili. (CHP
sıralarından alkışlar) 
OSMAN AŞKIN BAK
(Rize) – Hayır, ne alakası var?
MEHMET MUŞ
(İstanbul) – Yazdığınıza bak, neyin araştırılmasını teklif ediyorsunuz?
ÖZGÜR ÖZEL
(Manisa) – Bu önergenin görüşülmesini istiyoruz efendim.
Teşekkür
ediyorum.
BAŞKAN –
Teşekkür ederim Sayın Özel.
MEHMET MUŞ
(İstanbul) – Sayın Başkan, talebin ne olduğu açık burada, genel bir araştırma
istiyorlar, onu söylüyorum.
IX.- ÖNERİLER (Devam)
A) Siyasi Parti Grubu Önerileri (Devam)
1.- CHP Grubunun, Manisa Milletvekili Mazlum Nurlu ve
arkadaşları tarafından, Manisa'daki askerî birliklerde yaşanan zehirlenme
vakalarının nedenleri ile Türk Silahlı Kuvvetlerinde yapılan yemek ihalelerinin
ve yemek şirketlerinin teknik ve hijyen şartlarının araştırılması amacıyla
30/5/2017 tarihinde Türkiye Büyük Millet Meclisi Başkanlığına verilmiş olan
Meclis araştırması önergesinin, Genel Kurulun 12 Haziran 2017 Pazartesi günkü
birleşiminde sunuşlarda okunmasına ve ön görüşmelerinin aynı tarihli
birleşiminde yapılmasına ilişkin önerisi (Devam)
BAŞKAN – Evet,
önerinin lehinde Müslüm Doğan, İzmir Milletvekili.
Buyurunuz Sayın
Doğan.
MÜSLÜM DOĞAN
(İzmir) – Sayın Başkan, değerli milletvekilleri; Manisa ve Diyarbakır’daki
askerlerin zehirlenmesine ilişkin Cumhuriyet Halk Partisinin vermiş olduğu
araştırma önergesinin lehinde konuşacağımı ve askerlerimize de acil şifa
dilediğimi belirtmek istiyorum.
Değerli
milletvekilleri, bugün çok önemli bir konu var. Parti Sözcümüz ve eski
Diyarbakır Büyükşehir Belediye Eş Başkanı ve şu anda Urfa Milletvekilimiz Osman
Baydemir hakkında bir fezleke düzenlendi. Bu fezlekenin konusu ne biliyor
musunuz arkadaşlar? Bir cemevinin tahsis edilmesi meselesi. Hiç konuyu
çarpıtmıyorum. Bakın, bir mülkiye müfettişi -tabii, kayyum atandıktan sonra-
görevlendiriliyor, mülkiye müfettişi o kadar bilgisiz, o kadar hukuk tanımaz
bir şekilde konuyu inceliyor ki… Arkadaşlar, yapılan bu işlem, biliyorsunuz,
GAP kapsamında, 388 sayılı Kanun Hükmünde Kararname’nin tamamen hukuki zeminine
oturmuş bir plana cemevinin işlenmesiyle ilgili bir husus. Büyükşehir
Belediyesi on yıllık bir tesis yapıyor, diyor ki: “Alevilerin ibadethanesi
cemevidir. Bunu 1/1000 ve 1/5000 ölçekli plana da işliyorum.” Meclis kararı
çıkartıyor ve bu iş ve işlemler de yine 388 sayılı Kanun Hükmünde Kararname
uyarınca GAP İdaresi tarafından tasdik ediliyor ve siz bunu gerekçe göstererek,
bir cümleyi gerekçe göstererek bir fezleke hazırlıyorsunuz. Savcı da bilgisiz.
Savcı 388 sayılı Kanun Hükmünde Kararname’nin ne olduğunu bilmiyor. İmar planı
uygulamalarını, tescile konu olan iş ve işlemlerin sırasını bile bilmiyor; tam
bir rezalet değerli milletvekilleri. Bu işlemden vazgeçmemiz lazım, bu durum bu
şekilde sürdürülemez. 
Şimdi, değerli
milletvekilleri, burada sürekli konuşuyoruz, çok önemli konuları konuşuyoruz.
Halil Bey burada, bakan yardımcısıydı, ben de orada şube müdürüydüm.
Arkadaşlar, İtfaiye Meydanı’ndaki caminin mülkiyet konusunu ben çözdüm, aynı
şekilde, aynı gerekçeleri yönetim kuruluna biz sunduk. Tescile konu olan bir
işlem vardı, Sosyal Güvenlik Kurumunun, Emekli Sandığının arsası, sit alanı
içerisinde olan bir kısım mülkiyet ilişkilerini, hepsini -Halil Bey çok iyi
biliyor- ben çözdüm, yönetim kuruluna da biz götürdük. Aynı ibareleri var Halil
Bey’in. O zaman Faruk Bey’in verdiği talimatla biz bunu yaptık. Şimdi, o zaman
Faruk Bey hakkında fezleke mi düzenlenecek? Cami bir ihtiyaçtır, orada bir
ihtiyaç hasıl olmuş ve cami yapılmış. Diyarbakır’da da bir cemevi ihtiyaçtır,
bu şekilde bir tahsis gerçekleşmiş. Bunu fezlekeye dönüştürürseniz siz iyi
niyetli değilsiniz demektir; bunu da burada tekrar belirtmek istiyorum. 
Şimdi, biraz
önce ifade ettiğim gibi, burada birçok konuları konuşuyoruz değerli
milletvekilleri. Ama, anlam buluyor mu, bulmuyor mu, ülkenin gündemi nedir,
nereye gidiyoruz inanın çok büyük kuşkularım var. 
Sizin de
bildiğiniz üzere, ülkemizin en sorunu olan Kürt sorunu tüm yönleriyle
konuşulmuş, tartışılmış ve müzakere sürecine kadar çıkarılmasına rağmen soruna
bakışta eskiyi aratmayacak söylev ve uygulamalara dönülmüş durumdadır. Kürt
sorunun çözümü her zaman sorunun içindedir. Sonuç üzerinden konunun
tartışılması meseleyi görmemek yada ipe un sermek anlamına gelmektedir. Diğer
birçok sorunda olduğu gibi sorunlarımızla yüzleşme, tartışma, kendimizi
eleştirme cesaretimizi yeniden gözden geçirmeliyiz değerli milletvekilleri.
Başörtüsündeki
gericiliği nasıl bertaraf edip başörtüsünü özgürleştirdikse Kürt ve Alevi
sorunu konusunda da yeni bir bakışı yakalamalıyız, bu konuda cesaretli
olmalıyız.
Aslında, bu
konuda çok umutlu olduğumu da ifade etmek istiyorum. Konuyla ilgili olarak
bazen geç kaldık diyoruz, bazen de yaşadığımız süreç gibi sorunu erteleme
yönünde kararlar alıyoruz. Sorunların üzerini başka sorunlarla örtme, gündemden
düşürme taktiği artık bitmiştir. Konuya bu şekilde yaklaşmak aslında ülkemize
yapılmış en büyük haksızlıktır, ne yapsak da sorun ortadadır.
İç hukukumuzla
birlikte yaşam kültürümüzle, aidiyetlerimizle elde ettiğimiz değerler aslında
sorunun çözümü için de önümüze bir fırsat koyuyor. Birlikte yaşamanın ortaya
koyduğu değerler birikimini bir fırsata dönüştürmenin tam zamanı. 
Değerli
milletvekilleri, demokratik bir ulus olacaksak, ki bu konuda tüm halklar bir
ulus olmanın ruhsal şekillenme anlamında sürecini yaşamıştır. Herkes, halklar
burada kendisini bir ulus olarak tanımlamaktadır. Aslında bu da büyük bir
fırsattır.
Yıllarca
Alevilerin inanç ve öğretileri yok sayıldı ama inanç ve öğreti kendini sürekli
olarak yeniledi. Özgün hâlini kentlerde koruma refleksi geliştirerek cemevi
kavramını geliştirdi. Cemevleri öyle eski, tarihî bir kavram da değildir
değerli milletvekilleri. Kırsal alanda yani köylerdeki kapalı ekonomik yapıdan
kente göçle birlikte kapitalizmin olanaklarından yararlanarak, inançlarını
ileri bir sürece aktarma konusunda da önemli deneyimlere sahip oldular.
Kürtler için de
sorun böyledir. Ana dillerinin gelişmesiyle demokratik toplumsal
örgütlülüklerini çok önemli bir seviyeye ulaştırdılar. Demokratik ulus gibi
halkların bir ulus olma pradigmasını, ortak vatan ve demokratik cumhuriyetin
halklar için yaşamsal anlam içerdiği bilincine ulaştırdılar. Kadın özgürlüğü ve
özgürlükçü laik toplumsal düzen talep etme düzeyleri de ayrıca çok önemlidir.
En önemlisi de birlikte yaşam kültürüne ulaşmalarıdır. Cumhuriyetin bir birikim
olduğunu ama demokratikleşmesinin yaşamsal olduğunu ortak vatan paradigmasıyla
birleştirdiler. Resmî ideolojiyle yanlış konumlanma maalesef sorunların
artmasına neden olmuştur. Resmî ideolojiyle ortadaki bu yanlış konumlanma
maalesef sorunların bu düzeye gelmesine de neden olmuştur. Böylelikle
tartışılması gereken sorunları tartışamaz hâle geldik ama tartışamadığımız her
konu karşımıza çıktı büyüyerek. Bugün siyasetin gayesi sorundan çözüm çıkarmak
olmalıdır. Siyasetin ve siyasetçinin bu alandaki duruşu çözüm üretmesi yönünde
olmalıdır. Soruna yaslanıp korkular üreterek ondan yararlanma şeklinde bu topluma
bu şekilde bir zarar verilecektir elbette. “Aslında ülkemiz sorunların
varlığına göz yumanların, sorunlardan beslenenlerin ihanetine uğradı.” dersek
doğru söylemiş oluruz herhâlde. Bu konuda, toplumun örgütlü tüm kesimlerinin
vebali söz konusudur. Bu konularda o kadar ilginç süreçler yaşandı ki gün geldi
tarihî gerçekleri, sosyolojik süreçleri reddettik. Bu durum da sorunu çözme
becerimizin ve irademizin zayıflamasına neden olmuştur. Elbette çok yol da
katetmiş durumdayız. En önemli idrak kazancımız da Kürt-Türk, aydın-halk,
siyaset-asker gibi tanımlamaların birer ayrışma unsuru olmadığı, bir toplumsal
bütünün parçası olduğu hususudur. Bu da son derece önemli bir süreçtir. 
Bu sorunların
çözülmemesinin nedenleri artık ortaya çıkarılmalıdır. Bu sorunlarımızın
çözümsüzlüğe ötelenmesinin en büyük nedeni aslında oligarşik bir bürokratik
yapının devletin bünyesini sarmasıdır. Artık toplumumuzun tüm kesimlerinde Kürt
sorununun hepimizin ortak sorunu olduğu, bu sorunun ciddi anlamda, tartışmanın
ötesinde, çözülmesi gerektiği bilinci ve zemini artık çok sağlamdır. 
Türkiye'de yani
ortak vatanımızda eşit koşullarda eşit yurttaş olarak yaşamak isteyen
insanların sorununu çözmek zorundayız. Barış içerisinde, demokratik siyasetin
egemenliğiyle bu sorun çözülebilir. Başka bir şey düşünmek bu ülkeye yapılacak
en büyük kötülüktür. Sonuç üzerinden gitmek, sorunu çözüme dönüştürmek siyaset
kurumlarının temel görevi olmalıdır. Hâlâ yüzleşemediğimiz onlarca sorun var.
Belki de konuyu yeni tartışıyor olmamızdan kaynaklı gecikmeler de olabilir
ancak cesaretli, kararlı bir demokratik siyasetle, sorunlarla yüzleşerek çok
olumlu süreçleri de yaşayabiliriz.
Değerli
milletvekilleri “Kürt sorununun çözümü için bizim siyasal aktörlere ihtiyacımız
var.” deniyorsa bu aktör sonuç üzerinden gidilerek bulunabilir. Partimiz
Halkların Demokratik Partisinin başta eş genel başkanları, milletvekilleri,
belediye başkanları, parti kadroları tutuklanmak vasıtasıyla sürece katılması
engellenmiştir yani aktörlerin yerine figüranlar aranmaktadır. Bu yöntem
çözümsüzlüğü getirir. Bu olumsuz iklimden kurtulmalıyız. Gözyaşları dinmelidir.
Ülkemizde akan her damla kanın artık kaldırılamayacak boyuta ulaştığı kesin bir
husustur. Hükûmetin soruna yaklaşımı, çözümsüzlüğü dayatması nedeniyle
halklarımız arasındaki kadim sağlam bağlar uluslararası güçler tarafından
zayıflatılmak istenmektedir. Bu konu da son derece önemlidir ve dikkate almanız
gereken bir husustur.
Geleceğin
Türkiye'sini inşa etmek Kürt sorununun çözümüne bağlıdır. Bugün halklar ve
inançlar demokratik bir Türkiye'ye özlem duymaktadırlar. Çağdaş, modern ve
demokratik bir ülke yaratılmak isteniyorsa bir yol temizliğine de ihtiyaç
vardır. Hiçbir inancın ve düşüncenin engellenmediği siyasi bir atmosfer
yaratmak zorundayız. Alevilerin neden iç hukukla sorunları çözülmüyor?
Uluslararası hukukun neden gereği yerine getirilmiyor? Bu direnç niyedir?
Cemevlerinin ibadethane olarak hukukumuzda yer bulmasının kime ne zararı var?
Neden din dersleri hâlâ zorunlu okutulmaktadır? Ana dilde neden eğitim engellenmekte
ve kabul görmemektedir? Bu soruları saatlerce dinleyeceğiniz şekilde
çoğaltabiliriz.
Kısaca,
yaşadığımız son süreç itibarıyla yeni tekçilik, yeni Osmanlıcılık
dayatılmaktadır…
(Mikrofon
otomatik cihaz tarafından kapatıldı)
BAŞKAN –
Tamamlayınız Sayın Doğan.
MÜSLÜM DOĞAN
(Devamla) - …yeni asimilasyon araçları sürece dâhil edilmektedir. Meselelere
pragmatik ve faydacı yaklaşan AK PARTİ sorunların çözümünden yana
görünmemektedir. Alevi çalıştayları düzenlemenin anlamı ne idi? Aleviler ne
istiyor, sorun nereden kaynaklanıyor? Sorunlar tespit edildi. “Tek inanç
sistemi temelli devlet anlayışı” diye -özetle- tespitler yapıldı. Kürt sorunu
için de durum böyledir. Ülkemizde farklı etnik yapıda ve inançtan insanlar
yaşamaktadır. Bu çoğulculuğu demokratik bir toplum yaratma çabasıyla
birleştirmek zorundayız. Çoğulcu demokratik bir toplum düzeni inşa edilmek
zorundadır. Bunun için bir yeni anayasa yapmalıyız. Anayasa bu ülkenin çok
dilli ve inançlı yapısını esas almalıdır. Cumhuriyet çok önemli bir birikimdir
ancak demokratikleştirilemediğinden yorgun düşmüştür, hızlıca demokratikleşmesi
durumunda dinamik bir yapıya kavuşacaktır. Halkların ortak birikimi olan
cumhuriyetin tekçi tercihleri artık modern dünyada kabul görmemektedir.
Sorunları gizlemeyi, çözümde isteksizliği doğru yaptığımız işler olarak kabul
edemeyiz.
Hepinizi
saygıyla selamlıyorum. (HDP sıralarından alkışlar)
BAŞKAN –
Teşekkür ederim Sayın Doğan.
Önerinin
aleyhinde Antalya Milletvekili Ahmet Selim Yurdakul. (MHP sıralarından
alkışlar)
Buyurunuz Sayın
Yurdakul. 
AHMET SELİM
YURDAKUL (Antalya) – Sayın Başkan, değerli milletvekilleri, saygıdeğer
vatandaşlarım; Peygamber ocağı askerî kışlalarımızdaki zehirlenmeler hakkında
Milliyetçi Hareket Partisi adına konuşmak üzere söz almış bulunmaktayım.
Öncelikle, mübarek ramazan ayının ülkemizin birlik ve beraberliğini
güçlendirmesini Yüce Allah’tan niyaz ederim. 
Muhterem
vatandaşlar, ellerine kına yakarak ve tükenmez bir vatan sevgisiyle Peygamber
ocağına gönderdiğimiz evlatların beslenmesi, giyimi ve her türlü teçhizatla
donatılması ülke olarak önceliğimiz olmalıdır. Bizler düşmanlarla çevrili bir
coğrafyanın içindeyiz. Bir gün bile yılgınlığa kapılmadan, bir gün bile
bıkmadan ülkemizi ve mensubu olduğumuz büyük Türk milletini korumak için daima
hazır olmak zorundayız. Ordumuz coğrafyanın en güçlüsü, askerimiz ayak bastığı
her yerde muzaffer olmalıdır. Ancak bunun kolay olmadığını hepimiz biliyoruz.
Bizi her fırsatta köşeye sıkıştırmak isteyen görünür ve gizli düşmanlar, başta
ordumuz olmak üzere, kuyumuzu kazmak istiyorlar. Askerimize karşı kullanılan
silahlara baktığımızda dünyanın her yerinden izler görüyoruz. Hâl böyleyken
askerimizin ve polisimizin moralini en üst seviyede tutmak zorunluluğumuz her
zaman vardır. 
Türk
toplumunda her zaman ordu-millet anlayışı görülmüştür. Askerlik ayrıcalıklı bir
meslek sayılmamış, eli silah tutan, kadın-erkek herkes asker sayılmıştır.
Günümüzde de 20 yaşına gelen her erkek askerlik görevini ifa etmek için seve
seve askere gitmektedir. Anne ve babalar, evlatlarını büyük bir gururla asker
ocağına teslim etmektedir. Devletimizin güvenliğini teslim ettiğimiz
askerlerimiz de devletimize emanettir. 
23
Mayıs 2017 tarihinde Manisa 1. Piyade Er Eğitim Tugayında akşam yemeğinden
sonra 1.500’den fazla asker tedavi altına alınmış, maalesef er Hüsnü Özel
yaşamını yitirmiştir. 27 Mayıs 2017 tarihinde Manisa Kırkağaç 6. Jandarma
Komando Eğitim Alayında akşam yemeğinden sonra 400 asker rahatsızlanırken, 150
asker hastanelerde tedavi altına alınmıştır. Bundan sonra, 11 Haziran 2017
tarihinde ise Diyarbakır’da 7. Kolordu Komutanlığında ve buraya bağlı Bakım
Merkez Komutanlığında akşam yemeğini yedikten sonra zehirlenme belirtileri
gösteren 25 asker ambulanslarla Diyarbakır’daki hastanelere kaldırılmıştır.
Gıda zehirlenmesi şüphesi bulunan askerlere hemen acil tedavi uygulanarak
yemeklerden, incelenmek üzere, numuneler alınmıştır ve olayla ilgili
incelemeler detaylı olarak sürdürülmektedir.
Manisa’daki
zehirlenme olaylarıyla ilgili olarak yetkililer tarafından tatmin edici bir
açıklama henüz yapılmamıştır. Hatta askerlerin zehirlenmelerinin
“Psikolojiktir.”, “Midelerini üşütmüşler.”, “Sudan değil bir bakteriden
olabilir.” gibi söylemlerle olayın basitleştirilmeye çalışıldığı iddia
edilmektedir. 
23 Mayıs 2017
tarihinde Manisa 1. Piyade Eğitim Tugay Komutanlığında 1.500 askerimiz
zehirlenirken 1 askerimiz şehit olmuştur. Buranın yemek ihalesi 7 Şubat 2015
tarihinde yapılmış ve daha önce adı ihale yolsuzluğuna karışan şirket, üç
yıllığına, 32 milyon lira bedelle açılan ihaleyi 28 milyon liraya almıştır.
Burada zehirlenen askerlerin salı günü öğle yemeğinde yedikleri hindiden
zehirlendikleri iddia edilmektedir. Akşamüstü bulantı, kusma, karın ağrısı
şikâyetleriyle birlikte birçok asker ambulansla hastanelere kaldırılmıştır.
Hastaneye sevk edilen ilk askerlerin durumlarının adli vaka olarak
bildirilmemesi yönünde bir talimat geldiği de iddia edilmektedir. 
Manisa’da ve
Diyarbakır’da yaşanan bu zehirlenmelerle ilgili kamuoyunu tatmin edici bir
açıklamanın yapılmamış olması… Manisa’daki yemek firmasıyla ilgili iddiaların,
Türk Silahlı Kuvvetlerinde yapılan yemek ihalelerinin ve yemek şirketlerinin
teknik ve hijyen şartlarının tabii ki araştırılması gerekmektedir. 
Evet, sanayi ve
ticaret önemli ancak askerî ve güvenlik güçleri yeterli olmayan bir ülkenin bu coğrafyada
ne ticaret yapması ne global boyutta büyük bir inşaat şirketine sahip olması
mümkün değildir. Bugün, şartları ve teçhizatları yeterli olmayan güvenlik
güçleriniz varsa emin olun size, değil yabancı bir ülkede üs kurmak, su bile
sattırmazlar. İkmal, ülkelerin askerî varlıkları için en hayati kelimedir.
Savaşları ne kazandırır biliyor musunuz? Savaşları Patriot füzeleri
kazandırmaz. Savaşları nükleer güçle çalışan uçak gemileri de kazandırmaz.
Satıhtan satıha, satıhtan havaya, havadan havaya, havadan yere mühimmatlar,
sahra topları, hafif havanlar, gizli iletişim protokolleri, dijital
gardiyanlar, 100 bin atışa mukavemetli namlular, sürtünmeyi azaltan kaplamalar,
termal kameralara yakalanmayan kumaşlar, evet, arkadaşlar, bunların hiçbirisi
size savaşı kazandırmaz. Bir savaşı ne kazandırır biliyor musunuz? Sadece
-basit de olsa, size belki öyle gelebilir ama- sıcak bir çorba. Evet, yalnızca
sıcak bir çorbayla savaşı kazanabilirsiniz. Cephedeki avcı çukurundaki bir
eriniz akşam yemeğinde sıcak ve temiz bir çorba içebiliyorsa, kahvaltıda sıcak
ve tavşankanı bir çay içebiliyorsa o askerle her türlü savaşı kazanabilirsiniz.
Özellikle Türk milletinin bir askeri, bir evladıysa hiç tereddüt etmenize gerek
yoktur. 
Bu nedenle bu
olayların bir daha tekrarlanmaması için biz Milliyetçi Hareket Partisi olarak
şu önerilerde bulunuyoruz: İlk olarak gıda ham maddeleri kalitesi öncelikle
kaynağında kontrol edilmelidir. 
İkinci olarak
yemek hâline getirildikleri alanlarda hijyen şartları kesinlikle
oluşturulmalıdır. 
Üçüncü olarak,
nihai, yemekler dağıtılmadan önce daimi olarak uzman kişiler tarafından kontrol
edilmelidir. 
Dördüncüsü ise
-en büyük eksikliğimiz ve işsizliğin de olduğu bu ülkemizde- gıda mühendisleri
her aşamada bu süreçte kesinlikle yer almalıdır, hem askeriyede hem de askerî
olmayan yerlerde. Mezun olan ve işsiz olan gıda mühendislerimizin bu alanlarda
detaylı olarak görevlerinin başına geçmesi için her türlü tedbiri almamız
gerekmektedir. 
Beşinci olarak
ise olası uygunsuzluklar ne şartta olursa olsun bertaraf edilmelidir ve bu
sırada maliyet veya kayıplar kesinlikle göz ardı edilmelidir. 
Biz Milliyetçi
Hareket Partisi olarak bu önergeye olumlu oy vereceğiz. 
Hepinizi sevgi
ve saygılarımla selamlıyorum. (MHP sıralarından alkışlar)
BAŞKAN –
Teşekkür ederim Sayın Yurdakul.
III.- YOKLAMA
(CHP
sıralarından bir grup milletvekili ayağa kalktı) 
ÖZGÜR ÖZEL
(Manisa) – Yoklama talep ediyoruz. 
BAŞKAN – Öneriyi
oylarınıza sunacağım ancak oylamadan önce bir yoklama talebi vardır. O nedenle
yoklama işlemini gerçekleştireceğim.
MEHMET MUŞ
(İstanbul) – Sayın Başkan, 20 kişi ayakta değil, usule uygun değil. 
BAŞKAN – Yoklama
talebinde bulunan sayın milletvekillerinin mevcudiyetini ismen tespit edeceğim.
MEHMET MUŞ
(İstanbul) – Sayın Başkan, 20 kişi kalkmaları gerekiyor. 
BAŞKAN – Sayın
Özel, Sayın Gaytancıoğlu, Sayın Bektaşoğlu, Sayın Gürer, Sayın Arık, Sayın
Akaydın, Sayın Karabıyık, Sayın Yüceer, Sayın Adıgüzel, Sayın Sarıbal, Sayın
Yarkadaş, Sayın Karadeniz, Sayın Tümer, Sayın Çamak, Sayın Atıcı, Sayın Çam,
Sayın Tamaylıgil, Sayın Purçu, Sayın Kuşoğlu, Sayın Tekin. 
Evet, yoklama
için iki dakika süre vereceğim.
Yoklama işlemini
başlatıyorum.
(Elektronik
cihazla yoklama yapıldı) 
BAŞKAN –
Toplantı yeter sayısı yoktur. 
Birleşime on
dakika ara veriyorum. 
Kapanma Saati: 16.16
İKİNCİ OTURUM
Açılma Saati: 16.27
BAŞKAN: Başkan Vekili Mehmet Akif HAMZAÇEBİ
KÂTİP ÜYELER: Fehmi KÜPÇÜ (Bolu), Mehmet Necmettin AHRAZOĞLU (Hatay)
-----0-----
BAŞKAN – Sayın
milletvekilleri, Türkiye Büyük Millet Meclisinin 104’üncü Birleşiminin İkinci
Oturumunu açıyorum.
III.- YOKLAMA
BAŞKAN –
Cumhuriyet Halk Partisi Grubu önerisinin oylamasından önce istem üzerine
yapılan yoklamada toplantı yeter sayısı bulunamamıştı.
Şimdi yoklama
işlemini tekrarlayacağım.
Yoklama için iki
dakika süre veriyorum.
(Elektronik
cihazla yoklama yapıldı)
BAŞKAN –
Toplantı yeter sayısı vardır. 
IX.- ÖNERİLER (Devam)
A) Siyasi Parti Grubu Önerileri (Devam)
1.- CHP Grubunun, Manisa Milletvekili Mazlum Nurlu ve
arkadaşları tarafından, Manisa'daki askerî birliklerde yaşanan zehirlenme
vakalarının nedenleri ile Türk Silahlı Kuvvetlerinde yapılan yemek ihalelerinin
ve yemek şirketlerinin teknik ve hijyen şartlarının araştırılması amacıyla
30/5/2017 tarihinde Türkiye Büyük Millet Meclisi Başkanlığına verilmiş olan
Meclis araştırması önergesinin, Genel Kurulun 12 Haziran 2017 Pazartesi günkü
birleşiminde sunuşlarda okunmasına ve ön görüşmelerinin aynı tarihli
birleşiminde yapılmasına ilişkin önerisi (Devam)
BAŞKAN –
Cumhuriyet Halk Partisi Grubu önerisini oylarınıza sunuyorum: Kabul edenler…
Kabul etmeyenler… Öneri kabul edilmemiştir. 
Alınan karar
gereğince, gündemin “Özel Gündemde Yer Alacak İşler” kısmına geçiyoruz. 
Bu kısımda yer
alan, Edirne Milletvekili Okan Gaytancıoğlu ve 22 milletvekilinin Tarım Kredi
Kooperatiflerinin zarara uğramasında sorumluluğu bulunduğu ve bu nedenle
çiftçileri mağdur ettiği iddiasıyla Gıda, Tarım ve Hayvancılık Bakanı Faruk
Çelik hakkındaki (11/16) esas numaralı Gensoru Önergesi’nin gündeme alınıp
alınmayacağı hususundaki görüşmelere başlıyoruz. 
X.- GENSORU
A) Ön Görüşmeler
1.- Edirne Milletvekili Okan Gaytancıoğlu ve 22
milletvekilinin, Tarım Kredi Kooperatiflerinin zarara uğramasında sorumluluğu
bulunduğu ve bu nedenle çitçileri mağdur ettiği iddiasıyla Gıda, Tarım ve
Hayvancılık Bakanı Faruk Çelik hakkında gensoru açılmasına ilişkin önergesi
(11/16) 
BAŞKAN –
Hükûmet? Yerinde. 
Sayın
milletvekilleri, ben Hükûmeti beklemek zorunda değilim. Hükûmeti uyarıyorum.
Lütfen, Sayın Bakan, zamanında yerinizi alınız. 
Önerge
daha önce bastırılıp dağıtıldı ve Genel Kurulun 6/6/2017 tarihli 101’inci
Birleşiminde okunduğu için tekrar okutmuyorum. 
Sayın
milletvekilleri, Anayasa’nın 99’uncu maddesine göre bu görüşmede önerge
sahiplerinden bir üyeye, siyasi parti grupları adına birer milletvekiline ve
Bakanlar Kurulu adına Başbakan veya bir bakana söz verilecektir. Konuşma
süreleri önerge sahibi için on dakika, gruplar ve Hükûmet için yirmişer
dakikadır. 
Şimdi, söz alan sayın üyelerin isimlerini okuyorum:
Önerge sahipleri adına Orhan Sarıbal, Bursa Milletvekili; gruplar adına,
Milliyetçi Hareket Partisi Grubu adına Mevlüt Karakaya, Adana Milletvekili;
Halkların Demokratik Partisi Grubu adına Garo Paylan, İstanbul Milletvekili;
Cumhuriyet Halk Partisi Grubu adına Okan Gaytancıoğlu, Edirne Milletvekili;
Adalet ve Kalkınma Partisi Grubu adına Ayhan Gider, Çanakkale Milletvekili;
Hükûmet adına Faruk Çelik, Gıda Tarım ve Hayvancılık Bakanı. 
İlk söz sahibi olarak önerge sahipleri adına Orhan
Sarıbal, Bursa Milletvekili. 
Buyurunuz Sayın Sarıbal. (CHP sıralarından alkışlar)
ORHAN SARIBAL (Bursa) – Teşekkür ederim Sayın Başkan. 
Değerli milletvekilleri, öncelikle, Tunceli’de Tunceli
Milletvekili Ali Bey’in arabasının zorla aranması ve eşine yapılan yanlış
davranışı buradan kınadığımı söylemek isterim. (HDP sıralarından alkışlar)
Yine, bir cemevi, Diyarbakır cemevi gerekçesiyle
Diyarbakırlı olan ama Urfa Milletvekili Osman Baydemir hakkında açılan
soruşturmayı da buradan yine açık bir şekilde kınamak gerekiyor ve AKP ve saray
rejiminin nasıl da faşizanca uygulamaları hayata geçirdiğini bir kez daha
görmek gerekiyor. 
Evet,
değerli milletvekilleri… Sayın Bakan, buradasınız. Tarım bitiyor, haberiniz var
mı Sayın Bakan? 1980, 45 milyon nüfus var bu ülkede, 80 milyon hayvan
varlığımız var; sene 2016, 80 milyon nüfusumuz var, ne yazık ki karşılığında 56
milyon hayvan varlığımız var. Yine, Sayın Bakan, 2002’de 26 milyon hektar tarım
alanımız var, 2016 sonu itibarıyla 23,6 milyon hektar tarım alanımız var, 2,8
milyon hektar tarım alanı kaybolmuştur. Toprak Koruma ve Arazi Kullanımı Kanunu
diye bir kanun çıkardınız, onun yanına da bir Toprak Koruma Kurulu koydunuz. O
kurul sizin getirdiğiniz tarihten bugüne kadar 8 milyon 660 bin dekar araziyi
tarım amacından çıkardı, yollara, kentlere, sanayiye, oraya buraya peşkeş
çekti. Neden 8 milyon 660 bin dekar arazi önemli biliyor musunuz? Bugün tam da
zeytinlik alanlarımızın karşılığı gelmektedir. Yani siz on yılda Türkiye'deki
bütün zeytin alanları kadar bir alanı koruma kurulunuz gerekçesiyle yok
ettiniz. 
Buradan şöyle
bir ironi yapalım: Hangi programınızın, hangi projenizin önüne “millî”
koyarsanız o projeyi veya o programı millîsizleştiriyorsunuz, hangi kurumunuzun
adına “koruma kurulu” adını koyuyorsanız o alanı korumuyorsunuz. Tam da bu
noktadan, Zeytin Sahaları Koruma Kurulunun bu işi yapmayacağını yeri gelmişken
bir kez daha açık bir şekilde paylaşmak isterim.
Yine, 2003
yılında yani Adalet ve Kalkınma Partisi iktidara geldiğinde tarımsal alanda
yüzde 35 istihdam vardı. Geldiğimiz noktada ne yazık ki bu yüzde 19’a inmiş
durumda. Yani 2,5 milyon çiftçi tarımdan uzaklaştı. Soru şu Sayın Bakan: Bu
insanlar kentlerde bir eli yağda bir eli balda TOKİ’nin yaptığı birinci sınıf
evlerde mi yaşıyorlar, yoksa yoksulluğa, açlığa terk mi edildi? Esrar, eroin
sarmalında mı bu çocuklar? Hiç bunun hesabını yapıp şöyle bir bakma gereği
duydunuz mu?
Yine, siz 2003
yılında iktidara geldiğinizde tarımın gayrisafi millî hasıla içerisindeki payı
yüzde 10’du. On dört yıllık iktidarınız sonunda, geldiğimiz noktada gayrisafi
millî hasıla içindeki payınız yüzde 6’ya düşmüş durumda. 
Yine, aynı
şekilde, geldiğinizden bugüne kadar çiftçinin ürünleri yaklaşık olarak 4 kat
değer kazanırken çiftçinin borcu tam 14 kat arttı yani 80 milyar TL. Tam
buradan sizin yine kendinizin çıkarıp ama yine kendinizin uymadığı o yasayı gündeme
getirelim. Dediniz ki 2007 yılında: “Gayrisafi millî hasılanın yüzde 1’inin
altında olmamak üzere tarıma destek vereceğiz.” Geldiğimiz noktada “Toplam 90
milyar verdik." diyorsunuz oysa daha 68 milyar TL çiftçiye borcunuz var.
Sayın Bakan, çiftçiye olan borcunuzu ödemeyi düşünüyor musunuz? Tam da toplam
80 milyar TL çiftçinin borcu varken eğer 68 milyar TL’yi çiftçiye öderseniz
çiftçinin ana borcunun çok büyük bir kısmını bu şekilde gidereceğimizi
bilmenizde yarar var.
Yine, Başbakan
dedi ki: “Deponuzun yarısı benden yarısı sizden.” Yani mazota yüzde 50 destek
vereceğiz dediniz aynı şeker pancarında yaptığınız gibi. Merak ediyoruz.
Bütçeden 720 milyon TL ayırmışsınız. Çiftçinin kullandığı mazotu yüzde 50
desteklediğinizde tam 9 milyar gibi para ödemeniz gerekiyor. Biz mi hesap
bilmiyoruz yoksa siz mi halka yalan söylediniz bunu bir açarsanız gerçekten
sevineceğiz.
Yine, çok açık
bir şekilde şunu paylaşmakta yarar var: Bitkisel üretimde tamamen bizi dışa
bağımlı hâle getirdiniz. AKP ve saray rejimi ne yazık ki bu ülke topraklarında
780 bin kilometrekarelik alanda ilkbaharı, sonbaharı, kışı olan, dört mevsimi
olan 26 milyon hektar tarım alanının 23,6 milyon hektara düştüğü bu topraklarda
bizi dışarıya bağımlı bir ülke hâline getirdi. Kısa bir örnek: 2002 yılından
bugüne kadar 11 milyar dolar tarımsal ham madde ihracatı yapmışız. Karşılığında
ne yapmışız? 66 milyar dolar tarımsal ham madde ithalatı yapmışız. Gıda
maddelerini de içine koyduğumuzda toplam 171 milyar dolar tarımsal ithalatımız
söz konusu. 171 milyar dolar. AKP yapar, öbürleri bakar! Alın bunu yazın bir
kenara.
Değerli
milletvekilleri, bu topraklarda üretmeyip, bu topraklarda ithalatı
öngörüyorsanız… Bakın bu ülkede ve dünyada küresel ısınma var, her gün değişik
bir yerde iklim sorunuyla karşı karşıyayız. Bazen paranız da olsa
alamayabilirsiniz. Bu konuda, lütfen, bir kez daha düşünün ve duyarlı olmaya
çalışın. 
Saraylara…
Dün gece saray rejimi sarayda verdiği iftarı medyada paylaşıyor. Aynı saatlerde
pazarlarda çöp toplayan kadınlarımızı da görüyoruz. Gıda maddesi topluyor
pazarlardan sonra. Böyle bir gerçeklik üzerinde yaşıyoruz. Gıda, yeni dünya
düzeninin en önemli stratejik sektörlerinden bir tanesidir. Su, enerji ve gıda
egemenliktir. Eğer siz toplumunuzu gıda egemenliği ve gıda güvencesi üzerinden
sağlıklı bir yere getirebilirseniz varlığınızı sürdürebilirsiniz;
getiremezseniz, aynen petrolde olduğu gibi gıda da bağımlı ülke hâline geldiniz
ve gelmeye devam edeceğiz. 
Yine
hayvancılığı konuşalım kısaca ama bu arada tabii birkaç tane net örnek vereyim
Sayın Bakan, iyi anlaşılsın. Zaman da çok hızlı geçiyor. Bu hammadde açısından
yaptığımız ithalatı şöyle paylaşalım: 62 milyon 831 bin ton tahıl almışız Sayın
Bakan, 62 milyon. Yine, yağlı tohumlar 61 milyon 881 bin ton. Sayın Bakan,
bunları elbette biliyorsunuz, farkındasınız. Mesela iki örnek: Ayçiçeği yağı 6
milyon 25 bin ton. Küspe ve palmiye yağı 6 milyon 567 bin ton almışız Sayın
Bakan. Biz ne yapıyoruz? Zeytinlikleri söküyoruz. 
(Hatip
tarafından fotoğraflar gösterildi)
Bakın
arkadaşlar, bakın, şu bizim koruyamadığımız, giden adalarımızdan Girit’te
saklanan zeytin ağacı. Yaşını bilen var mı? Yok. İki bin yıllık bir fabrika
gösterebilir misiniz değerli milletvekilleri? Bin yıllık, beş yüz yıllık, iki
yüz yıllık, söyleyebilir misiniz? Söyleyemezsiniz. İşte iki bin yıldan belki de
daha yaşlı bir fabrika, zeytin fabrikası bu. Yine bu da sizin iktidarınız
dönemindeki zeytin talanı. Zeytin talanı. Bursa’dan bir örnek, buyurun. Bu da
İstanbul, 1977, 2009. 2016 yok. 
Evet, zaman
kalmadı.
Sayın Bakan, tarım
kredi meselesi üzerinden bakalım. Tarım kredi bu ülkede çiftçinin girdilerini
kolaylaştırmak için kurulmuştur, kolaylaştırmak için. Ne yazık ki tarım kredi
sizin şimdi yağmaladığınız, peşkeş çektiğiniz bir yer hâline geldi. İçinde FETÖ
öyküsünden tutun da hırsızlığa kadar, zimmetten tutun da adam kayırmacılığa
kadar her türlü şey var. 
Sadece iki örnek
söylemek isterim. Bir avukat çalışıyor tarım kredi kooperatiflerinde. Bu avukat
yanına 2 avukat daha alıyor. Yanına 2 avukat alınca bu avukatı bugüne kadar
tarım kredide hiç olmayan şekilde bir yönetmelik değişikliğiyle tarım kredi
müdür yardımcısı yapıyorsunuz. Müdür yardımcısı yaptıktan sonra diğer 2 avukatı
FETÖ’den içeri alıyorsunuz. Nedense onun getirdiği bütün avukatlar FETÖ’den
içerde ama bu avukat şu anda müdür yardımcısı olarak yaşamını sürdürüyor.
Bursa Yenişehir
Selimiye köyü. Bir personel 3 milyon TL yani eski parayla 3 trilyon çarpıyor.
Bundan kimsenin haberi yok. Kimse bu işin farkında değil.
Yine, değerli
milletvekilleri, tarım kredi gübre fabrikası açıyor, ilaç fabrikası açıyor ama
ne yazık ki çiftçiye hiçbir mal ucuz verilmiyor, hiçbir mal ucuz verilmiyor.
(Mikrofon
otomatik cihaz tarafından kapatıldı) 
ORHAN SARIBAL
(Devamla) – Oysa tarım kredinin görevi çiftçiye ucuz kaynak sağlamaktır.
Kısaca, tarımın
hiçbir tarafını yönetemediğiniz gibi tarım krediyi de yönetemiyorsunuz. Tarım
kredi, bu ülkenin artık AKP ve saray rejimi tarafından soyguna çevrilmiş,
köylünün ne yazık ki ümüğüne kadar sıkıldığı, borçlarının diz boyu olduğu,
sömürü aracı olarak kullanılan bir kurumu hâline gelmiştir.
Saygılar
sunuyorum. (CHP sıralarından alkışlar) 
BAŞKAN –
Teşekkür ederim Sayın Sarıbal.
Milliyetçi
Hareket Partisi Grubu adına Mevlüt Karakaya, Adana Milletvekili.
Buyurunuz Sayın
Karakaya. (MHP sıralarından alkışlar) 
MHP GRUBU ADINA
MEVLÜT KARAKAYA (Adana) – Sayın Başkan, değerli milletvekilleri; Gıda, Tarım ve
Hayvancılık Bakanı Sayın Faruk Çelik hakkında verilen gensoru üzerine
Milliyetçi Hareket Partisi Grubu adına söz almış bulunuyorum, yüce heyetinizi
saygılarımla selamlıyorum. 
Değerli
milletvekilleri, tarım sadece ülkemiz için değil, en gelişmişinden en geri
kalmışına kadar tüm ülkeler için, stratejik olarak kabul edilen, birçok yönüyle
de diğer sektörlerden ayrılan nevi şahsına münhasır bir sektördür. Tarım
sektörünün nevi şahsına münhasır olması, onun sadece stratejik önemi veya
üretim, biçim ve süreçlerinin farklılığı değil, aynı zamanda tüm süreçlere ve
çevreye, tüm sektörlere sağladığı doğrudan ve dolaylı katkılarla alakalıdır. Bu
nedenle, tarımsal üretim veya faaliyetleri, salt gelir, maliyet, kâr
denkleminde veya ekonomik katma değer bağlamında ele alıp rekabetçi bir
anlayışla yaklaşmak çoğu zaman doğru değildir. Öyle olsaydı bugün sanayide ve
ileri teknoloji üretiminde başat olan başta ABD ve Avrupa Birliği ülkeleri
olmak üzere hiçbirinin tarıma destek vermemeleri gerekirdi. Oysa, bugün tarıma
en çok destek veren ülkeler en gelişmiş ülkelerdir. 
Tarımsal
faaliyetleri sadece gıda ile sınırlı tutmak elbette mümkün değildir, bununla
birlikte tarımı stratejik sektör yapan temel unsurun da gıda ve gıda güvenliği
olduğu açıktır. Global eğilim tarım, gıda sektörünün, artan nüfus, su
kaynaklarında beklenen daralma ve iklim değişikliğindeki olumsuzluklar
nedeniyle son derece kritik bir sürece doğru gittiği yönündedir. Birleşmiş
Milletler FAO’ya göre gıda güvenliği, tüm insanların tüm zamanlarda aktif ve
sağlıklı bir yaşam için gerekli besin ihtiyaçları ve gıda tercihlerini
sağlayacak yeterli, sağlıklı ve besleyici gıdaya fiziki ve ekonomik erişiminin
olması durumudur. Yani gıda güvenliği, arz, erişim ve istikrar bileşenleri
üzerinden değerlendirilir.
Evet, ülkemizde
bir gıda güvensizliği olduğunu söyleyemem ancak gıda güvenliğinin temel
bileşenlerini oluşturan üç alanın da sorunlu olduğunu ifade etmek zorundayım.
Dünya küresel gıda sistemini yeniden değerlendirmekte, yeniden gözden
geçirmekte. Eskiden gıda güvenliğini bir arz sorunu olarak gören küresel
yaklaşım bugün erişim sorununu öncelemektedir. Çünkü toplam arzın gıda
güvenliği için yeterli olduğu, bu arza erişimde dengesizliklerin olduğu
düşünülmektedir. Eskiden tarımsal verim ve üretim artışı öncelikli yaklaşımdı,
şimdi sürdürülebilir ve besin değeri yüksek tarım öncelik alıyor. Buradaki
maksat, tarımsal kaynakların israf edilmemesiyle alakalı olması. Küçük
üreticilik faydalı olarak görülürken şimdi “Duruma göre değişir.” deniliyor.
“Gıda sistemleri sağlıklıdır.” yaklaşımı geçerliyken şimdi giderek artan bir
risk altında olduğu değerlendiriliyor. Kendine yeterlilik faydalı bir yaklaşım
olarak görülürken şimdi açık, şeffaf, adil küresel ticaretin daha çok fayda
sağlayacağı öne çıkarılıyor.
Bütün bu
değerlendirmelerin ya da yeni düşünce ve yaklaşımların haklı ve farklı yanları
olabilir. Biz tarımsal faaliyeti elbette ülkemiz açısından sadece gıda
güvenliğiyle sınırlı tutacak değiliz ancak 2008 yılında yaşanan küçük çaplı
dünya gıda krizi etkisinin sonuçlarını market önlerinde oluşan ani pirinç
kuyruklarıyla gördüğümüzü de unutmamalıyız.
Değerli
milletvekilleri, gıda, tarımsal faaliyet ve üretimin bir çıktısı ve sonucudur.
Bu nedenledir ki gıdaya erişimi tarımsal üretim ve faaliyetlerden bağımsız
düşünemeyiz. Son yıllarda gıda fiyatlarında meydana gelen ani ve anormal
yükselişlerin temelinde, uygulanan yanlış ve yanlı tarım politikaları
yatmaktadır. 
AKP hükûmetleri
tarımı ihmal etmiştir. Tarımın kalkınma içindeki rolü başka yaklaşımlar lehine
terk edilmiştir. Toprağın buğday üreteni değil, rant üreteni makbul
görülmüştür. Uzunca dönem temel para politikası olarak uygulanan düşük
kur-yüksek reel faizle yerli üretim rekabete yenik hâle getirilmiştir. Birçok
tarımsal ürünün piyasa fiyatları üretim maliyetlerinin çok gerisine düşmüş,
bitkisel ve hayvansal üretim yapan üreticiler çok sayıda üründe satın alma gücü
kaybına maruz kalmışlardır. Bir örnek vermek gerekirse, 2002 yılında 1 litre
mazot için 2,5 kilogram buğday satmak yeterli iken Adalet ve Kalkınma Partisi
hükûmetleri döneminde bu rasyo 5-6 kilogram buğday aralığında değişmiştir. 
Bugün hasat
başlayalı on beş günü geçti. Adanalı, Mersinli, Antalyalı Türk çiftçisi hâlâ
müdahale alım fiyatlarının açıklanmasını beklemektedir. Milliyetçi Hareket
Partisi döneminde alım ve satış fiyatları en geç mayıs ayının ikinci
haftasında, daha biçer tarlaya girmeden açıklanırdı; fiyatlar belirlenirken
maliyet ve genel fiyat artışları dikkate alınır, bunun üzerine bir miktar da
üretici refah payı eklenirdi. Bugün 2002 girdi, mazot bazlı satın alma gücüne
gelmesi için, aynı pariteyi yakalaması için buğdayın kilogramının 1 lira 75
kuruş olması gerekir. Bugüne kadar sadece enflasyon oranında artış yapılmış
olsaydı dahi buğdayın kilogram fiyatının 1 lira 25 kuruşun altında olmaması
gerekirdi. Bugün piyasa fiyatlarına baktığımızda 90-95 kuruş, en fazlası 1 TL.
Buğday fiyatı üretim yapılacak seviyelerin gerisinde kaldı. “Artırın bunu.”
dediğimizde ekmek fiyatlarını gerekçe gösteriyorsunuz, “Tüketiciyi de düşünmek
lazım.” diyorsunuz. Ben de size bu konuda çok haklı olmadığınızı mevcut
şartlarda ifade etmek istiyorum çünkü ekmek fiyatlarıyla buğday arasındaki
ilişki son derece zayıf bir hâle gelmiştir.
Bakın, basit bir
hesapla bunu ifade etmek mümkündür. Bugün Ankara, İstanbul ve İzmir’de satılan
250 gram ekmeğin ortalama fiyatı 1 lira 25 kuruş civarında. 250 gram ekmek için
250 gram buğday gerekli. Buğdayın kilogramının 1 TL olduğunu dikkate alacak
olursak 250 gramlık 1 ekmekteki buğdayın payı 25 kuruştur. Bu, şu anlama da
geliyor: Buğday bedava olsa ekmek en ucuz 1 lira olabilir. Yani buğdayla ekmek
arasındaki ilişki buğday aleyhine ve sürekli ekmek fiyatları artacak diye
baskılanmış ve bundan da en büyük zararı buğday üreticisi, Türk çiftçisi
görmüştür. 
Değerli
milletvekilleri, bu ve benzeri örnekleri farklı yönleriyle, aşağı yukarı birçok
tarımsal ürünle ilgili yapmak mümkündür. Bunun için öncelikle ezberleri mutlaka
yıkmak gerekir. Tarımsal destekler eksik verilmiştir. Tarım Kanunu gereğince
gayrisafi yurt içi hasılanın yüzde 1’inden daha az olmaması gereken tarımsal
destekler Adalet ve Kalkınma Partisi hükûmetleri döneminde, maalesef, binde
6’yı geçmemiştir. Çoğu zaman eleştirilen Milliyetçi Hareket Partisi döneminde
bu oran binde 7’dir. Bugün tarımsal destekler konu olduğunda sürekli olarak mutlak
değerlerdeki artışlar söyleniyor ama gayrisafi yurt içi hasılaya oran anlamında
bir değerlendirme, maalesef, yapılmıyor. 
Değerli
milletvekilleri, 2017 yılı için çiftçiye verilmesi gereken destek miktarı 24
milyar TL olması gerekirken öngörülen tarımsal destek 12 milyar 838 milyon TL
düzeyindedir. Desteklerin bölgesel dağılımlarında da ciddi adaletsizlik ve
çarpıklıklar söz konusu olmuştur geçtiğimiz dönemlerde. Desteklerin hedefe
ulaşması da sorunlu olmuştur. Hatta bazı destekler üreticinin sonunu getirmiştir.
Bir örnek vermek gerekirse, faizsiz verilen hayvancılık kredileri, krediyi
kullanan tüm üreticileri iflas ettirmiştir. Bu, iktisat fakültelerinde
okutulması gereken ders niteliğindedir. Yani sıfır faizle kredi vereceksiniz ve
üretici bu krediyi ödeyemeyecek, iflas edecek. Zamanında ve yeteri kadar
verilmeyen destekler bir işe yaramamıştır. 
Yıllar öncesinde
Tarım Bakanlığının merdivenlerine kadar gelip sütünü döken süt üreticilerinin
feryadına kulak verilmemesinin sıkıntılarını bugün et ve canlı hayvan fiyatları
üzerinden hep birlikte yaşıyoruz. Süt ineklerinin kasaba gidişini et üretiminin
artışı olarak basına sunan tarım bakanlarımız oldu. Bugün tüm bunların
sıkıntısını hep birlikte çekiyoruz. Süt ineklerinin kasaba gitmesiyle analar
yok oldu. Anadolu’da bir söz var, bunu bir kez daha tekrar ettim bu kürsüden,
anası olmayanın maalesef danası olmuyor. Danası olmayınca da eti olmuyor. Bugün
gıda fiyatlarındaki anormal artışların sebebi geçmişte yapılan yanlışların
toplamıdır.
Değerli
milletvekilleri, tarımsal üretimin en önemli cari sorunu girdi maliyetlerinin
yüksekliği, ürün fiyatlarının düşüklüğüdür. Bu, pariteler üzerinde de açıkça
görülmektedir. Burada üreticiye ciddi bir haksızlık söz konusu olmuştur. Girdi
fiyatları üzerindeki vergi maliyeti çok ağır düzeydedir. Bu konuda bir an önce
acil düzenlemelerin yapılması gerekir. 
“Mazotun yarısı
bizden, yarısı sizden.” dediniz, ortalıkta henüz bir şey yok. Gelin, daha önce
Milliyetçi Hareket Partisi olarak vermiş olduğumuz tarımsal mazotun ÖTV ve
KDV’sinin kaldırılması konusundaki kanun teklifimizi hep birlikte
yasalaştıralım, önemli bir sorunu çözelim diyorum. 
Bakın, bunları
yapmazsak sorunlar daha da büyüyerek geri dönecektir elbette, sütte, ekmekte
olduğu gibi. 
Geçmişteki
tecrübeler bize bir şeyi göstermiştir ki tarıma verilmeyen veya yanlış ve yanlı
verilen destekler, sonunda daha fazlasını alıp götürmektedir. 
Tarıma verilen
destekler esas itibarıyla gıda güvenliği, gıda güvenirliliği, tarımsal
kaynaklar, çevre ve benzeri alanlar açısından koruyucu ve birçok riski de
önleyici niteliktedir. Hepimizin takdiridir ki önleme ve koruma maliyetleri her
zaman telafi maliyetlerinden daha düşüktür. 
Tarım sektörü
giderek küçülmektedir. Türkiye’de tarım sektörünün gayrisafi yurt içi
hasıladaki payının giderek azalması bu sektöre gerekli önemin verilmemesinden
önemli ölçüde kaynaklanmaktadır. Tarımsal faaliyetler de artık giderek
azalmakta, çiftçilerimiz yetersiz tarım politikaları yüzünden toprağı terk
etmektedir. 2002 yılında çayır ve mera alanları hariç olmak üzere 26 milyon 579
bin hektar tarım arazisi son on dört yılda yüzde 10 azalmış, 23 milyon 763 bin
hektara düşmüştür. Buna karşılık ülke nüfusu yüzde 20 artmıştır. Tahılların ve
diğer bitkisel ürünlerin ekili alanları 17,9 milyon hektardan 15,7 milyon hektara
gerilemiştir, sebze üretimi düşmüştür. Aynı durum hayvancılıkta söz konusudur.
Çiftçilerimiz borç batağına düşürülmüş, tarım sektörü toplam nakdî kredileri
2004 yılından bu yana on beş kat artmış, tarım sektöründeki büyüme ise aynı
dönemde dört kat olabilmiştir. 2004 yılında tarımsal borçluluk yüzde 9 iken
2016 yılında yüzde 45,5’e çıkmıştır. 2017 Nisan itibarıyla tarımsal kredilerin
toplamı 78 milyar TL’dir.
Sayın Başkan,
değerli milletvekilleri; hafızaları tazelemek adına üç yıllık MHP iktidarı döneminde
yapılan bazı düzenlemelere de dikkat çekmek istiyorum. Bu dönemde en ciddi
yeniden yapılanma programlarından birisi uygulamaya konmuştur. Bugün “ÇKS”
olarak konuştuğumuz Çiftçi Kayıt Sistemi ilk defa Milliyetçi Hareket Partisi
döneminde gerçekleştirilmiş ve uygulaması devam ettirilmiştir. Bugün en doğru
ve sağlıklı bilgileri bu sistem üzerinden alabiliyoruz, henüz bir tarım
envanterimiz yok. Doğrudan destek ödemesine geçilmiş, özellikle küçük çiftçiye
nefes aldırılmıştır. İlk defa tarım sigortasının (TARSİM) hazırlıkları o
dönemde yapılmıştır. Pamuk, ayçiçeği, soya ve kolza gibi yağlı tohumlu bitkiler
ve zeytinyağı prim ödemeleri yapılmış; yem bitkileri ilk defa Milliyetçi
Hareket Partisi döneminde desteklenmiş; ilk defa mera tespit, tahdit ve ıslah çalışmaları
o dönemde başlamış, daha sonraki dönemlerde azalan hızla devam etmiş. 
Ülkemizde Hayvan
Kayıt Sistemi Projesi (TÜRKVET) ilk defa Milliyetçi Hareket Partisi döneminde
getirilmiş; kaçakçılıkla başarılı bir mücadele söz konusu olmuş; tarım-sanayi
iş birliği, tarım-sanayi entegrasyonu için başarılı adımlar atılmış; Toprak
Mahsulleri Ofisi gerçek anlamda piyasa regülasyonunu yapacak alım satım
sistemlerini geliştirmiş ve piyasa regülasyonunu gerçekleştirmiş; alternatif
ürün projeleri bu dönemde uygulanmaya alınmış; sorunlu tarım alanlarının
tespitine bu dönemde başlanmış; Hayvan Irklarının Geliştirilmesi Projesi bu
dönemde yapılmıştır. 
Değerli
milletvekilleri, aslında tarımın sorunları bitmez, yaşayan bir sektör. Tabii ki
bir taraftan da sorun üretimi söz konusu olacak. Bugün burada Sayın Faruk Çelik
göreve geleli bir buçuk yıl olmuş. Bu süre içerisinde yaşanan terör kalkışması,
yapılan referandum çalışmaları dikkate alındığında Sayın Bakan açısından da
şanssız bir dönem olmuştur. Sayın Çelik’in bakan olduktan sonra gündeme
getirdiği millî tarım politikası yaklaşımı tarafımızdan takdir edilmiş, ancak
kayda değer bir gelişme de şu ana kadar olmamıştır. Açıklanan millî tarım
politikasını önemsiyoruz, yaklaşımını hayata geçirmesi adına biz bu gensoru
için “hayır” oyu kullanıyoruz. 
Genel Kurulunuzu
saygıyla selamlıyorum. (MHP ve AK PARTİ sıralarından alkışlar)
BAŞKAN –
Teşekkür ederim Sayın Karakaya.
Halkların
Demokratik Partisi Grubu adına Garo Paylan, İstanbul Milletvekili. 
Buyurunuz Sayın
Paylan. (HDP sıralarından alkışlar)
HDP GRUBU ADINA
GARO PAYLAN (İstanbul) – Sayın Başkan, değerli milletvekilleri; hepinizi
saygıyla selamlıyorum.
Gensoru üzerinde
konuşmadan önce, dün Dersim Milletvekilimiz Sayın Alican Önlü’ye yapılan büyük
saygısızlığı dikkatlerinize sunmak istiyorum. 
Değerli
arkadaşlar, Alican Önlü 550 vekilimiz gibi bu Parlamentonun bir üyesidir ve ona
yapılan uygulamayı hepimize yapılmış bir uygulama olarak sayabiliriz çünkü
herhangi birimize karşı yapılan uygulamaya sessiz kalırsak -şundan emin olun
ki- güç bir gün elbet başkasının eline geçecek, herhangi birinize yapabilir.
Bugün kendinizi muktedir sayabilirsiniz ama bir milletvekiline karşı yapılan
bir uygulamayı normalleştirirseniz, sıradanlaştırırsanız, bir düşman hukuku
çerçevesinde görürseniz, emin olun, o uygulama bir gün size de yapılacak.
Bakın, sizler
milletvekili araçlarınızla şehirlerinizde dolaşıyorsunuz, şehirler arası
yollarda geziyorsunuz, değil mi? Bir güvenlik görevlisi sizi durdurmaya
kalkarsa ne yapıyorsunuz? Milletvekili kartınızı ya da araç kartınızı
gösteriyorsunuz, güvenlik görevlisi size “Buyurun, devam edin.” diyor, öyle
değil mi? Bunun dışında bir uygulamaya maruz kaldınız mı, kalan oldu mu? Ben
kalmadım ama dün Dersim Milletvekilimiz Alican Önlü’nün aracı durduruluyor.
ŞEFKAT ÇETİN
(Ankara) – Dersim diye bir şehir yok.
İSMAİL TAMER
(Kayseri) – Dersim diye bir yer yok.
GARO PAYLAN
(Devamla) – İçinde eşi var. Araç kartını gösteriyor. Deniyor ki: “Ben aracı
arayacağım.” “Arayamazsın, bu milletvekili aracı.” diyor. Milletvekilimiz
geliyor, küçümsemek için söylemiyorum, her makam onurludur ama bir çavuş şunu
söyleyebiliyor: “Televizyonlarda sizin için ‘terörist’ deniliyor.” diyebiliyor,
bu haddi bulabiliyor. Bu haddi nereden buluyor biliyor musunuz? Sizin
tavrınızdan buluyor, her gün televizyonlarda ortaya koyduğunuz nefret
söylemlerinden buluyor; bu toplumu kamplaştırmanızdan, kutuplaştırmanızdan
buluyor ve Parlamento -şu ana kadar Sayın Başkan, sizin de bir şey
söylediğinizi duymadım- bu konuda herhangi bir eleştiri dahi getirmiyor. Bir
milletvekiline yapılmış uygulama. Yazıklar olsun! Eğer ki biz buna karşı bir
şey yapamıyorsak hepimize yazıklar olsun, bu Parlamentoya yazıklar olsun derim!

Aynı şekilde,
milletvekillerimiz tutuklu; Sevgili Eş Genel Başkanlarım Selahattin Demirtaş,
Figen Yüksekdağ rehin; bizim Grup Başkan Vekillerimiz İdris Baluken, Çağlar
Demirel tutuklu; milletvekillerimiz Ayhan Bilgen, Selma Irmak, Ferhat Encu,
Burcu Çelik, Gülser Yıldırım, Abdullah Zeydan, Besime Konca tutuklu ve aylardır
Parlamento bu Parlamentonun üyeleriyle ilgili bir şey yapmıyor, Başkanlık
Divanı da yapmıyor. Meclis Başkanı “Bir şeyler yapacağız.” dedi, oyaladı ama
eminim ki yukarıdan gelen talimatla hiçbir şey yapamıyor, belki de yapmak
istemiyor, bizleri oyalıyor. Bu konuda da bizlere yazıklar olsun arkadaşlar!
Bugün bize yarın size, emin olun, hiç kuşkunuz olmasın. Er ya da geç istibdat
rejimlerini kuranlar istibdatlarının sonsuz sürmeyeceğini bilmeliler. Geçmişte
de istibdat rejimlerini kurup “Onlarca yıl sürdüreceğim.” diyenler tepetaklak
oldular ve istibdat rejimlerinde yaptıkları her uygulama kendilerine uygulandı.
Bu Parlamentonun itibarı arkadaşlar, hepimizin sorumluluğundadır. 
HALUK İPEK
(Amasya) – Başkan, gündeme dönsün, gündeme. 
GARO PAYLAN
(Devamla) – Gelin, bu Parlamentonun itibarını koruyalım derim. Ben üyelerinin
itibarına sahip çıkmayan bir Parlamentonun üyesi olmaktan hicap duyuyorum; bu
konuda biz elimizden geleni yapıyoruz. 
ZEYİD ASLAN
(Tokat) – Git o zaman buradan. 
GARO PAYLAN
(Devamla) – Milletvekillerimizi düşüncelerinden dolayı tutukladınız. Peki,
bizleri tutukluyorsunuz da bizlere oy veren, düşüncelerimizden dolayı oy veren
milyonlarca vatandaşı ne yapacaksınız arkadaşlar? Bu düşüncelerimizden dolayı
bizlere oy verdiler. 
Değerli
arkadaşlar…
AHMET YILDIRIM
(Muş) – Sayın Başkan, Parlamentonun ciddiyetine uymayan uğultular ve açıktan
sataşmalar var. 
BAŞKAN – Bir
saniye Sayın Yıldırım.
Sayın
milletvekilleri, lütfen hatibi dinleyiniz efendim, lütfen. 
AHMET YILDIRIM
(Muş) – Çıkın, konuşun. Ne sözünüz varsa, yerinizden sataşmayın, çıkın,
cevabınızı verin. 
BAŞKAN – Sayın
Yıldırım, lütfen siz de oturunuz efendim. 
MEHMET MUŞ
(İstanbul) – Sayın Başkan, Sayın Yıldırım mı yönetiyor burayı?
BAŞKAN – Sayın
Paylan, devam ediniz. 
AHMET YILDIRIM
(Muş) – Önce çık, kendi hatibine sataşmaması için iki cümle söyle. 
MEHMET MUŞ
(İstanbul) – Konuya dönsün, konuya. 
BAŞKAN – Lütfen
sayın milletvekilleri… 
MEHMET MUŞ
(İstanbul) – Gensoru üzerine konuşsun. 
AHMET YILDIRIM
(Muş) – Ne konuşacağını sana mı soracak? 
BAŞKAN – Sayın
Yıldırım…
MEHMET MUŞ
(İstanbul) – Konuyla ilgili konuşsun.
AHMET YILDIRIM
(Muş) – Sana mı soracak?
MEHMET MUŞ
(İstanbul) – Konuyla ilgili konuşsun. 
GARO PAYLAN
(Devamla) – Değerli arkadaşlar, gazetecileri tutuklu bir ülkenin vatandaşı ve
milletvekili olmaktan hicap duyuyorum. 
MEHMET
MUŞ (İstanbul) – Ver bir araştırma önergesi konuşmayalım.
GARO
PAYLAN (Devamla) – Bir barış bildirisine imza attı diye KHK’lerle
akademisyenleri atılan bir ülkenin vatandaşı olmaktan ve vekili olmaktan hicap
duyuyorum.
AHMET
YILDIRIM (Muş) – Üç cümle biliyorsunuz, bozuk bant gibi dönüp tekrarlıyorsunuz
ya. 
MEHMET
MUŞ (İstanbul) – Ya sen kaç cümle biliyorsun? 
AHMET
YILDIRIM (Muş) – Sana mı soracak? 
MEHMET
MUŞ (İstanbul) – Sen kaç cümle biliyorsun? Dolanıp duruyorsun etrafta.
GARO
PAYLAN (Devamla) – Bu hicabı hep beraber duymalıyız. 
Demokrasi
dediğin yalnızca sandık değildir, kurumların etkin bir şekilde işlediği ve
birbirini denetlediği sistemin adıdır. Basın özgür olmazsa, Parlamento eğer ki
şahsiyetini ortaya koyamazsa bilin ki birileri yönetir ama bunun adı demokrasi
olmaz. 
Bugün
büyüme rakamı açıklandı -ekonomiden sorumlu Bakanımız da burada- yüzde 5
büyümüşüz. Buna ben hormonlu bir büyüme diyorum çünkü ilk aylarda maliye
politikaları sonuna kadar gevşetildi, vergiler ertelendi, piyasaya 200 milyar
TL sürüldü ve yüzde 5 bir büyüme yaratıldı; ne pahasına? Oysa keşke biz insani
gelişmişlik endekslerinde, hukukun üstünlüğü endekslerinde, basın özgürlüğü
endekslerinde, sıralamalarında gelişseydik, o yüzde 5 büyümeyi hormonsuz olarak
da yüzde 8’lere, yüzde 10’lara taşıyabilirdik. 
Ben
şimdi gensoru gündemine dönmek istiyorum arkadaşlar. İlk çeyrekte büyüme
-biliyorsunuz- yüzde 5 olarak açıklandı. Biliyorsunuz, AKP iktidarları genelde
yoksullardan aldığı dolaylı vergilerle mali disiplini büyük oranda sağladı ama
gelir adaletsizliğini çok büyük oranda büyüttü. Zenginlerin yani yüzde 1’in
toplam servetten aldığı pay iktidara geldiğinizde yüzde 39 iken bugün yüzde
57’ye çıkmış durumda. Yani nüfusun yüzde 1’i servetin yüzde 57’sine sahip. Böyle
bir adaletsizlikle yürüyoruz çünkü zenginden vergi almıyorsunuz, dolaylı
vergilerle fakirin gırtlağını sıkıyorsunuz ve fakiri vergilendiriyorsunuz ama
onu aynı zamanda borçlandırıyorsunuz. 
Tarım
sektörü de bu yoksullardan, fakirlerden ve kan kaybeden sektörlerden bir
tanesi. Bakın, ilk çeyrekte ortalama büyüme yüzde 5 iken, bazı sektörler daha
fazla iken tarım yalnızca yüzde 3 büyüyebildi arkadaşlar. 
Peki, 2016’da ne
oldu? Ekonomi yüzde 2,9 büyürken tarım sektörü küçüldü arkadaşlar, bırakın
büyümeyi, 2016’da tarım sektörü küçüldü. Tarımın gayrisafi yurt içi hasıladan
aldığı pay, siz iktidara geldiğinizde yüzde 10’un üzerindeyken bugün yüzde
7’lerin altına düşmüş durumda yani tarım sektörü kan kaybediyor. Ve istihdamdan
aldığı pay tarımın yani her 3 kişiden 1’i, siz iktidara geldiğinizde yüzde 35’e
yakını tarım sektöründe çalışırken bakın, her yıl yüzde 1 azalarak yani 2014’te
yüzde 21’e, 2015’te yüzde 20’ye, 2016’da yüzde 19’a düşmüş durumda, herhâlde bu
yıl sonunda Sayın Bakan, yüzde 18’e düşecek. 
Peki, ne oluyor
bu; hani tarımdan geçinemeyen kesimler, siz köyleri boşaltıyorsunuz ya, ne
oluyor? Şehirlere akın ediyorlar. Hani İstanbul 17 milyon oldu ya, Ankara
sanıyorum 6 milyona doğru yürüyor, buraya doğru yürüyor ya, nereden geliyor bu
kişiler, vatandaşlarımız? Tarım alanlarında geçinemedikleri için köyünü bırakıp
şehre geliyor. Ne oluyor peki, şehirde abat mı oluyor? Hayır, TOKİ evlerinde
veya gariban evlerinde şehir yoksullarını oluşturuyorlar. Bunlara ne pay
biçiyorsunuz? Yoksulluk ve borçlanma; gir krediye, al kredi kartını, borçlan ve
sistemin bir kölesi ol. Oysa mutsuz o insanlar, kuşaklarca tarımda çalışmış ve
ekmeğini bulmuş insanlar sizin iktidarınızda ekmeklerini bulamıyorlar. 
Tarımda ithalat
devrine geçtik sizin döneminizde. Hani ortaokulda bizim vatandaşlık dersi
öğretmenimiz çok anlatırdı, sosyal bilgiler dersi öğretmenlerimiz “Türkiye
kendi kendine yeten dünyadaki 10 ülkeden birisi.” diye övünürdü, bizi de
övündürürdü. İktidarınız sayesinde kendi kendimize yetemeyen bir ülkeyiz ve
buğdayı, pirinci ve pek çok bakliyatı ve pek çok tarım ürününü dışarıdan ithal
ediyoruz, oysa bütün bu ürünler ülkemizde yetiştirilebilen ürünler. Yeter ki
tarıma gerekli önemi verelim, tarım politikamızı gerekli noktaya taşıyalım ve
gerekli desteklemeleri yaparsak inanın, 1 dolarlık bile ithalat yapmadan
milyarlarca dolarlık ihracat yapabiliriz arkadaşlar. Bakın, Konya
büyüklüğündeki Hollanda… Ya, gayrisafi yurt içi hasılada
yüzde 10’un üzerinde payı var, on milyarlarca dolarlık tarımsal ürün ihracatı
yapıyor. Konya büyüklüğünde arkadaşlar, Konya; Hollanda’nın büyüklüğü Konya
kadar. Biz onların yarısı kadar ihracat yapamıyoruz. E, buyurun, nereden
geliyor bu yanlışlık? Bir de Hollanda bu kadar zengin bir ülke. Hani, insanlar
şehre giderse belki daha iyi ekmek bulabilecekleri bir ülke olmasına rağmen,
Hollanda’da gidin, bütün tarım arazileri işleniyor ve ciddi bir istihdam tarım
alanlarında çalışıyor ve ciddi bir ihracat yapıp gayrisafi yurt içi
hasılalarına kayıt, katkı yapıyorlar arkadaşlar. 
2006
yılında bir kanun çıkardınız, çok güzel bir kanundu, o günlerde de çok mutlu
olmuştum Sayın Bakan. Dediniz ki: “Biz gayrisafi yurt içi hasılanın en az yüzde
1’ini tarıma destek olarak vereceğiz.” Çok güzel. Peki, 2006 yılından beri,
Sayın Bakan, tek bir yıl bırakın yüzde 1’i geçmeyi, yüzde 1’e yaklaştınız mı?
Binde 5, binde 6, binde 4; bundan fazlası yok herhâlde, tarımsal destek.
Peki,
bugün çiftçinin borcu ne? On milyarlarca lira. Yaklaşık 80 milyar lira
çiftçinin borcu var. Yani, iktidarın taktiği ve bütün sağ partilerin taktiği de
budur: Destek verme. Ne yap? Borçlandır, bankaya gönder, borçlandır. Ee,
borçlanınca ne olacak? Çiftçi gelecek iktidara –Ankara’ya geliyor ya
çiftçilerimiz- “Ya, ben çok borçluyum, faizi de bu kadar birikti -seçim dönemi-
hadi benim borcumu yapılandır.” AKP iktidarında da herhâlde çiftçinin borcunu
10 kere yapılandırdınız yani çiftçiyi köleleştirme, size muhtaç etme. Hani,
borçlandırırsanız, biliyorsunuz; aynı zamanda, maalesef, tırnak içinde
söylüyorum, köleleştirirsiniz insanları. Oysa etkin destekleri vermiş
olsaydınız ne bu borç olurdu ne de çiftçiye yapılandırma gerekirdi. 
Değerli
arkadaşlar, borç değil, destek verelim çiftçiye. Eğer ki desteği verirsek
üretirler ve gerekli bilimsel, teknolojik destekleri de verebilirsek çiftçiye,
onları borçla değil… Bakın, soğuk hava deposu yapıyorlar, borçlandırıyorsunuz;
tarımsal ürün alıyorlar, makine, alet edevat, borçlandırıyorsunuz. Bütün
bunları biz destek olarak verebilirsek çiftçinin borçlanma gereği yok. Yeter ki
hakkı olanı verin çiftçiye.
Peki, destekleri
nasıl veriyorsunuz? Merkezden Sayın Bakan fermanı yayınlıyor, diyor ki: “Ben
bütün Türkiye’ye damızlık hayvan desteği vereceğim.” Nasıl veriyor?
Brezilya’dan inekleri gemiye yüklüyor, getiriyor, çıkarıyor, diyor ki:
“Karadeniz’e de aynı inek, Güneydoğu’ya da aynı inek, Ege’ye de aynı inek, İç
Anadolu’ya da aynı inek.” 
BÜLENT YENER
BEKTAŞOĞLU (Giresun) – Yaşamadı, yaşamadı.
GARO PAYLAN
(Devamla) - Şimdi, inekler Karadeniz’e gidiyor, engebeli, tırmanamıyor ki o
inek orayı, düz alana göre hayvanın yapısı ve hayvanlar telef oluyor. 
BÜLENT YENER
BEKTAŞOĞLU (Giresun) – Hep fındıkları yedi.
GARO PAYLAN
(Devamla) - Bütün Türkiye’ye aynı inek verilir mi, aynı damızlık verilir mi?
Ama merkezden ferman salınca böyle oluyor. Türkiye büyük bir ülke, yerelden yönetilmesi
lazım. Her yerel o yerelin değerini bilir, orada nasıl inek yürüyeceğini bilir
ama siz merkezden ferman salarsanız, bir yere uyar o inek, öbür yere uymaz ki
uymuyor. Bırakın bu işleri yereller yapsın. Biz o yüzden “yerel demokrasi”
diyoruz, o yüzden “özerklik” diyoruz arkadaşlar. Yerelin değerini yerel bilir.
Peki,
Karadeniz’de böyle de Konya’da nasıl, mesela örnek verelim: Geçen geldi çiftçi
arkadaşlar, “Ya, Konya’da mısır ekiliyor.” diyorlar. Hani, yine ortaokul
bilgisi, Konya buğday ambarımız, biliyorsunuz. Konya’da her yıl buğday üretimi
düşüyor arkadaşlar. Niye? Buğday para etmiyor, mısır daha iyi para ediyor. E,
mısır ekiyor, peki ne oluyor? Mısıra ne lazım? Bol bol su lazım değil mi? Hani,
buğdayı 1 kere sularsın, 2 kere sularsın, mısırı 8 kere sulaman lazım. Su yok
ki Konya’da. Ne yapıyor? Vuruyor artezyeni, ilk yıl 50 metreden, ikinci yıl 100
metreden, üçüncü yıl 250 metreden artezyen su basıyor. Mısırı da alıyor ama
toprağın ana suyu derinlere çekiliyor, derinlere çekildikçe toprak kuraklaşıyor
ve daha fazla su basması gerekiyor, bu sefer 300 metreden artezyen bulması
gerekiyor. 
Bu, politika
mıdır Sayın Bakanım? Böyle destek olur mu? Niye Konya’da mısır ektiriyorsunuz
arkadaşlar? O yerelde hangi ürün ekilmesi gerekiyorsa onu ektireceksiniz;
sulamaya göre, iklime göre, orada kullanılan istihdama göre. Buna göre
desteklemeniz lazım ama böyle destek yok. Ek mısırı, bas artezyeni ve toprağı
çoraklaştır, böyle tarım politikası olmaz arkadaşlar.
TÜİK’in
rakamlarına göre kırmızı et üretimi ocak-mart döneminde yani bu yılın üç aylık
döneminde yüzde 14 azaldı arkadaşlar. Tarım Bakanı “Yandım anam!” dedi, ithalat
kapılarını açtı, açmak zorunda kaldı çünkü et fiyatları stabildi, bu yıl ciddi
anlamda yükselmeye başladı. Neden, neden sizce? Çünkü, bakın arkadaşlar, barış
sürecinde Doğu ve Güneydoğu’da meralar ciddi anlamda canlanmıştı, ciddi anlamda
işliyordu, herkes meralara çıkıp hayvanlarını artırmaya başlamıştı. Pek çok
şehrimizde de aynı şekilde üretim başlamıştı ama et fiyatlarını öyle bir baskıladı
ki bir kere Sayın Bakan iki yıl boyunca, ondan sonra da hayvancılık ölmeye
başladı, insanlar ineklerini bile kesime göndermeye başladılar ve üretim
azaldı, Doğu’da, Güneydoğu’da meralar çalışmamaya başladı ve et üretimimiz
yüzde 14 düştü. Ne yapacaksın? Aç ithalat kapılarını, getir hayvanları kolayca,
ramazanda et fiyatları yükselmesin. Bu kolaycılığa mı düşeceğiz arkadaşlar?
Uzun vadeli bir planlama yok mu? Aylık mı planlama yapacağız biz?
Şimdi,
enflasyonda da, biliyorsunuz, suçlu her zaman Tarım Bakanına göre sivri biber
veya çeşitli bakanlarımız aynı şeyi söylüyor: “Sivri biber çıktı, enflasyon
çıktı. Domates yükseldi…” Domates de domates, üç aydır domates dinliyoruz.
Değerli
arkadaşlar, bakın, artık tarımda büyük oranda işi eline alan büyük market zincirleri
ve büyük market zincirleri gidip endüstriyel tarım yaptırıyorlar; domatesi,
biberi endüstriyel tarımla yaptırıyorlar. Siz marketten aldığınız domatesten,
biberden bir lezzet alıyor musunuz? Alamazsınız çünkü hormonu basıyorlar, ilacı
basıyorlar, bir gram lezzet alamazsınız, yemeği de yiyemezsiniz. Bizim
çocukluğumuzda -hepimizin yaşı müsait, yeni kuşaklar bilmiyorlar- kokulu
domatesimiz vardı, lezzetli biberimiz vardı, her şeyimiz ağzımızın tadına
göreydi. Bugün hiçbir şey ağızımızın tadına göre değil, niye? Çünkü
bahçeciliği, yerel tarımı öldürdünüz arkadaşlar; endüstriyel tarıma geçtik.
Neden? Çünkü o köyde organik domatesini üreten, organik biberini üreten üretici
o ürününü İstanbul’da pazara ulaştıramıyor; orada 20 kuruş, İstanbul’da 5 lira
ama onu alıp da soğuk hava depolarıyla, bir organizasyonla İstanbul’da markete
ulaştıracak bir sistem yok. Ne yapılıyor? Marketler gidiyor, bin dönüm araziyi
kiralıyor, basıyor hormonu, basıyor ilacı; bize o iğrenç, rezil domatesi,
biberi yediriyor. Oysa yapmamız gereken… Avrupa’da olan da bu, dünyadaki trend
de bu, Amerika’da da böyle artık, yerel bahçecilik geliştiriliyor, yerel
tohumlarla bunlar yapılıyor ve lezzetli oluyor arkadaşlar, “organik” dediğimiz
şey bu. Hani kanser ona katlandı ya bunun için katlanıyor. Bunlarla ilgili bir
politikaya ihtiyacımız var. Yerelde tarımı destekleyeceğiz, çiftçi köyünde
kalacak ve hem organik besleneceğiz hem çiftçiliği desteklemiş olacağız. 
Sayın Bakan,
Varlık Fonu misyonunda yurt dışında arazi kiralayıp tarım ürünü yapmayı ortaya
koydu biliyor musunuz? Bilmiyorum, Varlık Fonu’yla görüştünüz mü, hani Yiğit
Bulut falan oradalar ya. Yurt dışında arazi kiralayacakmış, Sudan’da. Ya,
milyonlarca dönüm arazimiz boş, Varlık Fonu şu anda yurt dışında arazi
kiralayıp tarım ürünü yetiştirmeyi planlıyor. 
Arkadaşlar,
bunun önüne hep beraber geçmeliyiz. Gerçi Meclisin Varlık Fonu’nu denetleme
yetkisi pek yok ama… Çünkü irade başka yerde. Hep beraber buna bakmalıyız
derim. Yurt dışında arazi kiralayıp da arpa, mısır, pamuk üretmek milyonlarca
dönüm arazimiz boşken, insanlarımız köylerini boşaltırken reva değildir diye
düşünüyorum. 
Şehir
etrafındaki araziler ciddi anlamda ranta gidiyor. Tarımsal sit alanları ilan
edeceğini söyledi, hâlâ bekliyoruz Sayın Bakanım. Özellikle kent etraflarındaki
ranta açılma potansiyeli olan arazilerin bir an önce tarımsal sit alanı ilan
edilmesi lazım Sayın Bakanım. Bunu yapmıyorsunuz. Bakın, İstanbul’un etrafında
yüz binlerce dönüm arazi boş yatıyor. Niye? Çatalca’ya gidin, bakın, arazilerin
dönümü 50 bin lira, 100 bin lira, 200 bin lira oldu. Niye? Oradan kanal geçecek
de efendim, bu araziler bir milyon lira edecek diye. Tek bir arazi ekilmiyor,
biçilmiyor Sayın Bakan. Diğer şehirler de, Konya’nın etrafı da öyle,
Malatya’nın etrafı da öyle. Her şehrin etrafındaki yüz binlerce dönüm arazi
rant bekliyor şu anda, imar bekliyor. 
Bunun önüne
geçmeliyiz Sayın Bakan diyorum ve hepinizi saygıyla selamlıyorum. (HDP
sıralarından alkışlar)
BAŞKAN –
Teşekkür ederim Sayın Paylan.
Gruplar adına
üçüncü konuşmacı, Cumhuriyet Halk Partisi Grubu adına Okan Gaytancıoğlu, Edirne
Milletvekili.
Buyurunuz Sayın
Gaytancıoğlu. (CHP sıralarından alkışlar)
CHP GRUBU ADINA
OKAN GAYTANCIOĞLU (Edirne) – Sayın Başkan, değerli milletvekilleri; Tarım
Bakanı Faruk Çelik’in görevi kötüye kullandığına dair Cumhuriyet Halk Partisi
Grubu adına verdiğimiz gensoru üzerine söz almış bulunmaktayım, yüce Meclisi
saygıyla selamlarım.
AKP, on beş
yılda Türkiye tarımını üretici bir konumdan ithalatçı bir konuma getirdi.
Hatta, on beş yıllık göstergelerinin bir fotoğrafını da göstermek istiyorum:
Bundan önceki Tarım Bakanına biz değil Fransızlar madalya verdi. Ama gelen
gideni aratırmış. Biz de şimdiki Bakan hakkında konuşalım: 
İlk atandığı
zaman tebessümle karşıladık, “Bu işi bilmiyor.” demiştik. Tarımı bilmediğini
bakan yardımcısını atadığı zaman gösterdi. Bir hukukçuyu bakan yardımcısı
olarak atadı, “Olmadı.” dedik, eski Meclis Dilekçe Komisyonu Başkanını atadı
sonra Müsteşar olarak İŞKUR Genel Müdürünü atadı, yani A takımı berbat. Hâlbuki
grubunuzun içerisinde birçok ziraat mühendisi, birçok veteriner, bu konuyla
ilgili uzmanlar var ama bula bula böyle bir A takımını buldunuz. Gerçi Faruk
Çelik bu tip işlere çok alışık; iki Faruk, Bilim Bakanı Faruk Bey ile Tarım
Bakanı aralarında değiştiler. Bakın, biri onun dünürünü aldı, müsteşar yaptı,
biri onun kardeşini kendine genel müdür yaptı. Bunlar basında çıkan haberler,
özel bir araştırma yapmadık, al gülüm ver gülüm yani. (CHP sıralarından
alkışlar) 
BARIŞ YARKADAŞ
(İstanbul) – Ballı damat, ballı damat.
TAHSİN TARHAN
(Kocaeli) – Damatları severler bunlar.
OKAN
GAYTANCIOĞLU (Devamla) – İşin ehli olmayan Faruk Çelik Türkiye tarımının başına
geçtikten sonra güler yüzüyle sempati topladı ama uygulamalar hiç öyle değil.
Bakın, on beş
yıllık iktidarınız boyunca Türkiye üretici bir konumdan ithalatçı bir konuma
geldi. 
Millî gelir
rakamlarına bakalım: Her türlü hesaplamayı değiştirerek yaptığınız millî gelir
rakamlarında kişi başına düşen millî gelirimiz 9 bin dolar olmasına rağmen
çiftçinin geliri maalesef 3 bin doları aşmıyor.
Yine, 2006
yılında çıkan Tarım Kanunu’nun 21’inci maddesi çok açık: “Gayrisafi millî
hasılanın yüzde 1’inden az destek verilemez.” Neye? Tarımsal desteklemelere.
Ama siz kredileri de destek sayıyorsunuz, sulama yatırımlarını da destek sayıyorsunuz;
olmaz. Bu rakamlarla oynuyorsunuz, her şey ortada. Köyden kente göç eden bir
çiftçi kitlesi var, ekilmeyen araziler var. Aldığınızda 1 milyar lira olan
çiftçinin borcu bugün 80 milyar ve çiftçinin borcunu nedense
yapılandırmıyorsunuz, her şeyi yapılandırıyorsunuz, iş çiftçiye gelince
duruyorsunuz.
Bakın,
geçtiğimiz yıl tam 3,5 milyar dolarlık yağlı tohumlu bitki ithalatı, 1,5 milyar
dolarlık buğday ithalatı yapıldı; ana vatanı bu topraklar olan nohut, mercimeği
bile ithal ediyoruz. Yazıktır, günahtır. Bu ülke hayvan ithalatı yapıyor,
meralarımızı peşkeş çekiyorsunuz ama ciddi ithalat rakamları var. 
İktidarı
devraldığınızda 1 litre mazot 1 liraydı, şimdi 4,5 lira. Bana gelen bazı
bilgilere göre birkaç gün önce topluyorsunuz… Buğdayda da gümrük vergilerini
indirmeye çalıştığınızdan haberim var ve diyorsunuz ki: “Fiyatlar yükselmesin.”
Yani çiftçi kazanmasın diye elinizden geleni yapıyorsunuz. Bu böyle olmaz.
İnsanları göç ettiriyorsunuz, tarımsal nüfusu azalttırıyorsunuz ama Türkiye
karnını doyuramıyor. 
Tabii ki, bu
konuları konuşmak için gelmedik, bunları konuşmak için zaten her zaman
geliyoruz. Peki, neden gensoru verdik, neden? Tarım Kredi Kooperatiflerinde
ciddi şaibeler var, bunun için biz gensoru verdik. Tarım Kredi
Kooperatiflerinin kendi içlerinde bir denetleme mekanizması yok mu? Var ama en
üstte Tarım Bakanı var. Gensoru vermeden önce, Tarım Bakanlığı ve Tarım
Krediyle ilgili basında yer alan iddiaları, soru önergeleriyle sürekli ben ve
arkadaşlarım soruyoruz ama soru önergelerimize ciddi cevaplar vermiyorsunuz. Ya
hiç cevap vermiyorsunuz ya da göstermelik cevaplar veriyorsunuz. Bunun üzerine
“Biz sorularımızı buradan soralım.” dedik. Çok kolay sorular, çok zor sorular
değil.
Bakın, arkanızda
oturan Tarım Kredi Kooperatiflerinin Genel Müdürünün maaşı. Bunu sorduk. 100
bin liradan 30 bin liraya inecekmiş. Bu bir yıl önce. Sizin beyanınız. Yani
maaşını yüzde 70 düşürüyorsunuz. Doğru mu yanlış mı? Acaba ne kadar maaş
alıyor? Bunu sorduk. Bunu öğrenmek bizim hakkımız değil mi? Çünkü basında diyor
ki: “30 bin lira maaş alıyor.” 30 bin lira maaş çok. Bakın, çiftçi yılda 3 bin
doları zor elde ediyor, bir genel müdür bu kadar maaş alıyor. 
Hâlbuki Tarım
Kredi Kooperatifleri kim? Kim kurdu? Atatürk kurdu. 1 no.lu ortağı. Böyle bir
kurumun başında oturuyor, görevi Türk çiftçisini korumak, ezdirmemek, düşük
fiyatlarla girdi temin etmek, piyasaları gerektiğinde düzenlemek, çiftçiyi
kredilendirmek ama bunu böyle yapmadığını biliyoruz. 
Maaş
fiyaskosundan sonra Tarım Kredi dosyası bitmiyor. Acaba maaşı düştü mü? Tekrar
soruyorum. Bordroyu bir türlü bulamadık. Niye? Yayın yasağı ve personeline
sözleşme imzalatmışlar. Biz nedense gensoruyu verdikten sonra hummalı bir
çalışma içine girmişler. Keşke bu hummalı çalışmayı Türk tarımı üzerine
yapsalar. (CHP sıralarından alkışlar)
Bakın, maaş
fiyaskosundan sonra, hem yüksek maaşlar var hem de partizanlık var, AKP
partizanlığı. Örneğin, zarar eden Tarım Kredi Birlik AŞ. On üç tane şirketi
var. Bunun yöneticileri kimlerden oluşuyor? Çiftçilerden oluşması gerekmez mi
ya da konuyla ilgili eğitim almış kişilerden oluşması gerekmez mi? Hayır,
AKP’nin çöplüğü hâline gelmiş. Bütün eski milletvekillerini, belediye meclis
üyelerini, AKP üyelerini bu yönetim kurullarına doldurmuşsunuz. Sadece bir
tanesini inceledim, 6 kişiden 4’ü ya AKP’nin eski milletvekili ya milletvekili
adayı yani partizanca bir kurum yönetiyorsunuz. Bunu da sorduk ama cevap
gelmedi. Bereket, internet var. Ey internet, her şeye kadirsin; sağ ol, çok
teşekkür ediyoruz, her şeyi senden bulabiliyoruz. 
Genel
Müdür bununla da kalmıyor, bakın, “tweet”ler atıyor. Attığı “tweet”lerden bir
tanesi: Herkesin çok yakından tanıdığı CNN Türk’te program yapan Şirin
Payzın... Ne diyor? “Şirin, sana ‘Artık AKP deme, AK PARTİ de.’ talimatı
gelmedi mi? Doğan ve paralel medya seve seve ‘AK PARTİ’ derken sen ne ayaksın
Şirin?” Bunu çiftçiye atmıyor arkadaşlar. 
BARIŞ
YARKADAŞ (İstanbul) – Yuh, yuh, yuh!
İBRAHİM
ÖZDİŞ (Adana) – Yuh onlara, yuh!
OKAN
GAYTANCIOĞLU (Devamla) – Yani yönlendirme.
Bu
Genel Müdür acaba çiftçiye mi hizmet ediyor, yoksa kendi grubuna mı hizmet
ediyor? Hatta partimize bile dil uzatma cesaretinde bulundu.
ÖZGÜR
ÖZEL (Manisa) – Koparıveririz yalnız. 
OKAN
GAYTANCIOĞLU (Devamla) – Bakın, bu fotoğrafı tanıyorsunuz. Cumhurbaşkanının
fotoğrafını da “tweet”lerinde kullanıyor. 
Hatta
aynı Genel Müdür… Belge çok, o yüzden karıştırıyoruz.
BARIŞ
YARKADAŞ (İstanbul) – Siyasete girsin siyasete o kadar meraklıysa. 
OKAN
GAYTANCIOĞLU (Devamla) – Aynen. 
Hatta
aynı Genel Müdür, Tarım Krediye ortak olan tüm çiftçilere 15 Nisan günü -bakın,
16 Nisanda referanduma gittik- 3 defa mesaj atıyor. Kimden mesaj geliyor?
Çiftçi Ahmet Ağa bakıyor: “Aa, bana Tarım Krediden mesaj gelmiş.” Şimdi,
baktığı zaman mesaja ne diyor? “Yarın 16 Nisan, ‘evet’ deyin.” diyor. Kimi
kullanıyor? Çiftçinin kendi kurumunu kullanıyor. 3 defa mesaj, maliyeti ne
kadar? Aşağı yukarı -araştırdım- 100 bin lira maliyeti var. Kimi kullanıyor?
Çiftçinin kendi kuruluşunu kullanıyor. Kim? Tarım Kredinin Genel Müdürü, AKP
adına çalışıyor, ‘evet’ mesajı.
İBRAHİM
ÖZDİŞ (Adana) – Buna da yuh!
OKAN
GAYTANCIOĞLU (Devamla) – Peki, siz çiftçi olsanız ne yaparsınız? Hele Tarım
Krediye borcunuz varsa, tohum borcunuz var, gübre borcunuz var, avukatlık
olmuşsunuz, ne yaparsınız? Bu bir etkilemek değil midir? Evet. Peki, çiftçiye
şöyle mesaj atsaydı daha iyi değil mi? “Ey çiftçi kardeşim, gel bizde üre gübre
çok ucuz, gel bizde ‘20.20’ çok ucuz, mazot çok ucuz.” Onu da araştırdım,
değil, piyasa fiyatlarının çok çok üzerinde. Örneğin, en çok kullanılan
gübrelerden biri üre; piyasada 1.000 lira, Tarım Kredide 1.250 lira. Bu nasıl
bir kooperatifçilik?
İBRAHİM ÖZDİŞ
(Adana) – O zaman buna da yuh!
OKAN
GAYTANCIOĞLU (Devamla) – Örneğin, kuzu yemi piyasada 48 lira, Tarım Kredide 50
lira. Yani çiftçi özel sektörden de alabilir, Tarım Krediden de alabilir.
İşte fiyatlar
böyle. Peki, sigortalar nasıl? Çiftçi sigortalama yapmaya kalktığı zaman ne
yapıyor? Ha, orada da… Özel sigortaya gittiği zaman, örneğin 90 beygirlik bir
traktörü 391 liraya sigortalattırabiliyor ama Tarım Krediye geldiği zaman tam
588 lira yani 200 lira fazla ödüyor. Şimdi diyecekler ki: “Bizim sigorta
şirketimiz yok, Groupama’yla anlaştık. Groupama’yla 2019’a kadar anlaşma
yapmaları lazım.” Peki, sigorta şirketleri yok mu? Var. FETÖ’cülerden
devraldıkları bir sigorta şirketi var.
İBRAHİM ÖZDİŞ
(Adana) – Hadi ya!
OKAN
GAYTANCIOĞLU (Devamla) – Bir tane isim yarışması açıyorlar bu sigorta şirketi
için, 20 bin lira ödüllü ve bu ödülü nerede duyurmaları lazım? Kendi
gazetelerinde duyurmaları lazım. Hâlbuki kendi gazetelerinde duyurmuyorlar,
para çok ya Tarım Kredi Kooperatiflerinde -bakın, faturası burada- 668 bin lira
vererek bir ajansa duyurtuyorlar. Arkadaşlar, Tarım Kredi Kooperatiflerinin
Türkiye’nin her yerinde kooperatifi var.
İBRAHİM ÖZDİŞ
(Adana) –Buna da yuh, buna da!
TAHSİN TARHAN
(Kocaeli) – Ye babam ye, ye babam ye.
OKAN
GAYTANCIOĞLU (Devamla) – Bu ilanı her yere asarsınız. Bırakın da o 20 bin
lirayı çiftçiler kazansın. Ama siz bunun ismini, kimin kazandığını bile… Kim
burada 1’inci oldu, hâlâ kimse bilmiyor ama nedense siz dört ay sonra adını
“Bereket Sigorta” yapıyorsunuz. Bereket Sigorta işlemlere başlıyor. Üstteki
yöneticilerini araştırmadım, alttaki yöneticilerini araştırdım. Otelde
muhasebecilik yapan bir adam bile orada şu an yönetici. Neden? Sizin
görüşünüzde olduğu için.
Başka bir
usulsüzlük, personel alımında. Bakın, Bulgaristan’da Tarım Kredi
Kooperatiflerinin bir şirketi var, adı “Trakya Dış Ticaret.” Bu şirkete, Genel
Müdürün talimatıyla, mevcut çalışan 2 kişi çıkartılarak yerlerine daha yüksek
ücretle nişanlı bir çift alınmak isteniyor. Şirketin İcra Kurulu üyesi olan
Ekrem Eraslan personel ihtiyacı bulunmadığını ve bu personel alımının şirkete,
şirketin mali yapısına sıkıntı vereceğini belirterek karşı çıkıyor, “Benim
şirketim zarar ediyor, zaten personel çalışıyor, sen bunları niye alıyorsun?”
diye ısrar ediyor. Hatta, Ekrem Eraslan’a bu duruma ses çıkarmaması için daha
iyi olanaklar teklif ediliyor ancak Ekrem Eraslan vicdani bir yük
taşıyamayacağını söylüyor ve ahiret yurdunda mesuliyet taşımamak için istifa ediyor.
İstifa mektubu da bizde vardır, isterseniz veririz. 
Başka bir
usulsüzlük yazılım işlerinde yani Tarım Kredinin şirketlerinden biri olan
TARNET AŞ’de gerçekleşiyor. 
TAHSİN TARHAN
(Kocaeli) – Ya batmış burası ya!
OKAN
GAYTANCIOĞLU (Devamla) – Bu şirket bilişim ve yazılım şirketi olmasına rağmen
şirketin “web” sayfasını bile -bakın, bilişim şirketi, yazılım şirketi ama-
başka bir şirkete yaptırıyorlar 5 milyon liraya. Bunun karşılığında da bir
soruşturma geçiriyorlar. İşte 100 sayfalık soruşturma -buraya ben 2 sayfasını
getirdim, sonucu ile başını- Genel Müdür döneminde şirketin iştiraki olan
TARNET’in, şirketi 5 milyon lira zarara uğrattığıyla ilgili. 
ÖMER FETHİ GÜRER
(Niğde) – Tam arpalık olmuş.
İBRAHİM ÖZDİŞ
(Adana) – Yuh ya!
OKAN
GAYTANCIOĞLU (Devamla) – Başka bir konu var, o da Tarım Kredinin şirketlerinden
biri olan GÜBRETAŞ’ın ortak olduğu Negmar Denizcilik. GÜBRETAŞ buradaki yüzde
40 hissesini satmak istiyor. Üç defa ihale yapılıyor, her ihalenin sonunda
kazananlar oluyor ancak buna rağmen Negmar Denizcilikteki GÜBRETAŞ hisseleri
bir türlü satılamıyor. Her nedense hisseler ilk ihaleye göre düşük fiyatla
gidiyor. Peki, GÜBRETAŞ nasıl bir satış sözleşmesi hazırlıyor ve sözleşme
yükümlülüklerini yerine getirmeyecek firmalara hisse satış işlemi nasıl yapılıyor?
Yani GÜBRETAŞ’ın Negmar’daki yüzde 40 payı satılmıyor mu, yoksa sattırılmıyor
mu? Bunu da sorduk, bunların her birini sorduk biz size aslında. Cevap
verseydiniz belki bugün gensoruya gerek kalmazdı. 
Gelelim içler
acısı bir duruma: Hayvan ithalatı. Şimdi, burada hayvancılığın durumunu
anlattık, meralarımızın durumunu anlattık, ne kadar ithalat yaptığınızı
anlattık. Ama hiç ders almadığınız gibi… 
Bakın,
başka bir usulsüzlük: 15 Temmuz darbe girişiminden üç gün sonra bir şirkete
sözleşme karşılığı 3 milyon euroyu gönderiyorlar. Şirketin adı “Dilek KFT.” Bu
şirket Macaristan’da. Bu şirkete parayı gönderiyorsunuz “Bana 3.600 tane hayvan
gönder.” diyorsunuz. Şirket dört ay paranın üstüne yatıyor, hayvanlar yok. 
TAHSİN TARHAN
(Kocaeli) – Millet meydanlarda, onlar parayı götürüyor, oh!
OKAN
GAYTANCIOĞLU (Devamla) – Ondan sonra, paranın gönderildiği Macaristan’daki
firma sorumluluklarının hiçbir tanesini yerine getirmiyor. Bir de kredi almaya
giden çiftçiden dünya kadar ipotek alıyorsunuz, kefalet alıyorsunuz, bu
şirketten herhangi bir teminat almıyorsunuz. 
TAHSİN TARHAN
(Kocaeli) – Sayın Bakanın haberi yokmuş, haberi yokmuş!
OKAN
GAYTANCIOĞLU (Devamla) – Daha sonra, bu para nedense Estonya ve Letonya’da
kurulan 2 firma tarafından yedi ay sonra Tarım Krediye ödeniyor. Şimdi
diyeceksiniz ki “İyi bir alışveriş, para kaybı olmadı.” İyi ama -bu firmalar
teminat veriyorlar bu sefer- nedense bu firmaların sahipleri Macaristan’daki
firmayla aynı kişiler. Bu arada Tarım Kredinin alacağı hayvanlar bu firmalar aracılığıyla
Et ve Süt Kurumu üzerinden ithal ediliyorlar. İthal edilen hayvanlar da Tarım
Kredi ortaklarına veriliyorlar. Burada durum şudur: Bu paranın gönderiliş şekli
-15 Temmuz olmuş, üç gün sonra gönderiyorsunuz, teminatsız- gönderildiği zaman
ve paranın geri ödeme şekli… 
İBRAHİM ÖZDİŞ
(Adana) – Ya, FETÖ’cüler kazanmış olmasın?
OKAN
GAYTANCIOĞLU (Devamla) – Tarım Kredinin Kırklareli’deki 1.500 başlı çiftliğine
tam 5 bin tane hayvan geliyor. Bakın, hayvanlar da bunlar, içler acısı. Bunları
gösterdiğim zaman “Neye benziyor?” diyorlar.
TAHSİN TARHAN
(Kocaeli) – Ya, onlar ölü gibi. Hasta hasta!
OKAN
GAYTANCIOĞLU (Devamla) – Ölmek üzere olan hayvanlar.
Zaten, 5 bin
tane hayvandan -rakamları var- 569 tanesi ölmeden kesiliyor, 80 tanesi de
ölüyor. Bir de bunlara 500 bin lira masraf yapıyorsunuz. Masrafı yapan şahıs
Recep Yamaç isimli bir veteriner. Recep Yamaç’ı araştırdım, kendisiyle de
görüştüm; on üç yıldan beri orada çalışıyor, iyi bir veteriner. 500 bin lira
masraf yapıyor ama hayvanlar kurtulmuyor. Hayvanlar kurtulmuyor ama kim suçlu
peki bu işte? Recep Yamaç, işten el çektiriliyor. Bakın, hayvanların
fotoğrafları burada.
İBRAHİM ÖZDİŞ
(Adana) – İş Recep’e kaldıysa ohoo!
OKAN
GAYTANCIOĞLU (Devamla) – Daha fazla uzatmayayım.
AKP hem hayvan
ithalatına önem veriyor hem de Türkiye Cumhuriyeti’ni bu tip olaylarla gündeme
getiriyor. Yazıktır, günahtır!
İki gün önce
açıkladığınız destekleme rakamlarını da söylemek istiyorum. Hem hayvan ithalatı
yapıyoruz hem meralarımızda sorun var diyorsunuz hem de erkek hayvanların besi
paralarını kesiyorsunuz. Altı yıldan beri erkek hayvanlara besi desteklemesi
veriyordunuz, bunu neden kesiyorsunuz? Bu, konunun içinde yoktu, şimdi ekledim.
NURETTİN DEMİR
(Muğla) – Samandan bahset, samandan.
OKAN
GAYTANCIOĞLU (Devamla) – Bu şirketlerin yöneticileri aynı kişiler. Mesela,
BALTIC TURGİ şirketinin sahibi kim? Harun Aykul diye biri piyasalarda geziyor.
Kim bu Harun Aykul? Neden bu hayvan ithalatlarında gündemde? Bakın, bu soruyu,
bu usulsüz hayvan ithalatını da tam 24 Kasım 2016’da Tarım Bakanına sormuşum,
hâlen bir cevap yok, kaç ay geçmiş.
Bütün bu
olumsuzluklara bir önlem alınmazken Genel Müdür ve Yönetim Kurulu üyeleri Tarım
Kredi Kooperatifleri Merkez Birliğinin 40’ıncı yılını bakın pasta keserek
kutluyorlar. Pasta keserek kutlamalarına bir şey demiyoruz ama birer tane de
maaş veriyorlar kendilerine. Yani hani o ballı maaşlar var ya, o maaşlardan
birer tane de… “Biz çok hak ettik, çiftçiyi çok iyi bir duruma getirdik, Tarım
Kredi kâr ediyor.” Evet, ediyor, daha fazla etsin, çiftçiye daha fazla hizmet
etsin. Bunu yapmıyorlar, Türkiye tarımını düşürdükleri durum ortada. Herkese
birer maaş yani az önce söylediğim ballı maaşlardan. Bunu “web” sayfasında
bulabilirsiniz. 
Biz bu gensoruyu
gündeme getirdikten sonra nedense bazı haberlerimize mahkemelerce yayın yasağı
kondu. Hatta yine bu gensoru gündeme gelince geçen hafta Tarım Kredi
çalışanlarına öyle bir sözleşme imzalatıldı ki çalışanlar hiçbir kusurları
olmasa bile işten çıkarılabilecekler. Yani buradan bilgi sızmasın; hâlbuki
sızan bilgiler basında var. Biz fazladan bir şey söylemiyoruz, direkt
sözleşmeye imza attırılıyor dedik. Bu kadar usulsüzlüğü soru ve araştırma
önergeleriyle incelemek ve hatta önlemek istememize rağmen, Tarım Bakanı Faruk
Çelik maalesef burada iddia ettiğimiz konulara lütfedip de bir cevap vermedi.
(Mikrofon
otomatik cihaz tarafından kapatıldı)
BAŞKAN
– Buyurunuz, tamamlayınız.
OKAN
GAYTANCIOĞLU (Devamla) – Şurada bir araştırma komisyonu kuralım, inceleyelim.
Bakın, bu bir millî servettir; yazıktır, günahtır. Hepimizin vergileriyle bu
hayvanları getiriyorsunuz, hayvanlar yolda telef oluyor. Şimdi, diyecekler ki:
“Yolda vapurun üstü açılmış, treylerlerin üstü açılmış, oradan yağmur girmiş,
hayvanlar telef olmuş.” Ya, arkadaşlar, bizim ciddi meralarımız var. Neden yemde
destekleme yapmayı düşünmüyorsunuz? Neden Türkiye tarımını desteklemeyi
düşünmüyorsunuz? Neden çiftçiyi desteklemeyi düşünmüyorsunuz da sadece
borçlandırmayı düşünüyorsunuz? Neden bizim çiftçilerimiz ipotekli krediler
kullanıyorlar, tarlalarını satıyorlar, traktörlerini satıyorlar, köyden kente
göç ediyorlar da siz hâlâ Tarım Bakanı olarak orada oturuyorsunuz ve Türkiye
tarımının iyi olduğundan bahsediyorsunuz? Bunları biz hayal olarak düşünüyoruz
ve bu gensorumuzun kabul edilmesini diliyoruz.
Hepinize
teşekkür ediyorum. (CHP sıralarından alkışlar)
OSMAN
AŞKIN BAK (Rize) – Söylediklerin hayal ya.
BAŞKAN
– Teşekkür ederim Sayın Gaytancıoğlu.
Gruplar
adına son konuşmacı Adalet ve Kalkınma Partisi Grubu adına Ayhan Gider,
Çanakkale Milletvekili.
Buyurunuz
Sayın Gider. (AK PARTİ sıralarından alkışlar) 
AK
PARTİ GRUBU ADINA AYHAN GİDER (Çanakkale) – Sayın Başkan, sayın
milletvekilleri; Gıda, Tarım ve Hayvancılık Bakanımız Sayın Faruk Çelik
hakkında verilen gensoruyu tartışmak üzere buradayız. Sizleri şahsım ve grubum
adına saygıyla selamlıyorum.
Gensoru,
parlamenter sistemin ciddi bir müessesesi yani Parlamentonun hükûmeti denetleme
biçimi; bakanların, hatta hükûmetin düşürülmesiyle sonuçlanabilecek bir süreç,
şakası yok. Tanımı da şu: “Bu görüşmenin sonunda, istem üzerine yapılacak
oylamada, güvensizlik oyları üye tam sayısının salt çoğunluğuna erişirse
hükûmet veya bakan düşmüş olur.” Anayasa madde 99, İç Tüzük madde 106. Yani
sistemin içerisine gensoruyu koyanlar, çok ciddi bir durum öngörmüş, sistem
tıkanmasın, eğer hükûmet üzerine düşeni yapmıyorsa Meclis yapsın; ne yazık ki
fiiliyatta çok fazla da bu, böyle uygulanmıyor. 
İkinci
Meşrutiyet’ten beri bakıyoruz ki 494 tane gensoru verilmiş, cumhuriyet
döneminde 432 tane. 432 gensorudan ancak 6 tanesi kabul görmüş. Dikkatinizi
çekmek istiyorum, 24’üncü Dönemde verilen gensoru sayısı 55 yani verenler de
biliyorlar ki buradaki amaç Hükûmeti düşürmek falan değil. Zaten mevzuatlarını
uygulanabilir yapan ülkeler veya mevcut mevzuatlarının ruhuna uygun hareket
ederek uygulamalarını gerçekleştiren ülkeler, daha verimli yaşıyor, daha
huzurlu yaşıyor, daha mutlu yaşıyor. Bunu yapamadığımızda da mevzuatların
arkasından dolanıp vakit kaybederek günümüze devam ediyoruz. 
Her
ne kadar zaman zaman Batı dünyasının israf ekonomisine, tüketim ekonomisine
öykünsek de bize göre israf haramdır. Bunu da en fazla elektrik düğmelerinde
veya ekmek alırken görürüz. Oysa bunun ötesinde daha büyük bir israf var: Emek
ve zaman israfı çünkü bu iki tane faktör ne üretecek olursanız olun lazımdır. 
ÖMER
FETHİ GÜRER (Niğde) – Yolsuzluk anlat, yolsuzluk!
AYHAN
GİDER (Devamla) – Bu ikisi ne üretimi yapacak olursanız olun lazımdır. 
BARIŞ
YARKADAŞ (İstanbul) – 5 milyona nasıl internet sitesini yapıyorsunuz onu anlat
onu, boş ver bunları! 5 milyona hangi internet sitesini yaptırdınız, onu
anlatacaksın. 
BAŞKAN
– Sayın milletvekilleri, lütfen hatibi dinleyin efendim. 
AYHAN
GİDER (Devamla) – Bakın, CHP hatibi konuşurken de sen bağırıyorsun, ben
konuşurken de sen bağırıyorsun; çok bağıracaksan çıkalım meydanda bağıralım.
Burası ciddi bir yer, siz gayriciddi olarak ele alabilirsiniz... 
BARIŞ
YARKADAŞ (İstanbul) – 5 milyon olan yolsuzluktan bahset!
BAŞKAN
– Lütfen Genel Kurula hitap ediniz Sayın Gider.
AYHAN
GİDER (Devamla) – ...ama ben konuşurken lütfen dinleyin, bir şey anlatıyorum. 
Bize
göre israf haramdır, size göre de haramdır çünkü bunu dinî bir terim olarak
kullanmıyorum, toplumsal bir terim olarak kullanıyorum.
HAYATİ
TEKİN (Samsun) – “Evet-hayır” anlaşmalarında gördük! 
AYHAN
GİDER (Devamla) – Ancak eğer muhalefet bu gensoruları Meclisi çalıştırmamak ya
da Bakanlık çalışanlarının motivasyonunu kırarak Hükûmetin verimliliğini
düşürmek için kullanıyorsa o da başımız gözümüz üstüne. 
İBRAHİM ÖZDİŞ
(Adana) – Recep’e ne oldu, Recep’e?
AYHAN GİDER
(Devamla) – Çünkü biz anayasal hakkını kullandığı için hiç kimseyi eleştirmeyi
kendimizde hak gören bir gelenekten gelmiyoruz. Allah’a şükür ki geçmişimizde
kimseye tepeden bakma yok; köylüleri küçümseme, şehirlerden çıkarma yok. Kimin
hakkı varsa kullansın, biz de cevabını veririz. Bu bağlamda da eğer bugünkü
oturumu Türk tarımını ve Türk kooperatifçiliğini tartışarak geçireceksek ben
yeterli verimliliğin alınacağına inanıyorum. 
Tarım çok önemli
bir sektör, toplumun tamamını kapsıyor; bitkisel üretimi, hayvansal üretimi, su
ürünleri mekanizasyonu, işletmeciliği, hatta dış satımıyla çok geniş bir alan.
3 milyon tarım işletmesi var, bunu 4’le çarparsanız 12 milyon gibi basit
formüllerle de ifade edilebilecek bir sektör değil. Çünkü sosyal sebeplerden
dolayı şehirde oturan, hatta maaşlı, farklı işlerde çalışan ancak geçimini
köydeki tarımsal üretime bağlayan ciddi bir kesim var. O anlamda da tarım
farklı ele alınmalı diye düşünüyoruz. 
Tarım, üstü açık
bir fabrika; tarımcılar da, bu anlamda, Allah’a en yakın insanlar. Tarımda risk
var, belirsizlik var. Ne demek bu? Doğal şartlara müdahale edemiyorsunuz,
üretimde risk var. Arzı, talebi tek başına üretici belirleyemiyor, fiyatlarda
belirsizlik var. Bu anlamda da tarım desteklenmek zorunda, denetlenmek zorunda.
Öyle, serbest piyasayla, kârlılık prensibi falanla izah edilebilecek,
geçiştirilebilecek bir sektör değil dolayısıyla tarım diğer sektörlere göre
yönetilmesi çok zor bir sektör. Bırakın vazgeçmeyi, anlık ihmalleri dahi
kaldıracak bir sektör değil. Bu sebeplerden dolayı da sorunları hem geniş hem
büyük hem de dinamik çünkü tarım dinamik bir sektör. 
Zaman zaman
birkaç palyatif çözüm gösterebilirsiniz tarımsal sorunları giderici ancak
bunların hiçbirini genele şamil edemezsiniz çünkü tarımın sorunları köklüdür,
köklü çözümler gerektirir. Biz de AK PARTİ olarak on beş yıldır buna göre
hareket ediyoruz aynen bundan sonra da yapacağımız gibi. Çünkü –tekrarda fayda
görüyorum- dinamik sektörlerin problemleri de dinamiktir ve “Tamam artık,
bitti, çözdük.” diyemezsiniz, hele hele de halkımıza huzur ve mutluluk için
sınır çizmeyi aklına dahi getirmeyen bir parti olarak biz hiç diyemeyiz, her
zaman geldiğimiz noktanın bir üstünü hedefleyen bir parti olarak mevcut noktayı
yeterli göremeyiz. Bu anlamda, özveriyle çalışan başta Bakanımız olmak üzere
tüm Bakanlık çalışanlarına teşekkür ediyor ve Allah güç versin diyorum.
Bakın, tarımı
stratejik ve rekabete dayalı iktisadi bir sektör olarak ele aldık. Neler yaptık
bu süreçte? Tarım Kanunu’nun da içinde bulunduğu 15 kanun çıkardık, bunlar daha
önce yoktu. Tarımda Avrupa’nın en büyük gücü olduk, şu anda tarımsal hasılada
Avrupa’da 1’inci sıradayız. Tarımsal gayrisafi hasılayı 36,9 milyardan 158
milyara çıkardık. Tarım ürünleri ihracatımız 3,7 milyar dolardan 16,3 milyar
dolara çıktı, bunu enflasyona boğdurmamak adına dolar olarak söylüyorum. Tarım
ürünleri dış ticaretinde son on beş yılda 58 milyar dolar fazla verdik.
Tarımsal girdileri tarımsal ürün gibi toplayıp çarpıp “Burada tarımsal dış
satım, dış alım açık veriyor.” demek çok da doğru bir yaklaşım olmaz diye
düşünüyorum en nazik ifadesiyle. 
Bu çalışmalar
tarımsal üretimde önemli artışları beraberinde getirdi; bitkisel üretim 98
milyon tondan 120 milyon tona çıktı, hayvansal üretim 10,3 milyon tondan 23,5
milyon tona çıktı. Sığır sayımız yüzde 44 arttı, küçükbaş yüzde 29, kırmızı et
üretimi yüzde 179, tavuk eti yüzde 170, süt üretimi yüzde 120, bal üretimi
yüzde 42, su ürünleri yüzde 315. 
Millî Tarım
Projesi’ni başlattık. Bakın, Millî Tarım Projesi’nde 2 tane önemli faktör var:
Gıda güvenliğimizi sağlamak, yerli ve yeterli üretim gerçekleştirmek.
Detaylarına girmiyorum çünkü bunu uzun süre tartışacağımızı biliyorum. 
Bu projenin
bitkisel kısmında havza bazlı tarımsal üretime girdik. Hani, diyorlardı ya
“Avrupa bize planlı üretim yaptırmaz.” Siz yapma iradesi gösterirseniz
yapabiliyormuşsunuz demek ki. 
Tarımsal
desteklerde bürokrasiyi azaltıyoruz. Mazotta yüzde 50 sübvansiyonu da bu yıl
içerisinde gerçekleştireceğiz inşallah.
Millî Tarım
Projesi’nin ikinci ayağı olan hayvancılıkta yerli üretimi destekleme modelini
kuruyoruz. Bu anlamda da mera hayvancılığından damızlık işletmelere varana
kadar bir dizi tedbiri bu yıl yürürlüğe koyuyoruz.
Topraktan daha
büyük bir millî mesele yoktur. Kimisi bunun gürültüsünü yapar, kimisi
icraatını. Toprak Kanunu’nu biz çıkardık. Tarım topraklarını öyle derme çatma
birkaç yönetmelikle, birkaç talimatla değil kanunla birlikte uyguluyoruz.
GÜLAY YEDEKCİ
(İstanbul) – İmara açtığınız tarım toprakları… 
AYHAN GİDER
(Devamla) – İmara açtığımız toprak da bizim toprağımız, üretim yaptığımız
toprak da bizim toprağımız çünkü memleketin tamamı bizim.
KAMİL OKYAY
SINDIR (İzmir) – Arazi kullanım haritaları hâlâ yapılmadı. 
AYHAN GİDER
(Devamla) – Büyük tarımsal ovalarımızı sit alanı olarak koruma altına aldık.
250 büyük tarımsal ovanın 192’si şu anda tarımsal sit; inşallah, 250’sinin
tamamını da tarımsal sit olarak uygulamaya koyacağız.
KAMİL OKYAY
SINDIR (İzmir) – Meraları da yapın tarımsal sit. 
AYHAN GİDER
(Devamla) – Toprak ve su kaynaklarımızın korunmasını sağlayan modern sulama
sistemlerini destekliyoruz. Meralar en fazla bizim dönemimizde ıslah ve abat
edilmiştir. 
ÖMER FETHİ GÜRER
(Niğde) – Meraları bile yok ettiniz ya!
AYHAN GİDER
(Devamla) – Bunların yanında, kooperatifçilik, herhâlde, en fazla bizim
dönemimizde anlam buldu. 
GÜLAY YEDEKCİ
(İstanbul) – Sayın Vekilim, samanı niye ithal ediyoruz? 
AYHAN GİDER
(Devamla) – Bakın, kooperatifçilik, “cooperation” yardımlaşma, dayanışma
kökünden geliyor ama dernek değil, vakıf değil, ticari örgütler. 
ÖMER FETHİ GÜRER
(Niğde) – Kooperatiflerin hâlini az önce arkadaş anlattı. 
AYHAN GİDER
(Devamla) – Bize göre, Türkiye’de kooperatifçilik memleket sandıklarıyla
başladı ancak bazı kooperatifçilere göre de bunun temeli Ahi teşkilatıdır yani
ta 12’nci yüzyıla kadar gider. Tarım kredi kooperatifleri de bu anlamda,
kuruluşunu bu tarihlere dayandırmak zorundadır; 1924’te, 1929’da, 1935’te,
1972’de çeşitli dönüşümler geçirerek bugünkü hâlini almıştır ancak bunun kökünü
elli seneye, yüz seneye yaymak kooperatifçiliği küçümsemek olur diye
düşünüyorum. Bugün geldiğimiz noktada, 53 il, 844 ilçe, 356 belde, 372 köyde
tarım kredi kooperatifi bulunmaktadır. 
ÖMER FETHİ GÜRER
(Niğde) – Başkanın maaşını biliyor musunuz? Bari onu söyleyin.
AYHAN GİDER
(Devamla) - Benim ne söyleyeceğimi yazılı ver istersen, ondan sonra konuşayım.
ÖZGÜR ÖZEL
(Manisa) – Bakanlıktan geleni okumaktan iyidir. Soruya cevap ver.
AYHAN GİDER
(Devamla) - Tarım kredi kooperatiflerini değerlendirirken öncelikle kurumun
geçirmiş olduğu merhaleleri iyi görmemiz gerekiyor. 
TAHSİN TARHAN
(Kocaeli) – Maaş uygun mu?
AYHAN GİDER
(Devamla) - Neydi, 1990’larda ve 2000’lerde tarım kredi kooperatifleri? İyi
dinleyin, bakın, istiyorsanız not alın. 
ÖZGÜR ÖZEL
(Manisa) – Küstah!
AYHAN GİDER
(Devamla) – 1990’larda ve 2000’lerin başında Dünya Bankası ve IMF
kooperatiflerin kapatılması gerektiğini söylüyordu, acilen personel çıkarması
gerektiğini söylüyordu. 
TAHSİN TARHAN
(Kocaeli) – O kim?
AYHAN GİDER
(Devamla) - Bu tarım kredi kooperatifleri, kredi faaliyetlerini bir tarafa
bırakın, maaşları ödeyemez durumdaydı, çok sayıda kooperatif borçları
dolayısıyla tasfiye aşamasına gelmişti. Peki, bunlar yetti mi? Yetmedi. 
GÜLAY YEDEKCİ
(İstanbul) – Çiftçiler kan ağlıyor, çiftçiler aç. Yatlardan vergi almıyorsunuz,
çiftçinin mazotundan vergi alıyorsunuz.
AYHAN GİDER
(Devamla) - Bakın, o dönemde bir sabah bir uyandık ki tarım kredi kooperatifi
80 bin Türk çiftçisi hakkında icra işlemi başlatmış.
GÜLAY YEDEKCİ
(İstanbul) – Tarım Bakanı ne iş yapar?
TAHSİN TARHAN
(Kocaeli) – Kim iktidardaydı?
AYHAN GİDER
(Devamla) – Bana mı soruyorsun? 
TAHSİN TARHAN
(Kocaeli) – Evet.
AYHAN GİDER
(Devamla) - Öğren. 
TAHSİN TARHAN
(Kocaeli) – Soruyorum sana.
AYHAN GİDER
(Devamla) - Bizden önce diyorum. 
TAHSİN TARHAN
(Kocaeli) – Benim haberim yok da onun için soruyorum.
AYHAN GİDER
(Devamla) – Haberin yoksa o zaman bir dinle, haberdar ol. Niye soruyorsun
oradan?
ÖZGÜR ÖZEL
(Manisa) – Belki bir grup sataşma hakkını kullanacak.
AYHAN GİDER
(Devamla) - Bakın, CHP milletvekili konuşuyor, siz bağırıyorsunuz; ben
konuşuyorum, siz bağırıyorsunuz. Bir bekleyin, dinleyin, not alın, öğrenin;
öğrenemezseniz çıkınca gelin, anlatayım ama…
İBRAHİM ÖZDİŞ
(Adana) – Haksızlığa isyan ediyorum.
AYHAN GİDER
(Devamla) - Burada şimdi ben bunları anlatmak zorundayım İbrahim Bey, sen hep
bağırıyorsun ama ben bunları anlatmak zorundayım. Lütfen…
İBRAHİM ÖZDİŞ
(Adana) – Haksızlığa isyan ediyorum, onun için bağırıyorum.
AYHAN GİDER
(Devamla) – Yetmedi. Bakın, 80 bin kişiyi tarım kredi kooperatifleri icraya
verdi bir gecede.
ORHAN SARIBAL
(Bursa) – 1 milyon çiftçi kentlerde sürünüyor, 1 milyon.
AYHAN GİDER
(Devamla) – Adamın haberi yok çünkü kredi de çekmemiş ama köyün tamamı
birbirine müteselsil kefil yapıldığı için sabah uyandığında herkes borçlu.
ORHAN SARIBAL
(Bursa) – Niye erteliyorsunuz? Çiftçi batmış.
AYHAN GİDER
(Devamla) – Peki, sonra ne oldu? Biz iktidara geldik, 2003 yılında
çiftçilerimizin bu borçları yeniden yapılandırılmıştı. 2007 yılında da
çıkarılan kanunla acze düşmüş olan çiftçilerimizin borçlarını sildik. Silerken
bunu da Hazine ödedi. Bu neydi? Bu, devlet ve milletin barışmasıydı, devletle
milletin nikah tazelemesiydi, zor duruma düşen çiftçinin kurtarılmasıydı. Ne
zaman zor duruma düşürülmüş? Bizden önce. Temizleyen kim? Biziz. 
Peki, bundan
sonra seyir ne oldu, şu anda kooperatifler ne yapıyor? Bakın, 1 milyon
civarında ortağı var, 1.625 kooperatifi, 12 şirketi, 11 milyar lira cirosu var,
25 milyar lira da aktif büyüklüğü var; 7,5 milyar lira da kredi hacmine
ulaşmış. 2002 yılında -dikkat edin- kurumun öz sermayesi 887 milyon, şu anda ne
kadar? 5,8 milyar lira. Bu süre içinde pazarlamaya girmiş, üretimin içinde
zaten var, tüketime girmiş yani çiftçi için, üretici için ne lazımsa ona
girmiş. 2002 yılında bir çiftçiye en fazla 3 bin lira kredi verebilen
kooperatif, şu anda 3 milyon liraya kadar kredi kullandırabiliyor. Bunu daha
önce de söyledim, tekrar etmekten gurur duyuyorum. O zamanlar yüzde 30’larda
olan kredi dönüş oranı bugün yüzde 97,3. Hani diyorsunuz ya: “Battı, bitti.”
Yüzde 97,3 kredi geri dönüş oranı var. Devletin elindeki diğer iktisadi
teşebbüsler gibi bunda da salt kâr hesabı yapamazsınız çünkü devlet kurumları
sırf kâr etmek için kurulmaz. Amaç…
ORHAN SARIBAL
(Bursa) – Kimse sahici borcunu ödemiyor, o borçlar sahici ödenmiyor, takla
attırılıyor.
AYHAN GİDER
(Devamla) – Bir müsaade et ya, bir müsaade et ya! Bak…
ORHAN SARIBAL
(Bursa) – Doğru söyleyin, o borçlar…
BAŞKAN – Sayın
milletvekilleri, efendim lütfen hatibi dinleyin.
AYHAN GİDER
(Devamla) – Başkanım…
BAŞKAN – Lütfen
efendim…
ORHAN SARIBAL
(Bursa) – Ama alakası yok Başkanım ya, alakası yok; o borç borçla ödeniyor,
tekrar da borçlanılıyor.
BAŞKAN – Şimdi,
herkes…
AYHAN GİDER
(Devamla) – Sayın Başkanım… 
BAŞKAN – Bir
saniye Sayın Gider, sayın milletvekilleri, hatibin görüşlerine
katılmayabilirsiniz ama bu, doğrudan, sizlere müdahale hakkını vermiyor.
Devam edin Sayın
Gider.
AYHAN GİDER
(Devamla) – Ben yalan yanlış ve hakaret dolu konuşmanızı dinlerken hiç müdahale
etmedim. Şurada rakamlarla ciddi konuşmayı dahi içinize sindiremiyorsunuz,
herhâlde şu anda…
ORHAN SARIBAL
(Bursa) – Yalanı da yanlışı da hakareti de siz yapıyorsunuz. Yalanı da yanlışı
da hakareti de ben etmedim.
AYHAN
GİDER (Devamla) – …size ben değil, farklı meslek grupları müdahale etmeli diye
düşünüyorum. 
ÇETİN
ARIK (Kayseri) – Mesela?
AYHAN
GİDER (Devamla) – Doktor mesela.
ÇETİN
ARIK (Kayseri) – Hangi vesileyle.
AYHAN
GİDER (Devamla) – Bakın, 1990’lı yıllarda… Hani dendi ya “Piyasa fiyatlarıyla
uyuyor mu, uymuyor mu tarım kredi kooperatiflerinin fiyatları?” Şu anda gübrede
ve yemde piyasada en ucuz fiyat tarım kredi kooperatiflerinde. 1990’lı yıllarda
ne yaşadık? Bunu da sayın CHP hatiplerinin söylediği gibi “bana gelen bazı
bilgilere göre” veya “İnternette okudum.” demiyorum, net evrakla söylüyorum.
1990’lı yıllarda tarım kredi kooperatifleri öyle hâle geldi ki -özellikle
ikinci yarısında- gübreyi piyasanın 1,5 katına falan satmaya başladı. Peki, ne
yaptı Tarım Bakanlığı o dönemde? 
OKAN
GAYTANCIOĞLU (Edirne) – Gene pahalı.
AYHAN
GİDER (Devamla) – Tarım kredi kooperatiflerine müdahale mi etti, maliyetlerini
mi düşürttü? Hayır, daha güzel bir yöntem buldu. Teşkilatlarına yazı gönderdi,
dedi ki: “Tarım kredi kooperatifi üyeleri eğer dışarıdan gübre alırsa
destekleme ödemeyin.” Bakın, ne kadar güzel bir yöntem değil mi? Dışarıdan
gübre alırsa destekleme ödemeyin. Niye? Tarım kredi kooperatifi kâr etsin. Oysa
bizim amacımız belli. Tarım kredi kooperatifi veya o şirket, bu şirket değil;
çiftçi kâr etsin, bunun derdindeyiz. Bugün bu hâle gelmişse tarım kredi
kooperatifleri o hâlden, onları yönetenleri ancak tebrik etmek lazım,
kendilerine teşekkür etmek lazım. 
Peki,
bunu nasıl yaptı? İki tane şey var. Bir, çalmadı, çaldırmadı. Bu en kolayı.
Bizim için kolay, size karışmam. İki; üretim ekonomisinin çok basit bir kuralı
vardır, denir ki: “Üretim faktörleri aynı kalmak koşuluyla ürün miktarı
artırılabilir mi? Evet, arttırılabilir. Nasıl? Sevk ve idareyi
iyileştirirsiniz. Biz bunu yaptık. Sevk ve idareyi iyileştirdik, 2002’nin
rakamları burada, bugünün rakamları burada. Nereden nereye gelmişiz? 
Gelelim
iddialara. Bakın, ben iddialara bakıyorum: Tarım Kredi Gıda AŞ’nin zarar
etmesi. Şu anda bununla ilgili 38 hukuk dosyası, 35 icra dosyası, 2 savcılık
takibatı ve 1 ceza davası bulunmaktadır. Ne zamandan? Üç yıl önce meydana
gelmiş bir olay. Yani savcılık takibatını devam ettiriyor, ceza davaları devam
ediyor, hukuk davaları devam ediyor, icra davaları devam ediyor. Bunun üstüne
ne istiyorsunuz? Bunun üstüne var mı bir talep?
Asya Emeklilik
hisselerini tarım kredi kooperatifi almış. Nereden almış? İhaleyle almış. Bunun
tanıtımı için bir ihale de kendisi açmış ve bir firma 506 bin lira artı KDV’yle
bu tanıtım işini almış. Gidin sorun, bütün firmalar tanıtım işlerini dışarıya
yaptırırlar. Açılan isim yarışması bu tanıtım faaliyetlerinden sadece bir
tanesi. Bu isimlendirme yarışması tamamlanmış, Elif Uzun’un öngördüğü isim
yarışmayı kazanarak şu anda yürürlüğe girmiştir. 
Diğer bir konu
da Romanya’daki bir firmadan ithal edilen hayvanlar, daha doğrusu ithal
edilemeyen hayvanlar. Piyasa böyle işler, bu devlet dairesi değil. Kapora
verirsiniz, olmazsa tekrar görüşürsünüz. Verilen kapora, işlem yerine gelmediği
görüldüğünde faiziyle birlikte euro bazında geri alınmış. Var mı bir problem?
Yok.
OKAN
GAYTANCIOĞLU (Edirne) – Teminat?
AYHAN GİDER
(Devamla) - Genel Müdürün maaşı kısmını burada anmaktan bile ar ederim. Çünkü
bizde kimsenin maaşına müdahale edilmez de sorulmaz da. Bununla ilgili devletin
yetki verdiği kurumlar bellidir. O kurumlar maaşı takdir eder, fazla görürse
indirir, düşük görürse artırır. 
Sayın Bakanım,
hakkınızda verilen önerge ve iddiaların bırakın haklılığını, dayanaktan ve
tutarlılıktan bile uzak olduğunu hep birlikte muhalefeti dinleyerek gördük. Ben
bu gensoruya yüce Meclisin olumlu oy vermeyeceğini düşünüyorum ve konuşmamı
idam edilmeden önce Sokrates’in söylediği şu sözlerle bitirmek istiyorum.
(Mikrofon
otomatik cihaz tarafından kapatıldı) 
BAŞKAN –
Tamamlayınız Sayın Gider, mikrofonunuzu açıyorum. 
AYHAN GİDER
(Devamla) – Hanımı haykırarak Sokrates’e bağırır: “Ama sen suçsuzsun. Suçsuz
yere idam ediliyorsun.” Sokrates de buna karşılık şöyle bir cevap verir: “Be
kadın, suçlu olarak idam edilmemi mi isterdin?” Allah’tan ki AK PARTİ’li
bakanlar haksız yere önergelerle suçlanıyor, biz de bununla gurur duyuyoruz. 
Saygılarımla.
(AK PARTİ sıralarından alkışlar) 
BAŞKAN –
Teşekkür ederim Sayın Gider. 
Sayın Sarıbal…
ORHAN SARIBAL
(Bursa) – Efendim, yalan, yanlış ve hakaret edici sözler söyleyerek ve…
BAŞKAN -
Buyurunuz Sayın Sarıbal.(CHP sıralarından alkışlar) 
İki dakika
süreyle söz veriyorum, lütfen yeni bir sataşmaya meydan vermeyiniz. 
VI.- SATAŞMALARA İLİŞKİN KONUŞMALAR (Devam)
11.- Bursa Milletvekili Orhan Sarıbal’ın, Çanakkale
Milletvekili Ayhan Gider’in (11/16) esas numaralı Gensoru Önergesi üzerinde AK
PARTİ Grubu adına yaptığı konuşması sırasında şahsına sataşması nedeniyle
konuşması
ORHAN SARIBAL
(Bursa) – Teşekkür ediyorum Sayın Başkan. 
Çok açık, Tarım
Krediye ödenen, yüzde 95 olarak tahsil edildiği söylenen borçları -gelsinler,
buyursunlar gidelim- Ziraat Bankasından çekip, komşudan alıp ödüyorlar, sonra
tekrar borçlanıyorlar. Bu borçların hiçbiri sahici değildir, bütün borç
birikimi vardır. O zaman soruyu şuradan soralım: Çiftçinin 80 milyar borcu var
mı, yok mu Sayın Vekilim? Var mı, yok mu? 
AYHAN GİDER
(Çanakkale) – Ben sen miyim buradan konuşayım?
ORHAN SARIBAL
(Devamla) – Yirmi yılın en kötü 2016 yılını yaşadınız mı Sayın Bakan? Eksi 4,1
küçülme yok mu 2016 yılında? Yirmi yılın en kötü tarım politikasını sunduğunuz
yıl. Yirmi yıldan bahsediyorum. 
BÜLENT TURAN
(Çanakkale) – Buna rağmen iktidar olamıyorsunuz. 
ORHAN SARIBAL
(Devamla) – Ortada bir yalan varsa, bir yalan öyküsü varsa elbette dönüp
kendinize bakmanız lazım. Sadece pirinç, ayçiçeğinin dışında, buğday başta
olmak üzere bütün tarım ürünlerinde bizi dışarıya bağlı kıldınız. Bütününde
ithalat var, 171 milyar dolar tarımsal ithalat var. Yanlış mı Sayın Vekilim,
bir eksiklik var mı? 
KEMALETTİN
YILMAZTEKİN (Şanlıurfa) – Var. 
ORHAN SARIBAL
(Devamla) - Neler aldığınızı bizden iyi biliyorsunuz. 1’e 6 cari açıktan
bahsediyorsunuz. 1 liralık ihracata karşılık 6 liralık tarımsal ham madde
ithalatı var. Biraz önce size çok açık bir şekilde bunları tek tek, tek tek
söyledim. Tekrar söyleyeyim de bir kendinize gelin. 41 milyon 478 bin ton
buğday. Peki, siz üretimi artırdıysanız biz bu buğdayı keyif için mi aldık
burada? Aynı şekilde söylüyorum: 61 milyon 881 bin ton yağlı tohumlar… Siz
ürettiniz de biz mi görmedik? (AK PARTİ sıralarından “Anlamazsın sen.” sesleri)
Evet, sen çok anlarsın, gel anlatayım sana. Gel anlatayım bak nasıl olduğunu. 
BAŞKAN – Sayın
Sarıbal, lütfen efendim. 
ORHAN SARIBAL
(Devamla) – Nasıl, anlatayım sana. 
MUSTAFA ELİTAŞ
(Kayseri) – Sayın Başkan, bu doğru bir tavır değil. 
BAŞKAN – Lütfen,
Genel Kurula hitap edin. 
ORHAN SARIBAL
(Devamla) – Siz ancak yalanı öyküye dönüştürmüş, yalanı geleneksel hâle
getirmiş, yalandan nemalanmış yağma ve talan öyküsüyle bu toplumu kandırmakta
muktedir olmaya çalışıyorsunuz.(AK PARTİ sıralarından gürültüler) Elbette bu
düzen size kalmayacak. Er geç bu halk bu hesabı size soracak. (CHP sıralarından
alkışlar; AK PARTİ sıralarından “Yalan senin işin, senin!” sesi) 
(Mikrofon
otomatik cihaz tarafından kapatıldı)
BAŞKAN –
Teşekkür ederim Sayın Sarıbal.
ORHAN SARIBAL
(Bursa) – Konuşma, gel buraya! Varsa hesabın görelim! (AK PARTİ sıralarından
gürültüler)
OKAN
GAYTANCIOĞLU (Edirne) – Sayın Başkan…
BAŞKAN – Sayın
Gaytancıoğlu…
ORHAN SARIBAL
(Bursa) – Yıkılacak bu düzen, yıkılacak!
BAŞKAN – Sayın
Sarıbal… Sayın Sarıbal, lütfen efendim…
EJDER AÇIKKAPI
(Elâzığ) – Artist misin sen?
BAŞKAN – Sayın
Sarıbal, lütfen yerinize geçiniz.
ORHAN SARIBAL
(Bursa) – Batırdınız bu ülkeyi! Bunun hesabını soracağız, elbette soracağız.
EKONOMİ BAKANI
NİHAT ZEYBEKCİ (Denizli) – Hadi yürü!
EJDER AÇIKKAPI
(Elâzığ) – Hadi oradan!
BAŞKAN – Sayın
Gaytancıoğlu…
OKAN
GAYTANCIOĞLU (Edirne) – Ben de aynı nedenden dolayı… Grubumuza dönerek “Yalan
yanlış, hakaret dolu konuşmalar…” dedi. İki dakika söz istiyorum.
BAŞKAN – Sayın
Gaytancıoğlu, o ifadeyi Sayın Sarıbal’ın konuşması nedeniyle kullandı, sizin
konuşmanız nedeniyle öyle bir ifadede bulunmadı Sayın Gider.
BÜLENT TURAN
(Çanakkale) – Hep onlar konuşacak biz dinleyeceğiz, böyle bir usul yok Sayın
Başkan.
X.- GENSORU (Devam)
A) Ön Görüşmeler (Devam)
1.- Edirne Milletvekili Okan Gaytancıoğlu ve 22
milletvekilinin, Tarım Kredi Kooperatiflerinin zarara uğramasında sorumluluğu
bulunduğu ve bu nedenle çitçileri mağdur ettiği iddiasıyla Gıda, Tarım ve
Hayvancılık Bakanı Faruk Çelik hakkında gensoru açılmasına ilişkin önergesi
(11/16) (Devam)
BAŞKAN - Gruplar
adına yapılan konuşmalar sona ermiştir.
Şimdi, söz
sırası Hükûmette.
Hükûmet adına
Gıda, Tarım ve Hayvancılık Bakanı Faruk Çelik.
Buyurunuz Sayın
Bakan. (AK PARTİ sıralarından alkışlar) 
AYTUĞ ATICI
(Mersin) – AKP Grubunun yarıdan çoğu yok Sayın Başkan. Sayın Bakanı bile
dinlemiyorlar.
GIDA, TARIM VE
HAYVANCILIK BAKANI FARUK ÇELİK (Şanlıurfa) – Sayın Başkan, değerli
milletvekilleri; Cumhuriyet Halk Partisi Milletvekili Sayın Okan Gaytancıoğlu
ve arkadaşları tarafından şahsıma verilen gensoru önergesi üzerinde söz almış
bulunuyorum. Bu vesileyle yüce heyetinizi saygıyla selamlıyorum.
Değerli
milletvekilleri, Gıda, Tarım ve Hayvancılık Bakanlığı hayvansal üretimden
bitkisel üretime, üretici memnuniyetinden gıda arz güvenliğine, tohumdan
mahsule, denizdeki balıktan havadaki arıya, sulamadan toprağa, peynirden
zeytine, meradan meyve ağacına, hayvan hastalıklarından insan sağlığına,
tarladan sofraya ve gıda denetimlerine kadar hayatın her alanına dokunan ve
yaratılan her şeyle bir şekilde irtibatı olan son derece önemli, stratejik bir
alan ve stratejik bir bakanlık. Bu sebeple, Bakanlığımızın politikalarıyla
ilgili burada değerlendirme yapılması bizleri son derece memnun ediyor. Bu
politikalarla ilgili olarak muhalefetin denetim mekanizmalarını çalıştırmasını
da son derece önemsediğimizi özellikle belirtmek istiyorum. Ancak, bu denetim
mekanizmalarının içeriğinin ve niteliğinin önemli olduğunu, içerik ve
nitelikten yoksun olmaması gerektiğini dilediğimi de konuşmamın başında ifade
etmek istiyorum. Ne yazık ki birçok defa olduğu gibi, birçok bakan arkadaşımızla
ilgili olduğu gibi yine içerikten ve nitelikten yoksun bir gensoruyla karşı
karşıya bulunmaktayız. 
Her şeyden önce
şunu ifade ederek konuşmamı sürdürmek istiyorum: Önergede geçen “kayıtsız
kalmak”, “sorumluluğu yerine getirmemek”, “görevi ihmal etmek”, “göz yummak”,
“zarara uğratmak”, “iddialara sessiz kalmak” gibi aslı astarı olmayan
değerlendirmeler, on sekiz yıldır bu Parlamentoda bulunan ve bu kürsüden belli
dönemlerde hitap eden bir milletvekili olarak, bir siyasetçi olarak ve
siyasetin birçok alanında görev yapmış ve ülkesine hizmet gayreti içinde
bulunan biri olarak bugüne kadar yapıştırılamadı, bundan sonra da
yapıştırılamayacağını özellikle belirtmek istiyorum. 
İnsan onuruyla
yaşar, onuru için yaşar. Eğer insan onuruyla oynamak bu kadar kolaysa, yukarıda
bahsettiğimiz ithamları böyle yüzeysel, gelişigüzel yapabiliyor isek o zaman
kendi onurunuzu bir sorgulamanızda yarar var diye düşünüyorum. “Çamur at, izi
kalsın.” anlayışıyla, araştırmadan, soruşturmadan, çalakalem, “Bir gensoru
önergesi verelim.” diye bu denetim mekanizmalarının oluşturulmadığını belirtmek
istiyorum. 
Aslında, değerli
arkadaşlar, ben kavgacı bir üsluba sahip bir insan değilim ama bu özensizliği
yalnız bu gensoruda değil, birçok olayda da gösterdiğinizi ne yazık ki gözleme
imkânını buluyoruz. 
TAHSİN TARHAN
(Kocaeli) – Sayın Bakanım, sizi dinliyoruz, hiç konuşmadan dinliyoruz sizi. 
GIDA, TARIM VE
HAYVANCILIK BAKANI FARUK ÇELİK (Devamla) – Bakınız, çok daha yakın bir zamanda,
geçtiğimiz salı günü Sayın Genel Başkan çıktı, dedi ki… 1938’de vefat eden
Mustafa Kemal Atatürk’e 1939’da Zeytin Kanunu çıkarttırdınız. 
GÜLAY YEDEKCİ
(İstanbul) – “Atatürk ve arkadaşları” dedi.
İBRAHİM ÖZDİŞ
(Adana) – “Arkadaşları” dedi.
GIDA, TARIM VE
HAYVANCILIK BAKANI FARUK ÇELİK (Devamla) – Yani bu nasıl bir yaklaşımdır, bir.
KAMİL OKYAY
SINDIR (İzmir) – Sayın Bakan, 1 Ocak 1939’da çıkmıştır. Kanunun talimatını
veren Mustafa Kemal Atatürk’tür. 
GIDA, TARIM VE
HAYVANCILIK BAKANI FARUK ÇELİK (Devamla) –İkincisi: Yine Sayın Genel Başkana
şunu dedirttiniz: “Sudan’da ne işiniz var?” Siz dedirttiniz.
İBRAHİM ÖZDİŞ
(Adana) – Doğru. 
OKAN
GAYTANCIOĞLU (Edirne) – Doğru. Doğru. 
GIDA, TARIM VE
HAYVANCILIK BAKANI FARUK ÇELİK (Devamla) –E, doğru işte, onu konuşmaya geldim,
onları konuşmaya geldik. 
ORHAN SARIBAL
(Bursa) – Mülkiyet gasbı… Mülkiyet gasbı…
GIDA, TARIM VE
HAYVANCILIK BAKANI FARUK ÇELİK (Devamla) -Dediniz ki: “Sayın Başbakan açıklama
yaptı, çiftçiye yüzde 50 mazot desteği verecektiniz, niye vermiyorsunuz?”
Dedirttiniz. 
OKAN
GAYTANCIOĞLU (Edirne) – Evet, doğru. 
GIDA, TARIM VE
HAYVANCILIK BAKANI FARUK ÇELİK (Devamla) -Dedirttiniz öyle değil mi? Doğru,
dedirttiniz.
OKAN
GAYTANCIOĞLU (Edirne) – Söylüyoruz, evet. 
KAZIM ARSLAN
(Denizli) – Başbakan İzmir’de söyledi. 
GIDA, TARIM VE
HAYVANCILIK BAKANI FARUK ÇELİK (Devamla) –“Sığır ithalatında Avrupa’da birinci
noktadayız.” dedirttiniz. Sizler dedirttiniz bunları ve Sayın Genel Başkan da
sizden aldığı bilgilerle bu konuşmayı yaptı. 
Şimdi, ben de
hemen akabinde cevap mahiyetinde bir konuşma yaptım, dedim ki: “Sayın Genel
Başkan tarımla ilgili kılavuzlarını değiştirmek durumundadır. Kılavuzları
değiştirmezse bu yanlışa devam eder.” Siz de alelacele bir gensoru önergesi
getirdiniz. 
Şimdi, bakınız
“Sudan’da ne işiniz var?” diyorsunuz. Değerli arkadaşlar, NASA uzayda “zinya”
denilen bir bitki yetiştiriyor, geliştiriyor yani halk tabiriyle marul. Nerede
yetiştiriyor? Uzayda. Uzayı değerlendirmeye çalıştığımız bir dünya
atmosferinde, bir dünya hayatında “Sudan’a niye gittiniz?” diye bunu bir itham
vesilesi yapıp grup toplantısında bunu konuşmak kabul edilebilir mi? Kaldı ki… 
ÖMER FETHİ GÜRER
(Niğde) – Türkiye'dekileri niye kapatıyorsunuz?
GIDA, TARIM VE
HAYVANCILIK BAKANI FARUK ÇELİK (Devamla) - Durun, bakınız… 
ÖMER FETHİ GÜRER
(Niğde) – Türkiye'de TİGEM kiraya veriyor, yapamıyor bu işi.
GIDA, TARIM VE
HAYVANCILIK BAKANI FARUK ÇELİK (Devamla) - Durun, durun… Bakın ama dinleyin.
Bakınız, ben sizin aleyhinize bir şey söylemiyorum, söylediklerinizi
söylüyorum, dinleyin. 
Bakınız, oysa
2014 yılında Türkiye Büyük Millet Meclisinde komisyona bir yasa geliyor. Bu
tasarı da Dışişleri Komisyonunda görüşülüyor, Cumhuriyet Halk Partisi
milletvekilleri, AK PARTİ milletvekilleri, bütün milletvekillerin ittifakıyla
yasal düzenleme oluyor. Genel Kurula geliyor, Genel Kurulda muhalefet, iktidar
240 milletvekili katılıyor ve ittifakla hep beraber bu yasayı kabul ediyoruz.
Neyi? Sudan’da 780 bin hektar arazinin özel sektöre tahsisi… 
OKAN
GAYTANCIOĞLU (Edirne) – Dekar, dekar…
GIDA, TARIM VE
HAYVANCILIK BAKANI FARUK ÇELİK (Devamla) – …12.500 hektarın ise TİGEM’e
tahsisiyle ilgili yasa Meclise geliyor, Mecliste onaylanıyor, hep birlikte
onaylanıyor. Şimdi, bunu onaylayan grup çıkıyor, diyor ki: “Sudan’da ne işimiz
var?” 
HASAN TURAN
(İstanbul) – Hafıza yok, hafıza yok. 
GIDA, TARIM VE
HAYVANCILIK BAKANI FARUK ÇELİK (Devamla) – Arkadaşlar, bunu söylemeye
çalışıyorum. Bunu, yanlış anlamayın, sıradan, yüzeysel bir itham, bir çamur
atma anlayışıyla söylemiyorum, olan şeylerden bahsediyorum. 
Bir diğer konu,
diyorsunuz ki: “Çiftçiye yüzde 50 mazot desteğini söylediniz, niye
vermiyorsunuz?” Arkadaşlar, çiftçiye mazot desteği ve çiftçi destekleri
üretimin akabindeki yılda oluyor. Şimdi, Genel Başkana bu bilgiyi doğru
verseydiniz Genel Başkan bu yanlışı yapmazdı. 
KAZIM ARSLAN
(Denizli) – Verilen destek yüzde 50 mi?
GIDA, TARIM VE
HAYVANCILIK BAKANI FARUK ÇELİK (Devamla) – Yani, bu yıl ekilen ürünün desteği
2018 yılında veriliyor. 
ORHAN SARIBAL
(Bursa) – 2016’da dediniz. 
GIDA, TARIM VE
HAYVANCILIK BAKANI FARUK ÇELİK (Devamla) – Şunu deseydiniz… 
ORHAN SARIBAL
(Bursa) – 2016’da söylediniz bunu. 
BÜLENT YENER
BEKTAŞOĞLU (Giresun) – Adam ölürse ne olacak?
GIDA, TARIM VE
HAYVANCILIK BAKANI FARUK ÇELİK (Devamla) – …önergeyi veren arkadaşlar şunu
deseydi: “Sayın Bakan, bu desteklemeleri yıl içine alınız.” Ben burada derdim
ki Tarım Bakanı olarak: “Son derece sağlıklı ve doğru bir yaklaşım.” Ama
2017’nin mazot desteğinin 2018’in Şubat ayında verileceğini bilmiyorsanız
kılavuzunuz yanlıştır, bu kılavuzla doğru bir istikamet bulamazsınız, bunu
söylemeye çalışıyorum. 
KAZIM ARSLAN
(Denizli) – Mazot desteği yüzde kaçtır Sayın Bakan? Mazot desteğiniz yüzde kaç,
onu açıkla. 
GIDA, TARIM VE
HAYVANCILIK BAKANI FARUK ÇELİK (Devamla) – Bir diğer konu, diyorsunuz ki:
“Avrupa’da sığır ithalatıyla ilgili birincisiniz.” Arkadaşlar, Avrupa’da yüzde
71 domuz eti tüketiliyor, yüzde 71. 
OKAN
GAYTANCIOĞLU (Edirne) – Bize ne?
ORHAN SARIBAL
(Bursa) – Bize de mi öneriyorsunuz Sayın Bakan?
BARIŞ YARKADAŞ
(İstanbul) – Biz domuz eti yemiyoruz Sayın Bakan, biz yemiyoruz. Sağ olun. 
GIDA, TARIM VE
HAYVANCILIK BAKANI FARUK ÇELİK (Devamla) – Onun için, burada mukayeseler
yaparken canlı hayvan, sığır ithalatını sanki bugün olan bir hadiseymiş gibi
takdim etmenizi de anlamakta zorlanıyorum. 
Bakınız,
rakamları arz ediyorum sizlere: 1969 yılında 654 bin dolarlık et ve hayvan
ithalatı gerçekleştirilmiş, 1990’da 123 milyon dolarlık ithalat
gerçekleştirilmiş, 1995 yılında 420 milyon dolarlık canlı hayvan ve et ithalatı
gerçekleştirilmiş; 2000 yılında 34,5 milyon dolarlık, 2016 yılında da aynen 1995
yılında olduğu gibi 422 milyon dolarlık ithalat gerçekleştirilmiş. Yani sanki
bu ithalatı AK PARTİ keşfetmiş ve ilk kez şimdi ortaya çıkmış gibi takdim
etmenizi anlamakta zorlanıyorum.
ORHAN SARIBAL
(Bursa) – 4,5 milyar dolar.
GIDA, TARIM VE
HAYVANCILIK BAKANI FARUK ÇELİK (Devamla) – Bunun adı bilgisizlik,
bilgisizlikten de öte, konuya ilgisizliğin eseridir diye ifade etmek istiyorum.
Şimdi, bu
konularla ilgili bu önergenin de ne kadar yüzeysel olduğunu bu örneklerden
görmüş oluyoruz.
Şimdi, değerli
arkadaşlar, mesnetsiz isnatlarla dolu olan gensoru vesilesiyle yine de tarımın
gündeme gelmesinden memnuniyet duyduğumuzu ifade etmek istiyorum.
Şimdi, buraya,
gündeme getirdiğiniz konu, 1581 sayılı Tarım Kredi Kooperatifleri ve Birlikleri
Kanunu’na göre faaliyet gösteren bölge birlikleri ve merkez birliği olan, genel
kurulları olan, yönetim kurulları olan, müfettişleri olan, denetçileri olan,
Gıda, Tarım ve Hayvancılık Bakanlığıyla hiyerarşik bir bağı olmayan, Bakanlığın
merkezle ilgili ve bağlı kuruluşları arasında sayılmayan, tüzel kişiliği ve
özerkliği olan bir kuruluşu buraya getirdiniz. 
Bakanlık olarak
mevzuat gereği karar alma mekanizmalarında bulunmadığımız ve kararlarına fiilen
müdahale etmediğimiz kooperatif ve birlikleri sadece denetlemekle yükümlüyüz.
Nitekim Bakanlığımızı temsilen bir denetçi arkadaşımız da orada bulunmaktadır.
ORHAN SARIBAL
(Bursa) – Maaşa niye müdahale ettiniz?
GIDA, TARIM VE
HAYVANCILIK BAKANI FARUK ÇELİK (Devamla) – Oy hakkı olmaksızın merkez birliğin
yönetim kurulu toplantısına katılarak bu denetçi arkadaşımız raporlarını
periyodik olarak hazırlamaktadır. Bunun dışında da gerek Bakanlığımın teftiş
kurulu gerekse merkez birliğinin teftiş kurulu her türlü iddiaya ilişkin
denetimlerini gerçekleştirmektedir. Nitekim personel ücretleri ve şirketlerin
yapısıyla ilgili olarak başlattığımız incelemeler şu anda devam etmektedir.
Ayrıca Tarım Kredi, kendi müfettişleriyle, iddialarla ilgili olarak son bir
buçuk yılda yaklaşık 60 denetim gerçekleştirmiştir. Bunlardan 17’sinde rapor
savcılığa intikal ettirilmiştir. Bu süreçte yaklaşık 710 rutin kooperatif
denetimi de gerçekleştirilmiştir. Hâlen 91 kooperatifle ilgili de denetimlerin
devam ettiğini özellikle belirtmek istiyorum. 
Tabii, Tarım
Kredi Kooperatiflerinin faaliyetleri, hedefi çiftçi, Tarım Bakanlığının da
çiftçi, aynı şekilde Ziraat Bankasının da hedefi çiftçi. Bu yönüyle, bu üçlü
sacayağı olarak sistemin sağlıklı bir şekilde çiftçinin lehine çalışması
konusunda yoğun bir çalışma içerisinde olduğumuzu, dayanışma içerisinde
olduğumuzu da ifade etmekte yarar var çünkü 3 kurumun da hedefi çiftçinin refah
düzeyini yükseltmektir.
BÜLENT YENER
BEKTAŞOĞLU (Giresun) – Rakamlar öyle demiyor.
GIDA, TARIM VE
HAYVANCILIK BAKANI FARUK ÇELİK (Devamla) - Değerli milletvekilleri, 2000’li
yıllarda Dünya Bankası raporlarına konu olup küçülmesi ve hatta kapatılması
düşünülen Tarım Kredi Kooperatifleri 2017’de 600 milyon TL’lik yatırım yapar
hâle gelmiştir. 4 yem fabrikası, badem ve fıstık işleme tesisi, ayçiçeği ve
zeytinyağı fabrikaları, çeltik işleme tesisi, 330 bin tonluk lisanslı depo ve
sigorta şirketlerini kuran, yeni istihdam oluşturan, çiftçilere düşük fiyatla
girdi ve kredi sağlayan, çiftçilerimizin ürettiği ürünü kendi fabrikalarında
işleyen bir kurum hâline gelmiştir Tarım Kredi Kooperatifleri.
Tarım Kredi bu
dönemde çiftçilerimizin girdi maliyetlerini düşürmek için önemli adımlar
atmıştır. Bakınız, gübre ve yemde -az önce burada ifade edildi- KDV’ler
sıfırlandı, ayrıca KDV’yle birlikte yüzde 35’lere varan gübrede bir indirim
gerçekleştirmiş bulunmaktadır Tarım Kredi. Hâlen 2015 Aralık ayına göre gübre
fiyatları yüzde 18 daha düşük düzeydedir. Bakınız, az önce burada bir
arkadaşımız üreyle ilgili dedi ki: “Üre fiyatları Tarım Kredide daha yüksek.”
Bakınız, tonu piyasada 1.000 lira, Tarım Kredide 926 lira. Hangisi doğru şimdi,
hangisine inanalım? 
OKAN
GAYTANCIOĞLU (Edirne) – Bir sürü yer var. 
GIDA, TARIM VE
HAYVANCILIK BAKANI FARUK ÇELİK (Devamla) - Yani burada laf söylediğiniz zaman
bunun altının dolu olması gerekiyor. Bunu rastgele söylediniz, olmaz. 
Başka şeyler de
söylendi, Lüleburgaz çiftliğinde bir veteriner arkadaşın ismini verdiniz
burada. Şimdi, bu arkadaş inşaatta usulsüzlük… Genel Müdürün bilgisi olmadan
inşaata başlıyor. Ne yaparsınız siz Tarım Kredi Genel Müdürü olsanız? Şimdi, bu
arkadaş, bu usulsüz işlemi, işi yapan vatandaş el çektirilmiş, çıkıp burada
bunun bilgisine dayanarak görüşme yapıyorsunuz. Doğru değil, bu yaklaşım hiç
şık değil. 
Ayrıca, başka
değerlendirmeler yaptınız Bakanlığın yapısıyla ilgili olarak. Doğru bir şey mi
arkadaşlar? Yüce Mecliste şimdi, burada bulunan milletvekillerinin tamamının
hukukçu olması gerekiyor yasama faaliyetleri yapıldığı için, hukukçu
olmayanların tümünün dışarı çıkması gerekiyor. Böyle bir yaklaşım olabilir mi?
Mühim olan neticedir, mühim olan icraattır, bunu bilmemiz gerekiyor.
ÖZGÜR ÖZEL
(Manisa) – Sayın Bakan, sizi dinlemeyenler çıksın yeter. 
GARO PAYLAN
(İstanbul) – Sayın Başkan, çok uğultu var. 
GIDA, TARIM VE
HAYVANCILIK BAKANI FARUK ÇELİK (Devamla) – Şimdi, zaman tabii yeterli değil.
Burada isnat edilen Tarım Krediyle ilgili birkaç hususa cevap vermek istiyorum.

BAŞKAN – Sayın
Bakan bir saniye efendim.
Sayın
milletvekilleri, ayakta sohbet grupları görüyorum. Bu, hatibin Genel Kurul
tarafından dinlenmesine engel oluşturuyor. Lütfen, rica ediyorum…
GIDA, TARIM VE
HAYVANCILIK BAKANI FARUK ÇELİK (Devamla) – Teşekkür ederim Başkanım.
Tarım Kredi Gıda
AŞ’de 2011, 2012, 2013 yıllarında meydana gelen zararın 50 milyon TL olduğuna
dair bir iddia ortaya atıyorsunuz. Bakınız “2011, 2012, 2013, 2014, 2015’te
neredeydiniz?” diye insanın sorası geliyor. Ama devlette devamlılığın gereği…
Bakınız şunu ifade edeyim: O dönemdeki yönetim ve ilgili müdürler merkez
birliğinin iştiraki olan Tarım Kredi AŞ’yle ilgili olarak iddiaları
soruşturmuş, yargıya intikal ettirmiş, ilgililer hakkında 38 hukuk davası, 35
icra dosyası, 2 savcılık takibi ve 1 ceza davası bulunmaktadır. Yani az önce de
bahsettiğim gibi ne bugün ne dün, intikal eden hiçbir olumsuz hadisenin sümen
altı edilmesi söz konusu olmamıştır. 
Genel Müdürün
maaşını soruyorsunuz, net maaşı 20 bin lira yani bunun gizli saklı bir tarafı
yok ki. Net aldığı maaş 20 bin lira. Burada, Tarım Kredi, yapmış olduğu
çalışmalarla 17 şirketin 9’unu kapatmış veya diğer şirketlerle birleştirmiştir
ve aynı zamanda, bunun neticesinde, kadroların azalmasından dolayı 2,8 milyon
TL, yönetim kurulu üyeliklerinden de yaklaşık 1,5 milyon TL olmak üzere 4,3
milyon TL’lik yıllık bir tasarruf sağlamıştır Tarım Kredi Kooperatifleri. Onun
için değerli arkadaşlar, burada gelişigüzel, rastgele bir değerlendirme değil,
içerikten yoksun değil, içeriği dolu bir şekilde buraya ben tarımla ilgili
gensorunun gelmesini çok arzu ederdim.
Şimdi, burada,
millî tarım politikası, millî tarım politikasıyla ilgili bir bitkisel üretim,
bitkisel üretimle ilgili havza bazlı sisteme geçtik. Öteden beri Türkiye'nin
hayalidir bu. Uzun yıllar bu çalışma yapıldı, gerçekleştirildi ve
nihayetinde... (CHP sıralarından “Duyamıyoruz.” sesleri)
HAYDAR AKAR
(Kocaeli) – Sayın Bakan, dinlemiyorlar sizi.
BAŞKAN – Sayın Bakan,
bir saniye efendim.
Sayın
milletvekilleri, önemli bir gensoruyu görüşüyoruz. Sayın Bakan açıklamalarını
yapıyor. Hem Sayın Bakana yönelik olarak gruplardan karşılıklı atılan laflar
hem hâlâ devam etmekte olan bu ayaktaki sohbet gruplarının varlığı sükûnete
ermemize engel, Sayın Bakanı sükûnetle dinlememize engel oluşturuyor. Rica
ediyorum, şu anda nasılsa Genel Kuruldaki hava öyle devam edelim.
Buyurunuz Sayın
Bakan.
GIDA, TARIM VE
HAYVANCILIK BAKANI FARUK ÇELİK (Devamla) – Evet, millî tarım politikasında
bitkisel üretimde hedefimiz havza bazlı sisteme geçmek yani planlı bir üretime
geçmekti; havza bazlı destekleme modeline geçmiş bulunuyoruz. 
Ayrıca,
hayvancılıkta ise “Yerli üretim, yerli üretim.” diyorsunuz ama ne yaptığımızı
inceleyerek burada bu değerlendirme yapılsa isabetli olur. Yani şu anda
yetiştirici bölgeler, yetiştirici merkezler, buralara destekler ve damızlık,
gerek mandayla gerek küçükbaşla gerek büyükbaşla ilgili açılan merkezlerin
amacı nedir? Amacı yerli üretimi artırmaktır yani ithal besiyi değil, yerli
besiyi öne çıkaracak projeleri biz hayata geçirmiş bulunuyoruz. 
Ayrıca, toprak
çok önemli tabii tarım hayatında. Toprak önemli, toprağın korunması gerekiyor.
“Efendim, şu dönemlerde şu kadar toprak tarımdan çıktı.” Bakınız dönemsel olarak,
belki en az bu dönemde çıkmıştır ama bunun önemi yok. Bu dönemde az çıkması,
geçmiş dönemlerde daha fazla çıkması önemli değil. 
ORHAN SARIBAL
(Bursa) – En fazla Sayın Bakan, en fazla.
GIDA, TARIM VE
HAYVANCILIK BAKANI FARUK ÇELİK (Devamla) – Netice itibarıyla, 1 metrekarelik
bir tarım arazisi bile olsa tarımın dışında kalması hiçbirimizin tahammül
etmeyeceği bir yaklaşım olmalıdır. Onun için bakın ne yaptık? Ovaların
korunması, ovaların, tarımsal alanların sit alanı ilan edilmesiyle ilgili
çalışmalarımızı başlattık. Geçtiğimiz hafta 41 ova daha ilan edildi, buralara
çivi çakılamayacak, buralar tarım arazisi olarak korunacak. Bugün itibarıyla
192 ova olmuş oldu, inşallah, bunu ilk hedefte 300 ovaya çıkaracağımız
çalışmalarımızı da tamamlamış olacağız. 
Yine, tarımda
AR-GE desteklemeleri son derece önemli. AR-GE’dir bizim gelecekte çiftçimizi
güldürecek olan. 10 kat AR-GE desteklerimizi artırmış bulunuyoruz. Onun
yanında, 50’nin üzerindeki enstitümüzü, laboratuvarlarımızın tamamını özel
sektöre açmış bulunuyoruz yani özel sektörün evi gibi, işletmesi gibi bugün
enstitülerimiz özel sektöre de hizmet vermeye başlamış bulunmaktadır. 
Yine, etçi tavuk
dediğimiz… Yerli etçi tavuk -millî tarım dedik ya- ilk kez bu hattı, 4’üncü
hattı Türkiye üretmiştir. Yani Almanya’nın, Fransa’nın veya Amerika’nın civciv
ve yumurtalarıyla burada sürdürdüğümüz tavukçuluk dönemine son verilmiştir,
kendi etçi tavuğumuzu, kendi hattımızı -ki dünyada 4’üncü hattır bu- şimdi
devreye koymuş bulunuyoruz. 
ÖMER FETHİ GÜRER
(Niğde) – Daha tohum alıyorsun, daha tohum.
GIDA, TARIM VE
HAYVANCILIK BAKANI FARUK ÇELİK (Devamla) – Tabii, değerli arkadaşlar, burada…
(Mikrofon
otomatik cihaz tarafından kapatıldı)
BAŞKAN – Sayın
Bakan, Genel Kurulda sükûneti sağlamak amacıyla konuşmanızı zaman zaman kesmiş
olmamı da dikkate almak suretiyle size iki dakika ek süre veriyorum. 
GIDA, TARIM VE
HAYVANCILIK BAKANI FARUK ÇELİK (Devamla) – Teşekkür ederim Başkanım. 
Şimdi, burada
sık sık buğday ithalatı ve ürünlerimizin yeterliliğiyle ilgili ifadeler kullanılıyor.
Arkadaşlar, yağlı tohumların dışında hububatla ilgili, meyvelerle, sebzelerle
ilgili yeterliliğimiz yüzde 100’ün üzerindedir, böyle bir problem yok. 
ORHAN SARIBAL
(Bursa) – Yapmayın Sayın Bakan. Toprak Mahsulleri Ofisi başka bir ülkede
galiba.
GIDA, TARIM VE
HAYVANCILIK BAKANI FARUK ÇELİK (Devamla) – Şimdi, siz buğdayı söylüyorsunuz.
Buğday ne biliyor musunuz? Şimdi, burada yeri geliyor, Hollanda’yı
konuşuyorsunuz, Hollanda’dan örnek veriyorsunuz. Bakınız, Hollanda’da tarımsal
hasıla 12,1 milyar dolar, tarımsal hasıla. Bizimki ne kadar? 52,3 milyar dolar.
Şimdi, Hollanda’nın tarımsal ithalatı 64 milyar, ithalat. İhracatı ne kadar? 96
milyar dolar Hollanda’nın. 
ÖMER FETHİ GÜRER
(Niğde) – Tohuma ne kadar para veriyoruz, tohuma?
GIDA, TARIM VE
HAYVANCILIK BAKANI FARUK ÇELİK (Devamla) – Şimdi, aynen bunun gibi… Bizim,
bakınız, bu yıl 22 milyon ton buğdayımız var, yeterliliğin üzerinde ama 12,5
milyar dolarlık buğday ithal ediyoruz, doğru. Peki, neresi yanlış? 21,5 milyar
liralık un ihraç ediyoruz, aynı Hollanda’nın yaptığını yapıyoruz. 
ÖMER
FETHİ GÜRER (Niğde) – Tohumu da ithal ediyoruz, tohumu. 
GIDA,
TARIM VE HAYVANCILIK BAKANI FARUK ÇELİK (Devamla) – Ya, bunu görmemek, bunu
anlamamak mümkün olabilir mi? Hem tarımın içinde olacaksınız hem Türkiye’nin
tarımsal ticaretini artırma konusunda adım atmasını anlamakta zorlanacaksınız. 
ÖMER
FETHİ GÜRER (Niğde) – Araziler yabancıların eline geçti, yabancılar tarım
yapıyor. 
GIDA,
TARIM VE HAYVANCILIK BAKANI FARUK ÇELİK (Devamla) – Bizim de sizi anlamakta
gerçekten zorlandığımızı ifade ediyorum. 
Değerli
arkadaşlar, evet, ifade edilecek, konuşacak çok konular var ama süremiz
yetmediği için şunu ifade ediyorum: Tarım Kredideki bütün muhtemel sorunların
bile -soru işareti oluşturacak hangi konu varsa- soruşturulduğunu açıkça ifade
ediyorum. Konuyu direkt Bakanlığın ilgili ve bağlı kuruluşu olmamasına rağmen
çok net bir şekilde belirttiğimi ifade ediyorum ve hakkımda verilen gensoru
önergesini takdirlerinize bıraktığımızı ifade ediyor, yüce heyeti saygıyla,
sevgiyle selamlıyorum. (AK PARTİ ve Bakanlar Kurulu sıralarından alkışlar)
BAŞKAN
– Teşekkür ederim Sayın Çelik. 
ÖZGÜR
ÖZEL (Manisa) – Sayın Başkan… 
BAŞKAN
– Sayın Özel…
ÖZGÜR
ÖZEL (Manisa) – Sayın Başkanım, Sayın Bakan, konuşması sırasında gensorumuz
için “Araştırmadan, soruşturmadan, çalakalem verilmiş bir gensoru.” ifadesini
kullanmıştır. 
BÜLENT
TURAN (Çanakkale) – Çok iyi söylemiş. 
ÖZGÜR
ÖZEL (Manisa) – Bu, grubumuza açık bir sataşmadır. 
OSMAN
AŞKIN BAK (Rize) – Kılavuz, yanlış bilgi vermiş.
MUSTAFA
ELİTAŞ (Kayseri) – Sayın Başkan, bunun sataşmayla ne alakası var?
BAŞKAN
– Buyurun, kim konuşacak Sayın Özel? 
ÖZGÜR
ÖZEL (Manisa) – Sayın Okan Gaytancıoğlu. 
HASAN
TURAN (İstanbul) – Ya, bunun sataşma neresinde ya?
OSMAN
AŞKIN BAK (Rize) – Kılavuz, yanlış bilgi vermiş, yanlış.
BAŞKAN
– Sayın Okan Gaytancıoğlu, buyurunuz. 
Süreniz
iki dakikadır. (CHP sıralarından alkışlar)
VI.- SATAŞMALARA İLİŞKİN KONUŞMALAR (Devam)
12.- Edirne Milletvekili Okan Gaytancıoğlu’nun, Gıda
Tarım ve Hayvancılık Bakanı Faruk Çelik’in (11/16) esas numaralı Gensoru
Önergesi üzerinde Hükûmet adına yaptığı konuşması sırasında CHP Grubuna
sataşması nedeniyle konuşması
OKAN
GAYTANCIOĞLU (Edirne) – Sayın Başkan, değerli milletvekilleri; biz Cumhuriyet
Halk Partisiyiz, öyle araştırmadan, soruşturmadan buraya sizi getirmeyiz. 
Üre
fiyatından bahsetti, 960 lira. Evet, hemen bilgi aldım, geliş fiyatını yani
Tarım Kredi Kooperatifine fatura fiyatını veriyorsunuz; satış fiyatını
söylüyorum ben, 1.200 lira şu anda. Ben de Edirne Milletvekiliyim, Edirne’deki
bütün kooperatifleri gezdim. Gezmeden, sormadan, araştırmadan biz buraya
çıkmayız, sizi de buraya çağırmayız. 
Sayın
Başbakan da buraya gelmişken… Hoş geldiniz Sayın Başbakan. 
Biz,
Tarım Kredi Genel Müdürünün maaşını sorduk, soru önergesiyle. Diyor ki Sayın
Bakan “Bize ne Tarım Krediden? Bizimle ilgisi yok.” Peki, neden bir yıl önce
bütün gazetelere demeç veriyor da “Tarım Kredi Genel Müdürünün maaşı, 100 bin
liradan 30 bin liraya inecek.” diye kendisi cevap veriyor. Demek ki Bakanlık
ile Tarım Kredi arasında bir ilişki var, biz de bu ilişki üzerine buraya
insanları getiriyoruz. (CHP sıralarından alkışlar)
Sonra,
özellikle beni itham ederek “Genel Başkanınıza yalan yanlış bilgiler
veriyorsun.” Biz, Cumhuriyet Halk Partisiyiz, savaş meydanlarında kurulduk, ne
olduğumuzu da çok iyi bilen bir partiyiz arkadaşlar. (CHP sıralarından
alkışlar)
OSMAN AŞKIN BAK
(Rize) – Kılavuzu değiştir, kılavuzu.
OKAN
GAYTANCIOĞLU (Devamla) – Sudan’da ne işiniz var? Soruyoruz, biz, emperyalist
bir ülke miyiz? 
OSMAN AŞKIN BAK
(Rize) – Ya, Zeytin Kanunu ne zaman çıktı?
OKAN
GAYTANCIOĞLU (Devamla) – Kendi topraklarımızı işleyelim önce diyoruz. Bu ülkede
5 milyon hektar, 50 milyon dönüm nadas alanı boş iken biz emperyalist bir ülke
değiliz, Afrika ülkelerinin topraklarına göz dikemeyiz. (CHP sıralarından
alkışlar) 
Kaldı ki
zeytincilikle ilgili, bizim Kurucu Genel Başkanımız, Ulu Önder Mustafa Kemal
Atatürk’ün daha sağlığındayken vasiyeti var 1937 yılında. Genel Başkanımız da
bunu söyledi, “Zeytincilikle ilgili kanun çıkarın.” dedi. O kanun, 1 Ocak
1939’da çıkmıştır ama emri veren, Mustafa Kemal Atatürk’tür. (CHP sıralarından
alkışlar)
Dolayısıyla
“Siz, Türkiye tarımını iyi yönetemiyorsunuz, A takımınız yanlış.” dedik. Evet,
onun için de gensoru verdik.
Teşekkür
ediyoruz. (CHP sıralarından alkışlar)
BAŞKAN –
Teşekkür ederim Sayın Gaytancıoğlu.
X.- GENSORU (Devam)
A) Ön Görüşmeler (Devam)
1.- Edirne Milletvekili Okan Gaytancıoğlu ve 22
milletvekilinin, Tarım Kredi Kooperatiflerinin zarara uğramasında sorumluluğu
bulunduğu ve bu nedenle çitçileri mağdur ettiği iddiasıyla Gıda, Tarım ve
Hayvancılık Bakanı Faruk Çelik hakkında gensoru açılmasına ilişkin önergesi
(11/16) (Devam)
BAŞKAN - Gıda,
Tarım ve Hayvancılık Bakanı Faruk Çelik hakkındaki gensoru önergesinin gündeme
alınıp alınmayacağı hususundaki görüşmeler tamamlanmıştır.
Şimdi gensoru
önergesinin gündeme alınıp alınmayacağı hususunu oylarınıza sunacağım.
Gensoru
önergesinin gündeme alınıp alınmamasına ilişkin oylamanın açık oylama şeklinde
yapılmasına dair bir istem vardır; önergeyi okutup imza sahiplerini arayacağım.
TBMM Başkanlığına
Görüşülmekte
olan gensorunun gündeme alınmasına ilişkin yapılacak oylamanın açık oylama
şeklinde yapılmasını arz ve teklif ederiz.
Özgür Özel,
Manisa? Burada.
Tahsin Tarhan,
Kocaeli? Burada.
Bülent Öz,
Çanakkale? Burada.
Barış Karadeniz,
Sinop? Burada.
Erkan Aydın,
Bursa? Burada.
Okan
Gaytancıoğlu, Edirne? Burada.
Kamil Okyay
Sındır, İzmir? Burada.
Ömer Fethi
Gürer, Niğde? Burada.
Çetin Arık,
Kayseri? Burada.
Ünal Demirtaş,
Zonguldak? Burada.
Gamze Akkuş
İlgezdi, İstanbul? Burada.
Kazım Arslan,
Denizli? Burada.
Zülfikar İnönü
Tümer, Adana? Burada.
Gülay Yedekci,
İstanbul? Burada. 
Barış Yarkadaş,
İstanbul? Burada. 
Açık oylamanın
şekli hakkında Genel Kurulun kararını alacağım. 
Açık oylamanın
elektronik oylama cihazıyla yapılmasını oylarınıza sunuyorum: Kabul edenler…
Kabul etmeyenler… Kabul edilmiştir. 
Alınan karar
gereğince, açık oylama elektronik cihazla yapılacaktır. 
Oylama için iki
dakika süre vereceğim. Bu süre içinde sisteme giremeyen üyelerin, teknik
personelden yardım istemelerini, bu yardıma rağmen de sisteme giremeyen
üyelerin, oy pusulalarını oylama için öngörülen iki dakikalık süre içinde
Başkanlığa ulaştırmalarını rica ediyorum.
Ayrıca,
vekâleten oy kullanacak sayın bakanlar var ise hangi bakana vekâleten oy
kullandığını, oyunun rengini ve kendisinin ad ve soyadı ile imzasını da taşıyan
oy pusulasını yine oylama için öngörülen iki dakikalık süre içerisinde
Başkanlığa ulaştırmalarını rica ediyorum.
Oylama işlemini
başlatıyorum.
(Elektronik
cihazla oylama yapıldı)
BAŞKAN
– Sayın milletvekilleri, (11/16) esas numaralı Gensoru Önergesi açık oylama
sonucunu bilgilerinize sunuyorum:
“Kullanılan oy sayısı : 368
Kabul : 92
Ret : 276 (x)
 Kâtip Üye  Kâtip
Üye
 Fehmi Küpçü Mehmet
Necmettin Ahrazoğlu
 Bolu Hatay”
Böylece,
gensoru önergesinin gündeme alınması kabul edilmemiş olmaktadır.
Gündemin
“Seçim” kısmına geçiyoruz. 
XI.- SEÇİMLER
A) Komisyonlara Üye Seçimi
1.- (10/518) esas numaralı Meclis Araştırması
Komisyonuna üye seçimi
BAŞKAN
– Çölyak Hastalığının Teşhis Aşamasının, Sebeplerinin, Sonuçlarının ve Bu
Hastalığa Maruz Kalanlara Sağlanabilecek Yardımların Araştırılarak Alınması
Gereken Önlemlerin Belirlenmesi Amacıyla Kurulan (10/518) esas numaralı
Meclis Araştırması Komisyonuna üye seçimi yapılacaktır.
Komisyon
üyelikleri için siyasi parti gruplarınca gösterilen adayların listesini okutup
oylarınıza sunacağım:
Çölyak Hastalığının Teşhis Aşamasının,
Sebeplerinin, Sonuçlarının ve Bu Hastalığa Maruz Kalanlara Sağlanabilecek
Yardımların Araştırılarak Alınması Gereken Önlemlerin Belirlenmesi Amacıyla
Kurulan Meclis Araştırması Komisyonu Aday Listesi (10/518)
Adı Soyadı Seçim Çevresi
AK PARTİ (9)
Bennur Karaburun (Bursa)

Lütfiye İlksen
Ceritoğlu Kurt (Çorum) 
Durmuş Ali
Sarıkaya  (İstanbul) 
İsmail Tamer (Kayseri)

Mehmet Babaoğlu (Konya)

Yılmaz Tezcan (Mersin)

Mehmet Ali
Cevheri (Şanlıurfa) 
Ahmet Eşref
Fakıbaba (Şanlıurfa) 
Celil Göçer (Tokat)

CHP (4)
Erkan Aydın (Bursa)

Ceyhun İrgil (Bursa)

Gaye Usluer (Eskişehir)
Aytuğ Atıcı (Mersin)

HDP (1)
Behçet Yıldırım (Adıyaman)

MHP (1)
Ahmet Selim
Yurdakul (Antalya)
BAŞKAN – Okunan
listeyi oylarınıza sunuyorum: Kabul edenler… Kabul etmeyenler… Kabul
edilmiştir. 
Meclis
Araştırması Komisyonuna seçilmiş bulunan sayın üyelerin, 13/6/2017 Salı günü
saat 16.00’da ana bina 2’nci kat 511 numaralı Meclis araştırması ve
soruşturması komisyonları toplantı salonunda toplanarak Başkan, Başkan Vekili,
Sözcü ve Kâtip seçimini yapmalarını rica ediyorum. 
Komisyonun
toplantı yer ve saati ayrıca plazma ekrandan ilan edilecektir. 
Bilgilerinize
sunulur. 
Genel Kurulda
uğultu olması nedeniyle birleşime on dakika ara veriyorum. 
Kapanma Saati: 18.44
ÜÇÜNCÜ OTURUM
Açılma Saati: 18.54
BAŞKAN: Başkan Vekili Mehmet Akif HAMZAÇEBİ
KÂTİP ÜYELER: Mustafa AÇIKGÖZ (Nevşehir), Mehmet Necmettin AHRAZOĞLU
(Hatay)
-----0-----
BAŞKAN – Sayın
milletvekilleri, Türkiye Büyük Millet Meclisinin 104’üncü Birleşiminin Üçüncü
Oturumunu açıyorum.
Alınan karar
gereğince, gündemin “Kanun Tasarı ve Teklifleri ile Komisyonlardan Gelen Diğer
İşler” kısmına geçiyoruz.
1’inci sırada
yer alan Sanayinin Geliştirilmesi ve Üretimin Desteklenmesi Amacıyla Bazı Kanun
ve Kanun Hükmünde Kararnamelerde Değişiklik Yapılmasına Dair Kanun Tasarısı ve
Milli Eğitim, Kültür, Gençlik ve Spor Komisyonu ile Sanayi, Ticaret, Enerji,
Tabii Kaynaklar, Bilgi ve Teknoloji Komisyonu Raporlarının görüşmelerine
kaldığımız yerden devam ediyoruz.
XII.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER
A) Kanun Tasarı ve Teklifleri
1.- Sanayinin Geliştirilmesi ve Üretimin Desteklenmesi
Amacıyla Bazı Kanun ve Kanun Hükmünde Kararnamelerde Değişiklik Yapılmasına
Dair Kanun Tasarısı (1/837) ve Millî Eğitim, Kültür, Gençlik ve Spor Komisyonu
ile Sanayi, Ticaret, Enerji, Tabii Kaynaklar, Bilgi ve Teknoloji Komisyonu
Raporları (S. Sayısı:485) (x)
BAŞKAN –
Komisyon? Yerinde.
Hükûmet?
Yerinde.
6/6/2017 tarihli
101’inci Birleşimde İç Tüzük’ün 91’inci maddesine göre, temel kanun olarak
görüşülen 485 sıra sayılı Kanun Tasarısı’nın tümü üzerindeki gruplar adına ilk
konuşma tamamlanmıştı.
Şimdi, tasarının
tümü üzerinde, gruplar adına ikinci konuşmayı yapmak üzere Halkların Demokratik
Partisi Grubu adına İzmir Milletvekili Sayın Ertuğrul Kürkcü’ye söz veriyorum.
Buyurunuz Sayın
Kürkcü. (HDP sıralarından alkışlar) 
HDP GRUBU ADINA
ERTUĞRUL KÜRKCÜ (İzmir) – Sayın Başkan, oradaki müzakereler tamamlanırsa
konuşmama başlayacağım.
BAŞKAN – Sayın
Kürkcü, bir saniye efendim…
Sayın
milletvekilleri, tasarının görüşmelerine başlıyoruz; sohbet etme ihtiyacı olan
sayın milletvekillerini kulislere davet ediyorum.
SÜREYYA SADİ
BİLGİÇ (Isparta) – Sohbet değil, iş efendim, iş.
BAŞKAN –
Efendim?
SÜREYYA SADİ
BİLGİÇ (Isparta) – İş efendim, sohbet değil Sayın Başkan.
BAŞKAN – O
zaman, sayın milletvekillerinin Sayın Bakanla olan iş görüşmelerini kuliste
yapmalarını rica ediyorum. 
SÜREYYA SADİ
BİLGİÇ (Isparta) – Sağ olun.
BAŞKAN - Sayın
milletvekilleri, lütfen efendim…
Sayın Kürkcü,
devam ediniz.
Buyurunuz.
ERTUĞRUL KÜRKCÜ
(Devamla) – Sayın Başkan, sevgili arkadaşlar; bu torba yasayla ilgili olarak
grubumuzun tutumunu ifade etmek üzere buradayım ancak ondan önce ben de -daha
önce değinildi ama her fırsatta değinmemiz gerektiğini düşünerek- Tunceli
Milletvekilimiz Alican Önlü’nün geçtiğimiz hafta sonu uğradığı muameleye
Meclisin bir kere daha dikkatini çekmek isterim. 
Alican Önlü,
öteki bütün milletvekilleriyle eşit haklara sahip olan bir milletvekilidir;
statüsü, yararlandığı haklar ve sorumluluklar, bütün öteki milletvekilleriyle
eşittir fakat buna rağmen, milletvekilliği dokunulmazlığını tanımlayan anayasal
statünün, milletvekillerinin hiçbir şekilde, hatta bir mahkeme kararıyla dahi
tutulamayacaklarını, işlerini yapmaktan alıkonamayacaklarını, yaptıkları
işlerin hiçbir şekilde engellenemeyeceğini hüküm altına almasına rağmen, bir
askerî görevli tarafından, sosyal medyada da çok açık bir biçimde görüldüğü
gibi sadece engellenmekle kalmamış, aynı zamanda hakarete uğratılmış, aynı
zamanda kendisi fiziki zor uygulama tehdidiyle karşı karşıya bırakılmıştır ve
kendisini savunabilmek için sözünden başka hiçbir şeyin kalmadığı yani kanun
uygulayıcının kendi karşısına geçtiği bir yerde, Meclisin, milletvekilliğinin
onurunu, şerefini korumak için elinden gelen gayreti göstermiştir. 
Meclisin bu
gayrete karşılık vermesi gerekir, Alican Önlü’ye sahip çıkması gerekir. Değil herhangi
bir alt düzeydeki askerî görevlinin, bir generalin, Genelkurmay Başkanının dahi
Alican Önlü’ye bu şekilde davranmaya hakkı yoktur çünkü burada yazdığı gibi,
eğer egemenlik, kayıtsız şartsız milletin ve onun temsilcileri vasıtasıyla
kullanılan bir şeyse, Alican Önlü, bu egemenliğin beş yüz ellide 1’inin
sahibidir; hiç kimse, Türkiye Cumhuriyeti’nde onlardan daha yetkili, daha
haklı, daha güçlü değildir; hiçbir şart altında bu muameleyi hak etmez diye,
Türkiye Büyük Millet Meclisi Meclis Başkanlığının bu duruma el koyması,
milletvekili arkadaşlarımızın da aynı pozisyonu alması gerekir.
Biliyorum, benim
bu söylediklerim sadece bir iyi niyet, teorik olarak ve hukuken haklı bir şey
söylüyorum ama pek çoğunuz, içinizden buna inanmıyorsunuz çünkü dokunulmazlıklarımızı
kaldırırken birbirinizle yarış hâlindeydiniz ve ne kadar mutlu bir biçimde bu
dokunulmazlıklar kaldırılırken oy kullandığınızı hatırlıyorsunuz fakat o kadar
tuhaf bir dokunulmazlığı kaldıran Anayasa değişikliği yaptınız ki ertesi gün
hepimiz aynı dokunulmazlıklara sahip olduk. Şimdi, dolayısıyla, yargıçlar
karşısında da hepimiz aslında zaman içinde bir yolculuk yapıyoruz, bugünkü
gövdemiz geçmişte kaldırılmış dokunulmazlık uygulamasının nesnesi hâline
geliyor. İmkânsız bir iş fakat bu iş ortaya çıktı. Dolayısıyla bu iradenin
zaafa uğradığını, hatta hiç olmadığını ya da sakatlandığını söyleyebilirim ama
gene de Meclisten bunu bekleriz. En azından Meclis Başkanından, Meclis başkan
vekillerinden bu konuda son derece net, açık bir tutum almalarını ve sadece ve
sadece FETÖ’cü bombacılara karşı değil, her türden hak ihlaline karşı Meclisin
onurunu ayakta tutmaya davet ederim hepimizi. 
Sevgili
arkadaşlar, ne yazık ki önümüzdeki torba yasa aslında Dersim kırsalındaki
astsubayın zihniyetinden o kadar uzak bir zihniyetle hazırlanmış değil yani
komutacılık, toptancılık, Meclis iradesine karşı yürütme iradesini yansıtan bir
yasayla karşı karşıyayız. 16 yasada değişiklik yapacağız ve bu 16 yasanın hemen
hemen hiçbiri birbiriyle aynı aileden değil. Yükseköğrenimle ilgili yasalar
ailesinden bir dizi yasa değiştiriyoruz, sosyal haklarla ilgili yasa
değiştiriyoruz, tarımsal alanlar ve meralarla ilgili yasa değiştiriyoruz,
çalışma yasalarını ve vergi toplamayı ilgilendiren yasalar değiştiriyoruz ve
bunların hepsini bir tek torbanın içinde yapıyoruz. Ancak bu torbanın içerisine
bunların hepsini bir araya koyarken işleyen bütüncül bir zihniyet var ki belki
de bu torbayı siyaseten ya da hukuken değil ama tarihsel ve sosyal olarak
anlamlı kılan bir şey var. Bu yasaların hepsi bir araya geldiğinde, bu torbada
bir araya getirildiğinde bize bir tek şey söyleniyor: “Biz bir yeni yasa
çıkartıyoruz. Bu yasa, ‘Sermayenin önünü açın.’ yasasıdır.” Adı böyle konulmuş
olsaydı belki o zaman bunu anlamlı bir tartışma olarak yapardık ama
biliyorsunuz ki burjuvazi kendi kendini adlandırmayan sınıftır. O yüzden
kendini başka şeyler, başka olaylar, başka süreçler, başka konumlardan
adlandırır, onun vekilleri de onu öyle ifade ederler. Ama halkımızın,
halklarımızın kolayca anlayabilmesi için, bugün burada konuştuğumuz yasanın
işçi karşısında, öğrenci karşısında, bilim insanı karşısında, tarımcı
karşısında, halk karşısında önünü açın. Sermayeyi bu toplumun, bu ülkenin
engelsiz, aracısız, mutlak hâkimi kılın, sermayeden başka kimsenin hakkı olmasın
diye bir yasa çıkarmaya davet edildiğimizi görerek halka bunu daha kolay
anlatabiliriz, yaptığımız iş budur. 
İkinci
değinmek istediğim nokta şudur: Bugün burada yer alan yasa değişikliklerinin
hemen hemen dörtte 3’üne yakın bir bölümü Çevre Komisyonunu doğrudan doğruya
ilgilendirmekle birlikte; çevre, ekoloji, doğanın korunması ve doğanın tarım ve
sanayi tarafından tasarruf edilmesiyle ilgili olduğu hâlde ne Çevre
Komisyonunun önüne bu yasa gitmiştir -üyesi olduğum komisyona- ne de Çevre
Komisyonu Başkanı bunlara müdahil olmuştur. Hepinizin önünde Türkiye’yi
yönetenlere ve onlar tarafından yönetilenlere açıkça şikâyet etmek isterim ki
bizim Çevre Komisyonumuz şu ana kadar, Meclis açıldığı günden bugüne kadar
sadece 2 kere toplanmıştır, görevini hiçbir şekilde yapmamıştır ve tabii ki
bütün komisyonlarımız başkan endeksli olduğu için bunun birinci sorumlusu da
Çevre Komisyonu Başkanıdır. Ne yazık ki Çevre ve Şehircilik Bakanlığı da bu
Komisyonun işletilmesi bakımından, şu yasanın içindeki çok sayıda madde
doğrudan doğruya kendisiyle ilgili olduğu hâlde ne tartışmaya katılmak ne de
çevrenin, doğanın hakkını savunmak için en ufak bir çaba içerisinde olmamıştır.
Ancak halk, doğrudan üreticiler yasanın kendileriyle ilgili olan bütün
bölümlerini son derece büyük bir dikkatle izlediler ve Türkiye Cumhuriyeti’nin
yurttaşları Meclislerine karşı, Hükûmetlerine karşı, bakanlıklarına karşı
geçtiğimiz hafta büyük bir başarı elde ettiler. Zeytinliklerle ilgili
geliştirilmek istenen, zeytinlikleri ortadan kaldıran, zeytin tarımcılığını yok
eden yasa tasarısını çok büyük bir kararlılıkla, ısrarla, birleşerek,
ortaklaşarak, Meclisteki temsilcilerini uyararak, meslek komitelerini ayağa
kaldırarak, bütün meslek kuruluşlarını harekete geçirerek durdurmayı
başardılar. Hükûmet diyebilir ki: “Biz de iyi niyetli davrandık, onlara ayak
uydurduk.” Eğer onlar ayağa kalkmasalardı, eğer onlar son derece ciddi bir
biçimde bir toplumsal mesele hâline getirmeselerdi meselelerini, Hükûmetin buna
saygı göstereceğini düşünmüyorum bile çünkü komisyonlarda bu saygıyı
görmediler, zeytin üreticileri hiçbir şekilde sözlerini komisyonlarda ifade
edemediler, komisyonları terk etmek zorunda kaldılar ama şunu söyleyebiliriz:
Olağanüstü hâl altında kanun hükmünde kararnamelerle yönetilirken, bir tür tiranlık
altında Türkiye yaşamaya çabalarken üreticiler gerçek bir önderlik yaptılar
topluma. Şunu hepimize ispat ettiler: Eğer haklarınızı bilirseniz, onun
etrafında toplanırsanız, onun için gereken fedakârlığı ve ısrarı sürdürürseniz
ve sadece enerjinizle değil, aklınızla ve becerikliliğinizle iş görürseniz
kendi aleyhinize olan gelişmeleri önleyebilirsiniz. O nedenle, zeytin
üreticilerinin yarattıkları bu örneğin toplumun geri kalanına büyük bir örnek
olacağını söylemek isterim. 
KAMİL OKYAY
SINDIR (İzmir) – Tehlike geçmedi daha Sayın Kürkcü. 
GÜLAY YEDEKCİ
(İstanbul) – Sadece Komisyona çektiler ya. 
ERTUĞRUL KÜRKCÜ
(Devamla) – Şöyle ya da böyle, en azından bu adım bile son derece önemli ama
şunu da söylemek isterim: Velev ki bu 2’nci madde tasarıdan çıkmış olsun,
esasen bu yasanın ruhu ve zihniyeti örneğin doğa ile sermayenin karşı karşıya
geldiği her alanda aynı biçimde sürüyor. Örneğin meralarla ilgili olan husus
zeytinliklerle ilgili olanla aynıdır, aralarında hiçbir fark yoktur. Tabii, o
zaman -size sataşayım da söz alıp bana yanıt verin- şunu da ister istemez
sormamız gerekiyor: “Bu maddeyi geri çekerseniz geri kalanına yol veririz.”
vaadinin aslında arkasında durulamayacak bir vaat olduğunu görmüş olduğunuzu
tahmin ediyorum. 
KAZIM ARSLAN
(Denizli) – Öyle bir vaadimiz yok, yok. 
ERTUĞRUL
KÜRKCÜ (Devamla) – En azından parti görüşü değilse bile… Ben duydum, yanlış
duymadım değil mi?
ÖZGÜR ÖZEL
(Manisa) – Yok, öyle bir vaadimiz yok. 
TAHSİN TARHAN
(Kocaeli) – Yok öyle bir vaat. 
ERTUĞRUL KÜRKCÜ
(Devamla) – Peki. Yani siz cevabı verin. 
TAHSİN TARHAN
(Kocaeli) – Meralara karşıyız!
ERTUĞRUL KÜRKCÜ
(Devamla) – Teşekkür ederim, bu cevabı işitmekten memnun olurum. 
Şimdi, hâlâ geri
çekilmesi tartışılmayan 1’inci maddesinden başlayarak bu yasanın neden
“sermayenin önünü açın yasası” olduğunu basitçe anlayabiliriz. Bunun 1’inci
maddesi, hafta tatilinin belirlendiği maddeyi ortadan kaldırmak, bu kanunu
tümüyle yürürlükten kaldırmak. Denebilir ki -bence bunu kaldıranlar onu da
diyorlar içlerinden- “İyi ama 1981 tarihli 2429 sayılı Yasa’da hafta tatilinin
pazar olduğu ve otuz beş saatten az olmayacak şekilde bir hafta tatili
uygulamasının geçerli olacağı yazılıyor. Dolayısıyla bu güvence altındadır.”
Ben öyle olduğunu düşünmüyorum. Hafta tatiliyle ilgili bir yasanın konulması
sadece ve sadece yaşam tarzıyla, kültürle, sanayiyle ilgili bir mesele değildi,
bu, işçi haklarıyla ilgili bir meseleydi. Çalışan herkesin haftada bir gün ve
herkesin tatil yaptığı gün, herkesle birlikte tatil yapma hakkıydı. Gerek
çalışma yasalarında gerek diğer yasalarda hafta tatilinin mutlaka pazar olması
gerektiğine dair bir husus yok, işverenlerin keyfine bırakılan hususlar var.
İşveren derse ki “Benim işletmemde hafta tatili çarşambadır.” çarşamba hafta
tatili yapılabilir. Ancak toplumun genel olarak “hafta tatili” diye bir
kavramla, herkesle birlikte çalışıp herkesle birlikte dinlenebileceği ve
hayatını buna göre sürdürebileceği bir ilişkiyi tam seksen beş yıldır bir arada
sürdürürken, şimdi karşı karşıya kaldığımız mesele, hafta tatilinin keyfe göre,
herhangi bir yasa tarafından tanzim edilmeyerek, korunmayarak hafta tatili
olarak başka yasalara dağıtılmış olmasıdır. Bu, işçi haklarını temelden
sakatlayan bir husustur, işçi haklarını normdan yoksun bırakan bir husustur,
başta fazla mesailer olmak üzere pek çok alanda işçilerin hak tanımlarının
üzerinde değerlendirildiği ölçüleri ortadan kaldıran bir girişimdir. Bunun geri
çekilmesi gerekir, tıpkı 2’nci madde gibi. Bunu haklı gösterecek olan hiçbir
şey yoktur, oraya yazılanın dışında. Neymiş? Hafta sonu işçi çalıştırmak için
kimi sanayi kuruluşları belediyelere bir miktar para veriyorlarmış, bu parayı
vermesinlermiş, ceplerinde kalsınmış. Hayır, bundan ibaret değildir; bu, sadece
ondan ibaret değildir. Hafta sonlarında işçilerin rızası olmadan onları
çalıştırmaya mecbur etme kudretini işverenlerin, patronların elinden alan bir
yasadır. O nedenle, bunun olduğu gibi ortadan kaldırılması, hafta tatilinin
meşkuk, nasıl olduğu, nasıl kullanılacağı belli olmayan bir hak hâline
getirilmesine, giderek tırpanlanmasına, giderek çalışma hayatının ihtiyaçları
dışındaki ihtiyaçlar tarafından tanımlanmasına ve giderek Türkiye’de laiklik
üzerine bir tartışmanın kapısını açmaya varır. Böyle bir tartışmaya ne
ihtiyacımız var ne de Türkiye’deki yaşam “Pazar günleri tatil yapıyoruz.” diye
başka haklar ve ihtiyaçlar bakımından engelleniyor. Bugüne kadar cuma günleri
ibadetini -cuma namazına gitmesini- hafta sonu pazar olduğu için yerine
getiremeyen hiçbir yurttaşımızı ben tanımıyorum. Toplum kendi içinde bu dengeyi
kurmuş durumdadır. O yüzden, bunlara ihtiyaç yok. Bu yasa olduğu yerde kalırsa
hepimiz için daha iyi olur, her şeyden önce işçiler için çok daha iyi olur.
Gelelim bütün bu
yasanın gerisindeki mantığın Hükûmet tarafından propaganda edilişine. Sevgili
arkadaşlar, gerek Sanayi Bakanı gerek Başbakan zeytin tartışması sırasında hep
şunu söylediler, dediler ki: “Zeytin mi önemli, tesis mi önemli?” Hangisi
önemli? Yani zeytin ağacını koruyacağız. Şimdi bunu tercüme edebilirsiniz.
Merayı koruyacağız diye tesis yapılmasının önüne geçmeyin. 
Sevgili
arkadaşlar, tartışma bu değildir. Aynı zamanda hem zeytinci hem sanayici
olabilirsiniz Akdeniz ülkelerinin çoğunun olduğu gibi. Bu ikisi birbirine karşı
konulacak şeyler değil. Fakat Allah’ınızı severseniz, sanayi sanayi dediğiniz
şey nedir? İnşaat, madencilik ve imalat sanayileri. En yüksek kârlılık
oranlarına sahip olan bu sanayiler, şimdi tarım alanlarını istila etmeye
yöneliyor. Fakat Türkiye'nin uluslararası rekabet edebilirliği bakımından bu
alanların hiçbir önemi yoktur. Türkiye, dünyadaki bütün kârlılık kaynağı
AR-GE’ye dayalı, katma değeri yüksek ürünleri içeride ve dışarıda üretip
satmakla ilgilidir. Velev ki kapitalizmin ortak değerlerini kabul edelim,
hepimiz kapitalizme iman etmiş olalım, o zaman kapitalist yoldan gelişmek için
eğer yüksek AR-GE katkısı olmayan, katma değeri yüksek ürünler üretmiyorsanız
dünya piyasasında yapacağınız hiçbir şey yoktur. Bu da aslında ne kadar patent
ürettiğinizle ilgilidir. 2010’da Türkiye’de üretilen patent sayısı 388’dir,
Japonya’da üretilen patent sayısı 371.445’tir. Bu ikisi arasındaki fark,
aslında sizin “kalkınma” dediğiniz şeyin ne manaya geldiği hakkında son derece
açık bir fikir verir. Bu, sadece ve sadece doğayı insanlığın aleyhine olacak
şekilde sömürerek kısa vadeli kârlar peşinde koşan bir sanayici sınıfına hizmet
etmekten ibarettir. 
Aynı
şekilde, tarım alanlarıyla ilgili yasa özellikle meralar bakımından son derece
büyük bir tehlike içeriyor. Bunun sonuçları itibarıyla konuşacak olursak
şunları söyleyebiliriz: Bugün Türkiye’de 55 milyon 510 bin küçük ve büyükbaş
hayvan var, mera alanı da 45 milyon hektardan 14 milyon hektara düşmüş durumda
1924’e göre. Oysa sadece 1980’de 67 milyon 673 bin küçükbaş hayvan, 16 milyon
925 bin büyükbaş hayvan vardı. 14 milyon 222 bin büyükbaş hayvan bugün var,
bunların sayısı 1991’de gene gerilemekteydi. Aslında bunların bize net olarak
verdiği fikir şudur: Toplum, ekonomi, sermaye, tarımın aleyhine, köylünün
aleyhine ve genel olarak sürdürülebilir kalkınmanın aleyhine genişlemekte;
tarım, doğa hayvancılık bu uygulama sonucunda gerilemektedir. Bunun sonucunda
şehirlerde herhangi bir şekilde eğitilmemiş, herhangi bir şekilde beceri
kazandırılmamış düşük vasıflı iş gücünün iskân edilmeye çalışıldığı son derece
tuhaf bir kentsel büyümeyle karşı karşıyayız. Ancak şunu da aklımızda tutmamız
lazım: Meralardaki bu küçülme, sadece sanayinin böylesine hoyratça gelişmesi
değil, aynı zamanda Kürtlerin yaşadıkları alanlarda, yaylalarda, meralarda
hayvancılığın ve tarımcılığın askerî yöntemlerle önlenmesinin sonucudur da.
Türkiye demek ki hoyrat bir sanayileşme ve kendi halkına karşı, onun haklarına
karşı hoyrat bir savaşın sonucunda bugünkü duruma düşmüştür. 
(Mikrofon
otomatik cihaz tarafından kapatıldı) 
ERTUĞRUL
KÜRKCÜ (Devamla) – Sayın Başkan, bitirmek için bir dakikaya daha ihtiyacım var.

BAŞKAN
– İlave süre veriyorum. 
Buyurunuz
Sayın Kürkcü. 
ERTUĞRUL
KÜRKCÜ (Devamla) – Şu hâlde bize lazım gelen böyle bir torba değil, tam tersine
bu torbayı bir yana bırakarak üreticiler ile Türkiye'nin gerçek üreticileri,
Türkiye’deki gerçek emekçiler ile toplumun sözcülerinin bir araya gelerek
Türkiye'nin geleceğine dair planları birlikte yapmalarıdır. Bu hâlde bırakacak
olursak eğer, karşı karşıya kalacağımız tek şey: Doğanın her geçen gün
tükenmesini seyretmek ve bunu seyrederken de aslında Amerika Birleşik
Devletleri Başkanı Trump’ın doğaya baktığı gibi bakmaya devam etmektir. “Ne
yani biz zarar edelim doğa kazansın mı, böyle şey mi olur?” dediğinizde,
aslında nerede yaşadığınız hakkında çok az fikre sahip oluyorsunuz demektir
çünkü hava olmadıktan sonra ne üretirseniz üretin, su olmadıktan sonra ne kadar
zengin olursanız olun, nihayet son soluğunuzda içecek bir damla dahi taze
suyunuz olmayacak. Böyle bir yaşamdansa, birlikte daha az tüketerek ama daha
güçlü bir biçimde dayanışarak yaşamak pekâlâ mümkün. Bunun yolunu hep beraber
açabiliriz. 
Sevgi ve
saygıyla selamlıyorum. (HDP sıralarından alkışlar)
BAŞKAN –
Teşekkür ederim Sayın Kürkcü. 
Sayın Yıldırım,
buyurunuz. 
60’ıncı maddeye
göre bir dakika süreyle söz veriyorum. 
V.- AÇIKLAMALAR (Devam)
25.- Muş Milletvekili Ahmet Yıldırım’ın, bir astsubayın
Tunceli Milletvekili Alican Önlü’ye yönelik tutumunu kabul etmediklerine ve bu
konuda Meclis Başkanının bir açıklama yapmamış olmasını da üzüntüyle
karşıladıklarına ilişkin açıklaması
AHMET YILDIRIM
(Muş) – Sayın Başkan, şimdi, hatiplerimiz de ifade ettiler. Olay dün Tunceli
ilinde meydana geliyor. Basına da yansıdığı ve ibretle bütün Türkiye'nin
izlediği üzere, o ilin seçilmiş milletvekili arkadaşımızı, bir astsubayın hakkı
ve haddi olmayan bir şekilde bir milletvekilini televizyondan tanıma biçimini
ifade etmesi ve kalkıp bunun üzerinden ona Anayasa’nın 83’üncü maddesine aykırı
bir şekilde, onu çiğneyerek bir yaptırıma, muameleye tabi tutmasını asla kabul
etmeyiz. O zihniyet, millet iradesini tanımayan zihniyet 15 Temmuz 2016 günü şu
Parlamento çatısını bombalayan zihniyetle aynı zihniyettir. Eğer biz buna yol
verir, bunu bir ölçü olarak kabul edersek yarın bir gün, bugün iktidarda
olanlar iktidardan düştüğü anda ölçüyü kendileri koymuş olduğu için aynı
muameleye maruz kalırlar. 
(Mikrofon
otomatik cihaz tarafından kapatıldı) 
BAŞKAN –
Tamamlayınız, mikrofonununuz açıyorum. 
AHMET YILDIRIM
(Muş) – Burada parti ayrımı yapmaksızın Anayasa’nın bu yasama organının 550
üyesine tanıdığı hakların eşit şekilde kullanılması, bir atanmışın -bu asker
olur, polis olur, başka bir şey olur- millet vekâletini almış olan bir
milletvekiline karşı bu antidemokratik, Anayasa ve yasaya aykırı tutumunu kabul
etmeyeceğimizi, etmediğimizi ve bu konuda şu ana kadar Meclis Başkanının bir
açıklama yapmamış olmasını da üzüntüyle karşıladığımızı ifade etmek istiyorum. 
Teşekkür ederim.

BAŞKAN –
Teşekkür ederim Sayın Yıldırım.
Sayın Özel,
buyurunuz.
26.- Manisa Milletvekili Özgür Özel’in, CHP Grubu olarak
Tunceli Milletvekili Alican Önlü’ye yapılan davranışı doğru bulmadıklarına,
kınadıklarına ve bu konuda Hükûmetin ve iktidar partisinin ödevini yerine
getirmekte geciktiğine ilişkin açıklaması
ÖZGÜR ÖZEL
(Manisa) – Sayın Başkan, zaman zaman Parlamentonun gündemine bu tip olaylar ve
dün izlediğimiz gibi görüntüler yansıyor. Burada üç dönemdir milletvekilliği
yapan ve sizlerin yanında bu Parlamentonun edinilmiş, öğrenilmiş davranış
biçimlerine sahip olmuş bir grup başkan vekili olarak ve Cumhuriyet Halk Partisi
adına şunu açıklıkla söylüyoruz: Gerekçesi ne olursa olsun, bir milletvekiline
bir kamu görevlisinin ya da kendi görevini, gücünü nereden alırsa alsın
herhangi birisinin o şekilde hitap etmesi, yasama dokunulmazlığı bulunan bir
milletvekilini yolundan alıkoyması, aracını aramak istemesi ve burada
tekrarlamak istemediğim ifadelerle kendisine hitap etmesinin kabul edilir bir
tarafı yok. 
Aslında burada
esas görev iktidar partisine düşer, Mecliste çoğunluğu olan parti ve
bürokrasiyle birlikte çalışan parti, hükûmet eden parti…
(Mikrofon
otomatik cihaz tarafından kapatıldı) 
BAŞKAN –
Mikrofonunuzu açıyorum Sayın Özel, tamamlayınız.
ÖZGÜR ÖZEL
(Manisa) – …bu tip durumlarda tavizsiz ve saldırının kime yapıldığına bakmadan,
kendisi açısından bir siyasi pozisyon tutmadan ve doğrudan kendisine yapılmış
olarak kabul edip kamuoyunu da bu şekilde yapılan gerekli uyarılarla ilgili
şeffaf bilgilendirirse biz bu sözleri almak, bunları konuşmak zorunda kalmayız
ama şu ana kadar öyle bir şey yapılmadı. 
Biz Cumhuriyet Halk
Partisi Grubu olarak yapılan bu davranışı doğru bulmadığımızı, kınadığımızı ve
bu konuda Hükûmetin ve iktidar partisinin ödevini yerine getirmekte geciktiğini
ifade etmek istiyoruz.
Teşekkür ederim.
BAŞKAN –
Teşekkür ederim Sayın Özel.
VII.- OTURUM BAŞKANLARININ KONUŞMALARI (Devam)
3.- Oturum Başkanı TBMM Başkan Vekili Mehmet Akif
Hamzaçebi’nin, milletvekili dokunulmazlığının milletvekillerinin yasama
görevlerini özgür bir şekilde yapmalarını sağlamak için olduğuna ve bu
çerçevede bir milletvekilinin arabasının, evinin, üzerinin hiçbir şekilde
aranamayacağına, milletvekillerine herhangi bir şekilde kaba, yaralayıcı sözler
sarf edilmemesi gerektiğine ilişkin konuşması 
BAŞKAN – Sayın
milletvekilleri, Tunceli Milletvekili Sayın Alican Önlü’yle ilgili olarak,
bugün ilk olarak gensoru görüşmeleri sırasında söz alan Bursa Milletvekili
Sayın Orhan Sarıbal bu konuya değindi ve Sayın Önlü’nün arabasının aranması
nedeniyle duyduğu üzüntüyü ifade etti. Daha sonraki görüşmelerde İstanbul
Milletvekili Sayın Garo Paylan yine aynı şekilde Sayın Önlü’nün arabasının
arandığını ifade ederek bir değerlendirme yaptı ve beni de kastederek “Meclis
Başkan Vekili de bu konuda açıklama yapmalı.” şeklinde bir düşünce ortaya
koydu. Şimdi, Sayın Yıldırım tekrar aynı konuyu gündeme getirdi, Sayın Özgür
Özel de yine aynı konuyla ilgili düşüncelerini ifade etti. 
Sayın Sarıbal ve
Sayın Paylan’ın açıklamalarından sonra ben arkadaşlarımdan rica ettim, konu
nedir diye ve konuya ilişkin bilgisayar çıktılarını aldım. Orada öyle bir
netlik göremedim, arabanın arandığına ilişkin bir netlik göremedim. Bu, şu
demek değil tabii ki: “Aranmadığına göre sorun yok.” anlamında bir
değerlendirme yapmıyorum. 
GARO PAYLAN
(İstanbul) – Alıkoyma.
BAŞKAN –
Anayasa’nın 83’üncü maddesi açıktır, milletvekili dokunulmazlığı vardır.
Milletvekili dokunulmazlığı, milletvekillerinin yasama görevlerini özgür bir
şekilde, herhangi bir baskı hissetmeden yapmalarını sağlamak içindir, bir
imtiyaz değildir bu. Bu çerçevede, milletvekilinin arabası, evi, üzeri hiçbir
şekilde aranamaz. Bu bir anayasal gerçek, Anayasa hükmü bu şekilde. 
Ayrıca, elbette
ki milletvekillerine herhangi bir şekilde kaba, yaralayıcı söz sarf edilmemesi
gerekir. Bunların hiçbirini doğru bulmuyorum. 
Evet, bu
konudaki görüşümü sizlerle paylaşmış oldum. Tekrar söylüyorum: Dokunulmazlık
hepimiz içindir arkadaşlar, bu dokunulmazlığa hepimizin sahip çıkması gerekir. 
XII.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
1.- Sanayinin Geliştirilmesi ve Üretimin Desteklenmesi
Amacıyla Bazı Kanun ve Kanun Hükmünde Kararnamelerde Değişiklik Yapılmasına
Dair Kanun Tasarısı (1/837) ve Millî Eğitim, Kültür, Gençlik ve Spor Komisyonu
ile Sanayi, Ticaret, Enerji, Tabii Kaynaklar, Bilgi ve Teknoloji Komisyonu
Raporları (S. Sayısı:485) (Devam)
BAŞKAN – Şimdi,
tasarının tümü üzerinde gruplar adına, Cumhuriyet Halk Partisi Grubu adına
Tahsin Tarhan, Kocaeli Milletvekili.
Buyurunuz Sayın
Tarhan. (CHP sıralarından alkışlar)
CHP GRUBU ADINA
TAHSİN TARHAN (Kocaeli) – Sayın Başkan, değerli milletvekilleri; Bilim, Sanayi
ve Teknoloji Bakanlığınca hazırlanan üretim reform paketi kanun tasarısının
geneli üzerine söz almış bulunmaktayım. Genel Kurulu saygıyla selamlıyorum. 
Üretim reformu
deyince aklımıza ne geliyor sayın milletvekilleri? Yükseköğretim kurumları mı,
milletvekillerine çift maaşlar mı, değerlerimizin talan edilmesi mi yoksa
sanayimizin gelişmesi için yatırımlar, istihdam artışı, atıl alanların
açılması, üretimin, tarımın canlandırılması mı? Haftalardır “üretim reformu”
adı altında, üretimle ilgisi olmayan, alakasız maddeler konuşuyoruz. Talan
edilmek istenen sayısız araziyi ranta açıyorsunuz, güzelim ülkemize yazık
ediyorsunuz. Üretimi, sanayileşmeyi, istihdamı, kalkınmayı artırması gereken bu
paket aslında birtakım bürokratik işlemleri kaldırmaktan başka bir fayda
sağlamıyor. Bu bir torba kanundur, aslında ne diyeceğimizi de bilemiyoruz.
Üretim reformu paketi içerisinde YÖK var, millî eğitim var, tarım var, sendikal
haklar var, Orman Kanunu var, var da var. Yani değerli arkadaşlar, bu pakete
“torba” da diyebilirsiniz, “türlü” de diyebilirsiniz. Komisyona son dakikada
getirilen ve üretimle hiç alakası olmayan maddelerle bu taslak tamamen bir
torba yasaya dönüşmüştür. “Reform” adı altında yapılan bandrol ve pul parası
indirimi, harç parası ve TRT payı muafiyeti gibi kolaylıklar birebir üretimde
reform sağlayacak düzenlemeler değildir.
Değerli
arkadaşlar, üretim artsın istiyorsak öncelikli olarak yapılması gereken
yatırımcının önünü açmaktır, güven sağlamaktır, bunun için de bir an önce
OHAL’in kaldırılması ve Türkiye'nin tam demokratik işleyişe geçmesi
gerekmektedir. Memlekette OHAL var, yarın hangi fabrikaya el konulacağı belli
değil, kimin gözaltına alınacağı belli değil, “Türkiye’yi yatırım ülkesi
yapacağız.” diyorsunuz, inanmak mümkün değil. Bir ayağı topal olan adalet ile
Türkiye’de hiçbir alanda reform yapamazsınız. 
Üretim reform
paketiyle yerli ve yabancı yatırımcının önünün açılması, kolaylıklar sağlanması
planlanıyor. Yapmayın, etmeyin, birbirimizi kandırmaya çalışmayalım. OHAL olan
yerde kim gelip yatırım yapar, kim riske girmek ister? “Üretimde reform
yapacağız.” diye hazırlanan bu tasarıda 10 madde doğrudan yükseköğretim
kurumlarıyla alakalıdır. Mera alanlarının, zeytinlik alanlarının, kıyıların talan
edilmesinin önünü açan maddelerin üretimle ne alakası var? Bir senedir yeşil,
yenilikçi, ferah, yaşanılabilir sloganlarla hazırlanan bu tasarı paketi önce
kendi adıyla uyumlu olmalıdır. Hem “Yeşil, doğasever reform paketi hazırladık.”
deyip hem de zeytinlik alanlarını madencilik lobilerine açarsanız
inandırıcılığınızı kaybedersiniz. Neyse ki geçici de olsa zeytinliklerle ilgili
madde tekrar görüşülmek üzere Komisyona geri çekildi. Üretim reform paketiyle
hiç alakası olmayan zeytinliklerin bu paket ile karşımıza çıkması başından beri
kabul edilemez. On beş gündür toplumun her kesimini rahatsız eden
zeytinliklerle ilgili maddenin Komisyona geri gönderilmesini olumlu buluyoruz.
Hassas konularda toplumsal uzlaşı sağlanarak atılacak her adımda ortak
çalışmayı bizler de istiyoruz. Ayrıca, Zeytinlik Yasası’nın da Komisyonda
tasarıdan tamamen çıkarılmasını bekliyoruz. Bu topraklarda adına şarkılar,
şiirler, türküler yazılan zeytin ağacına kıymak hiç kimsenin vebalini
taşıyamayacağı bir günahtır. Şairin dediği gibi “Barış için bir zeytin ağacı
ekelim.” “Bir zeytin ağacı ekmeliyim ki…/ Bin yıl yaşasın diye/ Bir zeytin
ağacı ekmeliyim ki…/ Ben ölsem bile/ O hep yaşasın/ Barış, barış diye diye.”
Gelin beraber bir zeytin ağacı ekelim, bizler ölsek bile arkamızda binlerce yıl
yaşayacak zeytin ağaçları bırakalım. 
Sayın
Bakan, bir senedir hazırlanmakta olan üretim reform paketiyle ilgili üreticiler
büyük beklenti içerisine girdi. Komisyon çalışmaları sırasında yanlıştan
döndünüz ve kıyı alanlarının doldurulmasını taslaktan çıkartalım önerimize
uydunuz. Zeytinliklerle ilgili iki maddeyi çıkarttık. Gelin, mera alanlarının
idam fermanını imzalayacak ve Komisyona geri gönderdiğiniz, zeytinliklerle
ilgili maddeleri tamamen çıkartalım. Üretimi artırmasıyla uzaktan yakından
alakası olmayan bu maddeleri hem vicdanlardan hem de tasarıdan el birliğiyle
söküp atalım. 
Sayın
Bakan Komisyonda “Bu, torba yasa değil.” dedi. Size sormak istiyorum: Van
Yüzüncü Yıl Üniversitesinin ve Acıbadem Üniversitesinin adının
değiştirilmesinin, özelleştirmelerde kamu zararına yol açan bakan ve
bürokratların ödemesi gereken bedellerin ortadan kaldırılmasının, sendika
haklarını düzenleyen maddelerin bu kanun tasarısında ne işi var?
İSMAİL
TAMER (Kayseri) – Ne zararı var?
TAHSİN
TARHAN (Devamla) – AKP iktidarı üretimde reformu bu maddelerle sağlayacaksa
bilemem. 
Değerli
milletvekilleri, mera alanlarını talan edeceksiniz. Getirmek istediğiniz
maddelerin başka bir açıklaması maalesef yok. Hayvancılığın önemsendiği ve
geliştiği ülkelerde mera alanları hem çok iyi korunur hem de çok verimli
kullanılır. Türkiye’de ise özellikle son yıllarda “mera” denildiğinde
yağmalanacak, rant elde edilecek alan akla geliyor. Hem kamu kurumları hem de
özel sektör yeni bir yatırım yapacağı zaman gözünü mera alanlarına dikiyor. Neden?
Çünkü iktidar politikaları buna çanak tutuyor. 
Değerli
arkadaşlar, mera alanlarını sanayileşmeye açarak ne yaptığınızın farkında
değilsiniz. Mera alanları daraldıkça yem üretimi azalıyor ve dışa bağımlılık
artıyor, kırsaldan kente göç ve köylerin boşalması hızlanıyor; insanlar
tarımdan, hayvancılıktan uzaklaşıyor; hayvansal üretim tehlikeye giriyor, et ve
süt üretim maliyetleri artıyor ve tüm bunların sonucunda ne oluyor biliyor
musunuz? Türkiye artık saman ithal ediyor, saman… AKP’nin, tarım ülkesi olan
Türkiye’yi yanlış politikalarıyla getirdiği durum budur. Hep birlikte gurur
duyabilirsiniz çünkü artık saman ithal ediyoruz.
Değerli
milletvekilleri, üretimin temeli topraktır, çiftçidir. Eğer bir üretim reformu
paketi hazırlıyorsak bunun içerisinde mutlaka çiftçi de yer almalıdır. Çiftçi
için üretim yapmıyor diyemeyiz, hayır. O hâlde çiftçiye belirli olanaklar
sağlanmadan hazırlanan bu pakete “üretim reformu paketi” diyemeyiz. Tüm bu
düzenlemeler, hukuki ve idari iyileştirmelerdir, fiziki alt yapıyı geliştirmektir.
Değerli
milletvekilleri, TRT payı muafiyeti, emlak vergisi muafiyeti, OSB’lerin yönetim
kurulu üyelerinin seçiminin iki yıldan dört yıla çıkarılması, yapı denetim
hizmetleri bedeli indirimi, damga ve harç muafiyeti gibi sanayicinin sorunlarını
çözmeye dayalı atılacak bütün adımlar partimiz tarafından da desteklenmektedir.
Ancak, eğer TRT payı kalkacaksa üretim alanının hepsinden, vatandaşın konutta
ödediği faturasından turizmcisine kadar hepsinden kaldırılmalıdır. Kimseyi “TRT
payını kaldırıyoruz.” diye kandırmayın. Komisyona AKP milletvekillerinin
25’inci madde üzerinde son anda verdikleri önergeyle, daha önce Bakanlar Kurulu
kararıyla yürürlükte olanı yasalaştırmak istiyorsunuz. “Sanayiciden kaldırdık.”
dediğiniz TRT payını, cep telefonundan yüzde 6, bilgisayar ve tabletlerden
yüzde 2, kara taşıtlarından binde 4, diğer taşıtlardan on binde 1, televizyon
alıcılarından yüzde 10, görsel ve işitsel her türlü cihazdan yüzde 10 olarak
vatandaşın sırtına bindiriyorsunuz. Bir partinin sesi olan TRT’ye bütün özel
televizyonlar dahi pay ödemek zorunda bırakılıyor. Rekabet açısından tamamen
yanlış bir uygulama. Kaç tane kanalı olduğu belli olmayan, kaç kişinin
çalıştığı belli olmayan, kadrolarında kimlerin barındığı şaibeli olan TRT’ye bu
kadar çok ödenek aktarılması hangi adalete, hangi hukuka, hangi vicdana sığar?
Ayrıca hepimiz biliyoruz ki TRT, FETÖ terör örgütüne en çok destek veren,
kadrolarını en çok içinde barındıran kurumdur. Neden vatandaş attığı her adımda
TRT’ye vergi ödemek zorunda? 
Sayın milletvekilleri,
gelelim sanayicinin sorunlarına. OSB’lerin endüstri bölgeleri oluşturulması,
küçük sanayi sitelerinin taşınması gibi yapılması planlanan tüm bu adımlar
sanayicinin, yatırımcının yararına atılmış adımlardır. Ancak paketin üretim
kısmı için yapılması gerekenler eksik kalmıştır. Küçük sanayi sitelerinin şehir
merkezlerinden kaldırılıp şehir dışına taşınması, altyapı hazırlıklarının
yapılması doğrudan üretimin artmasını sağlayacak adımlar değildir. 
Tasarıda aksak
kalan konulardan bir tanesi de OSB’ler Üst Kurulu OSBÜK’tür. Aidatı
belirlenmemiş, içeriği belirlenmemiş, tamamen Bakanlar Kurulu kararnamesine
teslim edilmiş. OSBÜK’ün bu yapılaşma modeliyle istenileni vermeyeceği ve
siyasetçilerin baskısıyla bunun bir kamu kuruluşuna dönüşeceği aşikârdır. Yeni
oluşturulacak OSB’lerle ilgili düzenlenen yasalar katılımcıları bölge dışına
çıkmaya zorlayacaktır. Bu durum, OSB’lerde uygulama birliğinin bozulmasına
neden olacak ve Bakanlığa yönelik talepleri artırarak rekabeti doğrudan
etkileyen bir hâl alacaktır.
Düzenlemelerle
gerçekleştirilmek istenilen bölgesel fiyatlandırmalar yanlıştır. Doğuda farklı
fiyat, batıda farklı fiyat, neye göre belirleneceği açık değildir. Şehirlerin
gelişme kriterleri göz önüne alınmadan nüfus, göç, sanayi, büyüme hızı hesaplanmadan
değerlendirmelerde bulunmak yanıltıcı olacaktır. Üretim reformu daha kapsamlı,
daha geniş, üreticinin ve sanayicinin sorunlarına tam anlamıyla çözümler
üretecek ve yatırımları artıracak şekilde olmalıdır. 
Ülkemizde her
geçen gün gelişmekte olan sanayinin özellikle bilim ve teknoloji alanında
küresel boyutlara ulaşabilmesinin yolu sanayi 4.0 devrimini takip etmektir.
Bandrol parası, pul parası, harç parası muafiyeti gibi aslında üreticiye ve
sanayiciye sağlanması gereken olanakları üretim reform paketi içerisinde
sunmak, bir anlamda üreticiyi aldatmaktır. 
Üretimden
bahsederken sormak istiyorum: İlk yerli uçağı üretecektiniz, ne oldu o uçağa?
“Yerli otomobil üreteceğiz.” diyordunuz, hani nerede, bilen var mı? Türkiye
Çin’den 351 milyon dolarlık bisiklet ithal ediyor, bunların çoğunu da yerel
yönetimler bedava dağıtıyor. Siz kalkmışsınız “Yerli araba yapacağız.”
diyorsunuz, milleti kandırıyorsunuz; daha bisiklet üretemiyorsunuz ki. Büyük
otomobil şirketlerinin 2020 yılındaki hedefi sürücüsüz otomobil üretmek. Uçağı,
otomobili bir kenara bırakalım; umarım 2020 yılına kadar sizler de üç
tekerlekli bir bisiklet üretebilirsiniz, böylece 350 milyon dolar Türkiye’nin
cebinde kalır.
Son dönemlerde
neredeyse altı ayda bir vergi affı kanunları çıkarıyorsunuz. Hem üst düzeyde
vergilendirme yapıyor hem de vergileri toplayamıyor, “Tamam, affettik.”
diyorsunuz. Dolayısıyla hukuki düzenlemelerle iktisadi gerçekler zorlanarak
başarılı olunamaz. Ayrıca her işin bir usulü vardır. Üretim reform paketinin
Komisyon çalışmalarını bitirmek üzereyken gerçekleşen olaylar, Sayın Bakanın
tabiriyle, temiz çalışma üslubuna uymamaktadır. 75 maddeyi konuşmuşuz,
tartışmışız, tam tasarıyı bitirmek üzereyken Sayın Başkan, Komisyon Başkanı
toplantıya ara veriyor ve üretim reform paketiyle ilgisi alakası olmayan
maddeler taslağa eklenerek bir anda geçiriliyor.
ZEKİ AYGÜN
(Kocaeli) – Senin de onayın vardı onun altında.
TAHSİN TARHAN
(Devamla) – Olabilir mi arkadaşlar? Bu, son dakika getirilen aldı kaçtı
yasaları ne çalışma etiğine ne de yasa yapma tekniğine uygun değildir. Eğer bir
üretim reform paketi hazırlayacaksak Türkiye'yi bir bütün olarak
değerlendirmemiz gerekir. İnşaat üzerinden dönen balon ekonominin gerçek
üretime ve yatırıma dönmesi gerekir. Sanayi yatırımı yaparken tarımı yok edemeyiz.
Turizm yatırımı yaparken çevre katliamı yapamayız. Bu aşamada yapılan “Tesis mi
daha önemli, zeytin mi?” açıklamalarını çok talihsiz buluyorum. Hangi yatırımı
yapacaksak yapalım dağdaki ceylandan denizdeki balığa kadar tüm canlıların
yaşam hakkını ve doğayı koruyarak yapmalıyız. Önce eğitim alanında reform
yaparak, kindar ve dindar değil, sağlıklı düşünen, bilime inanan gençler
yetiştirmeliyiz. Kapanan sanayi kuruluşlarına çözüm üretmeliyiz. İnşaat ve
beton üzerinden dönen ekonomiden vazgeçmeliyiz. Bölgesel göçten kaynaklanan
çarpık kentleşmeye “Dur.” demeliyiz. Ulaşımda modern toplumların seviyesini
yakalamalıyız.
Değerli
milletvekilleri, tarımın, çiftçinin, toprak üreticisinin de içerisinde olduğu;
ranta, talana, haksız rekabete izin vermeyecek, kıyı alanlarını betonlaşmaya
kapatacak, zeytinlikleri ve yeşil alanları koruyarak meraları ve hayvancılığı
geliştirecek; üreticiye, sanayiciye ve yatırımcıya avantaj sağlayacak
maddelerin içerisinde olduğu bir pakete “üretim reform paketi” denilebilirdi.
Bu getirilen paketin adı ise -eğer geri çekilmezse- zeytine idam fermanı, kıyı
alanlarını milletin anasına küfreden inşaat şirketlerine peşkeş, mera
alanlarına TOKİ, çiftçiye zulüm, sanayiciye bir parmak bal paketinden başka
hiçbir şey olamaz. (CHP sıralarından alkışlar) Türkiye'nin acilen eğitimde
reform, yargı sisteminde şeffaflık ve bağımsızlık, sanayide ise üretim
seferberliği başlatması gerekiyor.
Genel Kurulu
saygıyla selamlıyorum. (CHP sıralarından alkışlar) 
BAŞKAN –
Teşekkür ederim Sayın Tarhan.
Tasarının tümü
üzerinde gruplar adına yapılan konuşmalar sona ermiştir. Şimdi, sahsı adına söz
talep eden sayın milletvekillerine söz vereceğim. 
Şahsı adına ilk
konuşmacı Hasan Sert, İstanbul Milletvekili.
Buyurunuz Sayın
Sert. (AK PARTİ sıralarından alkışlar) 
HASAN SERT
(İstanbul) – Sayın Başkan ve değerli milletvekilleri; ben de yüce Meclisi
saygıyla sevgiyle selamlıyorum. 
485 sıra sayılı
Sanayinin Geliştirilmesi ve Üretimin Desteklenmesi Amacıyla Bazı Kanun ve Kanun
Hükmünde Kararnamelerde Değişiklik Yapılmasına Dair Kanun Tasarısı’nın tümü
üzerinde şahsım adına söz almış bulunuyorum. 
Değerli
milletvekilleri, bildiğiniz gibi, ülkeler siyasetle yönetilir, ekonomiyle
büyür. Türkiye Cumhuriyeti devletinde de şu ana kadar gelmiş olan 65 tane
iktidarın tamamı da bu ülkeye hizmet etmiştir. Ancak uzun süreli olan rahmetli
Menderes’in iktidarı, rahmetli Özal’ın ve şu son on beş yıllık iktidarda
ülkemizde radikal kararlar alınmış, devrim niteliğinde çalışmalar yapılmıştır. 
Türkiye gibi
gelişmekte olan ve dinamik ülkelerde de bu tür çalışmaları desteklemek için
kanuni altyapıların organize edilmesi ve güçlendirilmesi gerekmektedir. Bu
noktada, iki yıldır çalışmakta olduğumuz Sanayi, Ticaret, Enerji, Tabii
Kaynaklar, Bilgi ve Teknoloji Komisyonunda yapmış olduğumuz çalışmalarda
Serbest Bölgeler Kanunu, Sınai Mülkiyet Kanunu, Ticari İşlemlerde Taşınır Rehni
Kanunu, Elektrik Piyasası Kanunu, AR-GE’nin Desteklenmesi Hakkında Kanun,
Yüksek Teknolojiler Araştırma Merkezi ve Bilim Teknoloji ve Sanayi İcra Kurulu
Kurulmasıyla İlgili Kanun, Türkiye Uzay Ajansı Kurulmasıyla İlgili Kanun ve
“üretim reformu paketi” diye adlandırdığımız 485 sıra sayılı Kanun’un
çalışmasını yapmış bulunmaktayız. Bunların bir kısmı kanunlaştı, Meclisten,
Genel Kuruldan geçti, bir kısmı geçmek üzere. Ama bugünkü görüşmüş olduğumuz
kanun maddelerine baktığımız vakit, içinde birçok şeyi içermektedir. Üretim ve
ticareti destekleyen, ekonomiye güç vermeye çalışan ve yapılmadığı takdirde
sıkıntılar oluşturan kanunları düzeltmek için bu tasarı gündeme gelmiştir. 
Neyi ifade
etmektedir? Hafta Tatili Kanunu’nu, Harcırah Kanunu’nu, Sanayi Sicil Kanunu’nu,
Damga Vergisi Kanunu’nu, Harçlar Kanunu’nu, Emlak Vergisi Kanunu’nu, Belediye
Gelirleri Kanunu’nu, Yükseköğretim Kanunu’nu, TRT Kurumu Gelirleri Kanunu’nu,
İmar Kanunu’nu, Mesleki Eğitim Kanunu’nu, Kıyı Kanunu’nu, KOSGEB ve Destekleme
İdaresi Başkanlığı Kanunu’nu, Mera Kanunu’nu, OSB Kanunu’nu Doğalgaz Piyasası
Kanunu’nu, Teknoloji Geliştirme Bölge Kanunu’nu, Ürünlere İlişkin Teknik
Mevzuatın Hazırlanması ve Uygulanmasına Dair Kanun’u, Yapı Denetim Kanunu’nu,
Kamu İhale Kanunu’nu, Endüstri Bölgeleri Kanunu’nu, Kamu Mali Yönetimi
Kanunu’nu, Elektrik Piyasası Kanunu’nu, Bilim, Sanayi ve Teknoloji Bakanlığının
Teşkilat Ve Görevleri Hakkında Kanun Hükmünde Kararname’yi ve Ulaştırma,
Denizcilik Ve Haberleşme Bakanlığındaki kanunla ilgili düzeltmeleri
içermektedir. 
Bunların
içerisine değişik açılarla baktığımız vakit şunu gözlemlemekteyiz: Türkiye’de
2017 yılında yükseköğretimde okuyan 7 milyon 198 bin 987 öğrenci vardır.
Bunlardan ön lisans yapan sayısı 2 milyon 555 bindir. Lisans öğrenimi yapan
öğrenci sayısı 4 milyon 71 bin, yüksek lisans yapan sayısı 480 bin, doktora
yapan öğrenci sayısı 91 bin ve öğretim elemanı sayısı da 151.763’tür yani
yükseköğretimle ilgili olan problemlerin çözülmesinin bu sayılara bakıldığı
vakit önemli olduğu görülmektedir.
Yine, Türkiye’de
301 adet OSB bulunmaktadır ve bunların birikmiş sorunları var. Bu OSB’lerde 50
bin civarında şirket faaliyet göstermekte, yaklaşık 1 milyon 600 bin kişiye de
buralarda istihdam sağlanmaktadır.
Yine, Türkiye’de
274 adet AR-GE merkezi bulunmaktadır. Bu merkezlerde yaklaşık 27 bin AR-GE
personeli çalışmaktadır.
Yine, Türkiye’de
63 adet teknoloji geliştirme bölgesi bulunmaktadır ve bu teknoloji geliştirme
merkezlerinin 49 tanesi faal durumda, diğerleri faaliyete hazır hâle
getirilmeye çalışılmaktadır. Yine, bu teknoloji geliştirme bölgelerinde de 174
adet yabancı şirket ya da yabancı ortaklı firma yer almaktadır.
Yine, Türkiye’de
900 civarında sanayi sitesi bulunmaktadır. Bütün bunlara baktığımız vakit
ilgilenilmesi gereken önemli konular var ve yasal düzenlemelere ihtiyaç var
demektir.
Yine, ülkeler
ticaretle büyüyeceği için… Türkiye'nin maksimum yapmış olduğu bugüne kadarki
ihracatı 157 milyar dolardı, bu 157 milyar dolarlık ihracatı Türkiye 72 bin
ihracatçıyla gerçekleştirmiştir. Bunları yaparken yapmış olduğu ihracatın yüzde
90’ını da sanayi ürünüyle yapmıştır, bunların yüzde 45’ini de Avrupa Birliği
ülkelerine satmıştır. Dolayısıyla, Türkiye’de -ticari açıdan da bakıldığı
vakit- ticaretin ve ekonominin büyümesi için önündeki yasal problemlerin
kaldırılması gerekmektedir. Bu noktada da yine Türkiye, Türkiye Cumhuriyeti
devleti ve Hükûmeti olarak, 277 bin firmaya Kredi Garanti Fonu’ndan 181 milyar
Türk Lirası kredi verilmiştir. 
Eğer bu kanun
yani 485 sıra sayılı Kanun bugün yasalaşırsa -inşallah yasalaşacak- sanayicinin
mali yükleri azaltılacaktır, sanayicilerin elektrik tüketiminde TRT payı
olmayacaktır. Hafta sonu çalışma izni kaldırılacak, planlı sanayi alanları için
ot bedeli ücretleri alınmayacak, planlı sanayi alanları için emlak vergisi
kaldırılacak, OSB’deki sanayicilere enerji desteği verilmesine yönelik yeni
düzenleme yapılacak, planlı sanayi alanları için damga vergisi ve harçlar
kaldırılacak, sanayi sitelerinde yapı denetim hizmet bedellerinde indirim
sağlanacak, sanayiye yeni teşvikler gelecek, fen bilimleri ile mühendislik
bilimlerinde okuyan öğrencilerin eğitimlerinin en az bir yarı yılını iş
yerlerinde yapmaları sağlanacak, teknoloji geliştirme bölgelerinde temel
bilimler mezunları istihdamı desteklenecek, organize sanayi bölgelerinin tüm
projeleri için kredi ve kredi faiz desteği gelecek, kent içinde kalan sanayi
sitelerinin taşınması kolaylaşacak, kamu ihalelerinde yerli üreticiye fiyat
avantajı sağlanacak, KOSGEB desteklerinde avans verilmesi yaygınlaştırılacak,
OSB’lerde tapuların teminat gösterilebilmesi imkânı gelecek, yatırım yapılmayan
parseller üretime kazandırılacak, sanayi parselleri arzı hızlandırılacak,
OSB’lerin gayrimenkul yatırım ortaklığı şirketi kurmasına imkân sağlanacak,
tamamen veya kısmen bedelsiz parsel tahsisi uygulaması sürekli hâle
getirilecek, OSB’lerin altyapı ve lojistik ağı geliştirilecek, OSB’lerde doğal
gaz altyapısının sağlanmasına yönelik düzenlemeler gerçekleştirilecek, sanayi
alanlarının lojistik bağlantısının yapılması kolaylaştırılacak, organize sanayi
bölgeleri uygulamaları yaygınlaştırılacak, planlı sanayileşmesinin sağlanması
için ıslah OSB uygulaması yeniden başlatılmış olacak, yurt dışında kurulacak
OSB’ler aracılığıyla OSB birikiminin ihraç edilmesi ve başka ülkelere yardımcı
olunması sağlanacak, üretime hazır sanayi alanları oluşturulacak, planlı sanayi
alanları için altyapısı hazır sanayi alanları belirlenecek, özel endüstri
bölgelerinin kurulması sağlanacak, üniversitelerin AR-GE kapasitesini artıracak
uygulamalar geliştirilecek, üniversitelerde sanayiye yönelik araştırma
yapanların yenilikçi projeleri desteklenecek; Teknoloji Transfer Ofisi, ücretli
araştırma izni ve doktora sonrası araştırmacı istihdamına imkân sağlanacak,
sanayi sektörüne yönelik eğitim programları oluşturulacak, yükseköğretimde
danışma ve koordinasyon kurullarının kurulması sağlanacak, üniversitelerde de
ihtisas üniversiteleri ve ihtisas alanları oluşturulacak, üniversitelerde
uygulamalı eğitim teşvik edilecek, OSB’lerde endüstri meslek lisesi binaları
kredilendirilecek, OSB’lerdeki meslek yüksek okullarına öğrenci başına eğitim
desteği verilecek, öğretim üyelerinin 75 yaşına kadar çalışabilmesine imkân
sağlanacak, yerli üretim yapanlar desteklenecek, Sanayi İşbirliği Programı’nın
kapsamı genişletilecek. 
Dolayısıyla,
sadece OSB’lerin değil bütün sanayiye destek verecek olan problemli konuların
giderilmesi için gerekli olan kanuni altyapı düzenlemelerini içerdiği için, bu
kanunun yapılması ve geçirilmesi için gereken desteği AK PARTİ milletvekilleri
olarak ve Hükûmet olarak vermek için elimizden geleni yapacağız.
Yüce Genel
Kurulu da saygıyla selamlıyorum. (AK PARTİ sıralarından alkışlar)
BAŞKAN –
Teşekkür ederim Sayın Sert.
Şahsı adına
ikinci konuşmacı Kazım Arslan, Denizli Milletvekili.
Buyurunuz Sayın
Arslan. (CHP sıralarından alkışlar)
KAZIM ARSLAN
(Denizli) – Sayın Başkan, değerli milletvekilleri; öncelikle hepinizi sevgiyle,
saygıyla selamlıyorum.
485 sıra sayılı
Sanayinin Geliştirilmesi ve Üretimin Desteklenmesi Amacıyla Bazı Kanun ve Kanun
Hükmünde Kararnamelerde Değişiklik Yapılmasına Dair Kanun Tasarısı üzerine söz
almış bulunmaktayım.
Değerli
milletvekilleri, bu tasarı Komisyonumuza 76 madde olarak geldi ama tasarıya
öyle maddeler eklendi ki, tasarıyla, tasarının özüyle hiç ilgisi olmayan öyle
korsan maddeler geldi ki maddenin sayısı 102’lere çıktı. Bir de 30’a yakın
kanunda değişiklik yapan bir tasarı durumuna da gelince tam anlamıyla bir torba
yasa konumuna geldi ve bu tasarı aslında amacından saptı. Dolayısıyla, üretimi
desteklemek, sanayiciyi geliştirmek adına yapılan birçok çalışma ortada kalmış
oldu ve gecikmiş oldu. 
Değerli
milletvekilleri, sanayicimizin geliştirilmesini, sanayinin geliştirilmesini,
üretimin desteklenmesini istiyorsak tasarıda çok olumlu maddeler var olmasına
rağmen, bunun üzerindeki önemli konular bir kenara bırakılarak özellikle bu
konuyla, bu tasarıyla ilgisi olmayan Zeytin Kanunu’nda yapılan bir değişiklik
maddesi gündeme getirilmek suretiyle günlerce Komisyonda vaktimizin boşu boşuna
harcanmasına ve sonuçta çıkarılan 2 maddenin ötesinde 4’üncü maddenin mutlak
surette kalacağı yönünde ısrar edilmesi üzerine, tartışmalar bunun üzerine
yoğunlaştı. 
Bakın değerli
milletvekilleri, şimdi, zeytinliklerin, zeytinin üretim reform tasarısıyla ne
alakası var, sanayicilikle ne alakası var, üretimin desteklenmesiyle ne alakası
var? Bu kadar ilgisi olmayan maddenin böyle bir kanun tasarısı içine
getirilerek kanunlaştırılmaya çalışılmasını anlamak kesinlikle mümkün değil. Onun
için, şimdi geri çekildi, komisyona geri gönderildi; inşallah, komisyonda
tamamen görüşülmeden tasarıdan çıkarılması yönünde karar verilmesini özellikle
bekliyorum Sayın Bakanım çünkü bunu zeytinciler de bekliyor. Zeytinlikleri
gerçekten yok etmeyelim, zeytinlere kıymayalım.
BİLİM, SANAYİ VE
TEKNOLOJİ BAKANI FARUK ÖZLÜ (Düzce) – Kazım Bey, öneri getirin, öneri getirin. 
KAZIM ARSLAN
(Devamla) – Önerimiz şu efendim: Biz zeytinliklerin bu tasarıdan çıkarılmasını
ve görüşülmemesini istiyoruz, önerimiz bu.
BİLİM, SANAYİ VE
TEKNOLOJİ BAKANI FARUK ÖZLÜ (Düzce) – Bu, öneri değil ama. 
ŞAHİN TİN
(Denizli) – Zeytinlikleri kesen yok ki zaten. 
KAZIM ARSLAN
(Devamla) – Bunun dışında öneri yok çünkü sanayimizi geliştirecek, üretimi
destekleyecek bir alan değil. Kaldı ki zeytin ülkemizin üçte 1’inin ürünü
hâline gelmiş, birçok aile bundan geçimini sağlıyor. Mardin’den başlayan;
Akdeniz Bölgesi, Ege Bölgesi, Marmara, Trakya’ya kadar uzanan zeytin
alanlarımız var. Bu alanlarımızı göz ardı ederek zeytinliklerimizin sanayileşmeye
önünün açılmasını sağlamak bu yasayla kesinlikle uygun değil.
BİLİM, SANAYİ VE
TEKNOLOJİ BAKANI FARUK ÖZLÜ (Düzce) – Açmıyoruz, açmıyoruz. 
KAZIM ARSLAN
(Devamla) – Bunu Tarım Komisyonuna göndermek suretiyle, orada özellikle
zeytincilerle birlikte görüşülüp bir sonuca varılmasının en iyi sonuç olacağını
belirtmek istiyorum Değerli Bakanım. 
ŞAHİN TİN
(Denizli) – Zeytinleri kesen yok, merak etmeyin Kazım Bey.
KAZIM ARSLAN
(Devamla) – Bunun bir kere açıldı mı önü zeytinlikler de kesilecektir, onlar da
yok olacaktır. 
BİLİM, SANAYİ VE
TEKNOLOJİ BAKANI FARUK ÖZLÜ (Düzce) – Anlattım ben size. 
KAZIM ARSLAN
(Devamla) – Değerli arkadaşlarım, şimdi, sanayinin geliştirilmesi, üretimin
desteklenmesiyle ilgili kanun tasarısında önemli maddeler var, OSB’lerin geliştirilmesi,
OSB’lerin daha iyi noktaya gelmesi, çalıştırılması için önemli konular var. Bir
an önce bu konular üzerinde yoğunlaşarak sanayicimizin beklediği bir kanunu
ortaya koymak, çıkarmak, yürürlüğe koymak zorundayız. 
Değerli
arkadaşlarım, şimdi, ülkemizi sanayileştirmek istiyorsak yatırımları daha fazla
teşvik etmek, daha çok desteklemek, mevcut yatırımcının da çalışmasına olanak
sağlayacak ortamları yaratmak, hukuksuzlukları ortadan kaldırmak,
adaletsizlikleri ortadan kaldırmak, ülkenin geleceğine güvenle bakabileceği bir
sanayicinin, bir üreticinin ortaya çıkacağı bir atmosferi yaratmak, iş
dünyasının gerçekten yarınından kuşku duymayacak şekilde çalışmalarını
sürdüreceği, yatırımlarını yapabileceği ortamları hazırlamak, ortaya koymak
zorundayız.
O
nedenle OHAL’in bir an önce kaldırılarak ülkenin olağanüstü hâl döneminden
kurtulması ve normalleşmesi gerekiyor. Bunu yapmazsak, eğer üretim alanlarını
destekleyecek, üretim alanlarında her türlü desteği vererek tarım alanındaki
üretimi, sanayi alanındaki üretimi ve her alandaki üretimi destekleyecek
tedbirleri alamazsak gelecekte gerçekten ülkemizin tamamen tüketen bir ülke
konumuna geleceğini belirtmek istiyorum. Bundan kurtulmak zorundayız. 
Özellikle
kendi ihtiyaçlarımıza yönelik, ihtiyaçlarımızı karşılayacak yatırımları yapmak,
üretimleri bu alanda daha detaylı hâle getirmek ve ülkemizin ihtiyaçlarını
karşılayacak üretimleri kendimiz gerçekleştirmek zorundayız. Bunu yapmazsak
dışa bağımlılıktan kurtulamayız, yerli sanayimizi geliştiremeyiz. Yerli sanayimizi
geliştirerek, yerli üretimi destekleyerek, yerli üretimlere öncelikli alım
garantisi vererek üretimi artırmak, yatırımı genişletmek ve ülkede çalışan,
kazanan ve yaşamını iyi bir şekilde sürdürebilen bir ortamı gerçekleştirmek
zorundayız. 
Değerli
arkadaşlarım, şimdi, üretim deyince her alandaki üretimden bahsetmek gerekiyor.
Şimdi, tarımdaki üretimi bir kenara bırakıyoruz. Şimdi, TRT’deki katılım
payının bütün üretim alanlarından kaldırılmasını talep ettik ve buna da
şiddetle ihtiyaç var. Bakın, özellikle sulama birliklerinin bugün kullandığı
elektriğin üzerindeki TRT katılım payının hiçbir anlamı yok. Siz bunu almaya
devam ederseniz bugün elektrik paralarını ödeyemeyen sulama birliklerinin
gelecekte o motopompları çalıştıramayarak sulama yapamayacaklarını ve birçok
sulama birliklerinin bugün iflasın eşiğine geldiğini, kapanmak durumunda
olduğunu da görmek zorundayız. Onun için TRT katılım payının mutlak surette tüm
üretim alanlarından kaldırılmasını ve üretimin üzerindeki yüklerin bu şekilde
hafifletilmesi gerektiğini düşünüyorum. 
Ayrıca, değerli
arkadaşlarım, ülkede yatırım çok önemli, üretim önemli, istihdam önemli. Eğer
istihdamın artırılması için de çalışma yapmazsak, istihdamın geliştirilmesine
öncelik sağlamazsak, işsizliği önleyemezsek, işsiz insanlarımız sokaklarda
dolaşmaya devam ederse, birçok insanın, ailenin gelirleri her gün düşüyorsa,
eğer bu insanlar kazanamadıkları için, iş bulamadıkları için çarşıya
çıkamıyorlarsa, alışveriş yapamıyorlarsa, esnafa borcunu ödeyemiyorsa, değerli
arkadaşlarım, bu piyasayı nasıl döndüreceksiniz, nasıl çalıştıracaksınız, bu
çark nasıl dönecek? Onun için bakın, bunlar çok önemli. Çiftçilerimizin
kazanması gerekli çünkü kazandıklarını harcaması için çarşıya gitmesi gerekli.
İşçimizin iş bulması gerekli ve buldukları iş sayesinde, kazandıkları para
sayesinde çarşıya çıkıp bunları harcaması gerekli. Eğer işçimiz kazanırsa,
çiftçimiz kazanırsa bunların kazançları çarşıya intikal edecek, esnafımız
kazanacak, esnafımız kazandıkça sanayicimiz kazanacak. Dolayısıyla burada
gerçekten iyi bir döngü kendiliğinden gerçekleşmiş olacak. İşte, bunun için hem
tarımı hem sanayiyi hem de istihdamı, yatırımı hem de ihracatımızı geliştirecek
çalışmalarımızı yapmak ve bunlar üzerinde yoğunlaşmak ve ülkemizin ekonomisini
düzlüğe çıkarmak zorundayız. 
Ben hepinize
teşekkür ediyorum, saygılar sunuyorum. (CHP sıralarından alkışlar)
BAŞKAN –
Teşekkür ederim Sayın Arslan. 
Tasarının tümü
üzerinde gruplar ve şahıslar adına yapılan konuşmalar sona ermiştir. 
485 sıra sayılı
Kanun Tasarısı’nın tümünün görüşmelerinin devamı hususunda İç Tüzük’ün 72’nci
maddesine göre verilmiş bir önerge vardır, önergeyi okutuyorum: 
Türkiye Büyük Millet Meclisi Başkanlığına
Görüşülmekte
olan 485 sıra sayılı Kanun Tasarısı’nın tümü üzerinde yapılan görüşmelerin İç
Tüzük’ün 72’nci maddesi uyarınca sürdürülmesini arz ve teklif ederiz. 
 Kazım Arslan Tahsin
Tarhan  Özgür Özel 
 Denizli Kocaeli Manisa
 Haydar Akar Gülay
Yedekci  Kamil Okyay Sındır
 Kocaeli İstanbul
 İzmir
 Çetin Osman Budak 
 Antalya 
BAŞKAN – Önergeyi
oylarınıza sunuyorum… 
III.- YOKLAMA
(CHP
sıralarından bir grup milletvekili ayağa kalktı)
ÖZGÜR ÖZEL
(Manisa) – Yoklama talep ediyoruz. 
BAŞKAN – Bir
yoklama talebi vardır. 
Yoklama işlemini
gerçekleştireceğim. 
Sayın Özel,
Sayın Arslan, Sayın Karabıyık, Sayın Akar, Sayın Tümer, Sayın İrgil, Sayın
Sındır, Sayın Budak, Sayın Durmaz, Sayın Gaytancıoğlu, Sayın Bayır, Sayın
Bakır, Sayın Gürer, Sayın Özdemir, Sayın Tarhan, Sayın Bektaşoğlu, Sayın Atıcı,
Sayın Çamak, Sayın Tekin, Sayın Köksal. 
Yoklama için iki
dakika süre…
MUSTAFA ELİTAŞ
(Kayseri) – Sayın Başkan, bakın, mübarek ramazandayız, bugün 17’nci gün. Hem
bütçe görüşmeleri sırasında hem de ramazan ayında ve cuma günlerinde, özel
günlerde siyasi partiler bazı konularda müsamahalı davranırlar. İftar vaktine
yaklaşık on beş dakikalık bir zaman kaldı. Biz, hiç aklımıza gelmediğinden
dolayı, böyle bir centilmenlik dışı bir işin olmayacağından dolayı milletvekili
arkadaşlarımıza iftara gitmeleri konusunda izin verdik ama şu anda hakikaten
üzülerek ifade ediyorum ki Cumhuriyet Halk Partisi Grup Başkan Vekili
arkadaşımız niye böyle bir noktaya tevessül etti, anlayabilmiş değilim. Nitekim
bu kanunun görüşmeleri sırasında, geçen hafta, grup başkan vekillerinin yaptığı
anlaşma çerçevesinde, bizim de iyi niyet kuralları doğrultusunda bu kanunun
görüşülecek 2’nci maddesiyle ilgili kısmı komisyona çektik “Orada yapalım,
değerlendirelim.” dedik ve şu süreçte de orada, komisyonda iyi bir noktaya
gelecek bir şey varken, geçen hafta görüşülen grup başkan vekiliyle yaptığımız
müzakere, istişare neticesinde de biz o konuyla ilgili uygun şartları
oluşturacağız derken bu işin bu şekilde gelmesine de anlam veremiyorum.
Teşekkür
ediyorum. 
ÖZGÜR ÖZEL
(Manisa) – Sayın Başkan…
BAŞKAN – Sayın
Özel…
ÖZGÜR ÖZEL
(Manisa) – Sayın Başkan, birincisi, böyle bir durumda tutulan orucu ve onunla
ilgili birtakım şeyleri ifade etmenin hiçbir anlamı yok.
ABDULLAH NEJAT
KOÇER (Gaziantep) – Nasıl anlamı yok ya?
MUSTAFA ELİTAŞ
(Kayseri) – Bütçe görüşmelerinde de bu iş olmaz.
ÖZGÜR ÖZEL
(Manisa) – İkincisi, madem merak ettiniz, söyleyeyim: Görüşmelere devam
edilmesi önergesini Sayın Başkana…
ABDULLAH NEJAT
KOÇER (Gaziantep) – Bu saatte yoklama istiyorsunuz.
ÖZGÜR ÖZEL
(Manisa) – Bir dinler misiniz?
KAZIM ARSLAN
(Denizli) – Sadece siz oruçlu değilsiniz.
BAŞKAN – Sayın
milletvekilleri, bir saniye efendim…
Devam ediniz
Sayın Özel.
ÖZGÜR ÖZEL
(Manisa) – Oruç tutmak iktidar partisine de mahsus bir iş değil, grubumuzda da
bir sürü arkadaşımız oruçlu. Mesele şu… 
ABDULLAH NEJAT
KOÇER (Gaziantep) – Ayıp ya, burada…
ÖZGÜR ÖZEL
(Manisa) – Utanacaksın şimdi duyunca.
BAŞKAN – Sayın
Özel, devam ediniz efendim.
ÖZGÜR ÖZEL
(Manisa) – Önergeyi verdik, önergeyi verdikten sonra saatin yaklaşmakta
olduğunu, Sayın Başkanın da ifadesiyle, bu önergenin, yoklama bulunamaması
durumunda altmış dakika aradan sonra ikinci oylamasının yapılacağını ve hatta
Sayın Başkan o konuda bir müsamaha daha göstereceğini bana söyledi. 
MUSTAFA ELİTAŞ
(Kayseri) – Şu önergeyi vermekten utanmıyorsun…
BÜLENT TURAN
(Çanakkale) – Karakter meselesi, karakter.
ÖZGÜR ÖZEL
(Manisa) – Ben de kendisine “Buna hiçbir itirazımız olmaz.” dedim, Sayın
Başkanım ve Divan Kâtipleri şahittir. 
MUSTAFA ELİTAŞ
(Kayseri) – Sayın Başkanım, siz yoklamaya geçin efendim. 
ÖZGÜR ÖZEL
(Manisa) – Amacımız iftar saatinden yararlanmak değil, o konu hiç değildir. 
MUSTAFA ELİTAŞ
(Kayseri) – Bu, iftar saatinde hiç olmamış bir şeydir, yakışık almayan bir iş. 
OSMAN AŞKIN BAK
(Rize) – Bırak Allah aşkına!
ÖZGÜR ÖZEL
(Manisa) – O zaman kurallar uygulansın, madem o kadar… 
BAŞKAN – Yoklama
için iki dakika süre veriyorum.
(Elektronik
cihazla yoklamaya başlandı)
KAZIM ARSLAN
(Denizli) – Fırsatçılık yok arkadaşlar, kapatalım o zaman.
BÜLENT TURAN
(Çanakkale) – CHP’nin niye iktidar olamadığı… Sözüne güvenilmeyen… 
Ayıp Özgür!
ÖZGÜR ÖZEL (Manisa)
– Arkadaş, yetmiş dakika ara verilmesine itirazım olmaz demişim ben. 
MUSTAFA ELİTAŞ
(Kayseri) – Yetmiş dakika ara veremez.
ÖZGÜR ÖZEL
(Manisa) – “Altmış artı yirmi yapacağız.” dedi Başkan veya on dedi.
Ona bir itiraz
etmeyeceğimizi söyledim ben. Neyin peşindesin?
MUSTAFA ELİTAŞ
(Kayseri) – Ne bütçe görüşmelerinde ne iftar vaktinde böyle bir şey hiç
olmamıştır. İlk defa siz yapıyorsunuz, doğru, ilk defa siz yapıyorsunuz.
ÖZGÜR ÖZEL
(Manisa) – E, hadi o zaman… Bütçede de yaptık, daha önce de yaptık.
HÜSNÜYE ERDOĞAN
(Konya) – Bak, millet şehit sofrasına gitti, sevgi evlerine gitti, yapmayın
bunu ya!
HAYDAR AKAR
(Kocaeli) – Böyle bir kanunu niye görüşüyoruz bu saatte o zaman? 
MUSTAFA ELİTAŞ
(Kayseri) – Ne zaman görüşeceğiz?
HAYDAR AKAR
(Kocaeli) – Bu kadar önemli bir kanunu, sanayiyi uçuruyor… Bütün arkadaşlar
terk etmiş Meclisi, burada konuşmacıyı dinleyen yok, şimdi bunun tartışıyoruz.
ÖZGÜR ÖZEL
(Manisa) – “Başkan yetmiş dakika ara vereceğim.” dedi. 
MUSTAFA ELİTAŞ
(Kayseri) – Gensoru veriyorsun, grup önerisi veriyorsun be! 
ÖZGÜR ÖZEL
(Manisa) – Vereceğim tabii, sen muhalefete geçince yapmazsın.
BÜLENT TURAN
(Çanakkale) – Herkes kendine yakışanı yapıyor Sayın Başkan, sorun yok.
MUSTAFA ELİTAŞ
(Kayseri) – Yazıklar olsun! 
ÖZGÜR ÖZEL
(Manisa) – Sana yazıklar olsun, sana!
MUSTAFA ELİTAŞ
(Kayseri) – Ondan sonra gelecek, AK PARTİ Grubundan centilmenlik bekleyecek.
ÖZGÜR ÖZEL
(Manisa) – Ne centilmenliği ya! Ne centilmenlik gördük ki sizden?
MUSTAFA ELİTAŞ
(Kayseri) – Sözümüzde dururuz biz.
ÖZGÜR ÖZEL (Manisa)
– Biz de dururuz.
MUSTAFA ELİTAŞ
(Kayseri) – Bizde 5 grup başkan vekilinin biri ne dediyse kanundur.
ÖZGÜR ÖZEL
(Manisa) – Bizde de öyledir.
MUSTAFA ELİTAŞ
(Kayseri) – Ya, biz bir günde anlaşamıyoruz sizinle ya!
ÖZGÜR ÖZEL
(Manisa) – Hadi oradan ya! Yahu, git işine Allah aşkına, git işine!
MUSTAFA ELİTAŞ
(Kayseri) – Bir günde üç kişi değişiyor şurada.
BÜLENT TURAN
(Çanakkale) – Herkes kendine yakışanı yapıyor Sayın Başkan, Özgür’e yakışanı
yaptı Özgür. 
ÖZGÜR ÖZEL
(Manisa) – Yemek arasından sonraya yoklama konulmasına itirazımız olmaz dedik,
centilmenlik odur, o. Ben demedim ki on dakika sonra yapın, Başkan şahit, Divan
kâtipleri şahit. 
HAYDAR AKAR
(Kocaeli) – Beş kala kapanır, restoran var burada, iftarlarını yapar herkes. 
MUSTAFA ELİTAŞ
(Kayseri) – Sayın Başkanın takdirinde, istediği kadar ara verir, istediği zaman
yapar, isterse beş dakika sonra ara verir Başkan. Başkan beş dakika sonra da
açabilir, o, Sayın Başkanın takdirinde, siz onu yapamazsınız. 
ÖZGÜR ÖZEL
(Manisa) – Açarsa da olsun.
OSMAN AŞKIN BAK
(Rize) – Sen itiraz edemezsin ona, onun kararını Başkan verir, senin demenle
olmaz o.
ÖZGÜR ÖZEL
(Manisa) – Kural on dakika en fazla, on dakika sonra ikinci yoklama
yapılacaktı. 
MUSTAFA ELİTAŞ
(Kayseri) – Beş dakika da ara verir, on dakika kuralı nereden çıktı? “En çok
bir saat ara verir.” diyor, Başkanın takdirinde.
(Elektronik
cihazla yoklamaya devam edildi)
BAŞKAN –
Toplantı yeter sayısı yoktur.
Birleşime bir
saat ara veriyorum. 
Kapanma Saati: 20.11 
DÖRDÜNCÜ OTURUM
Açılma Saati: 21.17
BAŞKAN: Başkan Vekili Mehmet Akif HAMZAÇEBİ
KÂTİP ÜYELER: İshak GAZEL (Kütahya), Mehmet Necmettin AHRAZOĞLU (Hatay) 
-----0-----
BAŞKAN
– Sayın milletvekilleri, Türkiye Büyük Millet Meclisinin 104’üncü Birleşiminin
Dördüncü Oturumunu açıyorum.
AHMET
YILDIRIM (Muş) – Sayın Başkan…
BAŞKAN
– Sayın Yıldırım, dinleyeceğim sizi. 
III.- YOKLAMA
BAŞKAN
- İç Tüzük’ün 72’nci maddesine göre verilen görüşmelere devam edilmesine dair
önergenin oylamasından önce istem üzerine yapılan yoklamada toplantı yeter
sayısı bulunamamıştı. 
Şimdi
tekrar yoklama yapacağım. 
Yoklama
için iki dakika süre veriyorum. 
(Elektronik
cihazla yoklama yapıldı) 
BAŞKAN –
Toplantı yeter sayısı yoktur.
Sayın Yıldırım,
İç Tüzük'ün 60’ıncı maddesine göre söz talebiniz olduğunu görüyorum.
Buyurunuz.
V.- AÇIKLAMALAR (Devam)
27.- Muş Milletvekili Ahmet Yıldırım’ın, TBMM Başkan
Vekili Pervin Buldan’ın Diyarbakır’da maruz kaldığı muameleye ilişkin
açıklaması
AHMET YILDIRIM
(Muş) – Sayın Başkan, şimdi, araya gitmeden önce… (AK PARTİ sıralarından
gürültüler) 
BAŞKAN – Sayın
milletvekilleri, görüşmeler devam ediyor, henüz birleşimi kapatmadım.
Sayın
Yıldırım, siz konuşmanızı yapınız efendim.
AHMET
YILDIRIM (Muş) – Şimdi, araya gitmeden önce sayın grup başkan vekili kalktı,
ramazanın bir hassasiyetinden söz etti. Şüphesiz, burada bulunma hâllerimizi,
bu gibi önemli günleri göz önünde bulundurarak bir yandan çalışma takvimimizi
ve performansımızı belirleriz ama bir yandan da bu ayın hassasiyeti kişiye ya
da gruba özgü olarak ele alınmaz. Bakın, tam araya gidildiği saatlerde, Meclis
Başkan Vekilimiz Sayın Pervin Buldan yarın Diyarbakır’da bir iftar yemeğine
katılmak üzere Diyarbakır’a varıyor, otele yerleşiyor ve polisler otele
geliyor. Burada, Sayın Buldan’ın herhangi bir yakalama, herhangi bir zorla
getirme kararı yok; polislerden ulaşan avukatlar neden geldiklerini ve belge
istiyorlar…
(Mikrofon
otomatik cihaz tarafından kapatıldı) 
BAŞKAN
– Mikrofonunuzu açıyorum Sayın Yıldırım.
Buyurunuz.
AHMET
YILDIRIM (Muş) – Polisler belge olmadığını ama isteniyorsa savcılıktan getirilebileceğini
söylüyorlar. Ancak çete devletlerinde olabilecek, haydutvari bir yöntemle,
ellerinde bir belge yok, herhangi bir yakalama, zorla getirme kararı yok; sizin
mevkidaşınızın önünde, şu anda, yetmiş beş dakikadır otel kapısında 10 polis
bekliyor ve sözüm ona belge getireceklerini söylüyorlar, bir gözaltı işlemi
yapacaklarını söylüyorlar. Meclis Başkan Vekili, hakkında herhangi bir karar
olmadığı hâlde bu muameleye maruz kalıyorsa bu iktidar döneminde normal
yurttaşın başına neler getirileceğini varın siz düşünün.
Sizden
özel istirhamımdır bugün oturumu yöneten Sayın Başkanımız olarak, Adalet
Bakanlığı ve İçişleri Bakanlığından bu konuda, mevkidaşınızla ilgili bu
uygulamaya dönük bilgi almanızı özellikle rica ediyorum.
BAŞKAN
– Teşekkür ederim Sayın Yıldırım. 
Birleşimi
kapattıktan sonra bu konuda sayın bakanlardan bilgi almak için kendilerini
arayacağım.
Sayın
milletvekilleri, toplantı yeter sayısı ikinci defa da bulunamadığından, alınan
karar gereğince kanun tasarı ve teklifleri ile komisyonlardan gelen diğer
işleri sırasıyla görüşmek için 13 Haziran 2017 Salı günü saat 15.00’te
toplanmak üzere birleşimi kapatıyorum.
İyi
geceler diliyorum. 
Kapanma Saati:
21.23




(x) Açık oylama kesin sonuçlarını
gösteren tablo tutanağa eklidir.


(x) 485 S. Sayılı Basmayazı 6/6/2017
tarihli 101’inci Birleşim Tutanağı’na eklidir.




