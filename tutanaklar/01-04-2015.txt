



TBMM Tutanak Müdürlüðü





 
 TÜRKİYE BÜYÜK MİLLET MECLİSİ
 TUTANAK DERGİSİ

 88’inci
Birleşim
 1
Nisan 2015 Çarşamba

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş bulunan
her tür belge ile konuşmacılar tarafından ifade edilmiş ve tırnak içinde
belirtilmiş alıntı sözler aslına uygun olarak yazılmıştır.)

 İÇİNDEKİLER



I.- GEÇEN TUTANAK ÖZETİ
II.- GELEN KÂĞITLAR
III.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Kütahya Milletvekili Vural Kavuncu’nun, Kütahya
iline yapılan yatırımlara ilişkin gündem dışı konuşması 
2.- Tokat Milletvekili Reşat Doğru’nun, okullardaki
madde bağımlılığı ve sonuçlarına ilişkin gündem dışı konuşması 
3.- Ardahan Milletvekili Ensar Öğüt’ün, muhtarların
sorunlarına ilişkin gündem dışı konuşması 

IV.- AÇIKLAMALAR
1.- İstanbul Milletvekili Abdullah Levent Tüzel’in,
Çağlayan Adliyesinde Cumhuriyet Savcısı Mehmet Selim Kiraz’ın rehin alınarak
öldürülmesine ilişkin açıklaması
2.- İstanbul Milletvekili Mahmut Tanal’ın, Çağlayan
Adliyesinde Cumhuriyet Savcısı Mehmet Selim Kiraz’ın rehin alınarak
öldürülmesine ilişkin açıklaması
3.- Malatya Milletvekili Veli Ağbaba’nın, Manisa
Milletvekili Özgür Özel’le birlikte locada kendilerini izleyen gençlik kollarına
selam gönderdiğine ve Malatya’nın Yamaç Mahallesi’nde yapılması düşünülen
kentsel dönüşüm projesine ilişkin açıklaması
4.- Tokat Milletvekili Reşat Doğru’nun, Çağlayan
Adliyesinde Cumhuriyet Savcısı Mehmet Selim Kiraz’ın rehin alınarak öldürülmesine
ve sağlık personelinin özlük haklarıyla ilgili düzenleme yapılması gerektiğine
ilişkin açıklaması
5.- Samsun Milletvekili Ahmet Yeni’nin, Çağlayan
Adliyesinde Cumhuriyet Savcısı Mehmet Selim Kiraz’ın rehin alınarak
öldürülmesine ilişkin açıklaması
6.- İstanbul Milletvekili Mehmet Akif Hamzaçebi’nin,
Cumhuriyet Halk Partisi olarak, Çağlayan Adliyesinde Cumhuriyet Savcısı Mehmet
Selim Kiraz’ın rehin alınarak öldürülmesine ilişkin açıklaması
7.- Amasya Milletvekili Mehmet Naci Bostancı’nın,
Çağlayan Adliyesinde Cumhuriyet Savcısı Mehmet Selim Kiraz’ın rehin alınarak
öldürülmesine ilişkin açıklaması
8.- Bingöl Milletvekili İdris Baluken’in, Halkların
Demokratik Partisi olarak, Çağlayan Adliyesinde Cumhuriyet Savcısı Mehmet Selim
Kiraz’ın rehin alınarak öldürülmesine ve Orta Doğu ile Afrika’da yaşanan terör
olaylarına ilişkin açıklaması
9.- Uşak Milletvekili İsmail Güneş’in, Çağlayan
Adliyesinde Cumhuriyet Savcısı Mehmet Selim Kiraz’ın rehin alınarak öldürülmesine
ilişkin açıklaması
10.- İstanbul Milletvekili Kadir Gökmen Öğüt’ün,
Çağlayan Adliyesinde Cumhuriyet Savcısı Mehmet Selim Kiraz’ın rehin alınarak
öldürülmesine ve Balyoz davasında beraat edenlerin zararlarının tazmin edilmesi
gerektiğine ilişkin açıklaması
11.- Adana Milletvekili Mehmet Şükrü Erdinç’in,
Çağlayan Adliyesinde Cumhuriyet Savcısı Mehmet Selim Kiraz’ın rehin alınarak
öldürülmesine ilişkin açıklaması
12.- Manisa Milletvekili Selçuk Özdağ’ın, Çağlayan
Adliyesinde Cumhuriyet Savcısı Mehmet Selim Kiraz’ın rehin alınarak
öldürülmesine ilişkin açıklaması
13.- Yalova Milletvekili Temel Coşkun’un, Çağlayan
Adliyesinde Cumhuriyet Savcısı Mehmet Selim Kiraz’ın rehin alınarak
öldürülmesine ilişkin açıklaması
14.- Gaziantep Milletvekili Şamil Tayyar’ın, Çağlayan
Adliyesinde Cumhuriyet Savcısı Mehmet Selim Kiraz’ın rehin alınarak
öldürülmesine ilişkin açıklaması
15.- İstanbul Milletvekili Ali Özgündüz’ün, Çağlayan
Adliyesinde Cumhuriyet Savcısı Mehmet Selim Kiraz’ın rehin alınarak
öldürülmesine ilişkin açıklaması
16.- Bartın Milletvekili Yılmaz Tunç’un, Çağlayan Adliyesinde
Cumhuriyet Savcısı Mehmet Selim Kiraz’ın rehin alınarak öldürülmesine ilişkin
açıklaması
17.- Bursa Milletvekili Hakan Çavuşoğlu’nun, Çağlayan
Adliyesinde Cumhuriyet Savcısı Mehmet Selim Kiraz’ın rehin alınarak
öldürülmesine ilişkin açıklaması
18.- Ardahan Milletvekili Orhan Atalay’ın, Çağlayan
Adliyesinde Cumhuriyet Savcısı Mehmet Selim Kiraz’ın rehin alınarak
öldürülmesine ilişkin açıklaması
19.- Adıyaman Milletvekili Muhammed Murtaza Yetiş’in,
Çağlayan Adliyesinde Cumhuriyet Savcısı Mehmet Selim Kiraz’ın rehin alınarak
öldürülmesine ilişkin açıklaması
20.- Karaman Milletvekili Mevlüt Akgün’ün, Çağlayan
Adliyesinde Cumhuriyet Savcısı Mehmet Selim Kiraz’ın rehin alınarak
öldürülmesine ve parti tüzükleri gereği yeniden aday olamayacağı için helallik
dilediğine ilişkin açıklaması
21.- Batman Milletvekili Ziver Özdemir’in, Çağlayan
Adliyesinde Cumhuriyet Savcısı Mehmet Selim Kiraz’ın rehin alınarak
öldürülmesine ilişkin açıklaması
22.- İstanbul Milletvekili Tülay Kaynarca’nın, Çağlayan
Adliyesinde Cumhuriyet Savcısı Mehmet Selim Kiraz’ın rehin alınarak
öldürülmesine ilişkin açıklaması
23.- Kayseri Milletvekili Yusuf Halaçoğlu’nun, MHP
Grubu olarak, Çağlayan Adliyesinde Cumhuriyet Savcısı Mehmet Selim Kiraz’ın
rehin alınarak öldürülmesine ilişkin açıklaması
24.- İstanbul Milletvekili Mehmet Akif Hamzaçebi’nin,
Balyoz davasında beraat edenler için Cumhuriyet Halk Partisinin verdiği
iadeyiitibar teklifinin yasalaştırılması gerektiğine
ilişkin açıklaması
25.- İzmir Milletvekili Aytun Çıray’ın, gölge
Başbakanın, Berkin Elvan’ın acılı anısı üzerinden gelişen terör hadisesinin faturasını
Cumhuriyet Halk Partisi liderine kesmeye kalkıştığına ilişkin açıklaması
26.- Amasya Milletvekili Mehmet Naci Bostancı’nın,
Antalya Milletvekili Mehmet Günal’ın (11/55) esas numaralı Gensoru Önergesi
üzerinde MHP Grubu adına yaptığı konuşmasındaki bazı ifadelerine ilişkin
açıklaması
27.- Şırnak Milletvekili Hasip Kaplan’ın, İzmir
Milletvekili İlknur Denizli’nin (11/55) esas numaralı Gensoru Önergesi üzerinde
AK PARTİ Grubu adına yaptığı konuşmasındaki bazı ifadelerine ilişkin açıklaması
28.- Şırnak Milletvekili Hasip Kaplan’ın, Başbakan
Yardımcısı Ali Babacan’ın (11/55) esas numaralı Gensoru Önergesi üzerinde
yaptığı konuşmasındaki bazı ifadelerine ilişkin açıklaması

V.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- Şırnak Milletvekili Hasip Kaplan ve 21
milletvekilinin, tarımsal üretimin kadın istihdamı üzerindeki olumsuz
etkilerinin araştırılarak alınması gereken önlemlerin belirlenmesi amacıyla
Meclis araştırması açılmasına ilişkin önergesi (10/1284)
2.- Tunceli Milletvekili Hüseyin Aygün ve 20
milletvekilinin, Türkiye’de yaşayan Alevilerin sorunlarının araştırılarak alınması
gereken önlemlerin belirlenmesi amacıyla Meclis araştırması açılmasına ilişkin
önergesi (10/1285)
3.- Balıkesir Milletvekili Ayşe Nedret Akova ve 26
milletvekilinin, öğretmenlerin çalışma şartları ile eğitim fakültelerinden
mezun olan öğretmen sayısı, öğretmen açığı sayısı ve ataması yapılan öğretmen
sayısı arasındaki dengesizliğin araştırılarak alınması gereken önlemlerin
belirlenmesi amacıyla Meclis araştırması açılmasına ilişkin önergesi (10/1286)

VI.- ÖNERİLER
A) Siyasi Parti Grubu Önerileri
1.- CHP Grubunun, (11/55) esas numaralı Gensoru
Önergesi’nin gündemin “Özel Gündemde Yer Alacak İşler” kısmının 1’inci sırasına
alınmasına ve gündeme alınıp alınmayacağı hususundaki görüşmelerin Genel
Kurulun 1 Nisan 2015 Çarşamba günkü birleşiminde yapılmasına; İçişleri eski
Bakanı Efkan Ala hakkındaki (9/13) esas numaralı Meclis Soruşturması Önergesi’nin
gündemin “Özel Gündemde Yer Alacak İşler” kısmının 2’nci sırasına alınmasına ve
Meclis soruşturması açılıp açılmaması konusundaki görüşmelerin Genel Kurulun 1
Nisan 2015 Çarşamba günkü birleşiminde yapılmasına ilişkin önerisi 

VII.- GENSORU
A) Ön Görüşmeler
1.- HDP Grubu adına, Grup Başkan Vekili Bingöl
Milletvekili İdris Baluken’in, ekonominin kötü yönetildiği iddiasıyla Başbakan
Yardımcısı Ali Babacan hakkında gensoru açılmasına ilişkin önergesi (11/55) 

VIII.- SATAŞMALARA İLİŞKİN KONUŞMALAR
1.- Tekirdağ Milletvekili Faik Öztrak’ın, Başbakan
Yardımcısı Ali Babacan’ın (11/55) esas numaralı Gensoru Önergesi üzerinde
yaptığı konuşması sırasında şahsına sataşması nedeniyle konuşması
2.- İstanbul Milletvekili Umut Oran’ın, Kırıkkale
Milletvekili Ramazan Can’ın (9/13) esas numaralı Meclis Soruşturması Önergesi
üzerinde yaptığı konuşması sırasında şahsına ve Cumhuriyet Halk Partisine
sataşması nedeniyle konuşması
3.- İstanbul Milletvekili Mehmet Akif Hamzaçebi’nin,
İçişleri eski Bakanı Efkan Ala’nın (9/13) esas numaralı Meclis Soruşturması
Önergesi üzerinde yaptığı konuşması sırasında CHP Grubuna ve CHP Grup Başkanına
sataşması nedeniyle konuşması
4.- İstanbul Milletvekili Umut Oran’ın, İçişleri eski
Bakanı Efkan Ala’nın (9/13) esas numaralı Meclis Soruşturması Önergesi üzerinde
yaptığı konuşması sırasında şahsına sataşması nedeniyle konuşması

IX.- MECLİS SORUŞTURMASI
A) Ön Görüşmeler
1.- İstanbul Milletvekili Umut Oran ve 57
milletvekilinin, başta Cumhuriyet Halk Partisi olmak üzere muhalefeti etkisiz
kılmaya, muhalefet partisi üyelerinin parlamenter denetim haklarını engellemeye
ve bunları karalamaya yönelik girişimlerde bulunduğu, muhalefeti karalayarak
suç işleyen medya kuruluşları mensuplarını kayırdığı ve bu eylemlerinin Türk
Ceza Kanunu’nun 114, 257, 283 ve 311’inci maddelerine uyduğu iddiasıyla
Anayasa’nın 100’üncü ve TBMM İçtüzüğü’nün 107’nci maddeleri uyarınca İçişleri
eski Bakanı Efkan Ala hakkında Meclis soruşturması açılmasına ilişkin önergesi
(9/13) 

X.- USUL HAKKINDA GÖRÜŞMELER
1.- Oturum Başkanı TBMM Başkan Vekili Şükran Güldal
Mumcu’nun, (9/13) esas numaralı Meclis Soruşturması Önergesi’nin ön görüşmeleri
sırasında İçişleri eski Bakanı Efkan Ala’ya sataşma nedeniyle söz vermesi
yönündeki tutumunun İç Tüzük hükümlerine uygun olup olmadığı hakkında

XI.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER
A) Kanun Tasarı ve Teklifleri
1.- Adalet ve Kalkınma Partisi Grup Başkanvekilleri
İstanbul Milletvekili Ayşe Nur Bahçekapılı, Kayseri Milletvekili Mustafa
Elitaş, Giresun Milletvekili Nurettin Canikli, Kahramanmaraş Milletvekili Mahir
Ünal ve Adıyaman Milletvekili Ahmet Aydın’ın; Türkiye Büyük Millet Meclisi
İçtüzüğünde Değişiklik Yapılmasına Dair İçtüzük Teklifi ile Tunceli
Milletvekili Kamer Genç’in; Türkiye Büyük Millet Meclisi İçtüzüğünün Bir
Maddesinin Değiştirilmesi Hakkında İçtüzük Teklifi ve Anayasa Komisyonu Raporu
(2/242, 2/80) (S. Sayısı: 156)
2.- Devlet Sırrı Kanunu Tasarısı ve Avrupa Birliği Uyum
Komisyonu ile Adalet Komisyonu Raporları (1/484) (S. Sayısı: 287) 
3.- Ceza İnfaz Kurumları Güvenlik Hizmetleri Kanunu
Tasarısı ve Adalet Komisyonu Raporu (1/742) (S. Sayısı: 616)
4.- Askeri Hakimler Kanunu ile Bazı Kanunlarda
Değişiklik Yapılmasına Dair Kanun Tasarısı ve Adalet Komisyonu Raporu (1/1008)
(S. Sayısı: 685)
5.- Adalet ve Kalkınma Partisi Grup Başkanvekili
Kayseri Milletvekili Mustafa Elitaş ve 8 Milletvekilinin; Yargıtay Kanunu,
Hukuk Muhakemeleri Kanunu ile Ceza Muhakemesi Kanununda Değişiklik Yapılması
Hakkında Kanun Teklifi ve Adalet Komisyonu Raporu (2/2746) (S. Sayısı: 704)
6.- İş Sağlığı ve Güvenliği Kanunu ile Bazı Kanun ve
Kanun Hükmünde Kararnamelerde Değişiklik Yapılmasına Dair Kanun Tasarısı ile
Burdur Milletvekili Hasan Hami Yıldırım ve İzmir Milletvekili Aydın Şengül ile
50 Milletvekilinin; Adana Milletvekili Ali Demirçalı ve İstanbul Milletvekili
Gürsel Tekin’in; İstanbul Milletvekili Abdullah Levent Tüzel’in; Diyarbakır
Milletvekili Nursel Aydoğan'ın; İzmir Milletvekili Rahmi Aşkın Türeli’nin;
İstanbul Milletvekili Mahmut Tanal’ın; İzmir Milletvekili Ahmet Kenan
Tanrıkulu’nun; Kocaeli Milletvekili Haydar Akar’ın; Balıkesir Milletvekili
Haluk Ahmet Gümüş’ün; Manisa Milletvekili Hasan Ören ve 2 Milletvekilinin;
İstanbul Milletvekili Mahmut Tanal’ın; Manisa Milletvekili Erkan Akçay ve
Milliyetçi Hareket Partisi Grup Başkanvekili İzmir Milletvekili Oktay Vural’ın;
İstanbul Milletvekili Mahmut Tanal’ın; İstanbul Milletvekili Mustafa Sezgin
Tanrıkulu ile 2 Milletvekilinin; Cumhuriyet Halk Partisi Grup Başkanvekili
İstanbul Milletvekili Mehmet Akif Hamzaçebi’nin Benzer Mahiyetteki Kanun
Teklifleri ve Sağlık, Aile, Çalışma ve Sosyal İşler Komisyonu Raporu ile
Türkiye Büyük Millet Meclisi Başkanlığı ve Sağlık, Aile, Çalışma ve Sosyal
İşler Komisyonu Başkanlığı Tezkereleri (1/1006, 2/1449, 2/1511, 2/1664, 2/1670,
2/1691, 2/1788, 2/2068, 2/2182, 2/2183, 2/2205, 2/2235, 2/2295, 2/2534, 2/2541,
2/2546) (S. Sayısı: 687)




XII.- KOMİSYONLAR BÜLTENİ
1.- 01/07/2014-31/12/2014 tarihleri arasında
komisyonlara gelen, komisyonlardan çıkan ve 31/12/2014 tarihinde komisyonlarda
bulunan kanun hükmünde kararnameler, tasarılar, teklifler, tezkereler

XIII.- YAZILI SORULAR VE CEVAPLARI
1.- Ankara
Milletvekili Özcan Yeniçeri'nin, 2005-2015 yılları arasında yurt dışından satın
alınan mal ve hizmetlere ilişkin sorusu ve Türkiye Büyük Millet Meclisi Başkan
Vekili Sadık Yakut’un cevabı (7/59405)
2.- Ankara Milletvekili Özcan Yeniçeri'nin, 2002-2015
yılları arasında TBMM ile bağlı kurum ve kuruluşlarca satın alınan kurulum ve
montaj hizmetlerine ilişkin sorusu ve Türkiye Büyük Millet Meclisi Başkan
Vekili Sadık Yakut’un cevabı (7/60927)
3.- Ankara Milletvekili Levent Gök'ün, TBMM Kreşi ile
ilgili bazı iddialara ilişkin sorusu ve Türkiye Büyük Millet Meclisi Başkan
Vekili Sadık Yakut’un cevabı (7/61260)
4.- Bilecik Milletvekili Bahattin Şeker'in, bir
fabrikadaki işçilerin yaşadığı iddia edilen mağduriyete ilişkin sorusu ve
Çalışma ve Sosyal Güvenlik Bakanı Faruk Çelik’in cevabı (7/61538)
5.- Diyarbakır Milletvekili Altan Tan'ın, bir kurumun
internet sitesinde kadınları aşağılayıcı ifadeler bulunduğu iddialarına ilişkin
sorusu ve Başbakan Yardımcısı Numan Kurtulmuş'un cevabı (7/62527)
1 Nisan 2015 Çarşamba
BİRİNCİ OTURUM
Açılma Saati: 14.00
BAŞKAN: Başkan Vekili Şükran Güldal MUMCU
KÂTİP ÜYELER: Dilek YÜKSEL (Tokat), Mine LÖK BEYAZ (Diyarbakır)
-----0-----
BAŞKAN – Sayın
milletvekilleri, Türkiye Büyük Millet Meclisinin 88'inci Birleşimini açıyorum.
Görüşmelere
başlıyoruz.
Bir saat ara
veriyorum.
 Kapanma
Saati: 14.01
İKİNCİ OTURUM
Açılma Saati: 15.02
BAŞKAN: Başkan Vekili Şükran Güldal MUMCU
KÂTİP ÜYELER: Dilek YÜKSEL (Tokat), Mine LÖK BEYAZ (Diyarbakır)
-----0-----
BAŞKAN – Sayın
milletvekilleri, Türkiye Büyük Millet Meclisinin 88'inci Birleşiminin İkinci
Oturumunu açıyorum.
Görüşmelere
başlıyoruz.
Gündeme geçmeden
önce üç sayın milletvekiline gündem dışı söz vereceğim. 
Gündem dışı ilk
söz, Kütahya ilinde yapılan yatırımlar hakkında söz isteyen Kütahya
Milletvekili Vural Kavuncu’ya aittir.
Buyurunuz Sayın
Kavuncu. (AK PARTİ sıralarından alkışlar)
III.- GÜNDEM DIŞI KONUŞMALAR
A) Milletvekillerinin Gündem Dışı
Konuşmaları
1.- Kütahya Milletvekili Vural
Kavuncu’nun, Kütahya iline yapılan yatırımlara ilişkin gündem dışı konuşması 
VURAL KAVUNCU (Kütahya) – Sayın Başkan,
değerli milletvekilleri; 24’üncü Yasama Döneminin bu son çalışma günlerinde Kütahya’da
yapılan yatırımlar konusunda gündem dışı söz almış bulunuyorum. Genel Kurulu
saygıyla selamlarım.
Sözlerime başlamadan önce, dün şehit
edilen Savcımız Mehmet Selim Kiraz'a Allah'tan rahmet, ailesine ve tüm
milletimize başsağlığı diliyorum.
Bir sevdadır Kütahya. Anadolu
Beylerbeyliği, Germiyan'ın başkenti, şehzadeler şehri Kütahya tarihin, doğanın,
kaplıcanın, sanatın kentidir.
Osmanlı İmparatorluğu Domaniç
yaylalarında kuruldu, Türk milletinin kaderi Dumlupınar'da Başkomutanlık Meydan
Muharebesi’nde çizildi. Kütahya tarihi, sanatı, doğası ve termaliyle saklı
kalmış bir güzelliktir.
Devletine, milletine yürekten bağlı
güzel Anadolu insanları yaşar Kütahya'mızda. Elbette Kütahya her şeyin en
iyisini hak ediyor. Buna karşın, Kütahya'mız AK PARTİ öncesinde pek çok yatırım
yönünden ihmal edilmiş ve çevre illerle kıyaslandığında gelişmişlik makası
açılmış durumdaydı. Şimdi, AK PARTİ olarak Kütahya'mızın gelişimi ve kalkınması
için anahtar hamleleri birer birer yapıyor, insanlarımızın refahı ve geleceği için
önemli yatırımları hayata geçiriyoruz.
“Ne yapıldı?” diyenlere: 2002 den
2014'e Kütahya'ya yaklaşık 6 milyar TL, eski parayla yaklaşık 6 katrilyon
tutarında tarihinin en büyük kamu yatırımı ve transfer harcamaları yapıldı.
Kütahya doğal gazla AK PARTİ sayesinde tanıştı. TOKİ’yle 8 bin aile konut
sahibi oldu, yeni projeler geliyor. Çevre ve Şehircilik Bakanlığıyla kentsel
dönüşüm başladı, şehrimize 100 milyon TL kaynak aktarıldı. Köylerimiz kilitli
taş ile çamurdan kurtuldu. Kütahya il genelinde kanalizasyon yapım oranı yüzde
98'e ulaştı. İçme suyu olmayan hiç bir köyümüz kalmadı. DSİ tarafından onlarca
baraj, gölet, sulama, taşkın koruma ve dere ıslahları yapıldı.
Kütahya'nın dört bir yana yollarını AK
PARTİ açtı. Kütahya'dan Afyon'a, Bozüyük'e, Tavşanlı'ya, Altıntaş-Dumlupınar'a,
Çavdarhisar-Aslanapa'ya kadar yollarımız artık bölünmüş yol ve BSK sıcak
asfalt. Çavdarhisar-Gediz-Abide-Uşak yolu yapılıyor. Abide-Simav arası da
projelendirildi, yapımına başlanacak. Simav-Dağardı yolunu yapıyoruz. Kırk senedir
bitmeyen Balıkesir yolumuzu açmak bize nasip oldu. Simav'dan Tavşanlı-Domaniç'e
kadar uzanan yolun tamamı yapılıyor.
AK PARTİ’yle yapılan Zafer Havalimanı
Kütahya'mızın dünyaya açılan kapısı oldu. Hac ve umre dönemlerinde
vatandaşlarımızı kutsal topraklara artık kendi havalimanımızdan uğurluyoruz.
Haftalık Avrupa ve Kıbrıs seferleri de başlamak üzere. 
Kütahya'ya yüksek hızlı tren geliyor.
Kütahya-Balıkesir demir yolu yenileniyor. Anadolu illerinden limanlara,
Avrupa'ya Kütahya üzerinden ulaşılacak.
Değerli milletvekilleri, AK PARTİ’yle
Kütahya'da on üç sene içerisinde 50 bin yeni çalışanımız oldu, 130 bin aktif
çalışanımız var. Teşvik sisteminde 4’üncü bölge, organize sanayilerimizde ise
5’inci bölge teşviki alıyor. Toplam 4 organizede 100'e yakın fabrikada 11 bin
kişi çalışıyor.
Yürütülen olumsuz propaganda ve
dedikodu siyasetine karşılık, geçtiğimiz günlerde 1’i rehabilitasyon merkezi
olmak üzere 2 adet 5 yıldızlı otel düzeyinde şehir hastanesi ihale sürecine
başlanıldı bilgisini verdik. AK PARTİ’yle Tavşanlı Devlet Hastanesi, Hisarcık
ve Çavdarhisar Hastaneleri, Kütahya Ağız ve Diş Sağlığı, Evliya Çelebi Acil
Ünitesi, Domaniç Diyaliz Merkezi, 16 adet sağlık ocağı yaptık. Gediz ve Emet'te
hastanelerimizi yapıyoruz. Simav Hastanesine başlıyoruz. Üniversite içindeki
atıl bina 400 yataklı hastaneye dönüştürülüyor. Geçmişte en basit tetkik ve
tedaviler için bile komşu şehirlere gidilir, bir MR için üç ay sıra
beklenilirdi. Şu anda ilimizde senede yüzlerce açık kalp ameliyatı yapılır
düzeye geldik.
2002'den bu yana Kütahya ve
ilçelerimizde 100 okul, 1.700 derslik yaptık. Dumlupınar Üniversitesinde
öğrenci sayısı 23 binden 50 bine ulaştı. Öğretim üyesi sayısı on yılda ikiye
katlandı. Sadece son dört yıl içerisinde Kütahya merkezde SGK binası, Zafer
Kalkınma Ajansı, acil çağrı merkezi, il özel idare binası, tugay içinde 6 bin
kişilik yeni binalar, gençlik merkezi, il kapalı spor salonu yapılıyor veya
tamamlandı. Yeni cezaevi, adliye binası, emniyet müdürlüğü, il tarım müdürlüğü
yeni hizmet binaları yatırım programına alındı. İlçelerimizde hükûmet
konakları, spor salonları, sentetik çim sahalar, bunlar yapılıyor. 
Değerli milletvekilleri, Kütahya'da AK
PARTİ’yle yapılan yatırımları anlatmaya saatler yetmez. Ancak geçmişten gelen
açığımızı kapamak ve hızlı adımlarla ilerlemek adına daha çok proje üreteceğiz.
Son olarak “Kütahya'ya yatırım yapan
kazanır.” diyoruz.
Saygılarımı sunuyorum. (AK PARTİ
sıralarından alkışlar)
BAŞKAN – Teşekkür ederiz Sayın Kavuncu.
Gündem dışı ikinci söz, okullardaki
madde bağımlılığı ve sonuçları hakkında söz isteyen Tokat Milletvekili Reşat
Doğru’ya aittir.
Buyurunuz Sayın Doğru. (MHP
sıralarından alkışlar) 
2.- Tokat Milletvekili Reşat
Doğru’nun, okullardaki madde bağımlılığı ve sonuçlarına ilişkin gündem dışı
konuşması 
REŞAT DOĞRU (Tokat) – Teşekkür ederim
Sayın Başkanım.
Okullarda uyuşturucu kullanımıyla
ilgili söz almış bulunuyorum. Yüce Meclisi saygıyla selamlıyorum.
Sözlerimin başında -tabii, dönemin
sonuna geliyoruz- 23’üncü ve 24’üncü Dönemde gündem dışı söz vermesinden dolayı
Sayın Başkanımız Güldal Mumcu Hanımefendi’ye teşekkür ediyorum. Ayrıca, İç
Tüzük’ün 60’ıncı maddesine göre bizlere –ben de çoğu zaman kullandım- birer
dakikalık söz veriyor, ondan dolayı da tüm arkadaşlarım adına müteşekkir
olduğumu ve teşekkürlerimi sunmak istediğimi de bildirmek istiyorum.
Sayın Başkan, saygıdeğer
milletvekilleri; çeşitli sivil toplum kuruluşları ve emniyet yetkililerinin
yaptığı araştırmalar, okullarda ve gençler arasında, başta uyuşturucu olmak
üzere, madde bağımlılığının gittikçe artmakta olduğu yönündedir. Millî Eğitim,
narkotik, AMATEM merkezleri ve üniversiteler acil önlemler alınması gerektiği
noktasında müteaddit defalar açıklamalarda bulundular. Okullarda, başta 8’inci
sınıflar olmak üzere, lise öğrencilerinin tamamının tehlike altında, risk
altında olduğu ifade ediliyor. 
Yapılan araştırmalar, uyuşturucu
kullanan her 10 çocuk ve gençten 9’unun düşük ve orta gelirli ailelerden
geldiğini gösteriyor. Bu gençlerin büyük bir kısmı da parçalanmış aileden
değil, ailesiyle yaşayan çocuklardan oluşuyor. Ayrıca, en kötü durum da, her 2
çocuktan 1’i uyuşturucuya arkadaşı yüzünden başlıyor ve çoğunlukla da tedaviyi
reddediyor. Ancak Türkiye genelinde okullarda madde bağımlılığı
istatistiklerini, maalesef, bilmiyoruz. Hâlbuki istatistiki bilgilerin bilinmesinin
mücadele için çok önemli olduğunu ifade etmek istiyorum.
Avrupa ülkelerinde yapılan ESPAD (Alkol
ve Uyuşturucu Kullanımına Yönelik Avrupa Okul Anketi Projesi) bizde, maalesef,
uygulanmıyor. Avrupalılar ESPAD projesine göre sonuçlar alıp ona göre tedavi ve
mücadele ediyorlar. Ancak bu proje her nedense ülkemizde 2003 yılı sonrasından
itibaren uygulanmıyor. Sonuçta biz ülkemizde tam olarak sonuçların ne olduğunu
bilmiyoruz. Millî Eğitim Bakanlığı bu projenin uygulanmasını -anlayamayacağımız
bir şekilde- istemiyor ve uygulattırmıyor. Bu durum doğru değildir. Avrupa
Birliğinde sorulan sorular değiştirilebilir, yeni sorular ilave edilerek
bununla ilgili çalışmalar yapılabilir. 
Artan uyuşturucu ve madde kullanımında
tam olarak okulların durumunu bilmenin mücadelede çok farklı bir yeri olduğu da
mutlaka kabul edilmelidir. Millî Eğitim Bakanlığının yapmadığı çalışmayı TÜRK
EĞİTİM-SEN 40 ilde 9-17 yaş grubunda 13.430 çocuk üzerinde yapmış ve ankete
katılan öğrencilerin yüzde 16’sının sigara, yüzde 11’inin alkol -enteresandır-
yüzde 2,9’unun da uyuşturucu ve benzer maddeyi en az bir kere kullandığını
ifade ettiği ortaya çıkmıştır. 
Ayrıca, Polis Akademisi Güvenlik
Yönetimi Araştırma Merkezince batı bölgeleri illerinde yapılan bir araştırmada
4 okulda 500 öğrenci çalışmaya katılıyor. Yaş ortalaması 16,4. Bu öğrencilerin
yüzde 56,5’u kız, yüzde 43,5’u da erkek öğrencilerden oluşuyor. Sorulan
soruların en önemlisi “Liseye başladığınızdan beri uyuşturucu kullandınız mı?”
şeklindedir. Öğrencilerin -enteresandır- bu ilde yüzde 6,3’ü “Evet.” diyor,
yüzde 93,7’si de “Hayır.” diyorlar. Ancak, okul öğrencilerinin, okul
idarecilerinin uyuşturucu kullanımını fark etme ihtimaline ise yüzde 17,5’u
“Kesinlikle hayır.” diyor, yüzde 45,42’si ise “Çok büyük bir olasılıkla, belki.”
diyor, “Bir ihtimal.” diyenlerin oranı da yüzde 26,6’dır. Yani okullarda,
maalesef, idareciler bu konuyu yakinen takip etmiyorlar. Sonuçta madde
bağımlılığı her geçen gün artmakta ve de tedavi edilmeyi beklemektedir. 
Saygıdeğer milletvekilleri, konu ailelerden
başlayarak devletin bütün kurumlarını ilgilendirmektedir. “Bizim ailemize,
çocuğumuza bir şey olmaz.” demek doğru değildir. Aileler çocuklarıyla
ilişkilerinin kalitesini mutlaka çok iyi bir şekilde artırmalıdır. Çocuklarıyla
kuvvetli sevgi ilişkisi olan, doğru ve yanlışları öğreten, davranışları için
uygulanabilir kurallar koyan, bunların uygulanmasını sağlayan ve çocuklarını
gerçekten dinleyen ebeveynlerin çocuklarına çok iyi bir şekilde sahip
çıktıklarını ve bu konuda da koruyucu bir şekilde davrandıklarını ifade etmek
istiyorum. Aile sosyal, ailesel ve dinî doğruları ortaya koyarak “Alkole ve
maddeye hayır.” demelerini çocuklarına mutlaka vermelidir yani çocuklar
“Hayır.” diyebilmelidir. 
Ayrıca, bunun yanında, yurt dışındaki
çocuklarımızda da bu konuyla ilgili çok ciddi oranlarda, büyük sıkıntılar
vardır ki birçok yerde de insanlarımızın madde bağımlılığından, uyuşturucudan
cezaevlerinde, hapishanede yatmakta olduğu görülmektedir. 
(Mikrofon otomatik cihaz tarafından
kapatıldı) 
REŞAT DOĞRU (Devamla) – Sonuçta ailenin
yanı sıra okul yöneticilerine, Aile ve Sosyal Politikalar Bakanlığına, Millî
Eğitim ve Sağlık Bakanlıklarına çok önemli görevler düşüyor diyor, yüce Meclisi
saygıyla selamlıyorum. (MHP ve AK PARTİ sıralarından alkışlar) 
BAŞKAN – Teşekkür ederiz Sayın Doğru.
Gündem dışı üçüncü söz, muhtarların
sorunları hakkında söz isteyen Ardahan Milletvekili Ensar Öğüt’e aittir.
Buyurunuz Sayın Öğüt. 
3.- Ardahan Milletvekili Ensar
Öğüt’ün, muhtarların sorunlarına ilişkin gündem dışı konuşması 
ENSAR ÖĞÜT (Ardahan) – Sayın Başkan,
değerli arkadaşlar; muhtarların sorunlarıyla ilgili söz almış bulunuyorum.
Hepinizi saygılarımla selamlarım.
Değerli arkadaşlar, konuşmama
başlamadan önce, Doğu Anadolu’nun sorunlarını gündeme getiren başta Veli
Ağbaba’ya ve bütün arkadaşlara, hepinize çok teşekkür ederim. (CHP sıralarından
alkışlar) CHP’nin getirmiş olduğu önerileri de desteklemenizi isterdim ama
olmadı. İnşallah, gelecek dönemde Cumhuriyet Halk Partisi iktidar olacak.
Değerli arkadaşlar, Elâzığ’da Beritan
aşireti var. Beritan aşiretinin 30 üyesi var, 500 bin can koyunları var,
bunlara 3 milyon lira para cezası gelmiş. Sizden, ilgililerden rica ediyorum,
bu Beritan aşiretinin para cezasını lütfen kaldırsınlar yoksa hayvancılık
bitiyor.
Değerli arkadaşlar, Ardahan, Kars
illerinde, Doğu Anadolu Bölgesi’nde yaşamak çok zor; kış ağır, iklim şartları
ağır, yaşam şartları ağır; bu nedenle bizim bölgedeki esnafımızdan vergi
alınmaması lazım. Esnaf siftah yapmadan dükkân kapatıyor, hakikaten vergisini
ödeyemiyor, çekini ödeyemiyor, kirasını ödeyemiyor ve perişan bir durumda.
Köylü daha da perişan durumda. Köylü bankadan 3 bin-5 bin kredi almak için
gidiyor, banka kredi vermiyor. Bir de bankalardan rica ediyorum, buradan
duysunlar: Bu, Ziraat Bankası ve diğer bankalar köylüden “dosya parası” adı
altında para alıyorlar. Bu dosya paralarını almasınlar. 
Değerli arkadaşlar, muhtarlara gelecek
olursak, Türkiye genelinde 53 bin muhtarımız var. Bu muhtarların daha doğru
dürüst bir kanunu yok. 1924’te çıkan, bir de 1944’te çıkan kanunlar var, bu
kanunlarla muhtarlar idare ediyor. Muhtar, ölümümüzden doğumumuza kadar her
şeyimize karışıyor, her şeyimizle ilgileniyor. O anlamda, muhtarların
maaşlarının iyileştirilmesi lazım. Muhtarlar şu anda 870 lira civarında maaş
alıyorlar, 400 lira civarında sosyal güvenlik primi ödüyorlar. Yani elinde 470
lira para kalıyor, bu adam nereye harcasın?
Şimdi, şehir muhtar ile köy muhtarını
birbirinden ayırmak lazım. Şehir muhtarının geliri var, para alıyor ama köy
muhtarı para alamıyor. Alamadığı zaman da köyden şehre gidip gelmesi için
dolmuş parası, yemek parası, oradaki harcama, para adamın cebinden gidiyor.
Onun için, devlet olarak biz… Muhtarlarımızın maaşlarının dışında sosyal
güvenlik primlerini devletin ödemesi lazım. Niçin? Çünkü elinde beş kuruş
parası kalsın. Yani 870 lira, 900 lira para alan muhtarımız hiç olmazsa bu
parayla masraflarını giderir ama sosyal güvenlik primi olan 400 lira
civarındaki parayı da devlet öderse muhtarlarımız daha iyi hizmet yapar. 
Bu anlamda, bir de muhtarlarla ilgili
bir teklifim var: Değerli arkadaşlar, emekli muhtarlarımız var. Daha önce
muhtarlık yapmış bu insanların muhtarlık yaptığı dönemde BAĞ-KUR borçları var.
Bunların BAĞ-KUR borçları silinsin ve devlet ödesin o eski muhtarların
primlerini de. Ve onların da emekli olması sağlanırsa bir adalet sağlanır. 
Adaletli bir şey daha söylüyorum: Şu
anda bizim, milletvekillerinin, hepimizin emekli maaşı var ama muhtarlarımızın
emekli maaşı yok. Emekli olan veya muhtarlığı bırakan muhtarlarımıza da emekli
maaşı bağlansın az veya çok, hiç olmazsa, çünkü o da sonuçta muhtar, o da
masraf ediyor, o da köyüne masraf ediyor. Şehirli ile köylüyü bir tutmamak
gerekiyor diye düşünüyorum değerli arkadaşlar. 
Bir de değerli arkadaşlar, bu dönem,
hepimiz, mümkün mertebe milletin faydası, köylünün, çiftçinin faydası için
konuştuk. Başta köylü olmak üzere, çiftçi, köylü, işçi, memur, esnaf, bütün
herkesin sorunlarını tartıştık ama köylünün, çiftçinin sorunlarını, burada,
kanun teklifleri getirmemize rağmen kabul etmediler. 
Ben çiftçimize, köylümüze şuradan
sesleniyorum ve diyorum ki… Bu şapkayı da başıma sembolik olarak takacağım.
Evet, buradan selam veriyorum köylümüze, çiftçimize, esnafımıza. (CHP
sıralarından alkışlar) Herkese diyorum ki: Gelin, 7 Haziranda Cumhuriyet Halk Partisini
iktidar yapalım, köylümüzü milletin efendisi yapalım. Köylü milletin efendisi
olursa Türkiye kalkınır, Türkiye’de çiftçi kalkınır. 
Bu anlamda, herkese selamlarımı,
saygılarımı sunuyorum. Allah’a ısmarladık, hoşça kalın ama köylüyü, çiftçiyi,
işçiyi, esnafı, sanayiciyi unutmayın diyor, hepinize saygılar sunuyorum. (CHP
sıralarından alkışlar) 
BAŞKAN – Teşekkür ederiz Sayın Öğüt. 
Gündeme geçmeden önce, sisteme giren
sayın milletvekillerine birer dakika söz vereceğim. 
İlk söz Sayın Tüzel’e ait. 
Buyurunuz Sayın Tüzel. 
IV.- AÇIKLAMALAR
1.- İstanbul Milletvekili Abdullah
Levent Tüzel’in, Çağlayan Adliyesinde Cumhuriyet Savcısı Mehmet Selim Kiraz’ın
rehin alınarak öldürülmesine ilişkin açıklaması
ABDULLAH LEVENT TÜZEL (İstanbul) –
Teşekkür ederim Sayın Başkan. 
Dün memleket her bakımdan karanlığa
gömüldü, hem çöken bir enerji sistemi ve politikası hem de çöken bir adalet
mekanizmasını gördük. Üzgünüz, onaylanmayacak şekilde Çağlayan Adliyesinde
kendilerince Berkin Elvan için adalet arayışını silahlı rehin eylemiyle yapan
gençler ve savcı polis operasyonu sonucu öldürüldü. Adliye camiasına ve
hepsinin ailesine başsağlığı diliyorum. 
Kim bu ölümlerin sorumlusu? Kan
akmaması için uğraşanların görüşü “Böyle bitmeyebilirdi.” şeklinde. Sağ
yakalanmaları ve eylemin sonuçlanması mümkünken bu tercih edilmemiştir. Yaşam
hakkını hiçe sayan yaklaşım Cumhurbaşkanının ağzından çıkmıştır. Ortada bir
başarı varmış gibi polisler kutlanmış, avukatlar hedef gösterilmiştir. Bu kabul
edilemez. 
MUHAMMET BİLAL MACİT (İstanbul) – Hiç
utanmıyorsun!
YILMAZ TUNÇ (Bartın) – İnsan biraz
utanır, cenaze devam ediyor.
ABDULLAH LEVENT TÜZEL (İstanbul) –
Operasyon memleket gibi karanlıkta kalmamalı, gerçekler aydınlatılmalıdır. 
Teşekkür ediyorum. 
BAŞKAN – Teşekkür ederiz Sayın Tüzel. 
Sayın Tanal…
2.- İstanbul Milletvekili Mahmut
Tanal’ın, Çağlayan Adliyesinde Cumhuriyet Savcısı Mehmet Selim Kiraz’ın rehin
alınarak öldürülmesine ilişkin açıklaması
MAHMUT TANAL (İstanbul) – Teşekkür
ederim Sayın Başkan. 
Öncelikle, Cumhuriyet Savcımız Mehmet
Selim Kiraz’a Allah’tan rahmet diliyorum; ailesine, yargı camiasına sabırlar
diliyorum. 
Berkin gibi tertemiz bir gencin adı
kullanılarak yapılan iğrenç bir provokasyondur bu. Bu, siyasal iktidarın baskı
yasaları için kullanacağı bir provokasyondur. Bu anlamda, halkımızı sağduyuya
davet ediyorum.
Teşekkür ederim.
BAŞKAN – Teşekkür ederiz Sayın Tanal.
Sayın Ağbaba…
3.- Malatya Milletvekili Veli
Ağbaba’nın, Manisa Milletvekili Özgür Özel’le birlikte locada kendilerini
izleyen gençlik kollarına selam gönderdiğine ve Malatya’nın Yamaç Mahallesi’nde
yapılması düşünülen kentsel dönüşüm projesine ilişkin açıklaması
VELİ AĞBABA (Malatya) – Teşekkür
ederim.
Öncelikle, Manisa’da ön seçime girerek
aramıza katılan, şu anda yukarıda, locada gençlik kollarıyla bizleri izleyen
Özgür Özel’e ve gençlik kollarına buradan selamlarımı gönderiyorum.
Değerli arkadaşlar, Malatya’da bir
mahalleden bahsedeceğim size. Mahallenin yüzde 65’i sosyal yardımla geçiniyor,
yüzde 35’i iş bulursa yaz aylarında inşaatlarda çalışıyor. En zenginiyse yüzde
10, emekli kesim; onlar da emekli maaşıyla geçinmeye çalışıyorlar. Malatya’nın
Beydağı yamaçlarındaki Yamaç Mahallesi’nden bahsediyorum. İşte bu mahalleye
TOKİ diye bir talih kuşu kondu. “Kentsel dönüşüm yapacağız.” deyip hiç geliri
olmayan mahalle sakinlerinden ortalama 40 bin lira istiyorlar. Bahçeli, iki kat
olan evleri alıp 100 metrekarelik evlere hapsetmek istiyorlar. Üstelik bunun
için üzerine de para alıyorlar, buna da “sosyal devlet” diyorlar. Maalesef,
Yamaç Mahallesi’nde yüzde 90’a yakın AKP’ye oy veriyorlar ama verdikleri oyları
helal etmiyorlar. Bir an önce bu mağduriyetin giderilmesini istiyorlar. Ben de
yüce Meclisin dikkatine sunuyorum.
BAŞKAN – Teşekkür ederiz Sayın Ağbaba.
Sayın Doğru…
4.- Tokat Milletvekili Reşat
Doğru’nun, Çağlayan Adliyesinde Cumhuriyet Savcısı Mehmet Selim Kiraz’ın rehin
alınarak öldürülmesine ve sağlık personelinin özlük haklarıyla ilgili düzenleme
yapılması gerektiğine ilişkin açıklaması
REŞAT DOĞRU (Tokat) – Teşekkür ederim
Sayın Başkanım.
Cumhuriyet Savcımız Mehmet Selim
Kiraz’a yapılan saldırıyı ben de kınıyorum. Allah’tan rahmet diliyorum, mekânı
cennet olsun diyorum.
Ülkemizde sağlık personeli çok fedakâr
şekilde çalışmaktadır. Yalnız, sağlık personelimizin en önemli sorunları özlük
hakları ve emeklilik konusuyla ilgilidir. Emekliliği gelen sağlık personelimiz,
maalesef, bununla ilgili çeşitli defalar konuşulmuş olmasına rağmen bir türlü
emeklilik hakkını alamamışlardır, bundan dolayı da emekli olmaya
korkmaktadırlar. Bilhassa, döner sermaye primlerinin tam olarak emekliliğe
yansımamış olması onları büyük bir mağduriyete sevk etmekte ve beraberinde de
emeklilikten vazgeçmektedirler.
Önümüzdeki günlerde görüşülecek torba
kanunlar içerisine -belki girebilir mi bilmiyorum ama- girmezse bile önümüzdeki
dönemde yani bundan sonraki milletvekilliği seçimlerinden sonraki dönemde
gelecek olan konuların başında bunun olmasını bekliyor, yüce Meclisi saygıyla
selamlıyorum.
BAŞKAN – Teşekkür ederiz Sayın Doğru.
Sayın Yeni…
5.- Samsun Milletvekili Ahmet
Yeni’nin, Çağlayan Adliyesinde Cumhuriyet Savcısı Mehmet Selim Kiraz’ın rehin
alınarak öldürülmesine ilişkin açıklaması
AHMET YENİ (Samsun) – Sayın Başkan, dün
İstanbul Çağlayan Adliyesinde teröristler tarafından şehit edilen Savcı Mehmet
Selim Kiraz’a Allah’tan rahmet; ailesine, adalet camiasına ve milletimize
başsağlığı diliyorum.
Savcı Mehmet Selim Kiraz’ı şehit eden
teröristlerin arkasında, yanında kimlerin olduğu, sözcülüğünü kimlerin yaptığı
mutlaka bulunup cezalandırılmalıdır. Canilerin, katillerin çirkin görüntülülerini
yayınlayan basını da şiddetle ve nefretle kınıyorum. (AK PARTİ sıralarından
alkışlar)
SONER AKSOY (Kütahya) – Kahrolsun
caniler!
BAŞKAN – Teşekkür ederiz Sayın Yeni.
Sayın Hamzaçebi…
6.- İstanbul Milletvekili Mehmet Akif
Hamzaçebi’nin, Cumhuriyet Halk Partisi olarak, Çağlayan Adliyesinde Cumhuriyet
Savcısı Mehmet Selim Kiraz’ın rehin alınarak öldürülmesine ilişkin açıklaması
MEHMET AKİF HAMZAÇEBİ (İstanbul) –
Teşekkür ederim Sayın Başkan. İstanbul Çağlayan’daki Adliye Sarayına
gerçekleştirilen hain saldırı sonucunda görevi başında hayatını kaybederek
şehit olan Savcımız Mehmet Selim Kiraz’a Allah’tan rahmet diliyorum. Eşine,
çocuklarına, yakınlarına, yargı mensuplarına ve milletimize sabır ve başsağlığı
diliyorum.
Avrupa’nın en modern sarayı olarak
isimlendirilen bu Adliye Sarayına adı geçen terör örgütünün mensupları nasıl
girmiştir? Bu mutlaka araştırılmalı ve ortaya çıkarılmalıdır. Arkasında kimler
vardır, nasıl bir provokasyondur, nasıl bir eylemdir? Bu büyük acının
arkasından şimdi milletimizin bunu bilme ihtiyacı vardır.
Cumhuriyet Halk Partisi olarak her
türlü terörü, buradan, kınadığımızı bir kez daha ifade ediyorum. 
Savcımız Sayın Kiraz’a Allah’tan rahmet
diliyorum tekrar, ailesine sabır ve başsağlığı diliyorum.
BAŞKAN – Teşekkür ederiz Sayın
Hamzaçebi.
Sayın Bostancı…
7.- Amasya Milletvekili Mehmet Naci
Bostancı’nın, Çağlayan Adliyesinde Cumhuriyet Savcısı Mehmet Selim Kiraz’ın
rehin alınarak öldürülmesine ilişkin açıklaması
MEHMET NACİ BOSTANCI (Amasya) – Sayın
Başkanım, Çağlayan’daki hain saldırıyı kınıyorum. Orada şehit edilen savcımız
için milletimizin başı sağ olsun, öncelikle bunu belirteyim.
Türkiye terörden çok çekmiş bir ülke.
Burada 80 öncesini yaşamış olan insanlar da var. Terörün nasıl bir şiddet
sarmalı oluşturduğu ve tüm toplumda bir çılgınlık atmosferi inşa ettiği iyi
biliniyor. Daha sonraki dönemlerde de Türkiye bu dramı yaşadı. 
Bizim gördüğümüz şudur: Terör eylemi
her zaman topluma takdim ettiği amaçla esasen gizli ve saklı amaçlarını,
ilişkilerini örter; topluma takdim ettiği amaç ile ulaşmak istediği amaç
arasında kesinlikle fark vardır. 
Burada da bu eylemde rahmetli Berkin
Elvan’ın adı kullanılmıştır ama Berkin Elvan’ın ailesinin, babasının tavrı
açıkça ortadadır. Yapılan eylem, bunu bir vesile olarak kullanıp toplumsal
bütünlüğe yönelik bir suikasttır ve Sayın Hamzaçebi’nin dediği gibi bunun
arkasındaki ilişkiler mutlak surette açığa çıkartılarak, hangi bağlar, hangi
ilişkiler, hangi arka plan böyle bir terör eylemini oluşturuyor, bütün bunların
açıklığa kavuşturulması yararlı olacaktır. İnsanların aklıselime, dayanışmaya,
birliğe ihtiyacı vardır. 
Türkiye çok sıkıntılı bir coğrafyada.
Bir toplumsal birliği parçalamak için bir kibrit yeter ama onu inşa etmek için
çok alın teri, emek ve akıl gerekir. Unutmayalım, aklın bir sınırı var,
akılsızlığın yok. Terör, insanları akılsızlığa çağırır, asıl amacı budur. Bu
hususa tüm kesimlerin, toplumun dikkatini çekiyor, saygılar sunuyorum. (AK
PARTİ sıralarından alkışlar)
BAŞKAN – Teşekkür ederiz Sayın
Bostancı.
Sayın Baluken…
8.- Bingöl Milletvekili İdris
Baluken’in, Halkların Demokratik Partisi olarak, Çağlayan Adliyesinde
Cumhuriyet Savcısı Mehmet Selim Kiraz’ın rehin alınarak öldürülmesine ve Orta
Doğu ile Afrika’da yaşanan terör olaylarına ilişkin açıklaması
İDRİS BALUKEN (Bingöl) – Teşekkür
ediyorum Sayın Başkan.
Sayın Başkan, dün İstanbul Çağlayan
Adliye Sarayında son derece acı ve vahim bir olay meydana gelmiştir. Hepimiz
tarafından ölümlerin olmaması temennisiyle yakından takip edilen bu olayda ne
yazık ki AKP Hükûmetinin yürüttüğü –altını çizerek söylüyorum- başarısız bir
operasyon sonucunda Cumhuriyet Savcısı Mehmet Selim Kiraz ve 2 eylemci yaşamını
yitirmiştir. 
Biz Halkların Demokratik Partisi olarak
bu ölümlerden kaynaklı üzüntümüzü tüm halkımızla paylaşıyoruz, ailelerine
sabırlar diliyoruz. Hukukun anayasal teminat altına alındığı rejimlerde
adaletin hızlı ve etkin bir şekilde tesis edilmesinin zaruri olduğunu
düşünüyoruz. Bu zaruretin gerçekleşmemesi durumunda demokratik protesto ve
meşru muhalefet kapılarının kullanılması gerektiğini ve hukuk içerisinde çözüm
aranması gerektiğini tekrar belirtiyoruz. Berkin Elvan’ın vurulması ve
vuranların cezalandırılmaması gerekçesiyle demokratik muhalefetin bugüne kadar
konuyu hassasiyetle takip ettiği sürecin devam ettiğini ifade etmek istiyoruz.
Dün pek çok kısmı açıklanmaya muhtaç
olan bu olayın gerekçe gösterilerek de bu soruşturmanın üzerinin
kapatılamayacağını ve hızla bununla ilgili çalışmalarda AKP Hükûmetinin gerekli
tavrı ortaya koyması gerektiğini ifade etmek istiyoruz.
Sayın Başkan, ayrıca, Türkiye’de olduğu
gibi Orta Doğu ve Afrika’da da son derece vahim olaylar yaşanmaktadır. IŞİD
terör örgütü, Suriye’nin Hama kentine bağlı Mabuca’ya baskın düzenleyerek 2
çocuğun da aralarında bulunduğu en az 40’ın üstünde Alevi Suriye yurttaşını
katletmiştir. Kafa kesmek ve yakmak suretiyle gerçekleştirilen bu katliamları
ve IŞİD destekçilerini buradan kınıyoruz.
(Mikrofon otomatik cihaz tarafından
kapatıldı)
İDRİS BALUKEN (Bingöl) – Tamamlayabilir
miyim Sayın Başkan bir yarım dakika?
BAŞKAN – Siz söyleyin o zaman.
İDRİS BALUKEN (Bingöl) – Aynı şekilde
Nijerya’da da insanlığa karşı vahşi suçlar işleyen Boko Haram örgütünün lideri
de kendi halifeliğini ilan etmiş ve Gwoza bölgesindeki bütün kadınları
katliamdan geçirdiğini bütün dünyaya duyurmuştur. Başta hamile kadınlar ve
çocuk yaştaki kız çocukları olmak üzere şu anda oradaki kadınlar üzerinde
uygulanan bu vahşeti de kınadığımızı ifade etmek istiyorum.
Teşekkür ederim.
BAŞKAN – Teşekkür ederiz Sayın Baluken.
Sayın Güneş…
9.- Uşak Milletvekili İsmail
Güneş’in, Çağlayan Adliyesi’nde Cumhuriyet Savcısı Mehmet Selim Kiraz’ın rehin
alınarak öldürülmesine ilişkin açıklaması
İSMAİL GÜNEŞ (Uşak) – Teşekkür ederim
Sayın Başkanım.
Dün İstanbul Çağlayan Adliyesinde
görevi başında şehit edilen Mehmet Selim Kiraz kardeşimize Allah’tan rahmet
diliyorum, ailesine ve milletimize başsağlığı diliyorum. Teröristleri ve
teröristlere eylemleriyle, söylemleriyle, “tweet”leriyle destek verenleri
lanetle kınıyorum, nefretle kınıyorum. (AK PARTİ sıralarından alkışlar) 
Türkiye artık eski Türkiye değildir.
Faili meçhul cinayetlerin olduğu, sıkıyönetimlerin olduğu, özgürlüklerin
kısıtlandığı Türkiye geride kalmıştır. Terörle hareket edenler asla başarıya
ulaşamayacaktır. Yeni Türkiye’de kardeşlik ve barış galip gelecek diyorum.
Tekrar kardeşimizin ailesine başsağlığı diliyorum, tekrar milletimizin başı sağ
olsun diyorum. (AK PARTİ sıralarından alkışlar)
BAŞKAN – Teşekkür ederiz Sayın Güneş.
Sayın Öğüt…
10.- İstanbul Milletvekili Kadir
Gökmen Öğüt’ün, Çağlayan Adliyesinde Cumhuriyet Savcısı Mehmet Selim Kiraz’ın
rehin alınarak öldürülmesine ve Balyoz davasında beraat edenlerin zararlarının
tazmin edilmesi gerektiğine ilişkin açıklaması
KADİR GÖKMEN ÖĞÜT (İstanbul) – Teşekkür
ediyorum Sayın Başkanım.
Şehidimiz Savcı Selim Kiraz’a rahmet
diliyorum, ailesine ve milletimize başsağlığı diliyorum. Arkasındaki tüm
karanlık olayların aydınlığa çıkarılmasını istiyorum, sürüncemede bırakılmaması
gerektiğini düşünüyorum. Berkin’in adının kirletilmesine izin vermeyeceğimizi
burada bir kez daha belirtiyorum.
Yıllarca süren Balyoz davasında 2 onur
intiharı, 1 ölüm; günlerce, aylarca hücre cezaları; ailelerin, anne babaların
manevi işkenceleri, gözyaşları dün beraatla sonuçlandı ama bu arkadaşlarımızın,
işlerinden güçlerinden olanların, terfi atlayamayanların, ailelerinde çoluk
çocuklarının okullarından oluşlarının, ekonomik zorluklara girişlerinin bu
Hükûmet tarafından nasıl tazmin edileceğini görmek istiyoruz. Arkalarından
timsah gözyaşı dökenleri, “Kumpasa uğradılar.” diyenleri, bunların tüm
haklarının geri verilmesi için bu arkadaşlarımızı tekrar göreve çağırıyorum.
Hükûmet ve Meclis bu konuda daha girişken olmalıdır diye düşünüyorum.
BAŞKAN – Teşekkür ederiz Sayın Öğüt.
Sayın Erdinç…
11.- Adana Milletvekili Mehmet Şükrü
Erdinç’in, Çağlayan Adliyesinde Cumhuriyet Savcısı Mehmet Selim Kiraz’ın rehin
alınarak öldürülmesine ilişkin açıklaması
MEHMET ŞÜKRÜ ERDİNÇ (Adana) – Sayın
Başkan, dün şehit edilen Savcımız Mehmet Selim Kiraz’a Rabb’imden rahmet,
ailesine ve sevenlerine sabrıcemil niyaz ediyorum. Bizler şehidimizi güzel bir
şekilde hatırlamak istiyoruz. Şehidimizin hatırlamak istemediğimiz o
fotoğrafını gazetelerinde yayınlayanlar, bir kadına kocasını, evlada babasını,
anne ve babasına da oğlunu bu şekilde gösterdiler ya bu gazetecilik yerin
dibine batsın diyorum.
Savcımızı şehit eden teröristleri, o
katillere destek olanları, onları meşrulaştırmaya çalışanları lanetliyor, şanı
şerefi yüce Rabb’imden, onları O’nun kahhar sıfatına havale ediyorum. (AK PARTİ
sıralarından alkışlar)
BAŞKAN – Teşekkür ederiz Sayın Erdinç.
Sayın Özdağ…
12.- Manisa Milletvekili Selçuk
Özdağ’ın, Çağlayan Adliyesinde Cumhuriyet Savcısı Mehmet Selim Kiraz’ın rehin
alınarak öldürülmesine ilişkin açıklaması
SELÇUK ÖZDAĞ (Manisa) – Dün Çağlayan
Adliyesinde bir terör örgütünün aşağılık eylemiyle Savcı Mehmet Selim Kiraz
şehit edildi. Savcımıza yüce Yaradan’dan rahmet diliyorum. 
Bu eylemin mesajları ise örgütün, çok
iyi korunduğu varsayılan bir adliye binasını basarak güç gösterisi yapması ve
Berkin Elvan’ın ölümü üzerinden toplumun büyük çoğunluğunu kin ve nefretle
doldurarak mezhep farklılığını çatışmaya döndürme isteğidir. Berkin Elvan’ın
ölümü üzerinden siyaset, kan emiciliği, terör eylemi yapmak, yapılan terör
eylemlerini desteklemek, teröristlerin eylemlerine meşruiyet kazandırmak ve
mezhep farklılığını derinleştiren bir araç hâline getirmek alçaklıktır. Dünden
beri üzülerek görmekteyiz ki meslekleri gazeteci, televizyoncu, sanatçı,
siyasetçi olan bazı gafiller terörü ve teröristleri kınamak yerine kinlerini
devlete kusmak aymazlığını göstermektedirler. Unutmasınlar ki terör bumerang
gibidir.
DHKP-C’nin uzun zamandır PKK’yla iş
birliği içinde olduğunu, PKK’nın çözüm süreci münasebetiyle kimi eylemlerini
DHKP-C’ye yaptırabileceği ihtimalini gözden kaçırmamalıyız. Öteden beri PKK ile
Marksist sol arasında “yüzüklerin kardeşliği”ne benzer bir kardeşlik vardır.
Terör örgütleri bir elmanın iki yarısı gibidirler. Bu eylemi kınamayanlar
insanlıktan nasibi olmayanlardır. 
Şehit savcımıza tekrar Allah’tan rahmet
diliyorum, milletimizin başı sağ olsun. (AK PARTİ sıralarından alkışlar)
BAŞKAN – Teşekkür ederiz Sayın Özdağ.
Sayın Coşkun…
13.- Yalova Milletvekili Temel
Coşkun’un, Çağlayan Adliyesinde Cumhuriyet Savcısı Mehmet Selim Kiraz’ın rehin
alınarak öldürülmesine ilişkin açıklaması
TEMEL COŞKUN (Yalova) – Teşekkür
ediyorum Sayın Başkanım.
Ben de şehit Savcımız Mehmet Selim
Kiraz’ı rahmetle, minnetle ve şükranla anıyorum. 
Bu menfur cinayeti işleyen terör
örgütünü ve onlara destek verenleri şiddetle ve nefretle kınıyorum. Ülkemizin
huzurunu, istikrarını bozmak ve bu ülkeyi kaosa ve eski karanlık günlere
götürmek isteyenler bilsinler ki bu millet onlara bu fırsatı vermeyecektir.
Ölen teröristler ile şehit savcımızı aynı kefeye koyanları da şiddetle
kınıyorum. Tekrar savcımıza Allah’tan rahmet, ailesine başsağlığı diliyorum.
(AK PARTİ sıralarından alkışlar)
BAŞKAN – Teşekkür ederiz Sayın Coşkun.
Sayın Tayyar…
14.- Gaziantep Milletvekili Şamil
Tayyar’ın, Çağlayan Adliyesinde Cumhuriyet Savcısı Mehmet Selim Kiraz’ın rehin
alınarak öldürülmesine ilişkin açıklaması
ŞAMİL TAYYAR (Gaziantep) – Sayın
Başkanım, çok teşekkür ederim. 
Dün Çağlayan Adliyesinde
gerçekleştirilen terör eylemini ben de arkadaşlarım gibi şiddetle kınıyorum.
Şehit olan, hayatını kaybeden savcı kardeşimize, Mehmet Selim Kiraz’a Allah’tan
rahmet diliyorum. Bu süreçte iyi sınav veremeyen, gazetecilik kisvesi adı
altında terör eylemini masumlaştıran ve teröristleri kutsallaştıran sözde
gazetecileri de bu vesileyle kınamak istiyorum. 
İlave olarak, şehidimizin, savcımızın o
görüntüsünü yayınlayan, bugün birinci sayfadan, manşetten yayınlayan Hürriyet,
Taraf, Yurt, Today’s Zaman, Sözcü, Ortadoğu ve Vatan gazetelerini de buradan
kınadığımı bildirmek istiyorum. 
Tekrar şehidimize Allah’tan rahmet
diliyorum. (AK PARTİ sıralarından alkışlar) 
BAŞKAN – Teşekkür ederiz Sayın Tayyar. 
Sayın Özgündüz…
15.- İstanbul Milletvekili Ali
Özgündüz’ün, Çağlayan Adliyesinde Cumhuriyet Savcısı Mehmet Selim Kiraz’ın
rehin alınarak öldürülmesine ilişkin açıklaması
ALİ ÖZGÜNDÜZ (İstanbul) – Teşekkür
ediyorum Sayın Başkanım. 
Dün İstanbul Adliyesinde şehit olan
meslektaşımıza, cumhuriyet savcısı arkadaşıma Allah’tan rahmet diliyorum;
ailesine, yakınlarına, tüm yargı camiasına sabır ve başsağlığı diliyorum. 
Bu bir terör eylemidir, kınıyoruz ancak
yapılan operasyon da tam bir fiyaskodur. Çağlayan Adliyesindeki cumhuriyet
savcısı arkadaşlarımla sabahtan beri irtibat hâlindeyim. Arkadaşlarımdan
aldığım bilgilere göre, içeriden silah sesinin gelmesi üzerine yaklaşık sekiz
on dakika geçtikten sonra kapı ve duvar patlatılarak içeriye bir operasyon
düzenleniyor. Bu, tam bir fiyaskodur, tam bir beceriksizliktir. Orada, aslında,
silah sesi gelmeden içeriye havalandırma sistemi ya da başka yöntemlerle
uyutucu, uyuşturucu gaz verilerek bu teröristler etkisiz hâle getirilebilir ve
cumhuriyet savcısı arkadaşımız sağ salim kurtulabilirdi. Burada tam bir
beceriksizlik vardır, bu beceriksizliği de birilerinin üstlenmesi lazım. Yani,
evet, ölü, şehidimiz var ancak bu beceriksizliğin Hükûmet tarafından
üstlenilmesi lazım. 
Teşekkür ediyorum. 
BAŞKAN – Teşekkür ediyoruz Sayın
Özgündüz. 
Sayın Tunç…
16.- Bartın Milletvekili Yılmaz
Tunç’un, Çağlayan Adliyesinde Cumhuriyet Savcısı Mehmet Selim Kiraz’ın rehin
alınarak öldürülmesine ilişkin açıklaması
YILMAZ TUNÇ (Bartın) – Teşekkür
ediyorum Sayın Başkanım. 
Cumhuriyet Savcımız Mehmet Selim
Kiraz’ın görevinin başındayken hain ve alçakça bir saldırı neticesinde şehit
edilmesi hepimizi derinden sarsmıştır. Tek amaçları milletimizi huzursuz etmek
olan terör örgütünü ve teröristleri şiddetle ve nefretle kınıyorum. Rehin alma
olayını ve saldırıyı “eylem” olarak ve teröristleri de “eylemci” olarak
nitelemenin, teröristler tarafından servis edilen görüntülerin basın ahlakına
aykırı bir şekilde manşetlere taşımanın teröristlerin amacına hizmet etmek
anlamına geleceğini belirtmek istiyorum. 
Şehit savcımıza Allah’tan rahmet;
ailesine, yargı camiamıza ve milletimize başsağlığı diliyorum. 
BAŞKAN – Teşekkür ederiz Sayın Tunç. 
Sayın Çavuşoğlu…
17.- Bursa Milletvekili Hakan
Çavuşoğlu’nun, Çağlayan Adliyesinde Cumhuriyet Savcısı Mehmet Selim Kiraz’ın
rehin alınarak öldürülmesine ilişkin açıklaması
HAKAN ÇAVUŞOĞLU (Bursa) – Teşekkür
ederim Sayın Başkanım. 
Dün menfur bir saldırı neticesinde
şehit düşen Savcımız Mehmet Selim Kiraz’a ben de Allah’tan rahmet diliyor,
ailesine sabır niyaz ediyorum; milletimizin ve adalet camiamızın başı sağ
olsun. 
Sayın milletvekilleri, bu tür olayların
akabinde yapılacak açıklamalar birleştirici, bütünleştirici ve teskin edici
olduğu takdirde milletçe acımızın hafiflediğini hissedeceğiz, terörle ulaşılmak
istenen amaçlar da akamete uğramış olacaktır. Hâl böyle olmasına karşın,
yaşanan bu menfur hadiseyle ilgili olarak çeşitli kesimler tarafından âdeta
terörü meşrulaştıracak manalara gelecek tarzda yapılan açıklamalar ve
paylaşımlar da ne yazık ki milletimiz tarafından ibretle izlenmiştir. Milletin
yekpare olup yaşadığı acı ve üzüntüyü, birlik ve beraberlik ruhunu yaşayamayan
bu nasipsiz kimseler tarihin kirli sayfalarından hiçbir zaman silinmeyecektir.
Yine, milletimizin kendisine bu manada sorumluluk düştüğü zaman da her zaman
olduğu gibi vakarlı ve makuliyet çerçevesinde cevabını verecektir diyorum. 
Tekrardan şehidimize Allah’tan rahmet,
kederli ailesine başsağlığı diliyorum. 
BAŞKAN – Teşekkür ederiz Sayın Çavuşoğlu.

Sayın Atalay…
18.- Ardahan Milletvekili Orhan
Atalay’ın, Çağlayan Adliyesinde Cumhuriyet Savcısı Mehmet Selim Kiraz’ın rehin
alınarak öldürülmesine ilişkin açıklaması
ORHAN ATALAY (Ardahan) – Teşekkür
ederim Başkanım. 
Bugün bir hak arama yöntemi veya aracı
olarak şiddetin hiçbir meşru dayanağının kalmadığı Türkiye’nin yürüyüşünü
kesmek isteyenler bilsinler ki barışa, özgürlüğe ve kardeşliğe irade koymuş bu
yürüyüş asla durdurulamayacaktır. Terör ve şiddetten siyasi nema bekleyişin bu
çağda artık hiçbir şekilde mazur görülemeyeceği gerçeğine dikkat çekerken
merhum Savcımız Mehmet Selim Kiraz’a rahmet diler, kederli ailesine ve yargı
camiasına başsağlığı dileklerimi iletirken saldırıyı da lanetle kınıyorum. 
BAŞKAN – Teşekkür ederiz Sayın Atalay. 
Sayın Yetiş…
19.- Adıyaman Milletvekili Muhammed
Murtaza Yetiş’in, Çağlayan Adliyesinde Cumhuriyet Savcısı Mehmet Selim Kiraz’ın
rehin alınarak öldürülmesine ilişkin açıklaması
MUHAMMED MURTAZA YETİŞ (Adıyaman) –
Sayın Başkan, Savcımız Mehmet Selim Kiraz’a Allah’tan rahmet diliyorum. Terörü
şu ya da bu şekilde mazur gösterenleri de kınıyorum, yazıklar olsun diyorum. 
Milletimiz dün darbeciye “darbeci”
diyemeyenlerin, bugün de teröriste “terörist” diyemediğini ibretle izliyor.
Maalesef, yine, milletimiz, dün ülkeyi kaosa sürüklemek için birtakım vesayet
odaklarından medet umanların, bugün de terörden medet umduğunu ibretle izliyor.
Onları da lanetliyoruz. 
BAŞKAN – Teşekkür ederiz Sayın Yetiş. 
Sayın Akgün… 
20.- Karaman Milletvekili Mevlüt
Akgün’ün, Çağlayan Adliyesinde Cumhuriyet Savcısı Mehmet Selim Kiraz’ın rehin
alınarak öldürülmesine ve parti tüzükleri gereği yeniden aday olamayacağı için
helallik dilediğine ilişkin açıklaması
MEVLÜT AKGÜN (Karaman) – Sayın
Başkanım, teşekkür ediyorum. 
Dün Çağlayan Adliyesinde görevi başında
terör örgütünce kahpece şehit edilen Savcımız Mehmet Selim Kiraz’a Allah’tan
rahmet diliyorum. Aziz milletimizin, ailesinin ve adalet camiasının başı sağ
olsun diyorum. 
Sayın Başkanım, bu vesileyle 3 Kasım
2002’den beri millî iradenin temsil edildiği Türkiye Büyük Millet Meclisinde
görev yapmanın onur ve şerefini yaşıyoruz. 24’üncü Dönemin sonuna geldiğimiz
bugünlerde, partimizin tüzüğü gereği yeniden aday olamamam hasebiyle, bütün
arkadaşlarımızdan helallik diliyor ve yüce Meclisi saygıyla selamlıyorum. (AK
PARTİ sıralarından alkışlar) 
BAŞKAN – Teşekkür ederiz Sayın Akgün. 
Sayın Özdemir… 
21.- Batman Milletvekili Ziver
Özdemir’in, Çağlayan Adliyesinde Cumhuriyet Savcısı Mehmet Selim Kiraz’ın rehin
alınarak öldürülmesine ilişkin açıklaması
ZİVER ÖZDEMİR (Batman) – Teşekkür
ediyorum Başkanım. 
Ben de dün Çağlayan Adliyesinde bir
terör eyleminde hayatını kaybeden Savcı Mehmet Selim Kiraz’a Rabb’imden rahmet
diliyorum, ailesine de başsağlığı ve sabırlar diliyorum. 
Dün şunu gördük: Türkiye’de maalesef
demokratik eylemleri ve demokratik hakları kendilerine perde edinerek, şiddete
başvurarak, terör eylemlerine başvurarak başka insanların ve Türkiye’deki
toplumun mağduriyetine alet olanları nefretle, lanetle kınıyorum. Demokratik
eylemlerde, insan haklarında herkes elbette ki demokratik eylem hakkını
kullanmalıdır ama şiddete alet olanları lanetle kınıyorum. 
Ve bugünkü gazetelerde de maalesef
IŞİD’in şiddetinden hiç farkı olmayan resimleri…
(Mikrofon otomatik cihaz tarafından
kapatıldı) 
BAŞKAN – Teşekkür ederiz Sayın Özdemir.

Sayın Kaynarca… 
22.- İstanbul Milletvekili Tülay
Kaynarca’nın, Çağlayan Adliyesinde Cumhuriyet Savcısı Mehmet Selim Kiraz’ın
rehin alınarak öldürülmesine ilişkin açıklaması
TÜLAY KAYNARCA (İstanbul) – Teşekkür
ederim Sayın Başkanım. 
Terörü ve teröristleri lanetliyorum.
Hain saldırıda şehit olan Cumhuriyet Savcımız Mehmet Selim Kiraz’a Allah’tan
rahmet; ailesine, aziz milletimize, adalet camiasına da başsağlığı diliyorum. 
Başa silah dayayan teröriste “eylemci”
diyen, bu görüntüyü gazetelerinde yayınlayıp terörün ekmeğine yağ süren
sorumsuz medyayı da şiddetle kınadığımı belirtmek istiyorum. 
Ve gün, teröre karşı bir olma, omuz
omuza olma günüdür diyorum. 
Teşekkür ederim. (AK PARTİ sıralarından
alkışlar)
BAŞKAN – Teşekkür ederiz Sayın
Kaynarca. 
Sayın Halaçoğlu…
23.- Kayseri Milletvekili Yusuf
Halaçoğlu’nun, MHP Grubu olarak, Çağlayan Adliyesinde Cumhuriyet Savcısı Mehmet
Selim Kiraz’ın rehin alınarak öldürülmesine ilişkin açıklaması
YUSUF HALAÇOĞLU (Kayseri) – Teşekkür ederim
Sayın Başkanım. 
Her şeyden önce, dünkü elektrik
kesintisinin de içerisinde bulunması sebebiyle Çağlayan Adliyesinde meydana
gelen ve teröristlerin nasıl girdiklerinin ve onlarla ilgili kayıtların da
alınamadığı bir ortamda şehit Savcımız Mehmet Selim Kiraz’a yapılan hain
saldırıyı şiddetle, Milliyetçi Hareket Partisi Grubu adına, tekrar kınıyorum.
Ancak, teröristleri ve terörü
lanetlemek yetmiyor, bununla ilgili önceden istihbari bilgileri almak
gerekiyor. Ayrıca, şehidimizin herhangi bir otopsiye tabi tutulmaksızın kimler
tarafından kurşunlandığının da tespit edilmemesi… Çünkü içinde bulunduğu odada
üzerinin de birçok farklı tozlarla kaplanmış olması birtakım şüpheleri ortaya
çıkarıyor. Muhakkak ki bunun sonuna kadar araştırılması Hükûmetin birinci derecede
borcudur. 
Bu vesileyle, başta ailesi olmak üzere,
Türk milletine başsağlığı diliyorum. Kendisine Allah’tan rahmet diliyorum.
Sevenlerine, yakınlarına ve hukuk camiasına yine başsağlığı diliyorum. Bir daha
böyle olayların yaşanmaması için gerekli tedbirlerin öncelikle alınması,
havaalanına bile girerken herkesin kontrol edildiği bir ortamı göz önüne alacak
olursanız adliyeye girişlerin de muhakkak, kim olursa olsun, aynı şekilde
kontrol altına alınması gerektiğini özellikle belirtmek istiyorum.
Saygılar sunuyorum.
BAŞKAN – Teşekkür ederiz Sayın
Halaçoğlu.
Sayın Hamzaçebi, tekrar sisteme
girmişsiniz.
Buyurunuz.
24.- İstanbul Milletvekili Mehmet
Akif Hamzaçebi’nin, Balyoz davasında beraat edenler için Cumhuriyet Halk
Partisinin verdiği iadeyiitibar teklifinin yasalaştırılması gerektiğine ilişkin
açıklaması
MEHMET AKİF HAMZAÇEBİ (İstanbul) –
Teşekkür ederim Sayın Başkan.
Anayasa Mahkemesinin vermiş olduğu hak
ihlali kararından sonra İstanbul’daki mahkeme tarafından yeniden görülen Balyoz
davasında, mahkeme, sanıkların tümüyle ilgili olarak beraat kararı vermiştir. 
Esasen, davanın başlangıcından bu yana,
biz, bu davanın uydurma delillerle yürütüldüğünü söylemiştik, “Bu dava haksız,
hukuksuz bir davadır.” diye ifade etmiştik ve söylediklerimiz gerçek çıktı. 
Tüm sanıkların beraat kararı almış
olmasından elbette ki mutluyuz ama buruk bir mutluluk bu çünkü o davada
yargılanan Türk Silahlı Kuvvetlerinin çok değerli komutanlarının hayatları
çalınmıştır, gelecekleri karartılmıştır, büyük bir umutsuzluğun içerisine
düşmüşlerdir, ya emekli olmuşlar ya tasfiye edilmişlerdir, emekli olmak zorunda
kalmışlardır; böyle bir acının içerisindedirler. Zamanın Başbakanı, şimdinin
Cumhurbaşkanı Sayın Erdoğan “Biz aldatıldık.” demiştir bu davayla ilgili
olarak.
Şimdi o zaman yapılması gereken yani
mahkemenin beraat kararı vermesinden sonra yapılması gereken, bu
komutanlarımıza itibarlarını iade etme yönünde bir yasa çıkarma olacaktır. Bunu
mutlaka yapmak gerekir. “Aldatıldık.” demek yetmez, özür dilemek kanunla olur.
Hiçbir özür, o komutanlarımızın çalınan hayatlarını, yaşadıkları acıları geri
getirmez, intihar eden kişilerin o hayatlarını geri getirmez, onların
ailelerinin acılarını hafifletmez ama bunu mutlaka yapmak gerekir, bir
demokratik devlet bunu mutlaka yapmalıdır. 
Cumhuriyet Halk Partisinin konuya
ilişkin olarak vermiş olduğu kanun teklifi, geçen hafta salı günü Adalet ve
Kalkınma Partisi Grubunun oylarıyla reddedilmiştir. Türkiye Büyük Millet
Meclisi kapanmadan, Cumhuriyet Halk Partisinin iadeyiitibar teklifini yasalaştırmayı,
başta iktidar partisi grubu olmak üzere tüm Genel Kurula, Parlamentoya
öneriyorum.
Teşekkür ederim.
BAŞKAN – Teşekkür ederiz Sayın
Hamzaçebi.
Son olarak Sayın Çıray…
25.- İzmir Milletvekili Aytun
Çıray’ın, gölge Başbakanın, Berkin Elvan’ın acılı anısı üzerinden gelişen terör
hadisesinin faturasını Cumhuriyet Halk Partisi liderine kesmeye kalkıştığına
ilişkin açıklaması
AYTUN ÇIRAY (İzmir) – Sayın Başkan,
gölge Başbakanın Berkin Elvan’ın acılı anısı üzerinden gelişen terör
hadisesinin faturasını, ahlak dışı bir tutumla Cumhuriyet Halk Partisi liderine
kesmeye kalkışması ve bunu da Türkiye’yi mutlak bir polis devletine
dönüştürecek iç güvenlik yasasını savunarak yapması, bir ipucu oluşturmaktadır.
Bu olayı araştıracak olanların bilgisine sunuyorum.
BAŞKAN – Teşekkür ederiz Sayın Çıray.
Gündeme geçiyoruz.
Sayın milletvekilleri, Başkanlığın
Genel Kurula sunuşları vardır.
Meclis araştırması açılmasına ilişkin
üç önerge vardır, ayrı ayrı okutuyorum:
V.- BAŞKANLIĞIN GENEL KURULA
SUNUŞLARI
A) Meclis Araştırması Önergeleri
1.- Şırnak Milletvekili Hasip Kaplan ve
21 milletvekilinin, tarımsal üretimin kadın istihdamı üzerindeki olumsuz
etkilerinin araştırılarak alınması gereken önlemlerin belirlenmesi amacıyla
Meclis araştırması açılmasına ilişkin önergesi (10/1284
 Türkiye
Büyük Millet Meclis Başkanlığına
Tarımsal üretimle sanayi üretimi
arasında köprü kuran tütün üretimi de hem kadın istihdamının yoğunlaştığı
alandır hem de esas olarak kadın emeğine dayalı tarımsal üretime örnek
oluşturmaktadır. Kadınlar zahmetli ve uzun tütün üretiminin hemen bütün
aşamalarında başlıca üretici güç olmanın yanı sıra, endüstriyel tütün
işlemesinde de istihdamın asli bir bileşenini oluşturmaktadır. Tarımsal
üretimin kadınlar üzerindeki olumsuz etkilerinin araştırılması ve önlem alınması
için Anayasa’nın 98’inci, İç Tüzük’ün 104 ve 105'inci maddeleri gereğince
Meclis araştırması açılması için gereğini arz ve teklif ederiz.
1) Hasip Kaplan  (Şırnak)
2) Pervin Buldan  (Iğdır)
3) İdris Baluken (Bingöl)
4) Sırrı Sakık (Muş)
5) Murat Bozlak  (Adana)
6) Halil Aksoy  (Ağrı)
7) Ayla Akat Ata  (Batman)
8) Hüsamettin Zenderlioğlu  (Bitlis)
9) Emine Ayna  (Diyarbakır)
10) Nursel Aydoğan  (Diyarbakır)
11) Altan Tan  (Diyarbakır)
12) Adil Zozani  (Hakkâri)
13) Esat Canan  (Hakkâri)
14) Sırrı Süreyya Önder  (İstanbul)
15) Sebahat Tuncel  (İstanbul)
16) Mülkiye Birtane  (Kars)
17) Erol Dora  (Mardin)
18) Ertuğrul Kürkcü  (Mersin)
19) Demir Çelik  (Muş)
20) İbrahim Binici  (Şanlıurfa)
21) Nazmi Gür  (Van)
22) Özdal Üçer  (Van)
Gerekçe:
Türkiye'de tarımsal üretim kadın
istihdamı bağlamında iki bakımdan büyük önem taşımaktadır: Bir yandan son
yıllara kadar kadınların başlıca istihdam alanı olagelmiştir; ikinci olarak,
tarımsal üretim kadın emeği yoğunluklu bir üretim sürecidir. Tarımsal üretim
ile sanayi üretimi arasında köprü kuran tütün üretimi de hem kadın istihdamının
yoğunlaştığı alandır hem de esas olarak kadın emeğine dayalı tarımsal üretime
örnek oluşturmaktadır. Kadınlar, zahmetli ve uzun tütün üretiminin hemen bütün
aşamalarında başlıca üretici güç olmanın yanı sıra, endüstriyel tütün
işlemesinde de istihdamın asli bir bileşenini oluşturmaktadır. Bununla
birlikte, 2000'li yıllar boyunca tarımsal üretimin gerilemesine koşut olarak kadın
istihdamının bu önemli alanı daralmaya başlamıştır. Son on yıldır Türkiye'de
kadınların istihdama katılımındaki düşüşün başlıca nedeni de tarımsal
istihdamın gerilemesidir. Tütün sektörü bu sürece en iyi örneklerden birini
teşkil etmektedir. 2002'de kabul edilen ve tütün sektörünü özelleştirmeyi,
tütün için destekleme alımlarını giderek kaldırmayı amaçlayan ve TEKEL'in
varlıklarının satışına olanak sağlayan Tütün Yasası’yla Türkiye'de tütün ekimi
büyük oranda gerilemiştir. TEKEL'in bütünüyle özelleştirilmesinin ardından
tütün üretimi bitme noktasına gelmiş durumdadır. Tütün üretimi azaldıkça kadın
işsizliği büyümekte, büyük kentlere göç tek çare olarak belirmektedir. 
Türkiye'de kadın istihdamının erkek
istihdamıyla karşılaştırılması kadınlar ile erkekler arasındaki toplumsal
kaynaklara erişimdeki eşitsizliği açık bir biçimde ortaya koymaktadır.
Erkeklerin istihdama katılımı yüzde 62,7 iken kadınların istihdama katılımı
yüzde 22'dir. Gelişmiş Batı ülkelerinde kadın nüfusunun yarısından fazlasının
istihdam edildiği düşünüldüğünde Türkiye'de kadın istihdamının karanlık resmi
daha açık hâle gelmektedir. Türkiye'de 100 kadından sadece 22'si istihdama
katılmaktadır. 1990'lardan bu yana kadınların istihdama katılım oranı 12 puan
gerilemiştir. 1990'da 100 kadından 34'ü istihdama katılırken 2004'te 27'si
istihdama katılmaktadır. 
Türkiye'de kadın istihdamının
yönelimini belirleyen başlıca etkenlerden biri tarımsal üretimdir. Türkiye'de
tarım, kadın istihdamının en yoğun olduğu alan olagelmiştir. 2000'lere kadar ekonomi
içindeki ağırlığını muhafaza eden tarımsal üretim, kadınların başlıca emek
etkinliklerinden biri olduğu gibi, tarımsal üretimin kendisi de kadın emeği
yoğunluklu gerçekleşmiştir. Genellikle küçük üreticilik biçiminde yürütülen
tarımsal üretimde, kadınlar, ücretsiz aile işçisi olarak sosyal güvencesiz bir
biçimde çalışmaktadır. Kadın istihdamında son dönemde baskın eğilim olan
gerilemenin başlıca nedeni tarımda yaşanan dönüşüme bağlı olarak kırsal
istihdamın gerilemesidir. 
Tarımda sübvansiyonların kaldırılması,
çiftçiye dolaysız ya da dolaylı yapılan desteklemenin sona erdirilmesi Türkiye
tarımında üreticileri ve özellikle aile emeğine dayalı küçük işletmeleri hızlı
bir erime sürecine sokmuştur. Tarımsal üretim geriledikçe kırsal alanda
istihdam olanağı kalmayan ve gittikçe artan yoksullukla baş edemeyen yığınlar
süratle kentlere göç etmektedir. Kırdan kente göç, istihdamdan barınmaya bir
dizi olumsuz sonuç yaratan karmaşık bir süreçtir. Kırdan kente göç, erkekler
için iş gücüne katılımda küçük bir düşüşe neden olurken kadınların neredeyse
tamamının istihdam dışında kalması sonucunu doğurmaktadır. Kente göç etmek
zorunda kalan nüfus içerisinde genç erkekler kadınlara oranla daha kolay iş
bulabilmektedir. Kadınlar ise çoğu durumda ya işsiz kalmakta ya da olumsuz
koşullarda çalışmak zorunda bırakılmaktadır. Tarımsal üretimin kadın istihdamı
üzerindeki olumsuz etkilerinin araştırılması ve önlem alınması için araştırma
komisyonu kurulmasında yarar bulunmaktadır.
2.- Tunceli Milletvekili Hüseyin
Aygün ve 20 milletvekilinin, Türkiye’de yaşayan Alevilerin sorunlarının
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/1285)
Türkiye Büyük
Milleti Meclisi Başkanlığına
Alevi toplumunun temel talepleri olan,
cemevlerinin ibadethane sayılması, zorunlu din derslerinin kaldırılması, Alevi
mal varlıklarının iade edilmesi, varlığı tarafsız devlet ilkesine aykırı olan
Diyanet İşleri Başkanlığının lağvedilmesi, Alevi köylerine cami yaptırma
politikalarından vazgeçilmesi, nüfus cüzdanlarındaki din hanesinin tamamen
çıkartılması; ders kitapları, sözlükler, ansiklopediler ve Millî Eğitim
Bakanlığınca önerilen yardımcı kitaplardaki Aleviliği ve Alevileri aşağılayan
tanımlamaların düzeltilmesi ve benzeri hususlarda bazı düzenlemelerin yapılması
ve girişimlerde bulunulması devlet ve hükûmet olmanın temel görev ve
sorumluluğu iken bu görev ve sorumluluk alanlarıyla ilgili bugüne kadar
herhangi somut bir adımın atılması bir yana, Şubat 2012 tarihinden beri
Adıyaman'da Alevi evlerinin işaretlenmesi, kapılarının boyanması ve çeşitli
biçimlerde tehdit işaretlerinin konulması; Erzincan ve İçel'in Tarsus ilçesinde
okul ve cemevi duvarına tehditkâr ifadelerin yazılması; Didim, 
İstanbul Kartal
ve Gaziantep'te Alevi evlerinin işaretlenmesi; Malatya ili Doğanşehir ilçesine
bağlı Sürgü beldesinde 26 Temmuz 2012 Cuma günü gece saat 01.30 sıralarında
ramazan dolayısıyla Evli ailesinin linç edilmeye kalkışılması, daha sonra Evli
ailesine yönelik tehdit, baskı, tecrit, tahammülsüzlük ve toplumsal baskının
hâlen devam etmesi; Ankara ili Altındağ ilçesi Battalgazi İlköğretim Okulunun
imam-hatibe dönüştürülmesine karşı imza toplayan velilerin 6/9/2012 tarihinde
düzenlemiş oldukları basın açıklaması sonrasında mahalle sakinlerinden Yılmaz ailesinin
ev ve iş yerine gece saat 01.20 sularında kimliği belirsiz kişi ya da kişiler
tarafından pompalı tüfekle dört el ateş açılması vb. olayların meydana gelmesi,
Türkiye'de yaşayan Alevi yurttaşların can güvenliğinin gittikçe ortadan
kaldırıldığı yönünde kaygıları artırmıştır.
Öte yandan, yaşanan bu olayların,
Başbakan ve bakanların seçim kampanyalarında ve çeşitli toplantılarda
Türkiye'deki Alevileri hedef alan, Aleviliği yok sayan, küçümseyen ve
aşağılayan açıklamalar yaptığı bir döneme denk gelmesi rastlantı değildir.
Şubat 2012 tarihinden beri meydana
gelen bu olaylarla ilgili yürütülen soruşturmalarda, ev ve okul duvarlarına
yazılan yazıların veya yapılan işaretlemelerin çocuk işi olduğu, abartmamak
gerektiği yönündeki resmî açıklamalar, başta Alevi toplumu olmak üzere,
kamuoyunda oluşan kaygı ve endişeleri artırmaktadır. Endişeleri giderecek
herhangi bir adım atılmamıştır.
Devlet ve ilgili kurumlarının öncelikli
görev ve sorumluluğu yaşanan bu olayların aydınlatılması ve kamuoyunu ikna
edecek bir politika izlenmesi bir yana dursun, Emniyet tarafından hazırlanan
rapora göre, "Olayların çocuklar ve ideolojik amaç gütmeyen şahıslar
tarafından yapıldığı" tespitine yer verilmesi durumun vahametini daha da
arttırmıştır. Aslında bunun açık anlamı, Türkiye'de Alevilere yönelik
sistematik olarak yapılan ayrımcılığın çocukların belleklerine dahi
işlendiğidir. Normal şartlarda çocuklar masumiyetin ve saflığın temsilcisi,
toplumsal yaşamın en kırılgan halkası, korunmayı ve şefkati en fazla hak eden
ve geleceğin umudu olarak resmedilir. Fakat ülkemizde çocukların "tinerci
vahşeti", "kapkaç canavarı", "suç makinesi",
"kentin kâbusu", "taş atan çocuklar", "çocuk işi"
gibi dehşet verici ifadelerle anlatılması ya da damgalanması, masumiyeti kâbusa
dönüştürmektedir. Devlet ve ilgili kurumlarının öncelikli görev ve sorumluluğu,
meydana gelen bir olayın aydınlatılması ve kamuoyunu ikna edecek bir politika
izlenmesidir. Bunun yerine suçlu olarak çocukların işaret edilmesi onları
yetişkinler gibi davranmaya zorlamaktan öte bir davranış değildir.
Alevi evlerinin işaretlenmesi,
duvarlarının çizilmesi, cemevi ve okul duvarlarına Alevilere yönelik hakaret ve
tehdit içeren ifadelerin yazılması iddia edildiği gibi, çocuklar tarafından
yapılıyorsa yarının Türkiye’sinde Alevilerin can güvenliğinin olmayacağı
sonucuna varılır. Çünkü yarının yöneticileri, toplumsal aktörleri ve kamu
görevlileri bugünün çocuklarıdır. Bu nedenle, Anayasa’nın 98’inci ve TBMM
İçtüzüğü’nün 104 ve 105’inci maddeleri gereği Meclis araştırması açılmasını arz
ederim. 23/10/2012
1) Hüseyin Aygün  (Tunceli)
2) Mustafa Sezgin Tanrıkulu  (İstanbul)
3) Hasan Akgöl (Hatay)
4) Hülya Güven  (İzmir)
5) İhsan Özkes  (İstanbul)
6) Mehmet Ali Ediboğlu  (Hatay)
7) Kadir Gökmen Öğüt  (İstanbul)
8) Haluk Eyidoğan  (İstanbul)
9) Tolga Çandar  (Muğla)
10) Ramazan Kerim Özkan  (Burdur)
11) Sakine Öz  (Manisa)
12) Ahmet İhsan Kalkavan  (Samsun)
13) Namık Havutça  (Balıkesir)
14) Hasan Ören  (Manisa)
15) Mustafa Serdar Soydan  (Çanakkale)
16) Mahmut Tanal  (İstanbul)
17) Selahattin Karaahmetoğlu  (Giresun)
18) Ramis Topal  (Amasya)
19) Aytuğ Atıcı  (Mersin)
20) Mevlüt Dudu  (Hatay)
21) Veli Ağbaba  (Malatya)
3.- Balıkesir Milletvekili Ayşe
Nedret Akova ve 26 milletvekilinin, öğretmenlerin çalışma şartları ile eğitim
fakültelerinden mezun olan öğretmen sayısı, öğretmen açığı sayısı ve ataması
yapılan öğretmen sayısı arasındaki dengesizliğin araştırılarak alınması gereken
önlemlerin belirlenmesi amacıyla Meclis araştırması açılmasına ilişkin önergesi
(10/1286)
Türkiye Büyük Millet Meclisi Başkanlığına
Öğretmenlerimizin bugün yetiştirdikleri
öğrenciler çağdaş, demokratik ve bağımsız Türkiye'nin yapı taşlarını
oluşturacaktır. Geleceğimizi yetiştiren öğretmenlerimizin yaşadıkları sorunlar,
mesleklerini daha iyi yapmalarının önünde engel oluşturmaktadır. Öğretmenlerin
özür grubu atamalarında yaşanan sıkıntılar, ailelerin parçalanmışlığı,
öğretmenler için gerekli sayıda kadro çıkarılmaması ve sözleşmeli öğretmenlerin
iş ve gelecek güvencesiz ağır çalışma koşullarının incelenmesi; eğitim
fakültelerinden mezun olan öğretmen sayısı, öğretmen açığı sayısı ve ataması
yapılan öğretmen sayısı arasında var olan dengesizliğin araştırılması ve
gerekli politikaların belirlenmesi amacıyla Anayasa’nın 98’inci ve TBMM
İçtüzüğü’nün 104’üncü ve 105’inci maddeleri gereği, bir Meclis araştırması
açılmasını arz ederiz. 
Saygılarımızla. 28/11/2012
1) Ayşe Nedret Akova  (Balıkesir)
2) Hülya Güven  (İzmir)
3) Recep Gürkan  (Edirne)
4) Tolga Çandar (Muğla)
5) Metin Lütfi Baydar (Aydın)
6) Haluk Eyidoğan  (İstanbul)
7) Mehmet Hilal
Kaplan  (Kocaeli)
8) Mustafa
Sezgin Tanrıkulu  (İstanbul)
9) Sakine Öz  (Manisa)
10) İhsan Özkes  (İstanbul)
11) Ramazan
Kerim Özkan  (Burdur)
12) Ali Haydar
Öner  (Isparta)
13) Kamer Genç  (Tunceli)
14) Namık
Havutça  (Balıkesir)
15) Hasan Ören  (Manisa)
16) Emre Köprülü
 (Tekirdağ)
17) Mustafa
Serdar Soydan  (Çanakkale)
18) Malik Ecder
Özdemir  (Sivas)
19) Ali İhsan
Köktürk  (Zonguldak)
20) Mahmut Tanal
 (İstanbul)
21) Selahattin
Karaahmetoğlu  (Giresun)
22) Ramis Topal  (Amasya)
23) Oğuz Oyan  (İzmir)
24) Aytuğ Atıcı  (Mersin)
25) Mevlüt Dudu  (Hatay)
26) Ahmet İhsan
Kalkavan (Samsun)
27) Veli Ağbaba  (Malatya)
Gerekçe:
Eğitimin yapı taşı öğretmenlerimiz
ülkemizin geleceğini şekillendirirlerken her türlü zorluklara rağmen
inançlarını kaybetmeden üstlerine düşen sorumlulukları büyük bir özveriyle
yerine getirmektedirler.
Öğretmenlerimizin bugün yetiştirdikleri
öğrenciler çağdaş, demokratik ve bağımsız Türkiye'nin yapı taşlarını
oluşturacaktır. Nesiller iyi bir şekilde yetiştirilmeden geçmişin birikimi ve
deneyimi geleceğe aktarılamaz. Öğretmenlerimiz ülkemizin ayakta durması için
kilit taşını yerleştirirler. Öğretmenlerimizin yeni nesillerin
yetiştirilmesinde gördükleri köprü görevinin daha başarılı olması için,
sorunlarının acilen bir çözüme kavuşturulması gereklidir. Geleceğimizi
yetiştiren öğretmenlerimizin yaşadıkları sorunlar mesleklerini daha iyi
yapmalarının önünde engel oluşturmaktadır. 
Özür grubu atamalarında yaşanan
sıkıntılar, ailelerin parçalanmışlığı, öğretmenler için gerekli sayıda kadro
çıkarılmaması, sözleşmeli öğretmenlerin iş ve gelecek güvencesiz ağır çalışma
koşulları Millî Eğitimde yeniden yapılanmanın gerekliliğini açık bir şekilde
göstermektedir.
Eğitim fakültelerinden mezun olan
öğretmen sayısı, öğretmen açığı sayısı ve ataması yapılan öğretmen sayısı
arasında bir dengesizlik olduğu bilinmektedir. Ancak hâlen bu dengesizliği
gidermek için Millî Eğitimde rasyonel bir yapılanma sürecine gidilmemiş,
gerekli politikalar üretilmemiştir.
Öğretmenlerin özür grubu atamalarında
yaşanan sıkıntılar, ailelerin parçalanmışlığı, öğretmenler için gerekli sayıda
kadro çıkarılmaması ve sözleşmeli öğretmenlerin iş ve gelecek güvencesiz ağır
çalışma koşullarının incelenmesi; eğitim fakültelerinden mezun olan öğretmen
sayısı, öğretmen açığı sayısı ve ataması yapılan öğretmen sayısı arasında var
olan dengesizliğin araştırılması ve gerekli politikaların belirlenmesi amacıyla
bir Meclis araştırmasına ihtiyaç duyulmaktadır.
BAŞKAN – Bilgilerinize sunulmuştur.
Önergeler gündemdeki yerlerini alacak
ve Meclis araştırması açılıp açılmaması konusundaki görüşmeler, sırası
geldiğinde yapılacaktır.
Şimdi, Cumhuriyet Halk Partisi Grubunun
İç Tüzük’ün 19’uncu maddesine göre verilmiş bir önerisi vardır, okutup işleme
alacağım ve daha sonra oylarınıza sunacağım.
VI.- ÖNERİLER
A) Siyasi Parti Grubu Önerileri
1.- CHP Grubunun, (11/55) esas
numaralı Gensoru Önergesi’nin gündemin “Özel Gündemde Yer Alacak İşler”
kısmının 1’inci sırasına alınmasına ve gündeme alınıp alınmayacağı hususundaki
görüşmelerin Genel Kurulun 1 Nisan 2015 Çarşamba günkü birleşiminde
yapılmasına; İçişleri eski Bakanı Efkan Ala hakkındaki (9/13) esas numaralı
Meclis Soruşturması Önergesi’nin gündemin “Özel Gündemde Yer Alacak İşler”
kısmının 2’nci sırasına alınmasına ve Meclis soruşturması açılıp açılmaması
konusundaki görüşmelerin Genel Kurulun 1 Nisan 2015 Çarşamba günkü birleşiminde
yapılmasına ilişkin önerisi 
01/04/2015
Türkiye Büyük
Millet Meclisi Başkanlığına
Danışma Kurulunun 01/04/2015 Çarşamba
günü (bugün) yaptığı toplantısında siyasi parti grupları arasında oy birliği
sağlanamadığından, Grubumuzun aşağıdaki önerisini İç Tüzük’ün 19’uncu maddesi
gereğince Genel Kurulun onayına sunulmasını saygılarımla arz ederim.
Levent Gök
Ankara
Grup Başkan
Vekili
Öneri:
(11/55) esas numaralı Gensoru
Önergesi’nin gündemin "Özel Gündemde Yer Alacak İşler" kısmının
1’inci sırasına alınması ve gündeme alınıp alınmayacağı hususundaki
görüşmelerin Genel Kurulun 01/04/2015 Çarşamba günkü (bugün) birleşimde yapılması,
İçişleri Eski Bakanı Efkan Ala hakkındaki (9/13) esas numaralı Meclis
Soruşturması Önergesi’nin; gündemin “Özel Gündemde Yer Alacak İşler"
kısmının 2’nci sırasına alınması ve Meclis soruşturması açılıp açılmaması
konusundaki görüşmelerin TBMM Genel Kurulunun 01/04/2015 Çarşamba günkü (bugün)
birleşimde yapılması önerilmektedir.
BAŞKAN – Öneriyi oylarınıza sunuyorum:
Kabul edenler… Kabul etmeyenler… Öneri kabul edilmiştir.
Şimdi, alınan karar gereğince gündemin
“Özel Gündemde Yer Alacak İşler” kısmına geçiyoruz.
Bu kısmın 1’inci sırasına alınan
Halkların Demokratik Partisi Grubu adına Grup Başkan Vekili Bingöl Milletvekili
İdris Baluken’in ekonominin kötü yönetildiği iddiasıyla Başbakan Yardımcısı Ali
Babacan hakkında bir gensoru açılmasına ilişkin (11/55) esas numaralı Gensoru
Önergesi’nin gündeme alınıp alınmayacağı hususundaki görüşmelere başlıyoruz.
VII.- GENSORU
A) Ön Görüşmeler
1.- HDP Grubu adına, Grup Başkan
Vekili Bingöl Milletvekili İdris Baluken’in, ekonominin kötü yönetildiği
iddiasıyla Başbakan Yardımcısı Ali Babacan hakkında gensoru açılmasına ilişkin
önergesi (11/55) 
BAŞKAN - Hükûmet? Yerinde.
Önerge daha önce bastırılıp dağıtıldığı
ve Genel Kurulun 26/3/2015 tarihli 84’üncü Birleşiminde okunduğu için tekrar
okutmuyorum. 
Sayın milletvekilleri, Anayasa’nın
99’uncu maddesine göre bu görüşmede önerge sahiplerinden bir üyeye, siyasi
parti grupları adına birer milletvekiline ve Bakanlar Kurulu adına Başbakan
veya bir bakana söz verilecektir. Konuşma süreleri önerge sahibi için on
dakika, gruplar ve Hükûmet için yirmişer dakikadır.
Şimdi, söz alan sayın üyelerin
isimlerini okuyorum: Önerge sahibi olarak Bingöl Milletvekili İdris Baluken;
gruplar adına, Milliyetçi Hareket Partisi Grubu adına Antalya Milletvekili
Mehmet Günal, Halkların Demokratik Partisi Grubu adına Şırnak Milletvekili
Hasip Kaplan, Cumhuriyet Halk Partisi Grubu adına Tekirdağ Milletvekili Faik
Öztrak, Adalet ve Kalkınma Partisi Grubu adına İzmir Milletvekili İlknur
Denizli; Hükûmet adına Başbakan Yardımcısı Ali Babacan.
Şimdi ilk söz olarak önerge sahibi
Bingöl Milletvekili İdris Baluken’e söz vereceğim. 
Süresi on dakikadır.
Buyurunuz Sayın Baluken. (HDP
sıralarından alkışlar) 
İDRİS BALUKEN (Bingöl) – Teşekkür
ediyorum.
Sayın Başkan, değerli milletvekilleri;
hepinizi saygıyla selamlıyorum. Ekonominin kötü yönetilmesi dolayısıyla
ekonomik konularda genel koordinasyon sorumlusu Sayın Başbakan Yardımcısı Ali
Babacan hakkında vermiş olduğumuz gensoruda önerge sahibi olarak söz almış
bulunmaktayım. 
Tabii, bu konuyla ilgili düşüncelerimizi
ifade edeceğiz ancak öncelikle bu gensorunun görüşülme tekniğiyle ilgili bir
eleştirimizi burada ifade etmek istiyorum. 
Aslında son iki aydır Meclisin çalışma
usulünde bu eleştirilerimizin neredeyse tamamının haklılık kazandığı bir
pratikle karşılaştık. Biz bu gensoruyu verdiğimizde, bu gensorunun görüşülme
günüyle ilgili olarak özellikle AK PARTİ grup başkan vekilleriyle bir diyalog
içerisinde olduk ve “Nevroz” haftasına denk gelmesi nedeniyle grubumuzun büyük
çoğunluğunun “Nevroz” kutlamalarında halkımızla birlikte yapılacak
etkinliklerde olması nedeniyle bunun zamanlamasının bizimle ortaklaşılarak
Genel Kurula getirilmesini özellikle rica etmiştik. Bu gensorunun Genel Kurula
getirildiği günden bir gün önce de yine AK PARTİ grup başkan vekillerini aradık
ve burada bulunan, Mecliste bulunan arkadaşlarımızın da çözüm süreci kapsamında
yürütülen zorunlu bazı görüşmelerden dolayı bir gün sonra Mecliste
olamayacaklarını ve o nedenle bu gensorunun görüşülme gününün bizimle
ortaklaşılması gerektiğini ifade ettik. Bütün bu söylemlerimize rağmen,
maalesef, çözüm süreci kapsamında yürüttüğümüz çalışmalar ve “Nevroz”
kutlamalarında alanda olduğumuz bir günde bu gensoru Genel Kurulun gündemine
getirildi ve biz de böyle bir durum olduğu için gensoruyu geri çekmek zorunda
kaldık. Tabii, o günlerde basın bunu farklı bir şekilde yansıttı, sanki
Halkların Demokratik Partisi Sayın Ali Babacan’la ilgili gensoruyu geri çekmiş
gibi flaş bir haberle duyurdu. Gerçi biz basına gerekli açıklamayı yapmıştık
ama bu açıklamanın bugün de kamuoyu tarafından bilinmesi açısından yapılmasını
önemsiyoruz. Tamamen, Meclisteki siyasi etik kuralların, siyasi nezaket
kurallarının hiçe sayıldığı, grubumuzun büyük çoğunluğunun burada olmadığı bir
güne denk getirildiği için biz gensoruyu geri çekmiştik ve nitekim bu gensoruyu
tekrar Genel Kurulun gündemine getirdik. 
Çünkü şundan dolayı, yani biz bu
gensoruyu verirken dolar kurunda hızlı bir artışın olması, Merkez Bankasına
dışarıdan müdahalelerin yapılması ve mevcut siyasi istikrarsızlığın ekonomik
krize yol açabilecek bir ekonomik istikrarsızlığı tetiklediği gerekçesiyle biz
bu gensoruyu vermiştik. Bu süreç içerisinde bu bahsettiğimiz parametrelerden
hiçbirinde bir düzelme olmadı. Eğer bir düzelme olsaydı o zaman gensorunun geri
çekilmesiyle ilgili farklı bir inisiyatif kullanabilirdik ama dolar kurunda
aynı istikrarsızlık, aynı dalgalanmalar devam ederken, siyasi konjonktür
ekonomik istikrarsızlığı tetiklerken tabii ki Halkların Demokratik Partisi
olarak bu gensoruyu tekrar Genel Kurula getirmenin, Genel Kurul gündemine
getirmenin doğru olacağını düşündük. Bu konuda da AK PARTİ Grubunun çekinmemesi
gerektiğini, Hükûmetin çekinmemesi gerektiğini, eğer memlekette yanlış giden
bazı şeyler varsa ilgili bakanların Meclise gelerek hesap verebilirlik ilkesine
uygun olarak burada Meclis Genel Kurulunu bilgilendirmesi yoluna başvurması
gerektiğini tekrar hatırlatmak istiyoruz. 
Ekonomik istikrarsızlıkla ilgili, grubumuz adına yapılacak
konuşmada, mevcut ekonomik veriler ayrıntılı bir şekilde zaten detaylandırılacak.
Ancak, ben, özellikle işin direkt ilişkili olması vesilesiyle, siyasi
istikrarsızlığın nereden kaynaklandığı boyutuyla ilgili görüşlerimi paylaşmak
istiyorum. 
Bildiğiniz gibi Sayın Cumhurbaşkanının Merkez Bankasına
müdahale eden açıklamalarından sonra dolar kurunda hızlı bir dalgalanma ve gün
içerisinde neredeyse tarihî rekorlara varan birtakım uygulamalarla karşı
karşıya geldik. Sayın Cumhurbaşkanının bu müdahalesinden sonra maalesef Hükûmet
bu konuda büyük bir suskunluk içerisine girdi, bir tavır bile ortaya koyamadı.
Bağımsız olması gereken bir kuruma, bu konuda yetkisi olmayan bir
Cumhurbaşkanının yapmış olduğu müdahaleyle ilgili ne ilgili Bakanın ne
Başbakanın ne de kabinedeki herhangi bir bakanın, biz, herhangi bir şey
söylediğine ya da herhangi bir tutum belirlediğine tanıklık etmedik. Hatta,
bırakın bu konuda bir siyasi tavır geliştirmeyi, tam tersine, öylesi iddialar
dolaştı ki Cumhurbaşkanının müdahale etmesi normalmiş de bu müdahaleye yol açan
ekonomiden sorumlu Başbakan Yardımcısı istifa ediyormuş haberleri dolaşmaya
başladı. 
Yine, Merkez Bankasının Başkanıyla ilgili, aynı şekilde
görevinden alındığına ya da istifa ettirildiğine dair haberler dolaşıma sokuldu
ve bütün bunlarla ilgili de Hükûmetin tek bir açıklamasına, Başbakanın bu konuda
kamuoyunu tatmin edecek tek bir açıklamasına biz rastlamadık. 
Dolayısıyla, mevcut bu istikrarsızlık, dolarda -dediğim
gibi- 2,60’ları geçen birtakım dalgalanmaları beraberinde getirdi ve dolar
üzerinden borçlanmış olan şirketlerin veya çevrelerin büyük oranda zarar
etmesiyle ilgili çok vahim bir durum ortaya çıktı. 
Aslında, Cumhurbaşkanının müdahalesi sadece ekonomiyle
ilgili değildi, salt Merkez Bankasıyla ilgili müdahaleler söz konusu değildi.
Cumhurbaşkanı o günlerde -hâlen de devam ettiriyor- miting miting dolaşarak 400
milletvekili istediğini ve AK PARTİ’ye âdeta oy istediğini açık bir şekilde
kamuoyuna deklare ediyor. Bu konuda yapmış olduğu konuşmaların, vermiş olduğu
beyanatların hepsi ortadayken, kendi tarafsızlığıyla ilgili ciddi bir tartışma
söz konusuyken bir de hepimizin zekâsını, halkımızın zekâsını âdeta alaya alır
şekilde, “Ben parti ismi zikretmedim.” şeklinde özrü kabahatinden beter
birtakım açıklamalarda bulundu. 
Yine, bu Cumhurbaşkanı, tarafsız olması gereken
Cumhurbaşkanı, AK PARTİ listelerinden kimin milletvekili olup olmayacağına dair
görüşlerini pervasız bir şekilde kamuoyu önünde hepimizle paylaştı.
Milletvekili adaylığı için başvurup da Cumhurbaşkanının şerhinden,
muhalefetinden dolayı başvurusunu geri alan bürokratların durumunu hepimiz
biliyoruz. 
Yine, bütün bunlar yetmiyormuş gibi AK PARTİ’nin hazırlamış
olduğu seçim bildirgelerini okuduğunu ve bu konuyla ilgili, başkanlık
sisteminin seçim bildirgesinde nasıl yazılması gerektiğiyle ilgili görüşlerini
de yine aynı şekilde tarafsız olması gereken Cumhurbaşkanı ortaya koydu. 
Çözüm süreciyle ilgili yapmış olduğu açıklamalar da
Hükûmetin tüm yaptıklarını ya da tüm söylemlerini âdeta yalanlayacak bir
boyutta maalesef gündemleşti ve kopan fırtına da hem çözüm sürecine hem siyasi
istikrara hem de ekonomik istikrara muazzam bir zararı beraberinde getirdi. 
İşte, bütün bu konularla ilgili aslında tavır koyması
gereken Hükûmet ve belki de en önemli bakanlardan olan ekonominin
koordinasyonundan sorumlu Başbakan Yardımcısından biz hiçbir şey duymadık.
Çünkü, Sayın Ali Babacan da defalarca yapmış olduğu konuşmalarda, bir ülkedeki
siyasi istikrarın ekonomik istikrarla doğrudan ilişkili olduğunu,
demokratikleşme ile ekonomik göstergelerin iyileşmesinin birbiriyle direkt
ilişkili olduğunu defalarca ifade etmişti. Şimdi ortada böyle bir siyasi
istikrarsızlık varsa, tarafsızlığını yitirmiş bir Cumhurbaşkanının ekonomik
alana yönelik müdahaleleri varsa, göstergeler de kötüye gidiyorsa, e, bu
konudan sorumlu Sayın Bakan olarak bugüne kadar net bir tavır ortaya koymanız
gerekirdi. Maalesef, dediğim gibi, bu konuda başarılı bir kriz
yönetilmemiştir. Gerek siyasi istikrar gerek ekonomik istikrar açısından
durumun daha kötüye gittiği, dolar kuruyla ilgili mevcut durumun da hâlâ
belirsizliğini koruduğu ve dolayısıyla da Türkiye'de ekonomik kriz ve siyasi
krizlerle ilgili kaygıların arttığını biz ifade ediyoruz. 
Dolayısıyla, bu gensorumuzu,
gerekçeleriyle ilgili grup adına yapmış olduğumuz konuşmada ekonomik verilerle
destekleyeceğimizi ifade ediyor ve bu konuda bütün Meclisten destek
beklediğimizi tekrar belirtiyorum. 
Genel Kurulu saygıyla selamlıyorum.
(HDP sıralarından alkışlar) 
BAŞKAN – Teşekkür ederiz Sayın Baluken.

Milliyetçi Hareket Partisi Grubu adına
Antalya Milletvekili Mehmet Günal. 
Buyurunuz Sayın Günal. 
MHP GRUBU ADINA MEHMET GÜNAL (Antalya)
– Teşekkür ederim Sayın Başkan. 
Değerli milletvekilleri, hepinizi
saygıyla selamlıyorum. 
Şimdi, tabii, sözlerime başlamadan
önce, ben, Sayın Babacan’a teşekkür ediyorum öncelikle, yukarıda da etmiştim.
Teşekkürümün birinci nedeni, kendisinin üçüncü döneminin sonuna doğru bizim
yıllardır söylediğimiz bazı gerçekleri hafif daha yüksek sesle -olabildiği
kadar- yani fırça yemeyecek şekilde itiraf etmeye başlamış olması. Onun için,
çok da fazla arkadaşlar tebessüm ediyor ama haklıyım çünkü kabinenin içinde 1-2
kişi bir şey deyince hemen Başbakan dâhil fırçayı yiyorlar yani bu gerçek. 
Şimdi, biz, az önce Komisyonda son bir
toplantı yaptık, arkadaşlarımızla helalleştik ama söyleyeceğimizin tamamını
söyledik. Sayın Bakan da gocunmasın, aslında bir taraftan iltifat ediyoruz ama
durum da maalesef böyle. Sizin söyleyemediğinizi de biz söylemiş olalım
böylece. 
Şimdi, diyor ki Sayın Babacan:
“Sanayiye geçmemiz lazım, inşaat ile AVM’yle olmaz.” Doğru, bir tane çek attık.
Ama biz hep söylüyorduk, böyle olmaz, yapısal önlem alalım arkadaşlar. 
İki: “Yapısal önlemler alalım.” diye
hatta işi tatlıya bağladıktan sonra o ara toplantıda yine söylemiş. Birazdan
değineceğim ama neden teşekkür ettiğimi önce söyleyeyim. 
Üçüncü bir teşekkürüm de bu kadar
eleştiriye rağmen, çok fazla bir şey söylemeden “soru-cevap” kısmını geçiştirip
her zaman usuletle gitmesinden dolayı. Bu konudaki becerisini de tebrik
ediyorum. Çok ağır sorulara hiç cevap vermeden gidebiliyor, bir şekilde kendi
bildiğini anlatıyor. 
Tabii, teşekkür etmemin nedeni de…
Haklı olduğu o konuları neden bu kadar yavaş sesle söylediğini ve cevap
vermediğini biz kendimiz de Sayın Recep Tayyip Erdoğan’ın çıkışlarından anlamış
oluyoruz. Bu ortamda, bundan daha fazlasını ne Sayın Şimşek’in ne Sayın
Babacan’ın söylemesini, biz, zaten, görünce, beklemiyoruz. Öncelikle bunu
yapmamız lazım. Ama üçüncü dönemin sonuna doğru olduğu için de “günaydın”
diyoruz Sayın Bakanım, giderayak oluyor yani bunu daha önceden yapsaydık şimdi
burada çok kanunları, yapısal önlemler gerektiren düzenlemeleri çıkarmış
olacaktık. 
Sürekli söylediğimiz bir husus olduğu
için tekraren bunları söylemek durumundayım. İşte, biz yukarıda söyledik; aynen
sizin dediğiniz gibi inşaat lobisiyle bu iş olmaz, AVM’yle olmaz.
Arkadaşlarımız son anda gene getirdiler torbaya. Neyse ki aşağıda, çok
sıkışınca burada arkadaşlarımız bazı maddeleri çektiler. İnşaata yine teşvik
veren düzenlemelerimiz vardı, süresini uzatan, onları canlandırmaya çalışan.
Bizim inşaatla ilgili bir sorunumuz yok. Ama ekonomiyi sadece inşaat sektörünün
yatırımlarına dayalı hâle getirirseniz ve bunu da konut stoku şişmesiyle
sağlarsanız… 
Sürekli uyardık Türk usulü bir
“mortgage” krizi çıkabilir diye. Çünkü bankalar hepsine ipotek koymuş. Yarın
geriye ödeyemediği zaman ne olacak? Hepsi bir sürü ev sahibi olacak. Bir ara
bazı bankalarımız vardı, Sayın Babacan biliyor, sağa sola ipotekli şeyleri
dağıtınca, geri ödenemeyince bir sürü turizm şirketi sahibi olan bankamız var
mesela yani otel sahibi oldular, otel işletmeciliği yapıyorlar; normalde
bankacılık yapmaları gerekiyordu. Ama kredileri sağa sola verip dikkatli bir
kredi değerlendirmesi yapmadıkları için aktiflerin arasında bir sürü otel
işletmesi olur; örnek söylüyorum. Şimdi, böyle bir ortamda, bu kadar bankanın
vermiş olduğu konut kredileri geri dönmediği zaman ne olacak? Vatandaş elindeki
konutu teslim etmiş olacak daha az değere, banka da onu, o gün piyasa doluysa
daha düşük değerden ya satacak ya bekleyecek, zarar yazacak. Dolayısıyla, bu
konularda biz sizi çok uyardık. 
Şimdi, sizinle ilgili diğer konu,
teşekkür etmemizin nedeni: Çok yumuşak başlı, yumuşak huylu bakanlarımızdan bir
tanesi Sayın Babacan. Şimdi merak ediyorum Sayın Cumhurbaşkanının söylediği
sözden dolayı size burada birinci elden sorma şansımız var. Sayın Başçı’yla,
Sayın Babacan’la ilgili defalarca hakarete varan laflar söyledi. Yani, ben
kendim, muhalefet milletvekili olarak hicap duydum o lafların söylenmesinden,
hele eski bir Merkez Bankacı olarak, Merkez Bankası Başkanına o lafların
söylenmesinden üzüntü duydum. Yani vatan hainliğine varan suçlamalar oldu.
Sonra da “Denmedi.” diyor. Ya, “Faizi yüksek tutmak vatana ihanettir.” demek,
ne demek? “Yüksek tutan”dan sorumlu kim? Ben merak ediyorum. Size üç yıl önceki
bütçede, burada, bir A3 kâğıdında tutup göstermiştim “Faiz lobisi içeride mi,
dışarıda mı?” diye -yeni başlamadı Sayın Cumhurbaşkanının bu lafı, siz de
biliyorsunuz- buradaydınız bütçe konuşmasında. Hâlâ yandaş olarak yayın
hayatına devam eden gazetelerden birisi hem sizi hem Sayın Başçı’yı hem Sayın
Şimşek’i koyarak -aynen içinde de faiz lobisi var- faiz rantı yaratmakla
suçlamışlardı. Ne zaman sıkışsa Sayın Erdoğan hep birilerini suçlamaya çalıştı.
Ama benim derdim o değil. Nasıl oluyor da “vatan haini” dediği kişilerle sonra
buluşuyor ve ondan önce de diyor ki size: “Kendinize çekidüzen verin, böyle
olmaz.” bir de uyarıyor, “Dinlemediler, faizi düşürmediler.” diye yurt dışına
gidip gelirken bir daha mesaj veriyor; sonra, geliyoruz, “Efendim, biz tatlıya
bağladık.” diyor. Merkez Bankası Başkanı ile Sayın Babacan gitmiş. Merak
ediyorum, tatlı yiyip, tatlı mı konuştunuz? Nasıl tatlıya bağladınız? Bu
laflardan sonra, insan bu kadar ağır konuştuktan sonra, sadece bir brifing
almayla tatlıya nasıl bağlanıyor, hakikaten merak ediyorum. Yani açıkçası,
sizin verdiğiniz özete bakınca, Merkez Bankası Başkanımız da sunum yapmış,
aslında, kibarca “Sayın Cumhurbaşkanı, arkadaşlarımızın sunumu o. Kusura
bakmayın, siz hiddetleniyorsunuz ama bir sürü uluslararası gelişme var. Bu
kurlardaki artışın şu kadarı şundan, uluslararası faizler burada, bizim dış
ticaret açığımız var, biz sıcak paraya muhtacız. Biz sıcak paraya muhtaçken,
cari açığımız böyleyken de, kusura bakmayın, bu faizleri bu şartlarda,
enflasyon düşmeden düşüremeyiz.” diyor. Sayın Cumhurbaşkanı ne diyor? Kalkıyor,
diyor ki: “Bu da benim teorim. Onlar enflasyonla faizin sebep-sonuç ilişkisini
ters söylüyor. Ben de diyorum ki: ‘Faizi düşürmezseniz bu iş olmaz.’” Hâlâ
teoriye devam ediyor. 
Şimdi, arkadaşlar, bu kadar laf
söylendikten sonra bunu nasıl tatlıya bağlayacağız? Şimdi, faizleri yükselten
eğer vatan hainiyse… Sayın Cumhurbaşkanı konuşmadan önce -onlar Merkez Bankası
faiziyle uğraşıyor ama- gösterge faizler 6,5 civarındaydı yanlış
hatırlamıyorsam, bir anda 8’in üzerine çıktı; 8,25’lere çıkmıştı. Ee, kim sebep
oldu o zaman? Ben de diyorum: O zaman bu faizcilere hizmet eden kim? Adalet ve
Kalkınma Partisi hükûmetleri. 
Sayın Cumhurbaşkanı Başbakan olduğu
dönemde Gezi olaylarıyla ilgili, hatırlarsanız, tartışırken ne dedi? Hepsine
kızdı. “Dün bizim dönemimizde 5 kat zengin olduğunu söyleyip bize gelenler
bugün karşımıza geçti.” dedi. Bakın, bu, Sayın Erdoğan’ın cümlesidir. Gezi’de o
“faiz lobisi” diye kızdığı kişilere söylediği cümle bu. 5 kat zengin olmuşlar.
Kimin döneminde? Adalet ve Kalkınma Partisi hükûmetleri döneminde. 
İsterseniz… Sıkça, bize burada,
biliyorsunuz, hep oranları söylüyorlar; “İşte şöyle oldu, faizler buraya düştü,
oradan buraya çıktı, hopladı, zıpladı.” diyorlar. Ortalama her sene 50
milyardan fazla -48, 50, 53, 56, böyle gidiyor- 2003’ten itibaren 2014 sonuna
kadar toplamda 612 milyar lira faiz ödemişiz; faiz gideri arkadaşlar. Yani
şimdi borcu siz alıp 129 milyardan 400 milyarın üzerine çıkardığınız zaman buna
faiz ödüyorsunuz. 
100 milyarın borcu
ayrı, 400 milyarın borcu ayrı; toplamda faiz lobisine ödediğiniz faiz bu.
Miktarın büyümüş olması ve oranın düşüyor olması bizim derdimizi çözmüyor ki.
Ödediğimiz faiz budur, her sene ortalama 50 milyar civarında, 2 eksik 3 fazla,
5 fazla faiz gideri ödüyoruz. Milyar bu, eski parayla katrilyon. 
Şimdi, peki,
bunun üzerine ne oluyor? Bu faizleri kime ödedik? Yani Sayın Erdoğan bu
hükûmetlerin Başbakanı değil miydi arkadaşlar? Şu anda da Cumhurbaşkanı olarak
bunlarla uğraşmıyor mu? Hâlâ yukarıdan söylevler vermeye bakıyor. Ee, tabii,
ona da bir şey demiyoruz çünkü değerli arkadaşlar, ben daha önce de söyledim
“Eğer kılavuzunuz jöleli olursa burnunuz krizden kurtulmaz.” diye. Burada
Ekonomi Bakanı varken, ekonomi bürokratları varken, Maliye Bakanı varken,
Ekonomi Koordinasyon Kurulu varken, sizin kişiye göre oluşturduğunuz 4-5 tane
ekonomiyle ilgili bakanlık varken siz 2 tane danışmanınızın söylediğiyle
bunlara karar verir, herkesi ihanetle suçlarsanız o ekonomi düzelmez. Ee, siz
kendiniz o zaman bu istikrarsızlığın başnedeni olursunuz. Şu anda en büyük
siyasi riskimiz Sayın Cumhurbaşkanının kendisidir, ben size söylüyorum.
Ekonomik anlamda siyasi riskler önemlidir. Evet, haksız reytingler olabilir,
şimdi de olmuştur, geçmişte de olmuştur ama önemli olan “Onlar siyasi
değerlendirme yapıyor.” demek değil, siyasi anlamda bu tartışmaları
sonlandırmak, Hükûmet arasında bir şey varsa Bakanlar Kurulunda, eğer bankayla
sorun varsa ilgili bakanla sorun varsa da brifing alarak onu çözersiniz. Bir
Cumhurbaşkanı kalkıp medya üzerinden polemiklerle böyle bir şey yapamaz. Onun
nedenini söyledim, Sayın Bakan da biliyor; dediğim gibi teşekkür etmemin nedeni
de o, hepsine girmiyor polemiklerin. “Frenciler, gazcılar” dedik yani siz
dediniz, biz de onu kavramsallaştırdık; sonra o, siyasi olarak “Gülcüler,
Erdoğancılar” oldu. Ondan sonra da kalktı hem yandaş basının bir kısmı hem de
kendisi frencilere çakmaya başladı; Sayın Arınç’ın tabiriyle söylüyorum. Ya,
böyle bir yönetim olabilir mi? Böyle bir ekonomi anlayışı olabilir mi? Daha
sorunda anlaşamıyoruz yani anlaşamıyoruz derken anlaşamıyorsunuz, yönetim
olarak söylüyorum. Ortadaki sorun nedir, bunda anlaşamıyoruz. Ekonomi
yönetiminin birbiriyle koordinasyonuna ilişkin bir kurum var, bir Başbakan
Yardımcısı var, Sayın Cumhurbaşkanı onu vatan haini ilan ediyor. Şimdi nasıl
çözeceğiz bu meseleyi? Yani bir gün toplanıp sonra tatlıya bağlamakla olacak mı
bu iş? Bu söylediğimiz sözler nerede kalacak? Burada tarihte duruyor.
Şimdi, arkasından, Sayın Babacan bir
toplantıda söylüyor. Ee, diyoruz bütün bu kurun hesabı ne olacak? Üç ay
içerisinde kur zararı 80 milyarı bulmuş. Özel sektör, firmalar, bir sürü, şimdi
ithalata bağımlı olan -ki Türkiye ekonomisinin geneli ithalata bağımlı olduğu
için- özel sektör de doğal olarak yaptığı ithalattan dolayı kur zararı yazıyor.
Yani işin garibi daha önce avantajımızaydı, euroylaydı şeyimiz, eurodaki
değerlenme tersine dönünce bir de oradan, pariteden zarar ediyoruz şimdi.
Ekonomik olarak biz çok etkilenmiyorduk diye onu söylüyoruz çünkü alışımız satışımız
farklıydı, kur düşüktü, euro yüksekti, şimdi tersine dönünce yine zarar etmeye
başladık. 
Peki, bu tartışmalı ortamda nasıl
yapacağız? Sürekli olarak frencilere çakan, gazcıların savunucusu daha önce
Sayın Çağlayan vardı, artık o yok. Sayın Zeybekci aynı şekilde o bile itiraf
etmek zorunda kalmış “Sayın Cumhurbaşkanının çıkışı da kurlarda etkili olmuş
olabilir.” diye biraz böyle çekingen bir edayla. Şimdi, siz burayı
karıştırıyorsunuz, kurlar yükseliyor, faizler yükseliyor. Peki, o zaman herkes
dönüp size “faiz ve kur lobisi” dese, Türkiye Cumhuriyeti’nin Cumhurbaşkanına,
olacak mı? Yani nereye gittiğini söylediğimizin önce oturup bir tartmamız
lazım, hele sorumluluk makamında olan kişilerin bunları yaparken çok daha
dikkatli olması lazım. Bu iktidarın ekonomisi değil, tüm vatandaşlarımızı, tüm
kesimleri ilgilendiren bir ekonomik yapı. O geminin içinde hepimiz varız, su
almaya başladığı zaman “Efendim, onlar yanlış yaptı, o oldu.” diye bakamayız
çünkü bu sorunlar birikecek ve vatandaşlarımızın üzerine, dar gelirlerinin
üzerine çökecek. O sorun buraya geliyor. 
Şimdi, ben tekrar baktım, sonra Sayın
Babacan ne demiş diye. Uludağ Ekonomi Zirvesi’nde üçlü sacayağı üzerinden
ülkelerin ekonomisinden bahsediyor.
Bir: Maliye politikaları. Soruyorum,
burada bir mali kural gelmişti geçen dönem, apar topar kayboldu. IMF’yle, Dünya
Bankasıyla, bütün sivil toplum kuruluşlarla, uluslararası kuruluşlarla yapılan
şeyde konuştuğumuz bir uygulamaydı, yok. 
Mali kuralla ilgili aklıma gelmişken
bir şey daha söyleyeyim. Sayın Başbakan şeffaflık paketi açıkladı, Sayın
Cumhurbaşkanı ona da müdahale etti. Hem de sadece ekonomik gerekçeyle değil.
Bakın “Yahu, bunun zamanlaması manidar, seçim öncesinde böyle şey olur mu
kardeşim, bunu geriye çektirin.” Neden manidarmış? “İlçe başkanlığı, il
başkanlığı yapacak adam bulamayız.” diyor. Ya bu basına yansıdı, perde
arkasında değil bakın. Bu ne demek? “Bizim adamlar mal varlığı beyanını
verirse sebepsiz zenginleşme olabilir.” demek. Böyle bir itiraf olur mu? En
azından bunu çağırıp kendisiyle konuşsanız da basın da bunlar yer almasa.
Bunlar utanç verici şeyler. Yani, bunlar bütün arkadaşlarımızı töhmet altında
bırakır. Hepsinin de mal varlığı o kadar zenginleşmemiştir; tabii ki olmuştur,
sebepsiz olan da olmuştur, ticaret yapan da olmuştur. Ama siz “Şeffaflık paketi
partiye zarar verir.” derseniz aleni olarak o zaman kendi partinizin
başkanlarını da suçlamış olursunuz. Ama biz yadırgamıyoruz artık, Sayın
Erdoğan’ın gözü görmüyor, 17-25 Aralık sonrası bakanlarına da Başbakan
Yardımcısına da, Merkez Bankası Başkanına da, il, ilçe başkanlarına da hepsine
yükleniyor. Böyle bir şey olmaz.
Üçüncü ayağın ikincisi, Sayın
Babacan’ın sözünde: “Para politikaları ve Merkez Bankası” diyor. Kaldı mı?
Merkez Bankasının ne tüzel kişiliği kaldı ne bağımsızlığı kaldı ne ihanet
etmediği kaldı, hepsi oldu bitti. Sonra da hiçbir şey olmamış gibi devam
ediyoruz. Ben bunu anlayamıyorum. Ya taraflardan birinde bir sorun olması
lazım. “Yeniden brifing alırız.” diyor Sayın Cumhurbaşkanı. Açıkçası
anlamıyorum, bir brifingle düzeliyorsa… Ki brifingin içeriğine de baktık, az
önce söyledim. “Vallahi bizim söylediğimiz doğru.” diye masum bir şekilde
arkadaşlarımız göstergelerle ikna etmişler. 
Üçüncüsüne bakıyorsunuz: Yapısal
reformlar. Yani günaydın diyoruz. Bakın, burada defalarca konuştuk. Sayın
Bakanım, bir Onuncu Kalkınma Planı’mız var, iki sene önce çıktı. Hâlen, daha,
onun öncelikli dönüşüm programlarını alıp bize 1, 2, 3 diye eylem planı
yapıyorsunuz. Defalarca söyledim, “Bakanı gitti, planı kaldı yadigâr.” diye. Hiçbir
maddesine dokunulmadan beş yıl geçip strateji belgesi uygulama planı gitti. E,
bu da aynısına benziyor. Ya, ne zaman yapacaksınız? Bir tanesini, iki tanesini
yapın bari ya! 1.200 tane, 1.400 tane tedbir olur mu Sayın Bakan? Hiç olmazsa
baştan 50’sini bir yapın da görelim. Gösterdim size, burada var istiyorsanız,
arkadaşların bazısı soru sorar gibi bakıyor da. 
En önemli maddelerden biri cari açıkla
ilgili GİTES sistemiydi. Baktım, 2013-2015 -şimdi uğraşmayayım diye, özetini
söylüyorum size- stratejisi hazırlanacak, uygulanacak sonra da revize edilecek.
E, 2015 bitiyor yani bunu ne zaman uygulamaya koyacağız? Ortada bir şey yok. 
Onun için, şimdi, burada çok şeyler
söylemek mümkün Sayın Bakanım ama “Şu plandan vazgeçin, bir an önce uygulamaya
geçin.” dedik. Plan zaten var, sürekli olarak dönüşüm programını, planları
yaparken biz maalesef uygulamaya vakit bulamadık. Ne yapıyoruz burada? Sürekli
olarak birtakım çalışmaları getirip dayatmayla, muhalefeti çoğunluk kararıyla
zorlayarak, gereksiz, lüzumsuz, tartışmalı, hiç olmaması gereken torba
kanunlarının içine rant düzenlemelerini, siyasi birtakım bölücü örgütle yapılan
pazarlıkları, çözülme süreci çerçevesindeki siyasi kanun tasarı ve tekliflerini
görüşerek burada Meclisin üç ayını, dört ayını sizin dayatmanızla gece
yarılarına kadar yedik. Ne olurdu bu yapısal önlemlerin hiç olmazsa onda 1’ini
çıkarsaydık? Ama, artık, bu, dediğim gibi, bir veda konuşması, Sayın Bakanın
da üçüncü dönemi, maalesef, sizden artık bunları yapmanızı beklemiyoruz. 
İnşallah, Allah izin verirse 7
Haziranda milletimiz desteklediği zaman yeni dönemde, Milliyetçi Hareket
Partisinin iktidarında böyle 5 tane ayrı bakanlık birbirine çakan, öbürü gazcı,
biri frenci olan değil; güçlü bir Ekonomi Bakanlığı, bütün kurumların
toplandığı bir yapı içerisinde temel yapısal sorunları öncelikli olarak ele
alacak; üreten, sanayiye, imalat sanayisine, öncelikli alanlara destek veren;
yüksek teknolojili, yüksek katma değerli sektörlere önem veren; girişimciliği,
yenilikçiliği ve AR-GE’yi destekleyen bir Hükûmet içerisinde bu sorunları
inşallah milletimiz çözme yetkisini bize verecek.
Bunları, geçmiş dönemde yaşanan,
cumhuriyet döneminin on iki yıllık reklam arasını ekonomik anlamda bir durum
tespiti olarak sizlerle paylaşmaya çalıştım.
Biz, MHP olarak hem üretimi, istihdamı
destekleyen, istihdam dostu bir üretim ekonomisi içerisinde ülkemizin
ihracatının ve üretiminin ithalata bağımlılığını azaltacak gerçekçi
politikalarla, yapısal önlemlerle desteklenen sektörel ve dar bölgeli teşvik
sistemleriyle ve bu bahsettiğimiz öncelikli sektörleri destekleyecek bir
anlayışla yatırım ve istikrar ortamını da belli bir seviyeye getirerek hem yurt
dışından yatırımcıların, doğrudan yabancı sermayenin hem de yurt içindeki
yatırımcılarımızın güvenini sağlayacak bir ekonomik program uygulayacağız.
İnşallah, üretime öncülük eden, yenilikçiliğe, girişimciliğe öncülük eden bir
ekonomi anlayışı içerisinde de ülkemizin sorunlarını çözerek şimdiye kadar
mağdur edilmiş olan tüm sosyal kesimleri de kucaklayacak bir şekilde, sosyal
destek projeleriyle halkımızın sorunlarını çözeceğiz diyorum. 
Şimdiden hepinize teşekkür ediyor,
saygılar sunuyorum. 
Maalesef, bu dönemin sonunda da böyle
bir şeyle karşılaştık. Sayın Bakanın istifa etmesi gerekir diyeceğiz ama zaten
dönemi sona eriyor, onun için saygılar sunuyorum. (MHP sıralarından alkışlar) 
BAŞKAN – Teşekkür ederiz Sayın Günal. 
Sayın Bostancı, bir açıklamanız mı
vardı?
MEHMET NACİ BOSTANCI (Amasya) – Evet,
bir açıklamam olacak. 
BAŞKAN - Buyurunuz. 
IV.- AÇIKLAMALAR (Devam)
26.- Amasya Milletvekili Mehmet Naci
Bostancı’nın, Antalya Milletvekili Mehmet Günal’ın (11/55) esas numaralı
Gensoru Önergesi üzerinde MHP Grubu adına yaptığı konuşmasındaki bazı
ifadelerine ilişkin açıklaması
MEHMET NACİ BOSTANCI (Amasya) – Sayın
Başkanım, teşekkürler. 
Değerli konuşmacı konuşmasının içinde,
Sayın Başbakanın AK PARTİ adına, Hükûmet adına şeffaflık paketine ilişkin bir
çalışmayı kamuoyuyla paylaştığı süreç içerisinde, Sayın Cumhurbaşkanının buna
itiraz ettiği “Eğer bu paket çıkarsa il ve ilçe başkanı yapacak kimseyi
bulamayacağız.” dediği şeklinde bir yorumda bulundu. 
MEHMET GÜNAL (Antalya) – Yorumda
bulunmadım, doğrudan bilgi aktardım. 
MEHMET NACİ BOSTANCI (Amasya) – Bir
yorumda bulundu, şöyle ki: Evet, bir gazetede böyle bir haber çıktı, gazetelerde
çok çeşitli haberler çıkıyor. Biz gazetelerde çıkmış olan haberleri “Yorumda
bulunmadık, bir tespitte bulunduk.” şeklinde takdim etmeye başlarsak burada
herkes birbirine ilişkin olarak söyleyecek çok söz bulur. Dolayısıyla, gazete
haberlerini bir tür hakikatin kaynağıymış gibi, birinci elden bir bilgiymiş
gibi, mukayese edilebilir objektif bir bilgiymiş gibi sunmak ve bu bilgi
üzerinden insanları töhmet altında bırakmak doğru bir değerlendirme olmaz. Bunu
arz etmek için söz aldım. 
Teşekkür ediyorum.

MEHMET GÜNAL
(Antalya) – Peki, şeffaflık paketi ne oldu Sayın Bostancı, bir de onu söyleyin.
Çekilmedi mi?
BAŞKAN -
Teşekkür ederiz Sayın Bostancı. 
MEHMET NACİ
BOSTANCI (Amasya) – Gelecek gelecek.
MEHMET GÜNAL
(Antalya) – Nereye gelecek? Günaydın! 
MEHMET NACİ
BOSTANCI (Amasya) – Herhâlde. Getiren kim?
MEHMET GÜNAL
(Antalya) – Ben de onu diyorum, biz getireceğiz onu. 
MEHMET NACİ
BOSTANCI (Amasya) – Getiren kim?
MEHMET GÜNAL
(Antalya) – Onu biz getireceğiz, siz geri çektiniz. 
MEHMET NACİ
BOSTANCI (Amasya) – Gelecek merak etme. 
MEHMET GÜNAL
(Antalya) – Olur mu burada?
MEHMET NACİ
BOSTANCI (Amasya) – 7 Hazirandan sonra. 
MEHMET GÜNAL
(Antalya) – Geri çekmediniz mi?
OSMAN AŞKIN BAK
(İstanbul) – Hangi gazetede yazıyor, cacık gazetesinde mi yazıyor haber? 
MEHMET GÜNAL
(Antalya) – Yok, gösteririm şimdi. 
BAŞKAN – Sayın
Halaçoğlu, buyurun. 
YUSUF HALAÇOĞLU
(Kayseri) – Sayın Başkanım, şimdi, şeffaflık paketinin bir gazetede çıktığını
söyledi. Evet, Taraf gazetesinde çıkmıştı ama hiçbir zaman tekzip edilmedi
oradaki yazı onu özellikle belirtmek isterim. 
BAŞKAN –
Teşekkür ederiz Sayın Halaçoğlu.
MEHMET GÜNAL
(Antalya) – İkincisi de şeffaflık paketi geri çekildi Sayın Başkanım. Yani,
söylüyor Sayın Bostancı ama orasını söylemiyor. Şeffaflık paketi geri çekildi
mi, çekilmedi mi?
MEHMET NACİ
BOSTANCI (Amasya) – Üzerinde çalışıyoruz, gelecek. 
MEHMET GÜNAL
(Antalya) – Bir de Sayın Babacan söylesin, G20’nin gündem maddelerinden birisi
şeffaflık değil mi? Onu da söylesin. 
YUSUF HALAÇOĞLU
(Kayseri) – Çekiyor muydunuz eğer Cumhurbaşkanı karşı çıkmasaydı?
VII.- GENSORU (Devam)
A) Ön Görüşmeler (Devam)
1.- HDP Grubu adına, Grup Başkan
Vekili Bingöl Milletvekili İdris Baluken’in, ekonominin kötü yönetildiği
iddiasıyla Başbakan Yardımcısı Ali Babacan hakkında gensoru açılmasına ilişkin
önergesi (11/55) (Devam)

BAŞKAN – Peki. 
Şimdi Halkların
Demokratik Partisi Grubu adına Şırnak Milletvekili Hasip Kaplan.
Buyurun Sayın
Kaplan. (HDP sıralarından alkışlar)
HDP GRUBU ADINA
HASİP KAPLAN (Şırnak) – Sayın Başkan, teşekkür ederim. 
Halkların
Demokratik Partisi Grubu adına hepinizi saygıyla selamlıyorum. 
Tabii, salona
bakıyorum, yani üzülüyorum doğrusu. Sayın Babacan tam on iki sene Türkiye
ekonomisinden sorumlu, elbette ki başarılı çalışmaları da oldu. Son zamanlarda
müdahaleler oldu ve bu müdahaleler sonucu da ekonomide bazı durumlar oluştu.
Bununla ilgili bir gensoru verdik ama Hükûmetin Başbakan Yardımcısının
gensorusunu konuşurken şu salona bakıyorum, -2, 4, 6, 8, 10, 12, 14, 16- 17 AK
PARTİ milletvekili var salonda. Bu tablo bile başlı başına “Hükûmetin
sorumluluğuna gitmenin bir anlamı var mı, yok mu?” sorusunu da gündeme
getiriyor. Eğer, cumhurbaşkanlarının Parlamentoya karşı sorumluluğu olsaydı hiç
tereddüdümüz olmadan anayasal denetim hakkını kullanarak parti grubumuz Cumhurbaşkanıyla
ilgili ekonomi, Merkez Bankası kavgasında bir gensoru veya denetim
mekanizmasını hayata geçirirdik. Ancak, cumhurbaşkanlarının sorumsuzluğu var,
bir tek vatana ihanetten yargılanıyorlar, onun için de 417 milletvekilinin oyu
gerekiyor. Hükûmet ise Parlamentoya karşı yürütme olarak sorumlu ve tabii ki
ekonomi söz konusu olduğu zaman, “Ekonomide kimi sorumlu tutacağız?” sorusunu
sorduğumuz zaman kendimize, bir bakıyoruz ki Kalkınma Bakanı var “Ben
ekonominin patronuyum.” diyor, bir bakıyorsunuz Ekonomi Bakanı var “Ben de
patronum.” diyor, sonra Maliye Bakanı çıkıyor “Ben de onlardan patronum.”
diyor. E, bütün bu ekonomiden direkt sorumlu bakanların bir de
koordinasyonundan sorumlu Başbakan Yardımcısı Sayın Babacan var “Ben de
hepsinin başındayım.” diyor ve tabii ki böyle olunca da bu dolar-faiz
kavgasında doğal olarak gensoruyu Sayın Babacan hakkında verdik. Sanıyorum on
iki yıllık görev sürenizde ilk defa millî olacaksınız, ilk gensoru bu, Bakanlar
Kurulunun tümü üzerinde verilenler hariç. 
Fakat, sizlerin -üç yıllık dönemde
zaten Plan ve Bütçe Komisyonunda da bakıyordum iktidar milletvekilleri arazi
oluyordu, kalmıyorlardı ama yeni gelen bakanlar olunca hepsi oturuyordu- son
bir toplantıdaki sözlerinizden yola çıkarak buradan sizden samimi birkaç söz
duymak istiyoruz Sayın Babacan. Yani, gerçekten çok önemli bir toplantıda
söylediğiniz sözler var ve söylediğiniz sözler o kadar önemli ki ekonomideki
verimlilik için, istikrar için, mali disiplin için diyorsunuz ki: “Adalet çok
önemlidir, hukuk çok önemlidir.” Bakın, dikkat edin arkadaşlar, bir hukuk
devleti olmak çok önemlidir; adalet, bağımsız yargı çok önemlidir ve özellikle
de buna dikkat çekilirken -sanıyorum, KONFED’in bir toplantısıydı bu- burada
söylenen sözlere bakıldığında asgari bir hukuk devleti olmak yatırımların
gelmesi için de son derece gerekli bir konu. 
Şimdi, sadece sıcak paranın dökümüne
bakacağım, likidite. 131 milyar doların 62 milyar doları hisse senetlerinde, 52
milyar doları hazine bonosunda, 17 milyar doları da piyasada. Şimdi, herkes
FED’in faiz artırmasına bakıyor. Yani sıcak para miktarı aslında tam olarak
bilinmiyor, bu varlık dışı kazanılan kara paralar ayrıca bir konu ama burada
bir faiz lobisi, bir dolar lobisi olayı ortaya çıkıyor. Şimdi, niye çıkıyor?
Cumhurbaşkanı Erdoğan -Cumhurbaşkanın görevleri içinde ekonomiden sorumludur
diye bir şey yazmıyor- çıkıyor mitinglerde, meydanlarda Merkez Bankası
Başkanına anayasal olarak, yasal olarak bağımsız olan Türkiye Cumhuriyet Merkez
Bankası Başkanı Başçı’ya diyor ki: “Siz vatan hainisiniz.” Sayın Babacan,
Hükûmete de, sizlere de söyledi; siz vatan hainiymişsiniz! Mümkün mü, on iki
yıl beraber yürüdünüz bu yollarda, beraber ıslandınız yağmurlarda? Yani, sizleri biz çok iyi tanıyoruz
ve samimi olarak da sizler yeri geldiği zaman da sözlerinizi çok kibarca
esirgemiyorsunuz ve burada “Vatanı satmak, yüksek faizle, kötü yönetimle emeği
heba etmekle olur.” diyen bir Cumhurbaşkanına karşı Sayın Başçı’nın ve sizlerin
de dâhil olduğunuz 130 sayfalık bir brifing sunumu oldu. Saraya gittiniz ve
nezaketsiz bir şekilde sizin karşınıza 2 danışman çıkardılar; biri Yiğit Bulut,
diğeri de Cemil Ertem. Sizler orada da onurlu bir duruş gösterdiniz, dediniz
ki: “Ben buraya Cumhurbaşkanına brifing vermeye geldim.” Sonradan haber
gönderdiler “Başlayın, ben geliyorum.” diye. Bu şekilde durumu idare ettiniz.
Doğru, eğri; yazıldı bunlar. 
Şimdi, Cumhurbaşkanının, on iki yıl
boyunca ekonominin sorumluluğunu üstüne almış, ekonomiden sorumlu Başbakan
Yardımcısına çok rahatlıkla “Kendine çekidüzen ver.” demesi basının önünde,
ekonomik konularda ne kadar doğru? Tabii ki bunu bizzat Cumhurbaşkanına sormak
isterdik ama diyorum, muhalefet partilerinin denetimi hükûmete oluyor ve
Hükûmet adına da sizlerden buradan bazı sözler duymak istiyoruz, çok açık
şeyler. Mesela brifing sonrası nasıl ikna oldu Cumhurbaşkanı, nasıl tatlıya
bağlandı? Yani tatlıya bağlanması için bunca kavganın dışarıda sürmesi ve
doların birdenbire 2,62’yi bulması mı gerekiyordu? 
Şimdi, 2,62’yi gören dolar Merkez
Bankası-Cumhurbaşkanı tartışmalarında… 10.750 dolar olan kişi başına millî
gelir 2013’te, 2014’te 10.500’e düştü. Yani 10.500’e düşen -ekonomik
açıdan- kişi başına düşen gayrisafi millî hasıla, bu döviz artışı, bu doların
fırlamasıyla birlikte tam 8.500 dolara düştü, yani 12 Mart itibarıyla -en sıcak
2 Mart-12 Mart arasında bu tartışma- 8.500’e. Yani yurttaş, kişi başına tam
tamına 2 bin dolar yoksul duruma düştü. 
Şimdi, 2 bin dolar yoksul duruma
düşerken Türkiye artık 16’ncı büyük ekonomi değil G20 zirvesi içinde, en
kırılgan ekonomiye sahip; büyümesi düşmüş, cari açığı artmış, enerji
politikaları sonucu bir yandan “IMF’nin borcunu kapattık, IMF’ye borç
vereceğiz.” derken IMF’den tekrar borç ister konuma gelen bir ekonomiden
bahsediyoruz. Çünkü Türkiye’deki dış borcun toplamı sadece özel sektör bazında
400 milyar dolar, 390 küsur buna 400 diyoruz. Şimdi, 400 milyar dolar borcu
olan sektöre, şirketlere, bu dolar yükseldiği zaman tabii ki ne oluyor?
Borçları artıyor. Peki, bu borçları artarken yurttaşın parası ne oluyor? Bunun
yansıması geliyor yurttaşa oluyor. 
Bakın, 929 TL alan asgari ücretli, Türk
lirasının doların yükselişi karşısında erimesi nedeniyle, 140 TL zarar etmiş bu
arada. Sonra, emekli olan biri, 1.000 TL alan emekli biri 147 TL kaybetmiş bu
faiz kavgasında. Şimdi, Hükûmet kalkmış 1.000 liranın altında emekli maaşı
olanlara 100 lira verecek. İşte, vatandaşa eşeğini kaybettirip buldurma buna
denir biliyor musunuz. 147 lira kaybettir, değerini düşür, sonra 100 lira ver,
üstelik seçim öncesi bunu yap, seçim malzemesi olarak kullan. Bu, asla kabul
edilir bir şey değil. Son iki ay içinde doların 2,30’dan -bizim gensoru
önergesi verdiğimizde 2,62- şimdilerde 2,64’e çıktığı dikkate alındığı zaman,
396 milyar dolarlık dış borçla beraber bu kavgadan sonra borç stokunda 135
milyar TL artıştan bahsediliyor. 
Şimdi, kim kazanıyor? Bu faiz lobisi
kim? Sayın Babacan, son döneminiz ve 78 milyon yurttaşımız sizlere bakıyor şu
an. Kim kazanıyor? Dolar lobisi kim, faiz lobisi kim; kimin parası artıyor,
kiminki azalıyor? Bunu gerçekten sizden dinlemek doğru olacaktır. Çünkü Maliye
Bakanı dolar artışını ABD’nin iç işine bağlıyor. Ekonomi Bakanı Sayın Zeybekci
diyor ki: “Beklenen dalgalanma.” Sizlerin açıklamalarınız farklı Sayın Babacan.
Burada şunu çok açık ifade etmek
istiyorum ki, 130 sayfalık yaptığınız sunumda Cumhurbaşkanını ne ikna etti,
bunu öğrenmek istiyoruz burada.
Ekonomik verimlilik için bağımsız yargı
güçlendirilmelidir dedik. Arkadaşlar, hangi bağımsız yargıdan bahsediyoruz
Allah aşkına, söyler misiniz? Dün üç olay yaşandı. Sayın Babacan’ın son
açıklamalarıyla birlikte almak istiyorum. Balyoz davasında 280 subay, general
önce beş sene yatırıldı, sonra beraat ettirildi. Kim yanlış yaptı burada? 
Dün bütün Türkiye’de elektrikler
kesildi; sanayi durdu, yatırımlar durdu, fabrikalar durdu, metrolar durdu,
hastaneler durdu, ameliyatlar durdu, her yer durdu ve kayıp oldukça yüksek.
Nasıl oldu bu? 
Dün, yine Türkiye'nin ve Avrupa’nın en
büyük adliyesi olan Çağlayan Adliyesinde -Çağlayan Adliyesinde, bakın, dikkat
çekiyorum- AVM tarzında yapılan; beton, demir ve camdan oluşan bu binada daha
önce yaşanan birçok toplumsal olaydan ders alınmamış, birçok avukat saldırıya
uğramış ama bu adliyede ne hâkimin ne savcının ne de avukatın hiçbir güvenliği
düşünülmemiş. Neden? 2005 yılında Türk Ceza Kanunu ve CMK’da “Adli kolluğu
getireceğiz.” diyen Hükûmet bugüne kadar adli kolluğu getirmedi; adli kolluğu
getirmediği gibi, en son, 17 Aralık operasyonundan sonra Adli Kolluk
Yönetmeliği’ni çıkardı, bu yönetmelik baroların dava açması sonrası iptal
edildi. İşte, savcılar o zaman isyan etti, dedi ki: “Bizi zabıtaya çevirdiniz.”
Hatta hâkimler çıktı dedi ki: “Adli kolluk değil bu; adli kulluktur, adli
kulluktur.” Avukatlar çıktı güvenlik paketini getirdiğiniz zaman; savcıların
yetkisini valilere, kaymakamlara ve Emniyet müdürlerine verdiğiniz zaman 79
baro, bütün barolar, bütün farklı görüşler yürüdüler, şu Kızılay Meydanı’ndan
Meclisin önüne kadar geldiler. Şimdi orada bir elim olay yaşanıyor; yine
çarpıtılıyor, yine avukatlar hedef gösteriliyor, yine savunma makamı hedef
gösteriliyor, yine yargının üçlü sacayağında olan avukatlar bu olayın sorumlusu
olarak gösteriliyor Cumhurbaşkanı tarafından. Allah’tan korkun!
Şöyle bir şey düşünün: Orada yüzlerce
resmî polis girişte görev yapıyor ve bütün katlarda özel güvenlik görevlileri
var. Özel güvenlik görevlilerinin katlarda olduğu o yerde o kapıdan hem hâkim
giriyor hem savcı giriyor hem özel güvenlik giriyor hem resmî polis giriyor,
personel hariç binlerce kişi giriyor. Siz orada bu koşullarda; savcının,
hâkimin emrinde olmayan adli kolluğun olduğu bir adliye binasında hangi
güvenliği sağlayabilirsiniz, söyler misiniz? Düşünebiliyor musunuz, o adliyenin
içindeki polis başsavcının emri altında değil, Adalet Komisyonu Başkanının
hiçbir hükmü yok, barolar ve başkanlarının hiçbir hükmü yok. Her geçen, orada
Hükûmetin talimatları doğrultusunda oraya müdahale ediyor. Bu müdahalenin
sonuçlarının kamuoyuyla paylaşılması çok önemlidir. Ama inanın ki, Sayın
Babacan’ın dediği, bu ekonomik dalgalanmada bağımsız yargının önemi açısından
son derece önemli ve kötü bir görüntü vermiştir Hükûmet. Sadece Hükûmet değil,
Cumhurbaşkanı kutsal olan savunma hakkını, avukatları hedef alarak… Zaten
güvenlik paketinde, yargı paketinde avukatların dosya incelemesini bile
kaldırdınız. Şimdi, böyle bir ortamda, sıcak paranın bu ülkede durması mümkün
müdür arkadaşlar; herhangi bir şirketin gelip burada, bu yargı koşullarında
yatırım yapması mümkün müdür? Bu koşullarda elbette mümkün değildir arkadaşlar.

Şimdi, doların gayrisafi millî hasıla
üzerindeki kaybına baktığımız zaman, vatandaşların bankalara borcu 2002’de 6
milyardı, 2015’te 357 milyar. Evet, bu da gelişen rakamlardır. 
Şimdi, Sayın Bakanın bizzat açıkladığı
büyüme oranları var, enflasyon oranları var, işsizlik oranları var. Ne denmiş
2015-2019 için? “Yüzde 2-4 arası büyüme öngörülmektedir.” Şu an büyüme 2,1
düzeyindedir. “Ilımlı ama dengeli büyüme; 2014’te yüzde 3,3.” denildi,
tutturulmadı. “2015’te yüzde 4 büyüme olacak.” denildi, hiçbir dilim tutmuyor. 
Şimdi enflasyona bakın arkadaşlar: “Bu
yıl sonu yüzde 6,8 olacak.” denildi, “2015’te yüzde 5,3 olacağı tahmin
edilmektedir.” denildi. Enflasyonun yıl sonu, 2014’te yüzde 9,4 olarak
gerçekleştiği görüldü. 2015’te de enflasyon, orta vadede, değil 6,3’ün altına
düşmesi, yüzde 10’lara, çift rakamlara doğru seyrediyor. Burada bir yanlış var
arkadaşlar. Bu yanlışın ve cari açık olarak artışlarda, maliyette, bütçenin
56,7 milyardan… Şu an, sadece Orta Doğu’daki gelişmeler, petroldeki
dalgalanmalar dikkate alındığı zaman, petrol düştüğünde Sayın Babacan’ın
bahsettiği cari açık yüzde 7 azalıyor; bugün tam tersine döndü, döviz artarken
bu sefer de 60-70 milyar dolar ek yük gelmeye başladı.
Şimdi, buradan, Türkiye yüzde 74 dışa
bağımlı enerjisiyle… Dün burada nükleer santral projeleri geçti ama nükleer
santral projesi -Japonlarla- geçerken bütün Türkiye karanlıktaydı. Bütün
Türkiye karanlıktayken bu Mecliste bir sorumlu arandı; bir tek sorumlu çıkıp bu
kürsüde Hükûmet adına doğru bir bilgi vermedi. 
Sayın Babacan, sizlere bu son
uğurlanışı bir gensoruyla yapmak istemezdik ama Türkiye’nin size ihtiyacı var,
Türkiye’nin açıklamalarınıza ihtiyacı var, Türkiye’nin o brifing sırasında
yaşananları anlatmanıza ihtiyacı var; Türkiye’nin yeniden bağımsız yargıya,
hukuk devletine, insan haklarına, hukuka, demokrasiye ihtiyacı var; ekonomik
açıdan bunu açıklamanıza ihtiyacı var. Siz, bu son deminizde, son görev
anlarınızda… Belki bu kürsüye son çıkışınız olacak. Sayın Babacan, size kürsü
fırsatı tanıyoruz. Sizi kürsüye davet edeceğiz tabii ki grup konuşmalarından
sonra. 
Teşekkür ederim.
BAŞKAN – Teşekkür ediyoruz Sayın
Kaplan.
Cumhuriyet Halk Partisi Grubu adına
Tekirdağ Milletvekili Faiz Öztrak.
Buyurunuz Sayın Öztrak. (CHP
sıralarından alkışlar)
CHP GRUBU ADINA FAİK ÖZTRAK (Tekirdağ)
– Teşekkür ediyorum Sayın Başkan.
Halkların Demokratik Partisi Grubu
adına verilen, Sayın Başbakan Yardımcısı Ali Babacan hakkındaki gensoru
üzerinde Cumhuriyet Halk Partisi Grubu adına söz almış bulunuyorum. Bu
vesileyle Genel Kurulu saygıyla selamlıyorum.
Yine, konuşmama başlarken, dün menfur
bir terör saldırısı sonucunda kaybettiğimiz Cumhuriyet Savcısı Mehmet Selim
Kiraz’a Allah’tan rahmet, kederli ailesine ve ulusumuza başsağlığı ve sabır
diliyorum.
Değerli milletvekilleri, dün Sayın
Davutoğlu’nun grup konuşmasını dinliyordum. Büyüme rakamlarını veriyordu,
baktım, “Büyüme rakamı 1 trilyon 749 milyar Türk lirası oldu, bir sene önce 1
trilyon 567 milyar Türk lirasıydı.” gibi giden bir konuşma vardı. Allah Allah,
ne oluyor dedim. Normal olarak AKP sözcülerinin temel alışkanlığı bu rakamları
dolar olarak kullanmaktır. Neden dolar olarak kullanmıyorlar diye döndüm,
baktım, tabii, dolar olarak kullanamıyorlar. Çünkü 2014 yılında 800 milyar
dolar olan gayrisafi yurt içi hasıla 2013 yılında 823 milyar dolarmış yani
AKP’nin yanlış politikaları bir yılda Türkiye’deki vatandaşlarımıza 23 milyar
dolar kaybettirmiş. Yine, dönüp, her zaman söylemekle övündükleri kişi başına
gelire baktığımız zaman -dolar olarak- 10.404 dolar. Geçen sene kaçmış? 10.822
dolar yani bu ülkedeki her bir fert 400 dolar geçen yıl para kaybetmiş. Neden?
Yanlış politikalar yüzünden ama daha vahimi var. Baktığınızda, 10.404 dolar,
2008 yılında Türkiye’nin kişi başına ortalama geliri olan 10.444 doların da 40
dolar altında. Yani 2014 yılında altı yıl geriye gitmişiz.
Değerli milletvekilleri, aslında dün
akşam da Sayın Babacan “2015 yılında tüm ekonomik göstergeler 2014 yılından
daha iyi olacak.” demiş. 2015 yılı başladı, sahne açıldı. Şimdi, bakın,
ekonomik güven endeksi 2012’de yayınlanmaya başladı, şubat ayında 2012’den bu
yana en düşük seviyesinde. Tüketici güven endeksi 2009 Mart ayındaki seviyesine
inmiş. 
Şunu hatırlatmak
isterim: 2009 Mart ayı Türk ekonomisinin yüzde 15 daraldığı bir aydır, tüketici
güven endeksi burada. Yine, dönüp baktığınız zaman imalat sanayisindeki satın
alma yöneticileri endeksi –ki önemli bir göstergedir sanayi bakımından- Nisan
2009’dan bu yana en düşük seviyesine inmiş. Nisan 2009 dediğimiz dönem,
Türkiye’nin son dönemde yaşadığı en derin krizlerden birinin gerçekleştiği
dönem, ekonominin tüm yıl boyunca yüzde 5 daraldığı bir dönemdir. Mart ayı
ihracat verileri eksi 13,4; TİM’in verileri. Şimdi ben burada sormak istiyorum:
Sayın Bakan, nasıl 2015’in 2014’ten daha iyi olacağını iddia edebiliyorsunuz?
2015’in 2014’ten daha iyi olması ihtimali artık ortadan kalkmıştır. 2015,
2014’ten daha kötü olacaktır. 
Bakınız, yılbaşından itibaren dolara
dönüp baktığımız zaman, dolar 16 Ocak ile 31 Mart arasında yaklaşık yüzde 11,75
değer kazanmış, Türk lirası dolar karşısında yüzde 11,75 değer kaybetmiş. Peki,
başka ülkelerin paraları dolar karşısında ne kadar değer kaybetmiş aynı
dönemde? Yüzde 4,6. Niye bizimki onlarınkinin yaklaşık 3 katı? Bizim gibi olan
bir tane daha ekonomi var, o da Brezilya ekonomisi. Her iki ekonomi de
yolsuzlukla malul ekonomi, açıkça söyleyeyim.
Şimdi, bakın, 12 Marttan bu yana yine
-hani “İşler tatlıya bağlandı.” falan dendi- benzer ülkelerin paraları yüzde
0,9, yüzde 1’e yakın değer kazanmış, Türk lirası yüzde 0,6 değer kaybetmiş.
Türkiye’de işler iyi gitmiyor. Aslında, dolar denizinin kabarık olduğu dönemde
tüm hataları gizleyen likidite artık bu hataları gizlemiyor. 2013’ten bu yana,
bu ekonominin, aslında dünyada likiditenin bol olduğu dönem de dâhil olmak
üzere, çok kötü yönetildiği açıkça ortaya çıkmış vaziyette. 
Şimdi, bakın, 16 Ocak 2015’te
Cumhurbaşkanı kükredi: “Ey Merkez Bankası, faizi indirmek için daha neyi
bekliyorsun? Şimdi diyebilirler Merkez Bankası bağımsızdır, ben de bağımsızım.”
Ne demekse? “Çağırıp kendileriyle konuşacağız, bu iş böyle yürümez.” Ondan
sonra iş giderek yükseldi, vatan hainlikleri, vatanı satmalar devreye girdi. En
sonunda, size kendinize çekidüzen vermeniz gerektiği söylendi, sonra da ne
olduysa oldu, sizi kırk beş dakika kapıda beklettiler, yanına da 2 danışmanını
aldı yani “Sizin muhatabınız onlardır.” dedi, Merkez Bankası Başkanı ile sizin
verdiğiniz brifingi 2 danışmanıyla dinledi. Ondan sonra “İşi tatlıya bağladık.”
dedi ama danışmanlardan biri “Ya, başkanlık sistemine geçeceğiz, bunlar zaten
değişecek. Merkez Bankasının elinde bir reçete var, onu da zaten
değiştireceğiz.” dedi. Bakınız, Merkez Bankasının araç bağımsızlığının
sorgulandığı bir ülkede, işte, bugün yaşadığımız manzaraları yaşarız. 
Peki, bu, dolarda meydana gelen artışın
bu millete hiç mi faturası yok? Yılbaşından itibaren 27 kuruş olarak bugüne
kadar hesaplarsak Türkiye’nin döviz açık pozisyonu 431 milyar dolar, çarpın 27
kuruşla, zarar 116 milyar Türk lirası. Reel sektörün açık pozisyonu 183 milyar
dolar, çarpın 27 kuruşla, zarar 49,5 milyar Türk lirası. Şimdi, şuna açıkça bir
bakmamız lazım: Bu zarar nasıl kapanacak? 31 Martı da geçtik. Bu zarar
bilançolara girdi, ilk üç aylık bilançolara bu zarar yazıldı. Şu anda bankalar
şirketlerin bilançolarına baktıkları zaman bu zararı görüyorlar. Ne yapacaklar?
Açık söyleyeyim, bankalar, bir kere, krediyi kısmaya kalkacak, şirketler de ya
işçi çıkaracaklar ya zam yapacaklar ya da şirketlerini kapatacaklar. Her üç
hâlde de bu işin faturası vatandaşa çıkacak ve çıkıyor da zaten. 
Bakınız “Faizi
düşür, faizi düşür.” Hakikaten, faizi düşürdüğümüz zaman işler düzelecek mi? Bu
konuda da fikirlerimi sizlerle paylaşmak isterim. Bakın, 3 tane ülke var:
Türkiye, Hindistan, Endonezya. Her 3’ünde de politika faizi yüzde 7,5 ama
Türkiye’de işsizlik yüzde 10,7 iken yani 11’e yaklaşmışken Hindistan’da yüzde
5, Endonezya’da yüzde 6. Nasıl oluyor? Neden yüzde 7,5 faizde bizde işsizlik
yüzde 11 de onlarda bizim yarımız kadar? Enflasyon bizde 7,6; onlarda yüzde
5,1; yüzde 6,3; faizler aynı. Yine, büyüme, baktığımız zaman, bizde 2,9 -son
çeyrekte 2,6- Hindistan’da son çeyrekte yüzde 7,5; Endonezya’da yüzde 5. 
Şimdi, Sayın
Bakan, bu nedir? Faizi düşürmekle bu iş olmaz. Anlatmadınız mı orada? “Bu iş
faiz işi değil. Biz bu ülkeyi kötü yönettik, döviz havuzu da kuruyunca, dünyada
döviz denizi de kuruyunca şimdi biz dünyanın en kırılgan ekonomilerinden biri
olduk. Artık bu ekonomi bizim yönetimimizde dikiş tutmaz.” demeliydiniz. 
Bakınız, bunlar
aslında neden oldu? Bir: Görünen, yakın dönemdeki sorunlardan bir tanesi
Cumhurbaşkanı ile Merkez Bankası Başkanı arasındaki kavga. Neden? Çünkü bu,
ülkede bir yönetim sorunu olduğunu gösterir. Yönetimde Türkiye’nin kurumsal
olarak risk yaratan problemleri var yani Cumhurbaşkanı her an devreye girip
ekonominin işleyişine müdahale edebilir ve bu gidişi bozabilir, yetkisiz olarak
bozabilir.
Ama, bence
bundan daha önemli bir şey daha var: 16 Haziran 2009 tarih ve 15082 sayılı
Kararname. Bu kararnamede sizin imzanız var, bu kararnamede önceki dönemin
Başbakanının imzası var yani Sayın Recep Tayyip Erdoğan’ın imzası var, bu
kararnamede Dışişleri Bakanı olarak Sayın Davutoğlu’nun da imzası var. Bu
kararname ne diyor? Bu kararname şunu diyor: Eskiden Türkiye’de döviz geliri
elde eden şirketler dövizle borçlanabilirdi, onu kaldırdılar. Artık,
şirketlerin döviz geliri elde edip etmemelerine bakmadan şirketler dövizle
borçlanabiliyorlar 2009 tarihinden itibaren. 
Peki, ne oldu? 2008 yılında 71,2 milyar
dolar olan şirketlerin açık pozisyonu 2014 yılı sonunda 183 milyar dolara
ulaştı. Bu, korkunç bir artış. Bu, Türkiye’de şirketlerin çok hızlı bir biçimde
dövizle borçlandığını gösteriyor.
Peki, bugün dünyanın en kırılgan
ekonomisi olarak ilan edilen ekonomiler ya da bugün dünyada doların değer
kazanması sonucunda sorunlu olduğu söylenen ekonomiler hangileri? Döviz
cinsinden en hızlı borçlanan ekonomiler. Bunların başında da Türkiye geliyor. 
Sayın Bakanım, o zaman –hatırlarsınız-
çıkıp demiştik ki: Bakın, bunu böyle yaparsanız Türk ekonomisinin rekabet gücü
gider, üretemezsiniz, sanayi üretimi düşer, geliri artıramaz hâle gelirsiniz.
Ama siz bize dediniz ki: “Artık bitti, o paradigmalar değişti, o paradigmaları
bıraktık; artık tüketim zamanı, inşaat ve alışveriş merkezi zamanı, şimdi
artık, borcu artırma zamanı. Dünyada çünkü çok bol para var.” Yani böyle bir
paradigma değişikliği olmaz. Dünyada bir tek kural değişmez; tedbir almayan
bizim gibi ekonomilerde dolar yağmuru başladığında sel olur, yağmur durduğunda
çöl olur. Şimdi Türkiye çölü yaşıyor, çok açık söyleyeyim. (CHP sıralarından
alkışlar) 
Yani bugün Türkiye’ye dönüp baktığımız
zaman, Türkiye, gerçekten, cari açığıyla -ne kadar “Düzeldi.” derseniz deyin-
yine çok ciddi sorunlar yaşayan bir ekonomi. Döviz rezervlerimizin kısa vadeli
borçlara oranına baktığımız zaman… Bir rezervimiz var, şimdi rezervlerimiz çok
yüksek, rezervlerimiz çok yüksek diyoruz. Rezervleri kısa vadeli borçlara
oranladığınız zaman yani kısa vadeli borçların ne kadarına tekabül ediyor diye
baktığınız zaman, her 100 dolarlık kısa vadeli borç karşısında 96 dolar
rezervimiz var. Peki, 2002’de size bu ekonomiyi devredenler her 100 dolarlık
kısa vadeli borç karşılığında ne kadar rezerv bıraktılar? 176 dolar. 176 dolar
nerede, 96 dolar nerede? 
Açık söyleyeyim, Türk ekonomisi şu anda
gerçekten çok sıkıntılı bir süreci yaşamaktadır, büyüme hızı alarm vermektedir,
işsizlik rakamları alarm vermektedir. Yani, yüzde 10,9’a çıkmış işsizlik
rakamı, 3 milyon 145 bin kişi işsiz. Son dört beş aydır işsizlerin sayısı her
ay 500 bin artıyor. Bu ekonominin iyi yönetildiğini söylemek mümkün mü? Geniş
tanımlı işsizlik 5 milyon 700 bin kişiye ulaşmış. Genç işsizliği: Her iş arayan
5 gençten 1’i işsiz. İşsizlik sigortasından yararlananlar şubat ayında yüzde 25
artarak 324 bine dayanmış. Ve siz ne yaptınız? İşsizlikle mücadele etmek için,
geçtiğimiz ay Meclise Türkiye’de yabancıların çalışmasını kolaylaştıracak yasa
tasarısını Başbakanın imzasıyla sundunuz. Yani, kendi çocuklarımız işsizken bu
ülkede yabancıların çalışmasına imkân sağlayacak bir yasa tasarısını hangi
gerekçeyle getirdiğinizi gerçekten merak ediyorum. Bu, bir şeyi gösterir; bu,
ekonomiyi yönetemediğinizi gösterir. 
Yani, çok açık söyleyeyim, “Ekonomik
Özgürlük Endeksi” diye bir endeks yayınlandı. Bakın, 2015’te 178 ülke içinde
70’inci sıraya gerilemişsiniz, 64’üncü sıradaymışsınız 2014 yılında. Peki, alt
endekslerde düşen ne? Mülkiyet hakları. Mülkiyet haklarına saygı yok bu ülkede,
hukukun üstünlüğü bitti, kuvvetler ayrılığı bitti. Böyle bir ekonomiye kimse
gelip yatırım yapmaz, yapmıyor da zaten. Yatırımlarınız, reel olarak
baktığınızda, özel yatırımlar 2011 seviyesinin altında. Bakın, bu ülke gerçekten
potansiyeli olan bir ülke. Bulunduğu yere, coğrafyaya baktığınız zaman, işte,
bir tarafta Afrika, bir tarafta Asya, Avrupa, Orta Doğu; bütün bunlar bir
arada, etrafımızda. Normal olarak böyle bir ekonominin senede 40 milyar dolar
yabancı sermaye çekmesi lazım, 6 milyar doları geçemedik. Neden? Çünkü güven
yok. Yani, güven endekslerine –biraz önce söyledim- baktığınız zaman, hepsi
diplerde sürünüyor. Yani, mali özgürlükler düşmüş, kamu harcamalarıyla ilgili
şey düşmüş, iş hayatında özgürlük düşmüş, emek özgürlüğü düşmüş, yatırım
özgürlüğü düşmüş; her şey düşmüş. Yani, bu endekse baktığımız zaman Türkiye’nin
çok ciddi sıkıntıları var. 
Değerli milletvekilleri, geçtiğimiz
günlerde Bloomberg bir endeks yayınladı: Sıkıntı endeksi. Sıkıntı endeksine
dönüp baktığımız zaman, 2015 yılında sıkıntı çekecek ilk 15 ekonomi arasında
Türkiye 9’uncu sırada. İyi yönetilen bir ekonomide bu olur mu? Olmaz. Aslında
önünüzde fırsat da vardı, maalesef, Cumhurbaşkanının müdahalesiyle o fırsatı
kaçırdınız. Petrol fiyatları düşmeye başlamıştı, bu büyümeyle enflasyonun, cari
açığın görünümünü düzeltecekti, “Türkiye bu işlerden en fazla yararlanacak
ekonomi” diye yabancılar hikâyeler yazmaya başlamışlardı, ocak ayında 2 milyar
dolarlık cari açığa karşılık memlekete 7,5 milyar dolar para geldi; tam
piyasalar istikrara kavuşurken o emirle faiz düşürme operasyonunun sonucunda
her şey altüst oldu. Merkez Bankasının siyasi baskılara dayanıp dayanamayacağı
gücü sorgulandı ve maalesef Merkez Bankası Başkanı da önceden “Enflasyon şu çıkarsa
toplantı yapıp faizi düşüreceğim.” gibi bir yanlış adım atarak çok ciddi hata
yaptı ve siyasi baskı altında kaldığı görünümünü verdi. Oysa, bakın,
Hindistan’da Merkez Bankası Başkanı da faiz indirdi. O, Merkez Bankasının
Cumhurbaşkanına yaptığı sunumda yazmıyor ama 7,75 yazmışlar orada faizi, 7,5;
0,25 indirim ve dünyanın en başarılı faiz indirme operasyonlarından bir tanesi.
Ne oldu? Yeni hükûmet orada bütçesini getirdi, onunla beraber yapacağı yapısal
reformları ilan etti, Merkez Bankası Başkanı Rajan çıktı, “Tamam, bu işi
halledeceğiz şimdi. O zaman ben faizleri düşürüyorum. Enflasyon düşecek,
faizleri onun için düşürüyorum.” dedi ve çok başarılı bir faiz indirimi
yaşandı. Hayırlısıyla, 7 Hazirandan sonra Cumhuriyet Halk Partisi iktidarında
da böyle başarılı faiz indirimlerini inşallah ülkemiz yaşayacak. (CHP
sıralarından alkışlar) 
Sayın Bakan, şunu söyleyeyim: Küresel
yarışma gücü olmayan bir ekonomi ayakta duramaz. Bu ekonomiye küresel yarışma
gücünü kazandıracak yapısal reformları 2007 yılından bu yana ertelediniz,
ötelediniz, milleti oyaladınız. 
Nimetlerinden herkesin yararlandığı bir
büyüme yoksa o ülkede o büyümenin sürdürülebilir olmadığını artık bugün Amerika
Birleşik Devletleri bile kabul etti ama dönüp Türkiye’ye baktığınız zaman,
sizin döneminizde, en zengin yüzde 1 bu memleketin servetinin yüzde 9’una
sahipken 2002 yılında, 2014 yılında yüzde 55’ine sahip hâle geldi. Yani, gelir
dağılımını, servet dağılımını ciddi şekilde bozdunuz. Şimdi, tabii, şunu
diyebilirsiniz: “Efendim, 2002 ile 2014’ü karşılaştırdığında biz 2 doların
altında geliri olanları şu kadar düşürdük, bu kadar düşürdük.” Size tavsiyem
şudur: O rakamları bir de diğer ülkelerin rakamlarıyla karşılaştırın. 
Şimdi, bir başka önemli olay
sürdürülebilirlik meselesidir. Bu sürdürülebilirlik meselesinde, yapılan, elde
edilen kazanımları korumak gerekir. Ama en son ve en önemli konu, bu ülkede
demokrasidir, hukuk devletidir, saydamlıktır, hesap verebilirliktir. Bunlar
olmadığı zaman -açık söyleyeyim- vatandaşın cebi yanar, büyüme de olmaz,
borçlar ödenmez. (CHP sıralarından alkışlar) 
Bakın, sizin bu reformları falan yapma
imkânınız yok ama uygulamanız gereken bir acil eylem planı olduğuna inanıyorum.
Ekonomide yitirilen bu güveni tekrar sağlamak için bir an önce herkes anayasal
çizgisine çekilmeli, Kamu İhale Yasası gösterge olarak yeniden uluslararası
normlara kavuşmalı, kamu-özel iş birliğinde hazine garantileri mutlaka
şeffaflaşmalı, yeni projelerde otomatik garantiler sınırlanmalı. Yani, bakın,
167 tane projeniz var, 88 milyar hazine garantisi var, bu kurla bu garantileri
her an çağırabilirler.
(Mikrofon otomatik cihaz tarafından
kapatıldı) 
FAİK ÖZTRAK (Devamla) – Evet, sözlerimi
bitirirken Genel Kurulu saygıyla selamlıyorum. (CHP sıralarından alkışlar) 
BAŞKAN – Teşekkür ediyoruz Sayın
Öztrak.
Adalet ve
Kalkınma Partisi Grubu adına İzmir Milletvekili İlknur Denizli.
Buyurunuz Sayın
Denizli. (AK PARTİ sıralarından alkışlar)
AK PARTİ GRUBU
ADINA İLKNUR DENİZLİ (İzmir) – Teşekkür ediyorum.
Sayın Başkan,
değerli milletvekilleri; HDP Grup Başkan Vekili Sayın İdris Baluken tarafından,
ekonominin kötü yönetildiğine ilişkin olarak verilen gensoruya yönelik grubum
adına söz almış bulunuyorum. Meclisinizi saygıyla selamlarım.
Sözlerime
başlamadan önce, dün terörist bir saldırıyla kaybettiğimiz şehidimiz,
Cumhuriyet Savcımız Mehmet Selim Kiraz’a Allah’tan rahmet, ailesine ve
milletimize başsağlığı diliyorum.
Ben konuşmamda
öncelikle Hükûmetimiz döneminde makroekonomik istikrarı sağlama ve sürdürmeye
yönelik atılan adımlar ve elde edilen kazanımlara değinmek, ardından küresel
ekonomi ve Türkiye ekonomisindeki son gelişmelere ilişkin değerlendirmelerimi
sizlerle paylaşmak istiyorum.
Değerli
milletvekilleri, son on üç yıllık dönemde AK PARTİ hükûmetleri tarafından,
amaca yönelik, açık, tutarlı ve zamanında uygulanan makroekonomik politikalar
ve gerçekçi bir anlayışla hazırlanan orta vadeli politika çerçeveleri
ekonomideki öngörülebilirliği artırmış, güven ortamını da güçlendirmiştir.
Türkiye, sağlam
makroekonomik temellere sahiptir. 2002 yılı sonrasında ekonomi politikaları
özel sektörün önderliğinde, güçlü, istikrarlı, dinamik, verimli ve rekabetçi
bir piyasa ekonomisi yaratmak hedefi üzerine inşa edilmiştir. Yüksek kamu
açıkları, kronik enflasyon ve istikrarsız büyüme yapısıyla mücadeleye yönelik olarak
uygulanan makroekonomik politikalar ve yapısal reformlar Türkiye’yi istikrarlı,
güçlü ve dünyayla bütünleşmiş, rekabet edebilir bir piyasa ekonomisi hâline
getirmiştir. 
ADİL ZOZANİ (Hakkâri) – Sayın Başkan,
özür dilerim. 
Hakkında gensoru verilen bir bakana bir
başka bakan vekâlet edemez. İhtiyaç varsa ara verelim Sayın Başkan. 
BAŞKAN – Sayın Zozani, Hükûmet adınadır
bu. 
Sayın Denizli, buyurunuz konuşmanıza
devam ediniz. 
İLKNUR DENİZLİ (Devamla) – Türkiye
ekonomisi büyürken aynı zamanda gelir dağılımı da iyileştirilmiştir.
Hükûmetlerimiz döneminde ivedilikle hayata geçirilen ve büyük kararlılıkla
uygulanan yapısal reformların katkısıyla Türkiye, 2004 yılında alt orta gelir
grubundan üst orta gelir grubuna geçmiş ve takip eden dönemde grubun üst sıralarına
yükselmiştir. 
2013 yılı sonu itibarıyla, 2002 yılına
göre kişi başına düşen millî gelir 3.500 dolarlardan 10.000 dolarların üzerine
yükselmiştir. Kişi başına düşen millî gelir bu dönemde 3 katından fazla
artmakla birlikte ülkemizin küresel ekonomideki yeri de güçlenmeye devam
etmiştir. Daha da önemlisi, yüksek istihdam oluşumu, gelir dağılımındaki hızlı
iyileşme ile sağlık ve eğitim hizmetlerine erişimdeki iyileşmeler sayesinde
ekonomik büyüme çok daha kapsayıcı olmuştur. Türkiye, OECD ülkeleri arasında
son on yılda Gini katsayısını en hızlı düşüren ülke olmuştur. 
Yoksullukla mücadelede de büyük
mesafeler katedilmiştir. 2006 yılından itibaren, kişi başı günlük 1 doların
altında yaşayan vatandaşımız kalmamıştır. Kişi başı günlük 2,15 doların altında
yaşayan nüfusun oranı ise 2002 yılında yüzde 3,04 seviyesinden, 2013 yılı
sonunda yüzde 0,06 seviyesine inmiştir. Diğer bir yoksulluk sınırı olarak kabul
edilen kişi başı günlük 4,3 dolar gelir seviyesinin altında bulunan nüfusumuz
2002 yılında yüzde 30,3 seviyesindeyken 2013 yılı sonunda yüzde 2,06’lara
inmiştir. 
Değerli milletvekilleri, iş gücüne
katılımda ve istihdamda artış devam etmektedir. 2014 yılı genelinde yıllık
bazda yüzde 5,4 oranıyla güçlü istihdam artışı da devam etmiştir. İş gücüne
katılım ve istihdam oranları 2014 yılı genelinde sırasıyla yüzde 50,5 ve yüzde
45,5 seviyelerinde gerçekleşerek son beş yıllık artış eğilimini sürdürmüştür.
Diğer yandan, iş gücü piyasasındaki arzın yüksek artışı sebebiyle işsizlik
oranı geçen yıl bir miktar artarak yüzde 9,9 seviyesinde gerçekleşmiştir. 
İhracattan bahsetmek gerekirse, 4
kattan fazla artış kaydedilmiştir. 2002 yılında 36,1 milyar dolar olan
ihracatımız, 2014 yılında 157,6 milyar dolara yükselmiştir. Türkiye 2014 yılı
itibarıyla 239 ülke ve gümrük bölgesine ihracat yapar duruma gelmiştir. 
Aynı dönemde turizm gelirleri ve turist
sayısı da önemli ölçüde artmıştır. 2002 yılında 12,4 milyar dolar olan turizm
geliri, 2014 yılında 34,3 milyar dolara yükselmiştir. Türkiye’ye gelen turist
sayısıysa 2002 yılında 12 milyonken 2014 yılında 36 milyona yaklaşmıştır.
Ayrıca, Türkiye’de cumhuriyet tarihi
boyunca 2002 yılı sonuna kadar 14,6 milyar dolar doğrudan yabancı yatırım
gerçekleşirken 2003-2014 yılları arasında ülkeye 148,7 milyar dolar yabancı
sermaye girişi sağlanmıştır. 
Değerli milletvekilleri, güçlü kamu
maliyesi duruşu da sürdürülmektedir. 2014 yılında gayrisafi yurt içi hasılanın
yüzde 1,4’ü seviyesinde gerçekleşmesi beklenen merkezî yönetim bütçe açığı,
gelişmiş ve gelişmekte olan ülkelere kıyasla oldukça düşük seviyede olup,
bununla birlikte yüzde 33,1 seviyesindeki Avrupa Birliği tanımlı genel yönetim
borç stokunun gayrisafi yurt içi hasılaya oranı da bu alandaki Maastricht
Kriterlerinin yaklaşık yarısı düzeyindedir. Kamu borç yükü ve yapısındaki iyileşme
ekonomiyi dış şoklara karşı çok daha dayanıklı hâle getirmektedir. Kamu
dengelerindeki iyileşme ve borçlanma gereğindeki düşüş, bütçeden faiz giderleri
için ayrılan kaynağın azalmasını da beraberinde getirmektedir. Böylece,
yatırımlar ve sosyal harcamalar için daha fazla mali kaynak oluşturulmaktadır. 
Enflasyon da tek haneli seviyelerde.
Geçtiğimiz yirmi yılda yaşadığımız yüksek ve kalıcı enflasyon döneminden sonra,
Türkiye ihtiyatlı maliye ve para politikaları sayesinde 2004 yılında tek haneli
enflasyon rakamlarına ulaşmış, 2012 yılındaysa enflasyon son kırk dört yılın en
düşük değerine inerek yüzde 6,2 olarak gerçekleşmiştir. 2014 yılında Türk
lirasındaki değer kaybı ve yüksek seyreden gıda fiyatları nedeniyle, enflasyon
yüzde 8,2 seviyesine yükselmiştir. 2015 yılı Şubat ayı itibarıyla yıllık
enflasyon yüzde 7,6 seviyelerine gerilemiştir. 
Değerli milletvekilleri, Hükûmetimiz
döneminde makroekonomik politikaların ve yapısal reformların eş güdüm içinde
yürütülmesine büyük önem verilmektedir. Bu amaç doğrultusunda, 2009 yılında
Ekonomik Koordinasyon Kurulu, 2011 yılında Finansal İstikrar Komitesi
oluşturulmuştur. Başbakan Yardımcımız Sayın Ali Babacan Başkanlığında ilgili
bakanların katılımıyla toplanan Ekonomik Koordinasyon Kurulu, ekonomik
istikrarla ilgili gelişmeleri izlemekte ve değerlendirmekte, ekonomi
politikaları ile plan ve programların tespitinde, uygulamasında koordinasyonu
temin ederek gerekli adımların hızlı bir biçimde atılmasını sağlamaktadır.
Benzer biçimde, Başbakan Yardımcımız Sayın Ali Babacan’ın Başkanlığında Hazine
Müsteşarı, Merkez Bankası Başkanı, BDDK Başkanı, SPK Başkanı ve TMSF Başkanının
katılımıyla Finansal İstikrar Komitesi toplanmakta, yurt içi ve yurt dışı
ekonomik ve finansal gelişmeleri yakından takip ederek ayrıntılı değerlendirmeler
yapmakta, mikro ve makro tedbirleri bütüncül bir yaklaşımla ele almaktadır. Bu
çerçevede, ekonomi yönetimimiz ve ilgili kurumlarımız uyum içinde çalışmalarını
devam ettirmektedir.
Türkiye’de
makroekonomik hedefler ve politikalar hükûmetler tarafından belirlenir. Bu
hedeflerin önemli ayaklarından biri de enflasyondur. Merkez Bankası Kanunu’nda
belirtildiği üzere, enflasyon hedefini Hükûmet Merkez Bankasıyla birlikte
tespit eder. Bu hedef belirlendikten sonra, Merkez Bankası makroekonomik hedefleri
de dikkate alarak enflasyon hedefine ulaşmada çalışmalarını sürdürür. Merkez
Bankası Kanunu’yla para politikasının büyüme ve istihdamı göz önünde
bulundurmak suretiyle makroekonomik istikrara katkı sağlaması da mümkün
kılınmıştır. Ayrıca, Merkez Bankası, şeffaflık ve hesap verebilirlik ilkeleri
gereğince, enflasyon hedeflerinden sapılması ya da sapılma olasılığı ortaya
çıkması hâlinde söz konusu sapmanın nedenleri ve alınması gereken önlemleri
kamuoyuyla da paylaşmaktadır. Türkiye’de 2001 yılı ekonomik krizi sonrasında
güçlendirilen Merkez Bankası, enflasyon hedeflemesi rejimi çerçevesinde para
politikasını ülkenin makroekonomik temelleriyle uyumlu bir biçimde
uygulamaktadır. 
Değerli
milletvekilleri, finansal piyasalarda son dönemde gözlenen dalgalanmalar, daha
ziyada yurt dışı gelişmeler kaynaklı hareketler olarak dikkat çekmektedir.Bilindiği
üzere, 2013 yılı Mayıs ayında para politikasında normalleşme sürecini başlatan
Amerika Birleşik Devletleri Merkez Bankasının (FED) 2015 yılında faiz
artırımına başlaması beklenmektedir. Böylece, Amerikan doları gerek gelişmiş
gerek gelişmekte olan ülke para birimlerine karşı değer kazanmaktadır. Hemen
hemen tüm gelişmiş ülkeler de bu süreçten olumsuz etkilenmektedir. Türkiye’de,
güçlü makroekonomik temelleri sayesinde, finansal piyasalarda gözlenen bu
dalgalanmaların konjonktürel nitelikte olduğu ve reel ekonomi üzerinde kayda
değer bir etki yaratmadığı görülmektedir. Bu alandaki gelişmeler ekonomi
yönetimimiz tarafından yakından takip edilmekte, gerekli adımlar da gecikmeksizin
atılmaktadır. 
Değerli
milletvekilleri, Türkiye, 2023 hedefleri doğrultusunda kararlı adımlarla
ilerlemektedir. Önümüzdeki dönemde Türkiye'nin önünde ulaşması gereken önemli
hedefler bulunmaktadır. Bunların başında, Türkiye'nin orta gelir tuzağına
düşmeden üst gelir grubu ülkeler arasına yükselmesi ve 2023 yılında
Hükûmetimizin hedeflediği dünyanın ilk 10 ekonomisi arasına girmesi
gelmektedir. Küresel rekabetin her gün arttığı son yıllarda, Türkiye'nin 2023
hedefleri doğrultusunda uluslararası rekabet gücünü artırması amacıyla
Hükûmetimiz ekonomide üretkenliğin ve verimliliğin artırılması, kaynak
dağılımının iyileştirilmesine yönelik makro ve mikro bazda gerekli adımları da
atmaktadır. 
Değerli
milletvekilleri, Türkiye ekonomisi, 2008 küresel finans krizi sürecinde ve
sonrasında büyük bir sınav vermiş ve bu sınavı başarıyla tamamlamıştır. Ekonomi
yönetimimiz bu süreçte riskleri azaltmak ve küresel dalgalanmaların olumsuz
etkilerini asgariye indirmek amacıyla gerekli tedbirleri almıştır. Böylece, ekonomimiz
sağlam hedefler üzerinde büyümeye devam etmektedir. 
Sayın milletvekilleri, bu duygu ve
düşüncelerle Başbakan Yardımcımız Sayın Ali Babacan hakkında verilen gensorunun
gündeme alınmaması gerektiğini belirtiyor, Genel Kurulu saygıyla selamlıyorum.
(AK PARTİ sıralarından alkışlar)
BAŞKAN – Teşekkür ederiz Sayın Denizli.
HASİP KAPLAN (Şırnak) – Sayın Başkan…
BAŞKAN – Buyurunuz Sayın Kaplan.
IV.- AÇIKLAMALAR (Devam)
27.- Şırnak Milletvekili Hasip
Kaplan’ın, İzmir Milletvekili İlknur Denizli’nin (11/55) esas numaralı Gensoru
Önergesi üzerinde AK PARTİ Grubu adına yaptığı konuşmasındaki bazı ifadelerine
ilişkin açıklaması
HASİP KAPLAN (Şırnak) – Sayın hatip bir
noktada vurgu yaparken -gensorumuzun konusunu sanırım tam anlayamamış-
“Makroekonomik politikalar Hükûmetin sorumluluğundadır.” dedi. Doğru, zaten biz
de bunu diyoruz, Cumhurbaşkanı niye müdahale etti? Bizim söylemek istediğimiz
bu. On yıllık plan revize edildi, orta vadeli program revize edildi. Sayın
Başbakan ekonomiden sorumlu 11 bakanı arkasına aldı, bütün bu revizeleri yaptı
ve en son yetmedi, GAP’a gitti, yeni bir plan revize etti. Şimdi, burada 8 bine
düşmüş olan gayrisafi millî hasıla 2023’te nasıl 25 bin olacak, biz iktidar
partisinin bunu anlatmasını ve Cumhurbaşkanına karşı “İşin değil kardeşim,
karışma.” demesini beklerdik. Bizim temel şeyimiz bu. Artık, Sayın Babacan,
bunu inşallah uygun bir şekilde anlatır.
BAŞKAN – Teşekkür ediyoruz Sayın
Kaplan.
VII.- GENSORU (Devam)
A) Ön Görüşmeler (Devam)
1.- HDP Grubu adına, Grup Başkan
Vekili Bingöl Milletvekili İdris Baluken’in, ekonominin kötü yönetildiği
iddiasıyla Başbakan Yardımcısı Ali Babacan hakkında gensoru açılmasına ilişkin
önergesi (11/55) (Devam)
BAŞKAN - Hükûmet adına Başbakan
Yardımcısı Ali Babacan.
Buyurunuz Sayın Babacan. (AK PARTİ
sıralarından alkışlar)
BAŞBAKAN YARDIMCISI ALİ BABACAN
(Ankara) – Sayın Başkan, değerli milletvekilleri; tarafıma yöneltilen gensoru
önergesine ilişkin şahsım adına söz almış bulunmaktayım. Hepinizi saygıyla
selamlıyorum.
Sözlerimin hemen başında dün hain bir
saldırı sonucunda şehit olan İstanbul Cumhuriyet Başsavcısı Mehmet Selim
Kiraz’a Allah’tan rahmet diliyor, ailesine ve tüm yargı camiasına başsağlığı
diliyorum. Bu saldırıyla ilgili yargı ve Emniyet birimlerimiz geniş bir
çalışmayı başlatmış durumdalar ve yakın bir zaman içerisinde olayın bütün
cepheleriyle aydınlanması için yoğun bir çabanın olduğunu da özellikle
belirtmek istiyorum.
Sayın Başkan, değerli milletvekilleri; dünya ekonomisine
şöyle bir bakacak olursak henüz geneli kapsayan dengeli ve sürdürülebilir bir
toparlanmayı göremiyoruz, 2008 krizinin etkileri hâlâ devam etmekte. Bölgeler
ve ülkeler arasında ekonomik aktivite önemli ölçüde değişiklik göstermekte. 
Gelişmiş ülkelerden Amerikan ekonomisi nispeten hızlı
toparlanırken avro bölgesi ve Japonya’da büyüme yavaş ve düzensiz seyretmekte.
Gelişmekte olan ülkelerde ise büyüme rakamlarında genel olarak bir yavaşlama
söz konusu. Latin Amerika’nın geçen yılki büyümesi ortalama yüzde 1,3’e düşmüş
durumda ve Avrupa’nın tümünün geçen seneki büyümesi yüzde 1,3. Avro bölgesinde,
Almanya’nın ve Fransa’nın da içinde bulunduğu avro bölgesinde de sadece yüzde
0,8’lik bir büyüme var. 
Dünyaya şöyle baktığımızda, Asya’da -Çin’in biraz da
lokomotifliğini yaptığı- daha hızlı büyüme rakamları görüyoruz ancak orada da
yavaşlama var. Çin için dahi artık yüzde 9’luk, 10’luk rakamlar mümkün
görünmüyor, yüzde 7’nin de altında bir rakama doğru bu yıl seyretmekte Çin ki
tasarruf oranı millî gelirinin yüzde 52’si olan bir ülkeden burada
bahsetmekteyiz.
Türkiye’yi çevreleyen coğrafyaya şöyle bir baktığımız zaman,
Ukrayna ile Rusya arasında savaş diyebileceğimiz noktaya gelen ciddi sıkıntılar
var. Suriye’de bir iç savaş var. Yemen’e karşı 10 ayrı ülkeden oluşan bir
koalisyon gücü yeni bir operasyon başlatmış durumda. Irak hâlâ istikrarını
sağlayabilmiş değil, Irak’ın üçte 1’i bir terör örgütü tarafından fiilen işgal
altında. 
Avrupa’daki bu ciddi ekonomik sıkıntılar ve hemen ülkemizin
yanı başındaki çok ciddi jeopolitik risklere rağmen Türkiye ekonomisi büyümeye devam ediyor
ve geçen yıl yakalamış olduğumuz yüzde 2,9’luk rakam, aslında bütün bu
şartlarda olumlu bir rakam. Biraz önce saydığım problemlerden herhangi bir
tanesi dahi Türkiye’yi resesyona sürükleyebilecek güçte olaylar. Hemen
sınırında savaş yaşayıp da bir şey yokmuş gibi büyümeye devam edebilen bir ülke
Türkiye. Yine, Avrupa’yla bunca yoğun ticaret ve finansman bağlarına rağmen,
Avrupa’daki krizin 2008 yılından bu yana bütün şiddetiyle devam etmesine rağmen
Türkiye olumlu bir şekilde ayrışmış durumda ve büyümeye devam etmekte. 
Bu geçtiğimiz
dönemde yaşanan kriz küçümsenecek bir kriz değil, son yüzyılın en büyük
ekonomik ve finansal krizi, maliyeti İkinci Dünya Savaşı’nın getirdiği
maliyetten daha fazla. Pek çok ülkenin parlamentosu bu dönem içerisinde çok zor
kararlar almak zorunda kaldı, çok acı reçeteler uygulamak zorunda kaldı. Çok
yüksek vergi artışları, memurları işten çıkartma, fiilen maaşları azaltma,
emekli maaşlarına vergi getirme gibi çok ciddi ve zor tedbirler Avrupa
ülkelerinin parlamentolarında tartışıldı ve mecburiyetten alınmak zorunda
kalındı. Biz, çok şükür, Türkiye’de bu tür olumsuzlukların hiçbirini yaşamadık,
bunca sıkıntılı tabloya rağmen topyekûn kalkınmaya devam ettik. Nereden
bakarsak bakalım, 230 milyar dolardan 800 milyar dolara ulaşmış bir ekonomimiz
var. İhracatımız 36 milyar dolardan 160 milyar dolara çıktı. Dünya Bankasının
sınıflandırmasına göre alt orta gelir grubundan üst orta gelir grubuna resmen
yükseldik. 2002 yılında Türkiye'nin ortalama geliri Avrupa Birliği
ortalamasının yüzde 35’indeydi, henüz 2014 rakamları açıklanmadı ama 2013’te bu
oran yüzde 53’e çıktı. Yani, Avrupa Birliği ortalamasının yüzde 35’inden yüzde
53’üne yükselen bir refahımız var ve bunlar satın alma gücü paritesine göre
hesap edilmiş rakamlar, günlük kur hareketlerinden etkilenmeyen rakamlar.
Türkiye’de gelir dağılımı bu süre içerisinde düzeldi. Günlük 1 doların altında
geliri olan vatandaşımız kalmadı, günlük 2 doların altında geliri olan bir
vatandaşımız kalmadı. 4,3 dolara dahi baktığımızda bunun oranı yüzde 30’dan
yüzde 2,06’ya düştü. Dünyada şu anda 7 milyar nüfusun tam 1 milyarı 1 doların
altında bir parayla geçinmeye çalışıyor. Bizde böyle bir nüfus hamdolsun yok.
Tüm OECD ülkeleri içerisinde gelir dağılımının en hızlı düzeldiği ülke olduk.
Dünya Bankasının son raporlarına göre, son on yılda Türkiye’de orta sınıfın
büyüklüğü tam 2 kat arttı. Nüfusumuzun yüzde 22’si uluslararası standartlarda
“orta sınıf” diye tanımlanırken şu anda bu yüzde 44’e yükselmiş durumda. 
Türkiye'nin son
birkaç yıldır büyüme rakamlarında tüm Avrupa’ya ve tüm gelişmekte olan ülkelere
paralel olarak, benzer olarak bir düşüş olsa da Türkiye’de istihdam artmaya
devam ediyor. 2009’dan bu yana 6 milyon kişi toplam çalışan sayımızda artış var
ve son açıklanan 2014 istihdam rakamlarına göre de 2013 yılından 2014 yılına
toplam 1 milyon 332 bin kişi istihdam artışımız var. Çalışan iş gücü yüzde 5,04
artmış durumda bir yılda yani yüzde 2,9 büyümeye yüzde 5,04’lük bir istihdam
artışı var. Bir yandan da iş gücüne katılım oranımız hızla artıyor. Bir yılda
tam 3 puanlık artış var iş gücüne katılım oranında. Başta kadınlarımız olmak
üzere artık nüfusumuz, halkımız daha çok iş dünyasına, çalışma hayatına
katılmak istiyor. Bunun sonucu olarak da istihdam artmasına rağmen işsizlik
oranlarımızda da belli miktarlarda, belli oranlarda artış söz konusu. Ama
Türkiye kadar yüksek istihdam üreten bir başka ülke, şu anda, ne gelişmekte
olan ülkeler içerisinde ne de gelişmiş ülkeler içerisinde yok. Yani 2009’dan bu
yana toplam istihdamdaki artışımızın yüzdesine bakarsanız başka ülkede
böylesine bir rakamı kolay kolay göremiyorsunuz. 
Bütün bu
büyümeyi biz mali disiplinle sağladık. Bir yandan büyürken bir yandan borç
stokumuzu düşürdük. Kısa vadeli sürelerde büyüme kolaydır; bazen para basarak,
bazen bütçe açıklarını alabildiğince yükselterek ülkeler kısa vadede büyümeyi
elde edebilir. Bizim büyümemiz böyle bir büyüme değil; dengeli bir büyüme,
sıhhatli bir büyüme, kaliteli bir büyüme. Büyümeyle beraber, bizde enflasyonla
mücadele devam ediyor. Büyümeyle beraber, bütçe disiplini devam ediyor ve son
açıklanan rakamlara göre de borcumuzun millî gelire oranı yüzde 33,5’a düşmüş
durumda, en son açıklanan millî gelir rakamlarına göre hesap ettiğimizde, 2014
sonu itibarıyla yüzde 33,5 ve borç stokunun kur, faiz ve likidite risklerine
karşı duyarlılığı da önemli ölçüde azalmış durumda. 
Güçlü bir bankacılık sektörümüz var.
Yüzde 16 sermaye yeterliliği olan ve sadece yüzde 2,9’luk bir takibe geçen
alacak oranı olan bir bankacılık sistemimiz var. Bankacılık Düzenleme ve Denetleme
Kurumumuz sektörü yakından izliyor ve sektörün dengeli ve sağlam bir şekilde
büyümesi için gerekli her türlü tedbiri alıyor. 
Para politikalarında Merkez Bankamızın
temel amacı fiyat istikrarını sağlamak. Merkez Bankamız, Hükûmetle birlikte
enflasyon hedefini tespit ediyor ve bu hedefle uyumlu olarak fiyat istikrarını
sağlayıcı para politikasını belirliyor. Merkez Bankasının uygulayacağı para
politikasını ve kullanacağı para politikası araçlarını doğrudan kendisinin
belirleme yetkisi bulunmakta. Merkez Bankası, geleneksel araçların yanı sıra
yeni politikası çerçevesi dâhilinde faiz koridoru, rezerv opsiyon mekanizması
gibi araçlardan da yararlanıyor. Ayrıca, Merkez Bankamıza, fiyat istikrarını
sağlama amacıyla çelişmemek kaydıyla, Hükûmetin büyüme ve istihdam
politikalarını da destekleme ve finansal sistemde istikrarı sağlayıcı ve para
ve döviz piyasalarıyla ilgili düzenleyici tedbirleri alma görevi de tevdi
edilmiş bulunmakta.
Sayın Başkan, değerli milletvekilleri;
gerek 2008 yılı küresel finansal krizinde gerekse 2013 yılında Amerikan Merkez
Bankasının almış olduğu kararlar ya da ilan ettiği, atacak olduğu adımlar
kuşkusuz küresel piyasalar açısından son derece önemli ve özellikle, geçtiğimiz
son aylarda bir yandan Amerikan Merkez Bankasının sıkılaştırma yönünde atacağı
adımların etkisi, bir yandan da Avrupa Merkez Bankasının gevşetici yönde
attığı, atacağı adımların etkisiyle euro/dolar paritesinde çok önemli
değişiklikler oldu ve dolar pek çok para birimi karşısında değer kazandı.
Euro/dolar paritesi son bir yıl içerisinde son derece oynak oldu. 
“Peki, Türk lirası bu dönemde ne oldu?”
diye bakacak olursak: Kısa vadeli dönemlere bakarsak çok farklı sebeplerden
inişler çıkışlar olabilir. Bir yıllık dönemi ele alıp şöyle bir incelediğimizde
yani 31 Mart 2015 ile 31 Mart 2014 arasındaki on iki aylık döneme baktığımızda
öncelikle şunu görüyoruz: Amerikan doları pek çok para birimi karşısında değer
kazanmış durumda ve pek çok ülkenin para birimi de dolayısıyla dolar karşısında
değer kaybetmiş durumda. Euro, son bir yılda Amerikan dolarına karşı tam yüzde
28 değer kaybetmiş on iki aylık dönemde, Türk lirası ise yüzde 21 değer
kaybetmiş. Bu, şu demek: Almanya’da ya da Fransa’da yaşayanlar için ya da
euronun kullanıldığı 19 ülkede yaşayanlar için dolar kuru bizdekinden çok daha
fazla artmış bu on iki aylık dönemde. Bizdeki artış yüzde 21,9; euro
bölgesindeki artış yüzde 28,2. Aynı dönemde Türk lirası, dolar karşısında yüzde
21,9 değer kaybederken euro karşısında yüzde 5,4’lük değer kazanmış durumda.
Yani geçen sene, 31 Martta bakıyoruz, euro kuru 2,95 –belki o günleri unuttuk
ama- bugün 2,79. Dolayısıyla, değerlendirmelerimizi yaparken sadece Türkiye’ye
özgü koşullara bakmayacağız, tüm dünyadaki koşullara da dikkat edeceğiz. 
Şu anda Türkiye dışa açık bir ekonomi,
sermaye hesabının açık olduğu bir ekonomi, sermaye hareketlerinin serbest
olduğu bir ekonomi. Dışa açık bir ekonomi kuşkusuz küresel dalgalanmalardan
etkilenir ama burada önemli olan, bizlerin ekonomi yönetimi olarak küresel
dalgalanmaların Türkiye üzerindeki etkisini minimumda tutabilmek. Bu sıfır
olmaz, mutlaka hissedersiniz. Bir gemiyle yolculuğa çıktığınızda nasıl hava
şartlarını ya da denizin, okyanusun dalgalarını belli nispette geminin içinde
hissederseniz bunu da hissedeceğiz kuşkusuz. Bunu mutlaka görmek lazım ve
Türkiye’deki piyasa göstergelerini değerlendirirken hem dış koşullara bakmak
lazım hem de bizim kendi iç şartlarımıza mutlaka bakmak lazım.
Sayın Başkan, değerli milletvekilleri;
Türkiye’de pek çok gösterge çok şükür olumlu yönde ilerliyor ve şöyle bir
baktığımızda orta vadeli programı da biliyorsunuz ekim ayında açıkladık ve en
önemli amaçlarımızın enflasyonla mücadele, cari açıkla mücadele olduğunu
söyledik; üçüncü amacımızın da Türkiye’nin potansiyel büyümesinin artırılması
olduğunu söyledik ve bunun da yapısal reformlar eliyle mutlaka olması
gerektiğini söyledik. O günden bugüne yani ekim ayından bugüne baktığınızda çok
şükür hem enflasyonda hem de cari açıkta orta vadeli programımızda öngördüğümüz
gelişmeler sağlanmakta hatta cari açıkta petrol fiyatlarının da katkısıyla orta
vadeli programda öngördüğümüzden daha iyi bir tabloyu bu yıl sonu itibarıyla
inşallah göreceğimizi tahmin ediyoruz. 
Türkiye, kim ne derse desin, son on iki
yılda ekonomide büyük bir başarı tablosu çizdi ve dünyada yükselen bir ülke
olarak ve aynı zamanda yükselen bir donör ülke olarak tescil edildi.
Türkiye’nin bu başarısının temeline baktığımızda siyasi istikrarı görüyoruz ve
Türkiye’nin siyasi istikrarı Cumhurbaşkanımız Sayın Recep Tayyip Erdoğan’ın
Genel Başkanlık, Başbakanlık döneminde başlattığı ve on iki yıllık bir dönemde
Türkiye Cumhuriyeti’nin Başbakanı olarak ülkemize getirdiği güven ve istikrar
ortamının bir sonucu. 
Geçtiğimiz yıl biliyorsunuz yerel
seçimleri yaptık, Cumhurbaşkanlığı seçimlerini yaptık. Gayet düzenli bir
şekilde, siyasi istikrara en küçük bir zarar gelmeden yeni Cumhurbaşkanımızı
ilk defa halkın oyuyla seçtik, AK PARTİ olarak yeni Genel Başkanımızı seçtik,
yeni Başbakanımız Sayın Ahmet Davutoğlu görevine başladı başarıyla ve Türkiye,
siyasi istikrarından en ufak bir taviz vermeden yoluna devam etti. İnşallah
bundan sonraki dönemde de bu istikrar ortamını koruyacağız. Güven ve istikrar,
Türkiye’nin en önemli varlığı. Bizim petrol konusunda büyük zenginliklerimiz
yok, doğal gaz deseniz daha 1 metreküp yok, bizim ülkemizin tek zenginliği
güven ve istikrar ortamı. Güven ve istikrar ortamı korunduğu sürece Türkiye’nin
önü açık, yolu açık. Zaten güven ve istikrar olmayınca da ekonomi politikasıyla
ilgili ne yaparsanız yapın sonuç almanız mümkün değil. Hemen yanı başımızdaki
Avrupa’da görüyoruz, trilyonlarca dolar, euro basıyorsunuz, piyasaya
sürüyorsunuz, işe yaramıyor; yüzde 10-12 bütçe açığı veriyorsunuz, “Devlet
borçlansın, para harcasın ki piyasa canlansın.” diyorsunuz, yine olmuyor; illa
güven, illa istikrar. İşte bunu hamdolsun Türkiye’de yakalamış durumdayız.
Bu arada, benden önce söz alan değerli
konuşmacıların bahsettiği konulara da çok kısa kısa girip çıkmak istiyorum.
Sayın Günal’ın, özellikle yapısal
reformlarla ilgili “Çok geç kaldınız.” ifadeleri... Aslında bizim, yapısal
reformlar konusunda on iki yıldır yaptıklarımızı herkes biliyor, bütün dünya
görüyor. Pek çok alanda Türkiye Büyük Millet Meclisinden geçen sıfırdan
yazılmış yasalarımız var, yepyeni kurumlarımız var. Ama biz ne yaptık? 2008’e
kadar detaylı bir yapısal programımızı ortaya koyduk ve bu, Sayın
Başbakanımızın 4 ayrı basın toplantısında yaptığı açıklamalarla kamuoyuyla
paylaşıldı ve bu 25 öncelikli dönüşüm programı günü gününe uygulandığında
Türkiye’nin asıl önemli olan potansiyel büyümesini artıracağız. Dediğim gibi,
geçici dönemler için büyüme kolay. Bir yılda biraz yüksek büyümeyi elde
edersiniz ama ileriye sıkıntılı, hasarlı bir tablo bırakabilirsiniz. Sürekli,
sürdürülebilir ve sıhhatli bir büyüme ancak yapısal reformlarla, büyümenin
potansiyelini artırmakla mümkün, bunu da bu şekilde inşallah
gerçekleştireceğiz. 
Yine, Sayın Başbakanımızın şeffaflıkla
ilgili açıklamış olduğu çalışmanın teknik detayları önemli ölçüde tamamlandı
ama takdir ediyorsunuz ki Türkiye Büyük Millet Meclisinin çalışma takviminin
artık sonuna geliyoruz. Dolayısıyla, bu çalışma her şeyiyle hazır oluyor birkaç
hafta içerisinde ve önümüzdeki dönem Türkiye Büyük Millet Meclisi açıldığında
inşallah AK PARTİ Hükûmetinin o dönemde bunu Meclisin gündemine getirmesini
bekliyoruz. 
Sayın Başkan, değerli milletvekilleri;
Sayın Hasip Kaplan’ın, Sayın Cumhurbaşkanımızla yapmış olduğumuz görüşmenin
içeriğiyle ilgili değindiği bazı hususlar var, bazı medyada çıkan haberlerle
ilgili hususlar var. Öncelikle, teyit edilmediği sürece bu haberlerin
hiçbirisine güvenmemek lazım, itimat etmemek lazım. Burada esas olan nedir?
Başbakanımızın Başkanlığında bir toplantı yapılmıştır o günlerde ve
Başbakanlıktan yazılı resmî bir açıklama yapılmıştır, Sayın Cumhurbaşkanımızla
yaptığımız toplantının ardından da Cumhurbaşkanlığı makamından yazılı resmî bir
açıklama yapılmıştır; referans onlardır, asıl görüşmelerin içeriği, verilen
kararlar, gelinen nokta orada açık açık yazmaktadır. Bunun dışındaki hiçbir
habere güvenmemenizi ben özellikle istirham ediyorum. 
Yine, bir başka konu: Bu faiz lobisi ve
döviz lobisinin tanımını ya da “Kimdir bunlar?” diye Sayın Kaplan sormuştu.
Aslında, her lobinin tanımını nasıl yapıyorsak bunu da böyle yapmak gayet
mümkün. “Piyasa faizlerinin artmasını isteyen ve bundan istifade edenler” diye
faiz lobisini belki tanımlayabiliriz. Döviz lobisini, tabii ki “Döviz kurunun
artmasını isteyen ve bundan istifade edenler” diye de yine tanımlayabiliriz. 
Sayın Öztrak’ın 2015 yılıyla alakalı
ifadeleri vardı yani “2015 yılı daha iyi olmayacak.” diye. Bizim bu
tespitlerimiz sadece kendi analizlerimiz değil, uluslararası bütün kuruluşların
analizlerine bakın, Dünya Bankası, Uluslararası Para Fonu, OECD, Avrupa
Komisyonu bunların tümünün analizlerinde Türkiye’nin 2015 büyümesinin 2014’e
göre daha yüksek olacağı zaten teslim edilmekte. Bu, sadece bizim tespitimiz
değil, dünyanın yapmış olduğu tespiti biz burada sizlerle paylaşıyoruz. 
Şirketlerin dövizle borçlanmasına
gelince, büyük şirketler zaten yurt dışından borçlanabiliyor ya da yurt
dışından bir şekilde “offshore”dan borçlanabiliyor. Biz, lüzumsuz yere yurt
dışına komisyon verme yerine içeride borçlanmayı açtık; KOBİ’ler için yasak
devam ediyor, hane halkı için yasak devam ediyor. 
Rezervlerle ilgili son bir konuya daha
değinip sözlerimi tamamlamak istiyorum. 
(Mikrofon otomatik cihaz tarafından
kapatıldı) 
BAŞBAKAN YARDIMCISI ALİ BABACAN
(Devamla) – İki dakika daha rica edebilir miyim. 
BAŞKAN – Tabii, Sayın Bakan buyurunuz,
tamamlayınız sözünüzü.
BAŞBAKAN YARDIMCISI ALİ BABACAN
(Devamla) – Teşekkür ediyorum. 
Şimdi, kısa vadeli yükümlülüklerle
rezervlerin oranını Sayın Öztrak burada ifade etti. Sayın Öztrak benim
Müsteşarımdı, yaklaşık altı ay boyunca beraber çalıştık, onun için kendisi de
rakamlara çok hâkimdir. Tabii, rakamlar her zaman doğruyu söyler, istatistikler
doğruyu söyler ama onu nasıl yorumladığımız çok çok önemlidir. Ben sadece bir rakam vermek istiyorum:
O gün için Merkez Bankamızın rezervi 28 milyar dolar fakat IMF’ye 23 milyar
dolar borcumuz var. Yani, asıl o günlerde Türkiye sıfırı tüketmiş, ancak
IMF’nin verdiği 23 milyar dolar borçla Merkez Bankası rezervini 28 milyarda
tutabilen bir ülkeydi, onu da tekrar kayıtlara geçmesi açısından ben
vurgulamakta fayda görüyorum. 
Son bir konu: Sayın Günal’ın faiz ödemeleriyle ilgili
ifadesi vardı “600 milyar liralık faiz ödedik bu on iki yılda.” diye. Ki rakam
doğru, 600 milyar. Ama bu dönem içerisinde biz faizleri düşüremeseydik, aynı
faizle Türkiye borçlanmaya devam etseydi on iki yılda ödeyeceğimiz faiz 1
trilyon 612 milyar olacaktı. Yani faizlerin düşmesinden Türkiye 1 trilyon lira
yani eski parayla 1 kentrilyon lira istifade etti.
MEHMET GÜNAL (Antalya) – Ona itirazımız yok ki, hâlâ faiz
ödüyoruz Sayın Bakan.
BAŞBAKAN YARDIMCISI ALİ BABACAN (Devamla) – Bizim amacımız
ve umudumuz tabii ki bu faizlerin daha da düşmesini, daha da makul noktalara
gelmesini sağlamak hem hazine borçlanma faizleri açısından hem de piyasa
faizleri açısından. Bu amacımız doğrultusunda da tüm ekonomik birimlerimiz
yoğun bir şekilde çalışmakta ve büyük bir çaba ortaya koymakta. 
Ben tekrar, burada benden önce görüşlerini ifade eden
konuşmacılara teşekkür ediyorum. Her biriyle zaten Plan ve Bütçe Komisyonunda
da beraber kaç yıldır yoğun çalışıyoruz; çok faydalı, yapıcı eleştiriler,
öneriler aldık, yasa düzenlemelerimize de bunları yansıttık ve tekrar
saygılarımı sevgilerimi sunuyorum. (AK PARTİ sıralarından alkışlar) 
BAŞKAN – Teşekkür ediyoruz Sayın Bakan. 
FAİK ÖZTRAK (Tekirdağ) – Sayın Başkan…
BAŞKAN – Buyurunuz Sayın Öztrak. 
FAİK ÖZTRAK (Tekirdağ) – Sayın Bakan adımı zikrederek bazı
rakamlardan bahsetti, çok da doğru değil, onları düzeltmek isterim. 
BAŞKAN – Yani, yanlış bir bilgilendirmede mi bulundu?
FAİK ÖZTRAK (Tekirdağ) – Evet, evet, yani 69’a göre söz
istiyorum efendim.
BAŞKAN – Buyurunuz Sayın Öztrak, düzeltiniz.
VIII.- SATAŞMALARA İLİŞKİN KONUŞMALAR
1.- Tekirdağ Milletvekili Faik
Öztrak’ın, Başbakan Yardımcısı Ali Babacan’ın (11/55) esas numaralı Gensoru
Önergesi üzerinde yaptığı konuşması sırasında şahsına sataşması nedeniyle
konuşması
FAİK ÖZTRAK (Tekirdağ) – Değerli milletvekilleri, Sayın
Bakan biraz önce IMF borcundan bahsetti, “O zaman 23 milyar dolar borç vardı,
23 milyar dolar da rezerv vardı:” dedi. Ben açık söyleyeyim, IMF borcunun
seviyesine baktığınız zaman, bugünkü IMF borcu banka borcundan çok farklı
değil. Şimdi, bugünkü Türkiye’nin dış borcu o gün 180 milyar dolardı, bugün 400
küsur milyar dolara geldi. 
Ha, şimdi diyeceksiniz ki: “Özel sektör
borcudur.” Şunu da söyleyeyim: Bakın, Amerika’daki son krizde özel sektör borcu
bir gecede nasıl kamu borcu oldu? Çok açık söyleyeyim, “özel sektör borcu” diye
bir şey yoktur. Sistemik kriz yaşandığı zaman o borç bir gecede devletin borcu
olabilir. Onun için şunu açıkça ifade edeyim: Evet, biz o dönemde Hazine
Müsteşarıydık, Sayın Bakan geldi, kendisine ekonomiyle ilgili neler olup neler
olmaması gerektiğini de anlattık; beraberce, birlikte çalıştık, kendisi daha
uzun kalmamı da istedi ama kalmadım, ayrıldım. 
Şimdi, bakın, ben size bir şey söyleyeyim:
Bugün geldiğimiz noktada o günden daha kırılgan bir ekonomiye sahibiz. Bunun
bilincinde olmamız lazım, bunun için gerekli önlemleri mutlaka almamız lazım.
Yapmayın, yani 2013’ün başında bu şirketlerin borçlanması, devletin dışarıdan
borçlanması nedeniyle bir gecede dünyanın ilk 5 kırılgan ekonomisi arasına
girdiniz. Niye girdiniz? Çünkü Amerika Birleşik Devletleri Merkez Bankası
Başkanı “Ben artık dolar basmayacağım.” dedi. Bu kadar sıcak paraya bağımlı
hâle getirdiğiniz ekonomide, biz, efendim, kısa vadeli borcu, IMF borcu ile
kısa vadeli borcu karşılaştırmak doğru değildir, o gün olduğu gibi, bir daha
anlatayım, hatadır Sayın Bakan, bence bunu düzeltmeniz lazım. 
Teşekkür ediyorum. (CHP sıralarından
alkışlar) 
BAŞKAN – Teşekkür ederiz Sayın Öztrak. 
HASİP KAPLAN (Şırnak) – Sayın Başkan… 
BAŞKAN – Buyurunuz Sayın Kaplan. 
Biraz yüksek sesle söylerseniz… 
HASİP KAPLAN (Şırnak) – Sayın Başkan,
ben konuşmamda, dövizin artması sonucu işçi, emekçi ve memurların -net
rakamlarını vererek- ne kadar düşüş yaşadıklarını beyan ettim. Sayın Başbakan
Yardımcımız, orta gelir düzeyinde yüzde 44 rakamlarından bahsetti. Bizim
elimizdeki verdiğimiz verilerle tamamen çelişkili. Gerçek verileri vermek
istiyorum. Yani bizim açıklamamızda belirttiğimiz işçi ücret ve memur maaşlarındaki
düşüş karşısında yoksulluk sınırı arttı.
BAŞKAN – Sayın
Kaplan, buyurun siz de düzeltin. (AK PARTİ sıralarından gürültüler)
Biraz sabırlı
olun sayın milletvekilleri, baştan sona izlemediniz, bari şimdi dinleyiniz.
Buyurunuz Sayın
Kaplan.
IV.- AÇIKLAMALAR (Devam)
28.- Şırnak Milletvekili Hasip
Kaplan’ın, Başbakan Yardımcısı Ali Babacan’ın (11/55) esas numaralı Gensoru
Önergesi üzerinde yaptığı konuşmasındaki bazı ifadelerine ilişkin açıklaması
HASİP KAPLAN
(Şırnak) – Sayın Başkan, yani gerçekten Sayın Babacan’dan ben bugün burada bir
şeyler anlatmasını bekliyordum. İstifa eşiğine gelmek, gerilim yani
danışmanlarla kavgalar, bunların hepsi yaşandı, yaşanmadı dersek kendi
kendimizi kandırırız. Ama bir gerçek var Sayın Babacan, çok açık söylüyorum: Sizin
belirttiğiniz bütün bölgesel negatif savaşlara rağmen Türkiye büyüyor ve
nüfusumuzun yüzde 44’ünün orta gelir seviyesine ulaştığı tespiti maalesef,
rakamlarla, gerçek değil. Bakın, asgari ücret bu sene 2014 itibarıyla 891,
memur maaşı 2.025 liraydı; açlık sınırı 1.205 lira arkadaşlar yani asgari
ücretin altındaki 20 milyon asgari ücretli açlık sınırının altında yaşıyor.
Yine, TÜRK-İŞ’in 4 kişilik aile asgari geçim indeksi, yoksulluk sınırı
açısından bir ölçüdür, 4 bin lira. Burada da memurları, emeklileri, işçileri,
bakkalları, esnafları koyduğunuz zaman 50 milyon kişi, 30 milyon da yoksulluk
sınırı altında, 30+20=50 milyon ediyor. Şimdi, 50 milyonu yoksulluk ve açlık
sınırı içinde olan bu ülkede ekonominin 18 bankada iyi gitmesi, 28 holdingde
iyi gitmesi demek, yüzde 1’in bile değil, çok azınlık bir grubun işine gelen
gelişmelerin olduğunu gösteriyor. Türkiye’nin yüzde 99’u açlık, yoksulluk ve
geçim sıkıntısıyla karşı karşıyadır. 
Tabii ki ben burada Sayın Başbakan
Yardımcısının bir şeyler anlatmasını beklemiyordum. Sonra Sayın Cumhurbaşkanı
“Sen de mi Brutus?” derdi, yine bir tartışma çıkardı. 
Teşekkür ediyorum Sayın Başkanım bu
açıklamayı yaptırdığınız için. 
BAŞKAN – Teşekkür ediyoruz Sayın
Kaplan. 
MEHMET GÜNAL (Antalya) – Sayın Başkan,
aynı şekilde, Sayın Bakan ismimi kullanarak bazı verdiğim rakamları
çarpıtmıştır, düzeltmek için söz istiyorum. 3 defa “Mehmet Günal” diyerek…
BAŞKAN – Sizin rakamlarınızın doğru
olduğunu söyledi Sayın Günal, yanılıyor muyum? 
LEVENT GÖK (Ankara) – Ama adını
söyledi. 
BAŞKAN – Doğru olduğunu söyledi, onun
için düzeltecek bir şey görmedim. 
MEHMET GÜNAL (Antalya) – Ondan önce de
yapısal önlemlerle ilgili de söyledi, benim söylediğim de…
BAŞKAN – Size bir şeyde bulunmadı,
“Doğrudur verdiği rakamlar.” dedi. 
MEHMET GÜNAL (Antalya) – Sayın
Başkanım, yapısal önlemlerle ilgili ben kendisinin söylediğini söyledim, onun
üzerine de başka yorum yapıyor. Ben bekliyordum ki işi nasıl tatlıya
bağladılar, onu söylesin, hâlâ onu merak ediyorum, yani ona da cevap vermedi. 
BAŞKAN – Onu da söylemediğine göre
merak devam ediyor. 
MEHMET GÜNAL (Antalya) – Yani
gideririz… Herhâlde sizi tatmin etmiş o zaman Sayın Bakanın söyledikleri. 
MAHİR ÜNAL (Kahramanmaraş) – Sayın
Başkan, burada biz farazi gündem oluşturmuyoruz. Gitsin, o magazin haberlerini
başka yerden alsın.
BAŞKAN – Teşekkür ediyoruz Sayın Günal.

VII.- GENSORU (Devam) 
A) Ön Görüşmeler (Devam) 
1.- HDP Grubu adına, Grup Başkan
Vekili Bingöl Milletvekili İdris Baluken’in, ekonominin kötü yönetildiği
iddiasıyla Başbakan Yardımcısı Ali Babacan hakkında gensoru açılmasına ilişkin
önergesi (11/55) (Devam) 
BAŞKAN – Başbakan Yardımcısı Ali
Babacan hakkındaki (11/55) esas numaralı Gensoru Önergesi’nin gündeme alınıp
alınmayacağı hususundaki görüşmeler tamamlanmıştır. 
Şimdi, gensoru önergesinin gündeme
alınıp alınmayacağı hususunu oylarınıza sunuyorum: Gensoru önergesinin gündeme
alınmasını kabul edenler… Kabul etmeyenler… Gensoru önergesinin gündeme
alınması kabul edilmemiştir. 
On beş dakika ara veriyorum. 
 Kapanma
Saati: 18.07
ÜÇÜNCÜ OTURUM
Açılma Saati: 18.275
BAŞKAN: Başkan Vekili Şükran Güldal MUMCU
KÂTİP ÜYELER: Dilek YÜKSEL (Tokat), Mine LÖK BEYAZ (Diyarbakır)
-----0-----
BAŞKAN – Sayın milletvekilleri, Türkiye
Büyük Millet Meclisinin 88'inci Birleşiminin Üçüncü Oturumunu açıyorum.
“Özel Gündemde Yer Alacak İşler”in
görüşmelerine devam ediyoruz. 
Bu kısmın 2’nci sırasına alınan,
İstanbul Milletvekili Umut Oran ve 57 milletvekilinin, başta Cumhuriyet Halk
Partisi olmak üzere, muhalefeti etkisiz kılmaya, muhalefet partisi üyelerinin
parlamenter denetim haklarını engellemeye ve bunları karalamaya yönelik
girişimlerde bulunduğu, muhalefeti karalayarak suç işleyen medya kuruluşları
mensuplarını kayırdığı ve bu eylemlerinin Türk Ceza Kanunu’nun 114, 257, 283 ve
311’inci maddelerine uyduğu iddiasıyla, Anayasa’nın 100’üncü ve Türkiye Büyük
Millet Meclisi İç Tüzüğü’nün 107’nci maddeleri uyarınca, İçişleri eski Bakanı
Efkan Ala hakkında bir Meclis soruşturması açılmasına ilişkin (9/13) esas
numaralı Önergesi üzerindeki görüşmelere başlıyoruz. 
IX.- MECLİS SORUŞTURMASI
A) Ön Görüşmeler
1.- İstanbul Milletvekili Umut Oran
ve 57 milletvekilinin, başta Cumhuriyet Halk Partisi olmak üzere muhalefeti
etkisiz kılmaya, muhalefet partisi üyelerinin parlamenter denetim haklarını
engellemeye ve bunları karalamaya yönelik girişimlerde bulunduğu, muhalefeti
karalayarak suç işleyen medya kuruluşları mensuplarını kayırdığı ve bu
eylemlerinin Türk Ceza Kanunu’nun 114, 257, 283 ve 311’inci maddelerine uyduğu
iddiasıyla Anayasa’nın 100’üncü ve TBMM İçtüzüğü’nün 107’nci maddeleri uyarınca
İçişleri eski Bakanı Efkan Ala hakkında Meclis soruşturması açılmasına ilişkin
önergesi (9/13) 
BAŞKAN – Bu görüşmede sırasıyla,
önergeyi verenlerden ilk imza sahibine veya onun göstereceği bir diğer imza
sahibine, şahısları adına 3 üyeye ve son olarak da hakkında soruşturma açılması
istenmiş bulunan Başbakan veya Bakana söz verilecektir. Konuşma süreleri onar
dakikadır. 
Meclis soruşturma önergesi, Genel
Kurulun 16/03/2015 tarihli 77’nci Birleşiminde okunmuş veya bastırılarak sayın
üyelere dağıtılmıştır. Bu nedenle soruşturma önergesini tekrar okutmuyorum. 
Önerge üzerinde söz alan sayın
milletvekillerinin isimlerini okuyorum: Önerge sahibi olarak İstanbul
Milletvekili Umut Oran; şahıslar adına Hakkâri Milletvekili Adil Zozani, Osmaniye
Milletvekili Hasan Hüseyin Türkoğlu, Kırıkkale Milletvekili Ramazan Can. 
Hakkında soruşturma açılması istenen
eski bakan, İçişleri eski Bakanı Efkan Ala.
Şimdi, önerge sahibi olarak ilk
konuşmacı İstanbul Milletvekili Umut Oran’dır. Kendisini kürsüye davet
ediyorum. 
Buyurunuz Sayın Oran. (CHP sıralarından
alkışlar)
UMUT ORAN (İstanbul) – Sayın Başkan,
sayın milletvekilleri; hepinizi saygıyla selamlıyorum.
Bugün 1 Nisan. Aslında 1 Nisan baharın
habercisi ama maalesef Türkiye bir kâbusu yaşıyor. Ben de daha evvelki
konuşmacılar gibi Cumhuriyet Savcısı Mehmet Selim Kiraz’ın haince
katledilmesini kınıyorum. Kendisine rahmet, yargı dünyasına ve ailesine
başsağlığı diliyorum. Terörü kınıyorum. Terör bir insanlık suçudur ve bu
provokasyonlara karşı da hepimizin sağduyulu olması gerekiyor. Özellikle seçime
altmış altı gün kala yapılan bu terör eylemi çok manidar. Yine birileri, bazı
eller Türkiye’yi karıştırmak istiyor. Hepimizi sağduyulu ve dikkatli olmaya
davet ediyorum. 
Ayrıca, dün başka bir olay yaşadık. Dün
bütün Türkiye karanlığa gömüldü, hayat felç oldu, insanlar perişan oldu ve bu
konuda da Hükûmetten sağlıklı bir açıklama henüz gelmedi. Hâlâ bu kesintinin
gerekçesi bilinemiyor. Burada da bir ilk yaşandı, bir faili meçhul elektrik
kesintisi ama Türkiye’yi sarstı. Bunu da dikkatlerinize bir kez daha sunuyorum.

Konumuza dönersek önceki İçişleri
Bakanı hakkında soruşturma önergesi verdik. Önergede, Türk Ceza Kanunu’nun
birçok maddesiyle ilgili ihlaller var. Onun için detaylara girmiyorum. Bu
konuda, sizlerin de bu konuya duyarlı olmanız gerektiğini ifade etmek
istiyorum. Sonuç itibarıyla, söz konusu olan Türkiye Cumhuriyeti devleti ve
devletin içerisinde oluşan çeteler ve devletin içerisinde oluşan suç örgütleri
ve bunlara göz yumulması. Bu konuda çeşitli açıklamalar geliyor zaman zaman,
Sayın Cumhurbaşkanının da açıklamaları var, onun da bu konuda bazı itirafları
oldu. Dolayısıyla bu çetelerle mücadele etmemiz gerekiyor ve bu çetelere göz
yumanlarla ilgili de gereğini yapmamız gerekiyor. 
Sayın Cumhurbaşkanının
açıklamalarına rağmen -işte “Aldatıldık, kandırıldık.” işte, şudur budur- bu
çeteler hâlâ iş başında, bu çeteler hâlâ görevlerinin başında ve Türkiye’deki
demokratik, parlamenter hukuk devletine karşı bir mücadeleye devam ediyorlar.
Burada tabii, sizler bu konuda samimi iseniz, bundan sizler de rahatsızsanız
özellikle iktidar partisi milletvekilleri, o zaman gerçeğin ortaya çıkması için
bu önergemizi kabul etmenizi ben sizlerden bekliyorum. 
Sayın
milletvekilleri, hep konuşuyoruz, işte “medya” diyoruz; medya, demokrasinin
olmazsa olmazı. Demokrasinin çalışması için özgür, bağımsız, tarafsız medyaya
ihtiyacımız var. Özellikle 2003’ten itibaren medyaya baktığımız zaman medyada
çok ciddi bir değişim ve dönüşüm görüyoruz. Bir sürü, eskiden medyada belli patronlar
vardı; medyanın belli, temel oyuncuları vardı, bunların hepsi oyun dışında
kaldı ve bugün kimine baskı kuruldu, kimi sindirildi, kimi tehdit edildi ve
medyada büyük bir değişim dönüşüm maalesef gerçekleşti. Medyada bu değişim
dönüşüm aslında büyük bir operasyon ve medyada medya patronları eğer taraf
olmadılarsa işte bertaraf oldular veya yandaş medya oluşmasına katkı sundular.
Ya taraf oluyorsunuz ya bertaraf oluyorsunuz; böyle bir şeyle karşı karşıyayız.

“Yandaş medya”
dediğimiz zaman da, adını “havuz medyası” da koyduğumuz bir gerçekle karşı
karşıya kalıyoruz. Burada da baktığımız zaman, bunu da üstüne basa basa
söylemek istiyorum, bu medyadaki değişim dönüşüm, bu medyadaki oluşum, bu
medyadaki operasyona baktığımız zaman yani burada nereye çıkıyor? Bütün yollar
sonuçta saraya doğru çıkıyor. Yani “Bugün, Türkiye'de, medya üzerindeki en
büyük kontrol, güç kimde?” derseniz o zaman o Beştepe’ye bakmamız gerekiyor. 
Bu havuz medyası artık yalan üretim
merkezi hâline gelmiş ve çeşitli iftiralar, çeşitli hakaretler, çeşitli
tehditler, çeşitli hedef göstermeler üretiyorlar ve bunlarla da halkı
aldatıyorlar ve kandırıyorlar. Bir psikolojik operasyonla algı yönetimi ve kara
propagandayla işte, bu havuz medyası bir yalan üretim merkezi, bir çamur
medyası hâline geliyor. 
Geçen hafta da burada medyayla ilgili
bir konu vardı, o zaman da ifade ettik orada. Nereden besleniyorlar, bu havuzun
suyu nereden doluyor? İşte, nasıl kamu kaynakları aktarılıyor bu medyaya veya
nasıl kamudaki ihalelere bu medyadaki patronlar, yandaş patronlar giriyor?
Bunların üzerinde çok fazla durmuyorum, zaten hepsini konuştuk, sizler de bunu
biliyorsunuz. 
Tabii, burada şunu ifade etmek
istiyorum özellikle: Son zamanlarda Cumhuriyet Halk Partisine yapılan
saldırılar var; Cumhuriyet Halk Partisine, Sayın Genel Başkanımıza,
milletvekillerimize ve şahsıma yapılan saldırılar var ve burada da bakıyoruz,
nereden geliyor bu saldırılar? İşte, her taşın altında da orada Ethem Sancak
çıkıyor. Ethem Sancak’ı da burada çok fazla üzerinde durarak anlatmak
istemiyorum, konu yargıya intikal etmiş durumda. Ethem Sancak da sahibinin
sesi, havuz medyasının da bekçisi konumunda ve görevini yapıyor; sürekli olarak
iftiralar, hakaretler, tehditler, hedef göstermelerle o kara propagandalara da
devam ediyor. Tabii, baktığınız zaman, yani bunu söylüyorum, kusura bakmayın,
partinizin bir üyesi, partinizin yöneticisi ve Erdoğan’la ilgili de sözlerini
zaten söylememe gerek yok, Erdoğan’ın da, Sayın Cumhurbaşkanının da yakın
arkadaşı. Dolayısıyla biraz evvel bu yolun neden Beştepe’ye çıktığını ifade
ederken burada bunu ortaya koymamız gerekiyor. 
Peki, o zaman bütün bunlara bir
demokraside, bir demokratik hukuk devletinde neden izin veriliyor, neden
bunlara müsaade ediliyor? Sayın milletvekilleri, eğer bir ülkede Millî
İstihbarat Teşkilatı, Emniyet Genel Müdürlüğü 77 milyon yurttaşı detaylı veri
analiziyle yani DEVA’yla, o programla fişliyorsa o zaman bir sorun var
demektir. 
Yine, bir ülkede, ana muhalefet partisi
lideri çıkıp: “MİT Cumhuriyet Halk Partisine operasyon yapacak.” diyor ise,
böyle bir ihbarda bulunuyorsa o zaman buna göz yumulmaması gerekiyor. Bir
ülkede ana muhalefet partisinin genel başkanı, milletvekilleri izleniyorsa,
dinleniyorsa, fişleniyorsa, hatta nefes alışları bile takip ediliyorsa ve bu
durum önlenemiyorsa, buna son verilemiyorsa o zaman, bu, dikkate alınması
gereken bir durumdur. 
Yasama organından, yüce Meclisten,
buradaki tüm partilerden, milletvekili arkadaşlardan bizim böyle bir sorgulama
isteme, talep etme hakkımız var. Biraz evvel söyledim, daha evvel de
söylemiştim; bugün Cumhuriyet Halk Partisine, yarın Adalet ve Kalkınma
Partisine. Eğer biz bağımsız medya olsun, çeteler son bulsun, bu çetelerle
mücadelede temiz, ahlaklı bir siyaset olsun diyorsak bu mücadeleyi hep beraber
vermemiz lazım ve bu soruşturma komisyonunun kurulmasına da karşı çıkmamak
lazım. Eğer gerçeklerin ortaya çıkmasını istiyorsak cesaretle bunların üstüne
gitmemiz lazım. Bunların ucu 17-25 Aralık yolsuzluk ve rüşvet operasyonuna
gidiyorsa da yine bunun üzerine gitmemiz lazım. Arkasında kim varsa
siyasetçiyse siyasetçi, medyaysa medya, bürokratsa bürokrat, istihbaratsa
istihbarat, Emniyetse Emniyet; temiz siyaset için, ahlaklı siyaset için hep
beraber bu soruşturmayı yapıp gerçeklerin ortaya çıkmasına müsaade etmemiz lazım.

Bakın, biraz evvel söyledim, 17-25
Aralık rüşvet ve yolsuzluk olayları dünyaya bomba gibi düştü ve orada durum
hâlâ açıklığa kavuşmadı, mutlaka açıklığa kavuşacak. Bu konuda yani sizin
içinizde de, AKP’den, iktidardan da sözcüleriniz, Başbakan yardımcılarınız
-Sayın Bülent Arınç, Sayın Hüseyin Çelik gibi- bu konuda yeni itiraflarda, yeni
açıklamalarda bulundular. Onun için bütün bunlar tek şeyi gösteriyor: Hep
beraber bu temiz siyaset için mücadele etmemiz gerekiyor. Önümüzde seçim var,
seçim güvenliği söz konusu, seçim süreci söz konusu. Eğer biz temiz, ahlaklı
siyaset yapalım diyorsak, biz çetelerle mücadele edelim konusunda samimiysek ve
biz bugün parlamenter hukuk devletine karşı -kim olursa olsun- buna karşı
gelenlerle mücadele edeceksek o zaman bu soruşturma komisyonunu işleme sokmamız
gerekiyor. Temiz siyasete inanan -bu biraz evvel- medya havuzunun pisliği
üzerine bulaşmayan, ben, AKP’li olsun veya diğer bütün milletvekili
arkadaşlarımı önergemize destek vermeye, “Evet.” demeye davet ediyorum.
Özellikle, AKP’li milletvekili
arkadaşlar bu konuda konuşmak için siz 7 Nisanı bekliyor olabilirsiniz,
listeler açıklanacak vesaire ama gelin, temiz siyasetin ilk adımını bugün hep
beraber burada atalım.
Evet, hepinize saygılar sunuyorum. (CHP
sıralarından alkışlar)
BAŞKAN – Teşekkür ederiz Sayın Oran.
Şahsı adına Hakkâri Milletvekili Adil
Zozani. 
Buyurunuz Sayın Zozani. (HDP
sıralarından alkışlar)
ADİL ZOZANİ (Hakkâri) – Teşekkür ederim
Sayın Başkan.
Değerli milletvekilleri, Cumhuriyet
Halk Partisi milletvekillerinin vermiş olduğu Meclis soruşturma komisyonu
kurulmasına dair önerge üzerine söz almış bulunuyorum. Hepinizi saygıyla
selamlıyorum.
Tabii, esasında –bu, Türkiye’ye özgü
bir durum olsa gerek- milletvekillerinin, siyasi mekanizmanın yani icra mekanizmasının,
Hükûmetin basına niye müdahale etmediği şeklinde eğer bir talepte bulunuluyor,
bir suçlamada bulunuluyor ve bunun için bir Meclis soruşturma önergesi talep
ediliyorsa bu Türkiye’ye özgü bir durum olur ve işin açıkçası bugünün
ehemmiyetiyle de biraz örtüşen bir durum, ironik bir durum. Bu olsa olsa bir 1
Nisan şakası gibi algılanabilir. Ama, biraz sonra vereceğim veriler itibarıyla
esasında hâlimizin tümden bir 1 Nisan şakasını andırdığını ortaya koymaya
çalışacağım.
Şimdi, Türkiye’de, artık, basının özgür
olduğu teranesini ilkokul 1’inci sınıftaki çocuklara dahi söylerseniz
inanmazlar, çünkü böyle bir durum söz konusu değildir.
Tanıklık ettiğim süre içerisinde, yirmi
küsur yıl gazetecilik yapmış bir arkadaşınız olarak, son dört yılda da burada
milletvekili ve basınla ilgili her bir durum söz konusu olduğunda, bir şey
gündeme geldiğinde burada söz alıp konuşan bir arkadaşınız olarak şunu ifade
edebilirim: Bir kere Türkiye’de basının bu kadar zapturapt altına alındığı
başka bir dönem yaşanmamıştır. Bakın, brifing basınının Genelkurmayın ve Millî
Güvenlik Kurulunun talimatıyla habercilik yaptığı dönemlerde bile bu kadar
düzeysizlik, bu kadar pervasızlık söz konusu olmamıştı.
Bakın, 23 Kasım 2011 tarihli bir
haberin başlıklarını sizinle paylaşacağım. Fırat News -Fırat haber ajansı- 23
Kasım 2011’de bir haber yaptı. Haberin kaynağı İstanbul Emniyet Müdürlüğü.
İstanbul Emniyet Müdürlüğünden basın kuruluşlarına, akredite basın
kuruluşlarına gönderilen bir haber; hazırlanmış haber, başlıklar ve spotları itibarıyla
hazırlanmış bir haberdi bu. Kimlerdi bu gazeteler? Zaman, Yeni Şafak, Bugün,
Star, Şok, Cumhuriyet, Taraf, Sabah, Milliyet, Hürriyet, Haber Türk, Akşam,
Vatan ve daha başka gazeteler vardı. Tek tek bu gazetelerin hangisinin hangi
başlığı atacağı -23 Kasım 2011- tek tek bu gazetelerin hangisinin hangi başlığı
atacağı İstanbul Emniyet Müdürlüğünden giden e-mailde belirtilmiş. 23 Kasım
2011 tarihinde Fırat haber ajansı bu maile ulaşıyor, bu habere ulaşıyor ve saat
20.30 itibarıyla -23 Kasımdan söz ediyorum- bu haberi servis ediyor. Ve diyor
ki: “Yarın bu adını andığım gazeteler şu, şu, şu başlıklarla çıkacak.”
Yanılmamıştı, ertesi gün Vatan gazetesi, Bugün gazetesi, Sabah gazetesi, Akşam
gazetesi, Star gazetesi, Cumhuriyet, Milliyet, Hürriyet, Haber Türk hepsi, o
gün bir gün önceden Fırat haber ajansının tahmin ettiği başlıklarla çıktı,
tahmin ettiği birinci sayfa spotlarıyla çıktı. Spotlar neye dönüktü? Haber neye
dönüktü? O tarihte gerçekleşen KCK basın davasına ait, operasyonuna ait
haberdi. “Biz operasyon yapıyoruz, siz operasyonu yarın bu başlıklarla servis
edeceksiniz.” diye talimat verilmişti ve hepsi “Emir büyük yerden.” deyip bir
gün önceden bir ajansın servis ettiği haberi dahi dikkate almadan aynı başlıkta
haberleri verdi. Devam ediyorum, bugün, bir kesimi orada muhalif pozisyonuna
geçti, muhalif haberler bugün yapıyorlar ama o gün aynı haberleri aynı
talimatlar doğrultusunda komiserden giden talimatla manşetlerine attılar. 
Şimdi, bir başka başlık operasyonu
daha. Kaç gazete? Sabah -yine aynı- Vatan, Star, Güneş, Yeni Şafak, Milat,
Bugün gazeteleri. Aynı gün hepsi noktası virgülüne aynı başlıkla çıktı. Neydi?
“Bir Musa Çıkar, Hesabını Sorar.” dedi. Burada. Bir başka operasyon haberiydi
bu: “Bir Musa Çıkar, Hesabını Sorar.” Merak edenler varsa o günün gazetelerine
girsin, arşive girsin; orada talimat üzerine spotların dahi modu moduna
oturtulduğunu, talimatla gönderilen haberin servis edildiğini göreceksiniz. 
Meşhur Kabataş olayı… Kabataş olayını
hepiniz biliyorsunuz, tekrar etmeme gerek yok. Bugün, iktidar partisinin
içinden milletvekilleri çıkıyor, diyor ki: “Biz o gün punduna getirildik,
yanlış yönlendirildik.” Milletvekili yanlış yönlendirildi, peki 11 köşe yazarı
aynı başlıkta köşe yazısı yazabilir mi? Yan yana oturan iki milletvekili burada
eline kalemi alsın, bir cümleyi yazsın, mutlaka bir yerinde bir ima farkı çıkar
ama farklı gazetelerin 11 köşe yazarı Kabataş olayıyla ilgili olarak aynı
başlığı atıyor ve aynı kalıpta ve aynı puntoda, aynı dizaynda hepsi servis
ediyor. Türkiye kamuoyu bilsin diye isimlerini de ifade edeceğim, bir tanesinin
başlığını okuyacağım, diğerlerinin hepsi aynıdır, tekrarlamayacağım: “Diliniz
Kaba, Vicdanınız Taş.” 11 köşe yazarının, havuz medyasının 11 köşe yazarının
başlığı aynı, hepsinde aynı dizayn kullanılmış. Kimlerdi bunlar? Yasin Aktay,
Merve Şebnem Oruç, Abdulkadir Selvi, Mahmut Övür, Halime Kökçe, Ahmet Kekeç,
Kemal Öztürk, Fuat Uğur, Ardan Zentürk, Murat Çiçek. Köşe yazarı hepsi, hepsi
aynı başlıkla çıktı. Sabah gazetesinin -ibret olsun diye- o günkü manşeti bu.
Ne diyor? “Kabataş Saldırısı 52 Saniyede Oldu.” Yani, elli iki saniye görüntü
kaydı var dedi. O günün üzerinden ne kadar süre geçti? Birisi çıksın burada bir
açıklama yapsın. 
Yaranmada ölçüyü kaçırınca ne oldular?
Son bir örnek buradan vereceğim. Biliyorsunuz, Sayın Cumhurbaşkanı Birleşmiş
Milletler Genel Kurulunda bir konuşma yaptı. Esasında konuşma yaptığı sırada
sıralar boştu, Birleşmiş Milletler Genel Kurulunda kimse yoktu. Manşetler
atıldı. 
Şimdi, herkes
bundan ders çıkarsın diye ifade ediyorum; bu yazarlarla, ismini zikrettiğim
insanlarla kişisel olarak hiçbir sorunum, hiçbir husumetim söz konusu değildir.
Fikirlerimizi muhtelif zamanlarda karşı karşıya geldiğimizde de tartışırız.
Star gazetesinin o günkü birinci sayfası, havuz medyası içerisinde ifade edilen
bir gazete: “Yüzlerine Haykırdı.” "Fotoshop"la Birleşmiş Milletler
Genel Kuruluna adam oturtmuşlar. Orijinal fotoğraf bu. Peki, o haberi yapan
kim? Sevgili Mustafa Karaalioğlu. Sevgili Mustafa Karaalioğlu o gün yaranmada
ölçüyü kaçırınca sonradan Cumhurbaşkanı ile Başbakan arasında bir ihtilaf çıktı
ve bu ihtilaftan kendine yer bulabileceğini düşününce hemen Brutusler grubunda
ifade edildi. Ne zaman? Daha geçen hafta. Yaranmada ölçü kaçırılınca bu duruma
geldi. 
Evet, basının tüm fonksiyonları…
(Mikrofon otomatik cihaz tarafından
kapatıldı) 
ADİL ZOZANİ (Devamla) – …çürütüldü,
artık, yandaşı, şuyu buyu kalmadı; basın ahlakı Türkiye'de çürütüldü. Bu konu
gerçekten araştırmaya değer, bu konu gerçekten soruşturmaya değer çünkü bu,
hepinize kaybettiriyor. (HDP sıralarından alkışlar) 
BAŞKAN – Teşekkür ederiz Sayın Zozani.
Osmaniye Milletvekili Hasan Hüseyin
Türkoğlu.
Buyurunuz Sayın Türkoğlu. (MHP
sıralarından alkışlar) 
HASAN HÜSEYİN TÜRKOĞLU (Osmaniye) –
Teşekkür ederim. 
Sayın Başkan, Türk milletinin
saygıdeğer milletvekilleri; İçişleri eski Bakanı Efkan Ala hakkında bir Meclis
soruşturması açılmasına ilişkin önerge üzerine Milliyetçi Hareket Partisi Grubu
adına söz almış bulunuyorum. Yüce heyetinizi saygıyla selamlarım.
 Sözlerimin başında, dün İstanbul
Çağlayan Adliyesinde bir terör örgütünün yapmış olduğu eylemde vazifesi başında
şehit olan Cumhuriyet Savcısı Mehmet Selim Kiraz’a Cenab-ı Allah’tan rahmet
diliyorum. Ailesine, yargı camiasına ve büyük Türk milletine başsağlığı ve
sabrıcemil diliyorum. 
 Bir
cumhuriyet savcısının 6’ncı kattaki odasında silahlı terör örgütü 
mensupları tarafından rehin alınması
ve meydana gelen çatışmada şehit olması çok ciddi bir güvenlik zafiyetidir.
Eylemci teröristlerin silahları, bombaları, pankart, flama ve benzeri
paçavraları adliye binasına sokmaları, bunları binanın 6’ncı katına kadar
taşımaları tam bir skandaldır. Bu kişiler, silahlar ve bu sayılan malzemeyle
adliye binasının 6’ncı katına, bir savcının odasına nasıl girebilmişlerdir?
Adliye binasını, savcısını koruyamayan bir devlet düşünülebilir mi? 
Dün gün içinde uzun süre eylemcilerle
diyalog kurulduğu, müzakere edildiği ifade edilmektedir. Bu müzakereler nasıl
gelişmiştir? Aracılar vasıtasıyla kurulan bu diyaloglar nasıl böyle bir olayla
sonuçlanmıştır? 
Gün boyunca sayıları 3 olduğu
söylenen eylemcilerin sonradan sayıları nasıl 2’ye düşmüştür? Olayla ilgili
haber yasağı getirilerek uygulanan karartmanın gerekçesi nedir? 
Bütün bu karanlık noktalar biran
evvel aydınlatılmalı, bu olayda zafiyet gösterenler tespit edilmeli ve
sorumlular muhakkak cezalandırılmalıdır.
Dünkü Çağlayan Adliyesinde yaşanan
olay bir kez daha göstermiştir ki Türkiye’de istihbarat ve kamu düzeninin
sağlanması noktalarında çok büyük zafiyetler vardır. Terör örgütlerinin yasa
dışı oluşumlarını, eylemlerini önceden tespit etmek bir istihbarat
faaliyetidir. AKP hükûmetleri, maalesef, istihbarat faaliyetlerini yerine
getiren kurumları çökertmişlerdi. Emniyet istihbaratı ve Emniyetin KOM ve
Terörle Mücadele gibi diğer kritik birimleri “paralel yapılanmayla mücadele”
adı altında zayıflatılmıştır. İstihbarat başta olmak üzere, bu kritik
birimlerde çalışan personel toptan cezalandırılarak bu birimlerin dışına
atılmıştır. 
AKP Hükûmetinin bu konudaki gerekçesi
17-25 Aralık soruşturmalarıdır. 17-25 Aralıkta Hükûmetin o zamanki Başbakanı
dâhil bazı mensuplarının, rüşvet ve yolsuzluk iddialarıyla olan irtibatları
ortaya çıkmış; yolsuzluk ve rüşvet kirli çamaşırları kamuoyunun önüne
dökülmüştür. Dönemin Başbakanı Tayyip Erdoğan, bunun bir darbe girişimi
olduğunu, ortaya çıkan bilgi ve belgelerin montaj ve dublaj olduğunu iddia
etmiş olsa da, bunu yapanların paralelciler olduğunu söylese de geçtiğimiz bir
buçuk yıl içerisinde ortaya çıkan bilgi, belge ve hatta bizzat Recep Tayyip
Erdoğan’ın kendi sözleri 17-25 Aralık soruşturmalarının aslında düzmece
olmadığını, bu iddiaların somut verilere dayandığını, bağımsız, tarafsız bir
yargı tarafından incelenmesi hâlinde çok önemli hukuki sonuçların ortaya
çıkacağını göstermiştir. 
İşte, 17-25 Aralık soruşturmalarında
Recep Tayyip Erdoğan tarafından toplumda oluşturulmaya çalışılan algı için
Emniyetin diğer birimleriyle birlikte istihbarat birimi de kurban edilmiştir.
Nüfusumuzun yüzde 90’ından fazlasının yaşadığı alanlarda önleyici kolluk
hizmetini yerine getiren Emniyetin istihbaratı, Recep Tayyip Erdoğan’ın algı
operasyonu için kurban edilince Türkiye’de ciddi bir güvenlik zafiyeti
doğmuştur.
Bahsettiğim birimlerde çalışan yetişmiş
nitelikli Emniyet personeli “paralelci” yaftasıyla görevlerinden alınmış, yerine
başka görevliler getirilmiştir. Yerine getirilenler de aynı yaftayla
görevlerinden alınmış, başkaları getirilmiş, onlar da görevden alınmıştır. Yani
AKP Hükûmeti yolsuzluğa ve rüşvete, hırsızlığa razı olmayanları “paralelci”
yaftasıyla görevden uzaklaştırmış, ta ki yolsuzluğa ve rüşvete razı olan
personeli buluncaya kadar yer değiştirmeye devam etmiştir. İşte, bu sebeple,
Emniyetin gözü kör kulağı sağır hâle gelmiştir. Toplumun güvenliğini sağlayacak
birimler yolsuzluk ve rüşvet uğruna iş göremez hâle getirilmiştir. Bu tabloda
Sayın İçişleri eski Bakanı Ala’nın çok katkısı vardır.
MİT ise başka bir âlemdir. AKP’liliği
tescil edilmiş bir istihbarat birimi söz konusudur. MİT’in uzun zamandan beri
devletin değil AKP’nin istihbaratçılığını yaptığı iddiaları henüz
hafızalarımızdadır. Muhalefetle ilgili fişleme yaptığı, AKP’li belediye başkan
adaylarına referans olduğu, AKP’de siyaset yapmak isteyen kişilerle ilgili
rapor hazırladığı iddiaları henüz açıklığa kavuşmamıştır. 
İçişleri eski Bakanı İdris Naim Şahin,
İstanbul Küçükçekmece’de molotofkokteyliyle yakılan otobüste hayatını kaybeden
18 yaşındaki Serap Eser kızımızın katilinin MİT elemanı olduğunu iddia etmiş
idi. İşte, MİT, bu tartışmaların ortasındadır.
Her kötü olayı paralel yapıya havale
edip paralel yapıyı sorumlu göstermeye çalışan AKP Hükûmeti, hem MHP üst
yöneticileri hem de ana muhalefet partisi genel başkanıyla ilgili olayı paralel
yapıya bir türlü bağlamamıştır. Dolayısıyla, bu iki olayda da başta MİT olmak
üzere istihbarat birimleri ve AKP Hükûmeti zanlıdır ve aklanmamışlardır.
Bu kurumu ve
olayları birlikte değerlendirdiğimizde Türkiye’nin güvenlik politikası ve
güvenlik sistemi çökmüştür. Türk devleti AKP’nin hırsı yüzünden kör ve sağır
hâle getirilmiştir. Bugünkü tablo bize göstermektedir ki böyle giderse
ödediğimiz bedellerden daha fazla bedel ödememiz muhtemeldir. 
Sayın Başkan, saygıdeğer
milletvekilleri; anayasal düzenin korunmasından sorumlu olan İçişleri Bakanlığı
ve Bakan, Anayasa’nın 137’nci maddesindeki “Kanunsuz emir verilemez. Konusu suç
olan emir verilemez.” hükmünü bizzat çiğneyerek güvenlik güçlerinin terör
örgütüne müdahale etmesini engellemiştir.
Sayın Ala kendisine Bakanlar Kurulunda
koltuk veren, Parlamentoda söz hakkı tanıyan Anayasa için “Ben bu Anayasa’yı
tanımıyorum.” diyecek kadar hukuk dışına çıkmış ve Anayasa’yı çiğnemiştir. 
Sayın Ala, Bakanlık yaptığı dönem
içerisinde kamu düzenini bozan terör örgütleriyle mücadele eden politikalara
imza atmamıştır, bunun yerine müzakere eden anlayışları desteklemiştir. Bu
dönem içerisinde, AKP’nin “açılım” adını verdiği ihanet süreci çerçevesinde
gelinen noktada Türkiye Cumhuriyeti’nin egemenliğinin belli coğrafyalarda PKK
terör örgütüne terk edilmesine göz yummuştur. Bu bölgede PKK terör örgütü AKP
Hükûmetinin 2002’de devraldığı seviyenin çok üzerinde bir güce erişmiştir. 2002
yılında terör olayları sıfırlanmış, Türkiye toprakları üzerinde silahlı
faaliyet gösteren terörist sayısı 30’lu, 40’lı sayılarla ifade edilirken bugün
yüz binlerden bahsedilir hâle gelmiştir. PKK terör örgütü, KCK yapılanması
asayiş timleri oluşturmuş, kimlik ve yol kontrolleri yapıp umuma açık yerlerde
denetim yapmaya başlamıştır. Terör örgütü yargı sistemi tesis etmiştir. Terör
örgütü şehir yapılanmasıyla sözde vergi sistemi kurmuştur.
Bülent Arınç-Melih Gökçek tartışmasıyla
17-25 Aralık soruşturmasını örtmek için kullanılan paralel yapı tezi çökmüştür.
AKP’nin paralel yapı iddiası 17-25 Aralık soruşturmalarını örtmek için
uydurduğu bir gerekçeden, örtüden ibarettir. Ve Arınç’ın ifade ettiği, Ankara
Büyükşehir Belediye Başkanı Gökçek hakkında 8 Haziranda dile getirilecek olan
100 dosya konusunda İçişleri Bakanlığı MHP’li belediyelere gösterdiği şahinliği
bu Belediye Başkanına göstermemektedir. Türk Ceza Kanunu’nda belirtilen suçu
gizleme, suçluyu koruma ve bunlar gibi çok sayıda suçu 77 milyonun gözleri
önünde işleyen görevlilere karşı kayıtsız kalınmaktadır. 
Sayın Başbakanın “Bu konuyu bir
cümleyle kapattık.” demesi ayrı bir trajikomik durumdur. AKP’nin yolsuzluk,
rüşvet ve hırsızlığı kapatmak için kullandığı paralel iddiası çökmüştür. Sayısı
100 olduğu iddia edilen dosyalar dile getirilmiş, takke düşüp kel görünmüştür.
Bu, Başbakanın bir cümlesiyle kapatılacak bir durum değildir. 
Sayın Başkan, saygıdeğer
milletvekilleri; 28 şubat 2015 günü, Dolmabahçe Sarayı’nda, PKK terör örgütünün
İmralı’daki katil liderinin hazırladığı 10 maddelik ihanet metni kabul
edilmiştir. Bu metinde, süslü başlıkların içeriğinde, teröristler affedilecek,
teröristbaşı çıkarılacak, terör örgütü ve onun yan kuruluşları sivil toplum
örgütü hâline getirilecek; çok dilli, çok milletli, çok başkentli, çok bayraklı
bir Türkiye için Anayasa değişikliği yapılacaktır. Başbakan Yardımcısıyla
beraber Sayın Ala, AKP Grup Başkan Vekili Sayın Ünal tıpkı Mondros’u, Sevr’i
imzalayanlar gibi bu anlaşmaya poz vermişlerdir. 
Ülkenin güvenliğini sağlamak yerine
tapınak şövalyeleri gibi Recep Tayyip Erdoğan’ın güvenliğini sağlamayı tercih
eden Sayın Ala’yla ilgili olarak bu önergede dile getirilen, soruşturma
önergesinin içeriğinde bulunan, Efkan Ala’nın Türk Ceza Kanunu’nun 311, 114,
257, 283’e aykırı davranışları olduğu düşüncesiyle Milliyetçi Hareket Partisi
olarak Meclis soruşturması açılmasının uygun olacağı kanaatindeyiz. 
Bu düşüncelerle yüce heyetinizi ve Türk
milletinin milletvekillerini saygıyla selamlarım. (MHP sıralarından alkışlar) 
BAŞKAN – Teşekkür ederiz Sayın
Türkoğlu. 
Kırıkkale Milletvekili Ramazan Can. 
Buyurunuz Sayın Can. (AK PARTİ
sıralarından alkışlar)
RAMAZAN CAN (Kırıkkale) – Sayın Başkan,
değerli milletvekilleri; Genel Kurulu saygıyla selamlıyorum. 
Öncelikle, dün şehit düşen Savcımız
Mehmet Selim Kiraz’a Allah’tan rahmet diliyorum. Yakınlarının ve milletimizin
başı sağ olsun. 
Burada (9/13) esas numaralı, 11/3/2015
tarihli Meclis soruşturması açılmasına ilişkin Önerge’yi görüşüyoruz.
Ethem Sancak’tan bahsedildi. Milletin
kürsüsünden savunmasız birine, hak arama yeri belliyken savunma hakkı olmayan
birine vurmak doğru değildir, haksızlıktır diye düşünüyorum.
Sayın Umut Oran, önergede, aleyhinde
yoğun bir karalama kampanyasına, 17 Şubat 2015 tarihinden itibaren psikolojik
harekâta başlandığını iddia etmekte ve bunun şahsından ziyade CHP’ye ve
Meclisteki milletvekillerine yönelik olduğundan bahsetmekte; milletvekili
olarak denetim faaliyetini kullandığından, görevini yaptığından dolayı başına
bunların geldiğini iddia etmektedir. 
Gerçekte, masumiyet ilkesi gereği
kanunsuz suç ve ceza olmaz, hakkında kesinleşmiş mahkûmiyet kararı olmadıkça
hiç kimse suçlu ilan edilemez. Yani beraatızimmet asıldır, bu evrensel hukuk
kuralı karşısında da herkes eşittir. Bütün bu hükümlere rağmen, gerek Gezi
Parkı eylemlerinde gerekse 17-25 Aralık hadiselerinde, hatta Kobani
eylemlerinde, gerek Hükûmetimizin gerek partimizin ve bizim, milletvekili
olarak, aynen Sayın Oran’ın iddia ettiği şeylerin fazlası başımıza gelmişti.
Empatiyi zaten yaptık, yapıyoruz ve gerçekten de Sayın Oran’ı iyi anlıyoruz,
anlamaya çalışıyoruz ama Sayın Oran’ın da bizi anlamasını diliyoruz.
Dolayısıyla, çağrıda ve iddiada bulunduğu hassasiyetin gerekliliğini çok iyi
anlıyoruz. Komplolarla, iftira kampanyalarıyla her gün karşılaşıyor, kendimizi
temize çıkarmak için her gün gayret ediyoruz. Asılsız iftiralarla mücadelede
idmanlıyız, tecrübeliyiz, aşılıyız. 
Ancak iftira kampanyalarına çokça
destek vermiş, gerek Gezi Parkı gerekse 17-25 Aralık kampanyalarında Cumhuriyet
Halk Partisinin, sizlerin durumu neydi? Sayın Oran başta olmak üzere, bu iftira
kampanyalarını yürüten, destekleyen, suçlu olduğu ispat edilmemiş onlarca
mağdur hakkında pervasızca saldıran sizler değil miydiniz? Sadece kendinize
adalet istemek ne kadar haklı, ne kadar masum olabilir? İftirayı
kurumsallaştıran, medya organlarının âdeta tetikçisi olan siz değil miydiniz?
İftirayı kurumsal olarak bir müessese hâline getiren partiniz değil miydi?
Cumhuriyet Halk Partisi grup toplantı salonu âdeta yasa dışı delillerin,
kopyaların, kasetlerin ifşa edildiği yer değil miydi? Evet, adalet ve hukuk bir
gün herkese lazım olacaktır, aynen bugün sizlere ve bizlere lazım olduğu gibi;
bütün bunlara rağmen, şahsınıza gelen ya da partinize gelen iddia ettiğiniz
iftiralarla ilgili empati yapmak şartıyla. Biz hukuka saygılı AK PARTİ’liler
olarak sizin hukuki haklarınızı savunmayı da görev telakki ederiz. Şayet
gerçekten bir iftirayla karşı karşıyaysanız, bir psikolojik savaşla karşı
karşıyaysanız, gerçekten böyle bir durum varsa bilesiniz ki AK PARTİ’liler
olarak bizler sizlerin yanınızdayız ama gerçekten böyleyse. Diğer taraftan,
Türkiye bir hukuk devletidir, iddialarla ilgili olarak yasal yollara müracaat
etmek de hakkınızdır. 
Sayın Başkan, değerli milletvekilleri;
netice itibarıyla görüşmüş olduğumuz meclis soruşturma önergesi Türk Ceza
Kanunu’nun ilgili maddeleri 114, 257, 311, Anayasa’nın 100 ve İç Tüzük’ün
107’nci maddelerine dayanmaktadır. Dolayısıyla, hukuki bir altyapısı olacak ve
maddi gerçekle örtüşecek bir önerge hazırlanmalıydı ama önergeyi hukuki olarak
tahlil ettiğimizde bakıyoruz ki ayakları yere basmayan, tamamen mücerret bir
önerge. 
Önerge sahipleri birinci paragrafta
diyor ki: “Cumhuriyet Halk Partisi milletvekilleri üzerinden doğrudan ana
muhalefet partisi Cumhuriyet Halk Partisi hedef alınmaktadır. Olmayan hayali
Twitter yazışmalarıyla CHP'ye yönelik çok ağır suçlamalar yapılmakta, geleceğe
dönük bazı karanlık senaryoların altyapıları bugünden hazırlanmaya
çalışılmaktadır.” Güzel.
Aynı önergenin beşinci paragrafına
geldiğimizde ise aynen şöyle bir ibare geçiyor: “17-25 Aralık 2013
soruşturmaları sonrası ülke ve dünya gündemine yansıyan gelişmeler, sorumlu bir
parlamenter olarak tarafımızca Anayasa’nın ve İç Tüzük’ün vermiş olduğu görev
ve sorumluluklar kapsamında son derece etkin bir şekilde kullanılmıştır.” Bu ne
perhiz, bu ne lahana turşusu! Böyle bir çelişki olabilir mi? Size karşı iftira
kampanyası, komplolar düzenlenecek ama 17-25 Aralıktaki aynı şeyi siz
yapacaksınız, burada kendi kendinizi de tekzip ediyorsunuz. 
Yine, “Bu nedenle her ne kadar şahsıma
ve CHP’ye yöneltilmiş gibi görülen bu saldırı, aslında doğrudan Türkiye Büyük
Millet Meclisine, partimize yapılan bir saldırıdır. Milletvekilinin denetim
fonksiyonu, görevi olan yasama faaliyeti ve TBMM’nin, dolayısıyla
milletvekilinin çalışma usul ve esasları, Anayasa ve Meclis İç Tüzüğü’nde
belirlenmiştir. Türkiye Büyük Millet Meclisinin başlıca görev ve yetkileri
arasında kanun koymak, değiştirmek…” diye devam ediyor. Önergede böyle bir
ibare var. Güzel. Peki, Allah aşkına, iç güvenlik yasasını burada konuşurken
sizler kürsüye gelip 312 kişilik bir gruba hitaben “Bu kanunu çıkaramazsınız,
bu kanunu size çıkarttırmayız.” diyerek Meclisi abluka altına almadınız mı,
kürsüyü işgal etmediniz mi? (AK PARTİ sıralarından alkışlar)
Demek ki, Türkiye Büyük Millet
Meclisinin ve milletvekillerinin iradesini hâkim kılmak esastır, bu kürsü
dokunulmazdır. Dolayısıyla, 312 kişilik ve Türkiye milletinin vermiş olduğu, 2
kişiden 1 kişinin vermiş olduğu oylara sahip, yüzde 50 oy alan bir partiye siz
diyorsunuz ki: “Bu kanunu çıkartamazsınız.” Sevsinler sizi! Bu kanunu tabii ki
çıkartırız. Çünkü bize millet kanun çıkarma yetkisini verdi, sizler de zaten
bunu önergede teyit ediyorsunuz. (AK PARTİ sıralarından “Bravo” sesleri,
alkışlar)
HASAN HÜSEYİN TÜRKOĞLU (Osmaniye) –
Anayasa çerçevesinde verdi yalnız, bir de Anayasa var. Sen de mi Anayasa’yı
yırtıp attın?
RAMAZAN CAN (Devamla) – Yine önergede
diyor ki: “Kamu düzenini ve güvenliği sağlamak Bakanlığın görevi.” Ve şurada,
Allah aşkına okuyorum, dikkatinizi çekmek istiyorum, önergeden aktarıyorum
aynen: “Zira iktidar yanlısı medya grubu muhalefetin görevini yapmasını
engelleme amacıyla suç uyduruyor, ancak kolluk kuvveti –dikkatinizi çekiyorum-
herkesin gözü önünde gerçekleşen bu olaylara karşı tek bir adım dahi atmıyor,
yaşananları görmezden geliyor yani suçluyu kayırmayı tercih ediyor.”
Arkadaşlar, sizler bir aydır, altı aydır burada iç güvenlik yasasını
eleştirmediniz mi? Demediniz mi?
ALİ SERİNDAĞ (Gaziantep) – Ya iç
güvenlik yasasının bununla ne alakası var, ne alakası var?
RAMAZAN CAN (Devamla) – Dinlersen
anlarsın!
ALİ SERİNDAĞ (Gaziantep) – Bilmiyorsun.
Ne alakası var bununla?
RAMAZAN CAN (Devamla) – “İdari kolluğa
bu yetkileri vermeyin.” diyen siz değil misiniz? Şimdi diyorsunuz ki: “Kolluk,
yetkisini kullanmıyor.”
ALİ SERİNDAĞ (Gaziantep) – Olayları
çarptırıyorsun.
RAMAZAN CAN (Devamla) – Allah aşkına,
kolluk ne yapacak? Basının elindeki materyallere el mi koyacak? Sayın Oran,
bunu mu kastediyorsunuz?
ALİ SERİNDAĞ (Gaziantep) – Yalan
söylüyorsun, doğru söylemiyorsun!
RAMAZAN CAN (Devamla) – Materyallere
el mi konulsun? Anayasaca teminat altına alınmış haberleşme hürriyetini ihlal
mi etsin, ne yapsın?
MEHMET HİLAL KAPLAN (Kocaeli) –
Yapıyorsun zaten!
RAMAZAN CAN (Devamla) – Bunları
gözaltına mı alsın? Bunu mu kastediyorsunuz?
MEHMET HİLAL KAPLAN (Kocaeli) – Bu
kadar basın mensubu hâlâ içeride. 
RAMAZAN CAN (Devamla) – Sayın
Bakanımızın bu konuda kolluk üzerindeki idari denetimini kullanmadığından
bahisle de Sayın Bakanın cezalandırılması talebinde bulunuyorsunuz. Allah
aşkına, sayın milletvekilleri, ne söylediğinizin, ne yazdığınızın farkında
olun. 
ALİ SERİNDAĞ (Gaziantep) – Sen
bilmiyorsun bir şey, bilmiyorsun!
RAMAZAN CAN (Devamla) – Bu Meclis
soruşturması hukuki altyapıdan uzak, tamamen, siyasi bile diyemeyeceğim
derecede alelade, alelıtlak hazırlanmış bir önerge. 
MAHMUT TANAL (İstanbul) – Önergeler
siyasi olur Beyefendi, önergeler siyasi olur; Anayasa öyle söyler. 
RAMAZAN CAN (Devamla) – Şimdi, siz
diyorsunuz ki: “İdari kolluk görevini yapsın.” Doğru, görevini yapsın. “Basına
sansür konsun, basının materyallerine, bütün binalarına girilsin.” Böyle bir
şey olabilir mi? O zaman da “Nerede basın hürriyeti? AK PARTİ haberleşme
hürriyetinin önüne engel getirdi.” diyeceksiniz. Böyle bir çelişki olamaz, bu
çelişkiyi de ancak Cumhuriyet Halk Partisi milletvekilleri yapar diye
düşünüyorum. 
Sayın Başkan, değerli milletvekilleri;
demin de söylediğim üzere, tamamen soyut, mücerret, günü kurtarmaya matuf bir
önergeyle gelinmiştir. Dolayısıyla, bu önergeye savunmayı dahi doğru
bulmuyorum. Bütün bunlara rağmen önergenin reddi ya da kabulünü Genel Kurulun
takdirine sunuyor, hepinizi saygıyla selamlıyorum. (AK PARTİ sıralarından
alkışlar) 
BAŞKAN – Teşekkür ederiz Sayın Can. 
Buyurunuz Sayın Oran. 
UMUT ORAN (İstanbul) – Sayın Can hem
şahsımla ilgili hem de partimizle ilgili ve grubumuzun verdiği önergeyle ilgili
sataşmada bulundu. Kendisine, müsaade ederseniz, cevap vermek istiyorum. 
BAŞKAN – Buyurunuz Sayın Oran. (CHP
sıralarından alkışlar) 
VIII.- SATAŞMALARA İLİŞKİN KONUŞMALAR (Devam)
2.- İstanbul Milletvekili Umut Oran’ın, Kırıkkale
Milletvekili Ramazan Can’ın (9/13) esas numaralı Meclis Soruşturması Önergesi
üzerinde yaptığı konuşması sırasında şahsına ve Cumhuriyet Halk Partisine
sataşması nedeniyle konuşması
UMUT ORAN (İstanbul) – Öncelikle şunu
ifade etmek isterim: 17-25 Aralıkla ilgili, bir milletvekili olarak, sizin daha
evvel “Ne istediniz de vermedik?” dediğiniz, ondan sonra “paralel” deyip ondan
sonra bir düşman olarak ilan ettiğiniz bir yapı; bizim de her zaman
eleştirdiğimiz, daha evvel de eleştirdiğimiz bir yapı. 
RECEP ÖZEL (Isparta) – Şimdi siz
berabersiniz!
UMUT ORAN (Devamla) – Onunla ilgili bir
sürü “tape”ler, iddianameler hazırlandı, bunlar medyada yer aldı. Bir muhalefet
partisinin milletvekili olarak, bir yöneticisi olarak bunları sormak,
sorgulamak benim görevim yani bu benim anayasal ve parlamenter görevim. Bundan
niye gocunuyorsunuz? Ben bir iftira etmiyorum. Ben sadece soru önergesi veriyorum,
araştırma önergesi verdim. Onunla ilgili beni niye eleştiriyorsunuz? Yani, bunu
sormak benim en doğal hakkım; siz de ana muhalefette olsanız siz de
soracaksınız, sizin de en doğal hakkınız. 
Bakın, bizim bu
soruşturma önergemizde, bahsettiğiniz “Bu İçişleri Bakanının görev ve
yetkilerine girmiyor, bu -okuduğunuz paragrafla ilgili, zamanı verimli
kullanmak için söylüyorum- yargının görevi” dediğiniz konuda şöyle bir hadise
var: Tabii ki medya özgür olmalı, yargı medyaya müdahale etmemeli… 
OSMAN AŞKIN BAK
(İstanbul) – Gürsel Tekin öyle demiyor ama. 
UMUT ORAN
(Devamla) - …buna katılıyoruz ancak ortada kamu düzeni ve kamu güvenliğiyle
ilgili bir durum var. Yani, İçişleri Bakanlığının sonuç itibarıyla kamu
düzenini ve kamu güvenliğini sağlaması gerekiyor. Öyle iddialar ve iftiralar
ortaya atıldı ki… Bakın, ben bu işin mağduru olarak… O konuda da destek
verdiniz, desteğinizi somut olarak vermenizi istiyorum.
OSMAN AŞKIN BAK
(İstanbul) – Hangi toplantıda? 
UMUT ORAN
(Devamla) – Sonuç itibarıyla, insan hayatı söz konusu hâle geldi, insan
hayatına kastetmek söz konusu oldu. Bununla ilgili iftiralar ve iddialar…Ki biz
bunların hepsini çürüttük sonuçta. E, burada milletvekili sonuç
itibarıyla yasama faaliyetleri yapamıyor. Sayın İçişleri Bakanının tabii ki bu
konuya bakması lazım, bu konuya bakmayıp da nereye bakacak? İnsan hayatı söz
konusu, can güvenliği söz konusu ve milletvekilinin… Bir ana muhalefet
partisine yapılan karalamalar ve ana muhalefet partisinin burada bir yasama
faaliyetini engelleme söz konusu. 
Üçüncü konu:
Bakın -Sayın Can yine ifade etti- tabii ki burada kürsü dokunulmazlığı
içerisinde bizim temel görevimiz vatandaşa hizmet etmek, vatandaşın sorunlarını
çözmek, vatandaşın can ve mal güvenliğini korumak. Ben buradan hiç kimseye
herhangi bir şekilde bir iftirada bulunmak istemem ama, şimdi, Ethem Sancak’la
ilgili olaya geldiğiniz zaman -havuz medyasının başında duruyor- buradan,
medyada bombalamalarla ana muhalefet partisine, genel başkana öyle iddialar,
öyle iftiralar atıyor ki akıllara zarar verecek şeyler, insan hayatına
kastetmelerle ilgili ve buralarda da asılsız iftiralarda bulunuyor. 
CUMA İÇTEN
(Diyarbakır) – Aydın Doğan medyası… 
UMUT ORAN
(Devamla) – Şimdi, bunlara karşı buradan söylemeyeceğim de nereden
söyleyeceğim? Ve bakın, bu kişi medyaya giriyor. Medyaya girme nedeni olarak da
“Sayın Cumhurbaşkanına hizmet etmek için girdim, onu yalnız bırakmamak için
girdim ve onu müdafaa etmek için girdim.” diyor. 
(Mikrofon otomatik cihaz tarafından
kapatıldı) 
UMUT ORAN (Devamla) – E şimdi, bu,
bağımsız, özgür medya oluyor mu böyle bir şekilde?
CUMA İÇTEN (Diyarbakır) – Aydın Doğan
medyası kime hizmet ediyor?
UMUT ORAN (Devamla) – O ayrı bir şey. O
geldiği zaman onu da tartışırız. Yani her konuda tartışılır, her konuda ama siz
samimiyseniz şuna bakmamız lazım Sayın Can: Yani burada sizin de ortaya
getirdiğiniz bir soruşturma önergesi olur, size karşı bir haksızlık yapılır,
iftira, hakaret edilir, o zaman biz de bunu değerlendiririz.
BAŞKAN – Teşekkür ederiz Sayın Oran.
UMUT ORAN (Devamla) – Ama siz madem
bana hak veriyorsunuz, madem partimize hak veriyorsunuz, bu mücadeleyi beraber
götürelim. Şahıs bazına indirgemenin bir anlamı yok. Siz orada fesada düşmeyin.
Hem “Biz hak veriyoruz, bu konuda beraber mücadele edelim.” diyorsunuz…
BAŞKAN – Teşekkür ediyoruz Sayın Oran.
UMUT ORAN (Devamla) – …o zaman söylemde
kalmasın, gelin, hep beraber bu soruşturma önergesini işleme koyalım.
Teşekkür ederim, saygılar sunarım. (CHP
sıralarından alkışlar)
BAŞKAN – Teşekkür ediyoruz.
IX.- MECLİS SORUŞTURMASI (Devam)
A) Ön Görüşmeler (Devam)
1.- İstanbul Milletvekili Umut Oran
ve 57 milletvekilinin, başta Cumhuriyet Halk Partisi olmak üzere muhalefeti
etkisiz kılmaya, muhalefet partisi üyelerinin parlamenter denetim haklarını
engellemeye ve bunları karalamaya yönelik girişimlerde bulunduğu, muhalefeti
karalayarak suç işleyen medya kuruluşları mensuplarını kayırdığı ve bu
eylemlerinin Türk Ceza Kanunu’nun 114, 257, 283 ve 311’inci maddelerine uyduğu
iddiasıyla Anayasa’nın 100’üncü ve TBMM İçtüzüğü’nün 107’nci maddeleri uyarınca
İçişleri eski Bakanı Efkan Ala hakkında Meclis soruşturması açılmasına ilişkin
önergesi (9/13) (Devam)
BAŞKAN - İçişleri eski Bakanı Efkan
Ala. 
Buyurunuz Sayın Ala. (AK PARTİ
sıralarından alkışlar)
EFKAN ALA – Sayın Başkan, saygıdeğer
milletvekilleri; sözlerimin başında heyetinizi saygıyla selamlıyorum.
Menfur bir terörist saldırı sonucu
şehit olan Savcımız Sayın Mehmet Selim Kiraz’a Allah’tan rahmet diliyorum,
ailesine, milletimize ve Meclisimize başsağlığı ve sabır diliyorum.
Metanetin müşahhas timsali babasına
buradan saygılarımı iletiyorum. Ailesine de metanetleriyle birlikte sabırlar
niyaz ediyorum, metanetlerinden dolayı yine onları hürmetle selamlıyorum.
Kartal ilçe teşkilatımıza ve İstanbul
Emniyet Müdürlüğüne yapılan terörist saldırıları da şiddetle kınıyorum.
Değerli milletvekilleri, elbette fazla
izaha gerek yoktur ki önümüzdeki yüzyılda dünyanın bir numaralı sorunu olacağı
şimdiden belli olan bu teröre karşı topyekûn durmamız icap eder ve terörün
beslenebileceği iklimi oluşturacak siyasal dilden de özenle kaçınmamız gerekir.

Değerli milletvekilleri, Sayın Başkan;
elbette demokrasilerde iktidarlar Meclis denetimine tabidir, soruşturma
önergeleri, gensorular verilir ve bunların gereği yapılır. Bunları çok şükür
muhalefet öğrenmiş durumda. Ama muhalefete de yaptırımlar vardır
demokrasilerde. Bir muhalefet partisi örneğin birkaç seçimi kaybetmişse, bir
seçimi kaybetse bile gelişmiş demokrasilerde onun yönetimi yenilenir, genel
başkanı yenilenir, teşkilatları yenilenir. 
SENA KALELİ (Bursa) – Sana ne?
EFKAN ALA – Ama birkaç seçimi
kaybetmişse, gelişmekte olan bir demokrasideysek hiç olmazsa bu saatten sonra
yenilenmesi beklenir. Tabii, bu kendi bilecekleri bir iş. 
SENA KALELİ (Bursa) – Sen siyasi
sorumluluklarını yerine getiriyor musun, siyasi ahlakın var mı?
EFKAN ALA – 3 genel seçim, 3 yerel
seçim, 2 referandum, 1 Cumhurbaşkanlığı seçimi kaybetmiş bir muhalefet bunların
tamamını kazanmış iktidara sorular soruyor. Sorulacak tabii. 
ALİ RIZA ÖZTÜRK (Mersin) – Sormayacak
mıyız yani?
EFKAN ALA – Hayır, sorulacak tabii,
sorulacak. Teşekkür ediyorum çünkü bu bize fırsat veriyor, eleştiriler bizi
güçlendirir. 
ALİ RIZA ÖZTÜRK (Mersin) – Sen daha
hesap vereceksin, hesap.
EFKAN ALA – Biz sorulan soruyu bir
fırsat olarak değerlendiririz, tehdit olarak değil. (AK PARTİ sıralarından
“Bravo” sesleri, alkışlar) O soruları fırsat bilip milletimize yaptıklarımızı
anlatırız, milletimize yaptıklarımızı anlatırız. Ama enteresan bir durum var
-Sayın Milletvekilimiz Zozani de söylediler- gerçekten 1 Nisan şakası gibi
çünkü basına neden müdahale etmediğime ilişkin bir soru önergesi, bir önerge
var. Tabii, bunun bizim zaviyemizden izahını yapmak oldukça güçtür ama “Biz
iktidara geldiğimizde bu gazeteleri kapatacağız.” diyen bir genel başkan
yardımcısına sahip bir partinin bu önergeyi vermesinden daha doğal bir şey
olamaz. (AK PARTİ sıralarından “Bravo” sesleri, alkışlar) Ama biz demokrasiyi
içselleştirmiş, zihinsel kodları 1940’larda kalmamış bir partiyiz.
MEHMET AKİF HAMZAÇEBİ (İstanbul) – Siz
ve demokrasiyi içselleştirmek, öyle mi! Hiç yakışmıyor. 
EFKAN ALA – Ve biz, arkadaşlar, basın
özgürlüğünü savunuruz, basın özgürlüğüne yönelik tehditleri ortadan kaldırmayı
da vazife ediniriz. Böyle siyasi kuraklık içerisinde politik çölleşme yaşamak
bize yakışmıyor. Biz ana muhalefet partimizin de son derece gelişmiş projeler
üreten, bizi sorularıyla sıkıntıya sokacak derecede çalışan ve milletimizin
derdine deva olacak çözüm önerilerinde bulunan bir parti olmasını canı gönülden
arzu ederiz çünkü milletimize katkının yolu budur. 
Ama bir yerde haklısınız değerli
arkadaşlarım: Neden CHP’yi savunmamışım ve neden müdahale etmemişim? “E, bizi
de savunun.” diyorsunuz. Haklısınız, çünkü biz savunmayı çok iyi biliyoruz. Biz
1960’ta, 1971’de, 1980’de demokrasiyi savunduk. 
ALİ RIZA ÖZTÜRK (Mersin) – Sen o zaman
doğmadın ya!
MEHMET AKİF HAMZAÇEBİ (İstanbul) – Biz,
siz ve 1960, öyle mi!
EFKAN ALA – Biz 28 Şubatta
değerlerimizi savunduk. (AK PARTİ sıralarından alkışlar) 
MAHMUT TANAL (İstanbul) – 1960 yılında
dünyaya gelmemiştin, dünyaya. 
EFKAN ALA – Biz bir hareketiz. Biz 27
Nisanda millet iradesinin ne olduğunu hükûmet bildirisiyle bildirdik. 
MAHMUT TANAL (İstanbul) – 1960’ta
dünyaya gelmemiştin, çocuk bile değildin, çocuk!
ALİ RIZA ÖZTÜRK (Mersin) – Hadi oradan
Efkan Ala!
EFKAN ALA – Biz 367 saçmalığında hukuku
savunduk. Biz kapatma davasında partimizi ve Meclisimizi savunduk. Biz 17-25
Aralıkta devletimizi, milletimizi savunduk. 
LEVENT GÖK (Ankara) – Konuya gel Efkan
Ala, konuya gel. 
MAHMUT TANAL (İstanbul) – Hırsızlığı
savundunuz, yolsuzluğu savundunuz, namussuzluğu savundunuz 17-25 Aralıkta. 
EFKAN ALA – Yani, tarih şahittir ki,
siz de öğrenmişsiniz, biz savunmayı iyi biliyoruz. Haddini bilmeyene de haddini
bildiriyoruz. (AK PARTİ sıralarından “Bravo” sesleri, alkışlar)
Peki, biz bunları savunurken, değerli
dostlarım, arkadaşlarım, siz neredeydiniz?
ALİ RIZA ÖZTÜRK (Mersin) – Sen
neredeydin?
EFKAN ALA – 1960’ta neredeydiniz? 28
Şubatta neredeydiniz? 17-25 Aralıkta neredeydiniz? 27 Nisanda biz bildiriyi
bildiriyi verenlerin başına geçirirken neredeydiniz? (AK PARTİ sıralarından
alkışlar)
MEHMET GÜNAL (Antalya) - Sen mi
geçirdin? Boynuna madalya taktınız, boynuna. Başına geçirmedin. Bildiriyi
verenlere araba verdin, madalya taktın.
EFKAN ALA – Şimdi, değerli kardeşlerim,
değerli arkadaşlar, çok kıymetli milletvekilleri; elbette bizim ulusal
güvenliğimizi tehlikeye sokacak gizli, problemli işlerin içinde olanlarla iş
birliği yaptığını iddia edenleri de savunamayız.
ALİ RIZA ÖZTÜRK (Mersin) – Efkan Ala,
ulusal güvenliğe en büyük tehdit sensin, sen!
EFKAN ALA - E, biz onları iyi biliyoruz
ama bu öyle bir durum ki bunu savunamayız. Neden? E, çünkü, bakınız, siz
çıktınız dediniz ki bu ülkenin, Türkiye Cumhuriyeti’nin Başbakanına: “Yurt
dışına gidecek.” Ben o tırnak içerisindeki kelimeyi kullanmak istemiyorum.
Hangi bilgiyle dediniz? Hangi odaklarla iş birliği içerisinde o bilgileri
aldınız da söylediniz? (AK PARTİ sıralarından alkışlar) 
ALİ RIZA ÖZTÜRK (Mersin) – Sen de
gideceksin!
MEHMET HİLAL KAPLAN (Kocaeli) – Ya,
daha düne kadar sizin yoldaşınız değiller miydi?
EFKAN ALA - Sizin Genel Başkanınız aynı
şeyi söyledi. Nasıl oluyor bu? Hangi kirli ilişkilerin sonucunda bu bilgiler
elde edilir ki böyle bir şey çıkılıp söylenir. Bunu söyleyen herhangi birisi
değil, bunu söyleyen ana muhalefet partisinin yetkilileri, genel başkanı, genel
başkan yardımcısı. O zaman, ya yalan söylüyor, ya hangi kaynaktan o bilgileri
aldı da bu iftiraları attı, onu çıkıp söyleyecek. (AK PARTİ sıralarından
alkışlar)
MEHMET AKİF HAMZAÇEBİ (İstanbul) –
Yalan söyleyen sensin. Yalancı!
OSMAN AŞKIN BAK (İstanbul) – Millet
tokat attı onlara, tokat!
EFKAN ALA - Değerli kardeşlerim, millet
size soruşturma komisyonu kurma önergesini vermiş sandıkta da haberiniz yok.
OSMAN AŞKIN BAK (İstanbul) – Millet
sandığa gömdü, sandığa!
MEHMET GÜNAL (Antalya) – Sen kendin bir
çık sandıktan da bir görelim bakalım! Çünkü, atanmış kendi, atanmış adam.
Seçileceksin ondan sonra!
EFKAN ALA - Siz soruşturma önergesi
verseniz ne olur, vermeseniz ne olur? Biz de çıkar anlatırız mevzuları. 
Şimdi, AK PARTİ Grubumuzun işi zor ama
memleket, millet için bunu yapacağız arkadaşlar. Neden? Çünkü, siz, 2002’de
batmış bir ekonomiyi, bitmiş bir siyaseti, perişan bir sosyal politikayı
aldınız, düze çıkardınız ve millete, memlekete hizmet ettiniz, bölgemize, dünyaya
örnek olacak bir performansı ortaya koyan hükûmeti dizayn ettiniz, arkasında
dimdik durdunuz. (AK PARTİ sıralarından alkışlar)
E, şimdi muhalefet de bizden yardım
istiyor. İyi şeyler yapın yardım edelim. O zaman sıkıntıya düşerseniz biz
sizinle birlikte oluruz. 
Ama bir tavsiyem var, hiç buraya eli
boş gelmiş değilim. Değerli muhalefet partisinden arkadaşlarımız,
milletvekillerimiz; reçetem yok ama tavsiyem var, tavsiyem şudur: Gelin,
sandıktan başka güç tanımayan, ileri demokrasi hedefi olan…
MAHMUT TANAL
(İstanbul) – Fakültede hangi yurtlarda kalıyordun? Fakültede kimin yurdunda
kalıyordun?
EFKAN ALA - …Türkiye’yi gelişmiş ilk 10
ülke içinde görmek isteyen, hayal yerine proje üreten bir yapıcı muhalefet
olun…
MAHMUT TANAL (İstanbul) – Sen fakültede
kimin yurdunda kalıyordun?
EFKAN ALA - …bir yapıcı muhalefete
dönüşün; millete de…
MAHMUT TANAL (İstanbul) – Fakültede
kaldığın yurtları açıkla sen.
EFKAN ALA - …memlekete de, kendinize de
bir faydanız olsun. (CHP sıralarından gürültüler) 
MAHMUT TANAL (İstanbul) – Fakültede
kaldığın yurtları açıkla.
EFKAN ALA - Teşekkür ediyorum. (AK
PARTİ sıralarından “Bravo” sesleri, alkışlar)
BAŞKAN – Teşekkür ederiz Sayın Ala.
MEHMET AKİF HAMZAÇEBİ (İstanbul) –
Sayın Başkan…
MAHMUT TANAL
(İstanbul) – Fakültede kaldığın yurtları açıkla, yurtları. Fakültede kimin
yurdunda kaldın? Hangi yurtta kaldın fakültede? (AK PARTİ sıralarından
gürültüler) 
BAŞKAN – Sayın milletvekilleri, lütfen
sessiz ve sakin olalım. 
MAHMUT TANAL (İstanbul) – Kaldığı
yurtları açıklasın, kimin yurdunda kaldı o?
BAŞKAN - Lütfen sakin olunuz.
ALİ RIZA ÖZTÜRK (Mersin) – Bu adamın bu
Meclise girmemesi lazım! Özgürlüklerin düşmanı! 
BAŞKAN – Sayın Öztürk, sessiz olursanız
Sayın Grup Başkan Vekili Hamzaçebi’yi dinleyeceğim, talebini almak istiyorum. 
Buyurunuz.
MEHMET AKİF HAMZAÇEBİ (İstanbul) –
Sayın Başkan, biraz önce kürsüde konuşan hatip Genel Başkanımıza ve grubumuza
sataşmada bulundu, söz istiyorum efendim.
ALİ RIZA ÖZTÜRK (Mersin) – Bu adam
özgürlüklerin düşmanı, demokrasi düşmanı!
BAŞKAN – Sayın Öztürk, lütfen sessiz
olur musunuz.
ALİ RIZA ÖZTÜRK (Mersin) –
Özgürlüklerin düşmanı! Derin devlete hizmet etmiş…
BAŞKAN – Sayın Öztürk, lütfen sakin
olunuz.
Buyurunuz Sayın Hamzaçebi.
VIII.- SATAŞMALARA İLİŞKİN KONUŞMALAR
(Devam)
3.- İstanbul Milletvekili Mehmet Akif
Hamzaçebi’nin, İçişleri eski Bakanı Efkan Ala’nın (9/13) esas numaralı Meclis
Soruşturması Önergesi üzerinde yaptığı konuşması sırasında CHP Grubuna ve CHP
Grup Başkanına sataşması nedeniyle konuşması
MEHMET AKİF HAMZAÇEBİ (İstanbul) –
Sayın Başkan, sayın milletvekilleri; bir insan tabii, geldiği yerlere hak
etmeden gelirse, belli bir projeyi gerçekleştirmek üzere gelirse konuşacağı
şeyler bunlar olur. (AK PARTİ sıralarından gürültüler) 
MUHYETTİN AKSAK (Erzurum) – Hadi oradan
be! 
ZÜLFÜ DEMİRBAĞ (Elâzığ) – Onu millet
tayin eder, millet.
MEHMET AKİF HAMZAÇEBİ (Devamla) -
Şimdi, biraz önce burada konuşan sayın kişi saygısız bir üslupla grubumuza
sataşmada bulundu.
BÜLENT TURAN (İstanbul) – Aynaya bak,
aynaya!
MEHMET AKİF HAMZAÇEBİ (Devamla) - Kendisi
ne zaman Bakan oldu? 17 Aralıktan sonra Bakan oldu. Niçin Bakan yapıldı sayın
hatip? 
BÜLENT TURAN (İstanbul) – Oyunu bozdu.
MEHMET AKİF HAMZAÇEBİ (Devamla) – 17
Aralık yolsuzluğunu kapatmak üzere Bakan yapıldı, bütün misyonu budur. 
ADNAN YILMAZ (Erzurum) - Görev yapmak
için. 
OSMAN AŞKIN BAK (İstanbul) – Oyunu
bozdu, oyunu.
MEHMET AKİF HAMZAÇEBİ (Devamla) – Tarih
var oldukça, Türkiye’nin bugünlerdeki siyaseti ileride yazıldıkça siz iki şeyle
anılacaksınız. Birincisi: O AKP’nin -AKP’nin derken- o Bakanlar Kurulunda
yolsuzluğa bulaşanların da, o bulaşanları koruyanların da aklanması projesinin
Bakanı. İkincisi de Peygambere saygısızlık yapan bir Bakan.
ŞUAY ALPAY (Elâzığ) – Hadi oradan sen
de!
ADNAN YILMAZ (Erzurum) – Hiç alakası
yok. Orada mıydınız Sayın Başkan, ben oradaydım.
MEHMET AKİF HAMZAÇEBİ (Devamla) –
Değerli milletvekilleri, şimdi, 4 bakanla ilgili yolsuzluk oylaması burada
yapılacaktı. İlkin, o oylamadan önceki perşembe veya cuma günü yapılacaktı,
Adalet ve Kalkınma Partisi Grubundan bize böyle bir bilgi geldi. Sonra ertesi
hafta salı gününe ertelendi. Neden ertelendi biliyor musunuz?
OSMAN AŞKIN BAK (İstanbul) – Neden
ertelendi?
MEHMET AKİF HAMZAÇEBİ (Devamla) – Sayın
Davutoğlu’nun Davos toplantısının olduğu güne erteledi. Burada kalarak o yolsuzluk
dosyalarına “hayır” oyu vermek istemiyordu. 
RECEP ÖZEL (Isparta) – Hayal, hayal,
hayal; rüya görüyorsunuz!
MEHMET AKİF HAMZAÇEBİ (Devamla) – İçine
sinmiyordu, kendisi yurt dışına kaçtı. Biraz önce burada oturan o proje adamını
bu işe memur etti, sizler bu proje adamının söylediklerine uydunuz ve o
bakanlara siz hayır oyu verdiniz. 
ŞUAY ALPAY (Elâzığ) – Hayal
dünyasındasın gerçeğe gel Sayın Hamzaçebi, hep hayal dünyasındasın.
MEHMET AKİF HAMZAÇEBİ (Devamla) –
Değerli milletvekilleri, biraz önce burada konuşan Bakan, o “odaklar modaklar,
cemaat, paralel yapı” gibi bir şeylerden söz etti. Yirmi dört saat onlarla
beraber oldu. Onlarla beraber camiye girdiniz namaz kıldınız, secdeye vardınız,
sonra döndünüz şimdi onu “paralel odak” diye suçluyorsunuz. 
ŞUAY ALPAY (Elâzığ) – Siz niçin
berabersiniz?
MEHMET AKİF HAMZAÇEBİ (Devamla) – Asıl
paralel sizsiniz, bu devleti tarumar eden sizsiniz, bu devleti talan eden
sizsiniz, bu devletin bütün kurumlarını çökerten sizsiniz, Türk Silahlı
Kuvvetlerine kumpas kuran sizsiniz. Siz demediniz mi “Bu devlete kumpas
kurulmuştur.” diye? Bu kumpası kim kurdu? Siz kurdunuz. 
ŞUAY ALPAY (Elâzığ) – Kumpası
kuranlardan hesap soruyoruz şimdi.
MEHMET AKİF HAMZAÇEBİ (Devamla) – Bugün
“paralel” dediklerinizle o kumpası Türk Silahlı Kuvvetlerine, bu devlete
kurdunuz. 
ŞUAY ALPAY (Elâzığ) – Kumpas
kuranlardan hesap soruyoruz. Sayın Hamzaçebi, gelin birlikte soralım.
MEHMET AKİF HAMZAÇEBİ (Devamla) – Siz
yolsuzlukları aklayan bu Hükûmetin proje adamısınız, yolsuzluğun projesi olarak
ortaya çıkmış Bakansınız. (CHP sıralarından alkışlar, AK PARTİ sıralarından
gürültüler) 
ŞUAY ALPAY (Elâzığ) – Hadi oradan be! 
BAŞKAN – Teşekkür ederiz Sayın
Hamzaçebi.
UMUT ORAN (İstanbul) – Sayın Başkan...
BAŞKAN – Buyurunuz Sayın Oran.
UMUT ORAN (İstanbul) – Sayın Ala
benimle ilgili de bazı şeyleri çarpıttığımı, yanlış söylediğimi ifade etti. İç
Tüzük 69’a göre söz istiyorum lütfen.
BÜLENT TURAN (İstanbul) – “Başbakan
kaçacak.” diyen bu muydu Sayın Başkan?
OSMAN AŞKIN BAK (İstanbul) – Kim dedi,
nereden duydu?
BÜLENT TURAN (İstanbul) – “30 Martı
göremez.” diyen sen miydin? Utanmaz!
OSMAN AŞKIN BAK (İstanbul) – Yanlış
şifre gelmiş!
BAŞKAN – Buyurunuz Sayın Oran.
4.- İstanbul Milletvekili Umut
Oran’ın, İçişleri eski Bakanı Efkan Ala’nın (9/13) esas numaralı Meclis
Soruşturması Önergesi üzerinde yaptığı konuşması sırasında şahsına sataşması
nedeniyle konuşması
UMUT ORAN (İstanbul) – Öncelikle, biz
hiçbir zaman basına müdahale edilsin demiyoruz. (AK PARTİ sıralarından
gürültüler)
BÜLENT TURAN (İstanbul) – Hadi canım! 
ŞUAY ALPAY (Elâzığ) – Genel başkan
yardımcının açıklamasına bak.
UMUT ORAN (Devamla) – Ortada kamu
düzeni ve kamu güvenliğini tehdit eden unsurlar var.
ŞUAY ALPAY (Elâzığ) – Allah elinize
düşürmesin milleti.
UMUT ORAN (Devamla) – Kamu düzenini,
kamu güvenliğini sağlamak, korumak ve kollamak İçişleri Bakanının
sorumluluğudur. Bunlara İçişleri Bakanı seyirci kalamaz.
OSMAN AŞKIN BAK (İstanbul) – Dikkatli
konuş, Fuat Avni dinliyor seni!
UMUT ORAN (Devamla) – Bir ülkede ana
muhalefet partisinin genel başkanı “MİT Cumhuriyet Halk Partisinde operasyon
yapacak.” diyor ise burada İçişleri Bakanı bu konuda seyirci kalamaz.
OSMAN AŞKIN BAK (İstanbul) – Fuat Avni
mi söyledi sana?
UMUT ORAN (Devamla) – 15 milyon seçmeni
olan Cumhuriyet Halk Partisine seçimlere iki ay kala havuz medyası tarafından
operasyon yapılıyorsa İçişleri Bakanı buna seyirci kalamaz. Ortaya deli saçması
iddia, iftiralar atılıyorsa; insan hayatlarına kastediliyorsa, insan onuru
burada ayaklar altına alınıyorsa; milletvekillerinin, ana muhalefet partisinin
yasama faaliyetleri engelleniyorsa İçişleri Bakanı buna seyirci kalamaz.
Bakın, Sayın eski Bakan, Sayın Ala
“Nasıl bir kirli ilişkilerde bulundunuz ki bazı ifadeler mi ortaya koydunuz?”
dediler. Evet, ben 30 Marttan on gün evvel çıktım, bir basın açıklamasında
şunları söyledim, dedim ki: “Allah Allah, 30 Marta on gün var...”
OSMAN AŞKIN BAK (İstanbul) – Fuat Avni
mi söyledi sana? 
UMUT ORAN (Devamla) – “...ülkedeki
Başbakan 36 milyon İnternet kullanıcısının bulunduğu bir alanı yasaklıyor.
Seçime on gün var. Burada bir sorun var. Ya o zaman Başbakan kontrolünü
kaybetti, bir neden bu ya da çok önemli bir problem var ki Başbakan bunun
saklanmasını istiyor, İnternet’e yasak getiriyor.” Üç, “Benim elimdeki
anketlere göre -o zaman elimdeki anketlere baktığım…
OSMAN AŞKIN BAK (İstanbul) – Fuat Avni
ne söyledi, onu söyle sen. Yanlış bilgi verdi sana Fuat Avni; yanlış bilgi
verdi, şifreyi çözemedin. 
UMUT ORAN (Devamla) – “…zaman iktidar
partisinin oylarının aşağıya indiğini görüyordum- demek ki iktidar elden
gidiyor ve 36 milyonun içinde bulunan İnternet, Twitter kapatılıyor, burada bir
problem var.”
MUHYETTİN AKSAK (Erzurum) – Kıvırma. 
UMUT ORAN (Devamla) – “Dolayısıyla,
bunu görüyorsa demek ki koltuğunu kaybedecek.” Beni buradan herhangi bir,
efendim, sizin gibi paraleldir maraleldir şey yapmak için aklından zoru olması
lazım. 
OSMAN AŞKIN BAK (İstanbul) – Fuat Avni
yanlış bilgi verdi galiba. 
UMUT ORAN (Devamla) - Yani, bu konuda
sizin Sayın Bakan, en son söz söyleyeceğiniz insanın Umut Oran olması lazım. 
ADNAN YILMAZ (Erzurum) – Ya, Genel
Kurula hitap et, bize hitap et. 
UMUT ORAN (Devamla) - Bu konuyu bir kez
daha hatırlatıyorum. Bu konuda lütfen ağzınızdan çıkan söze hâkim olun,
kontrolünüzü kaybetmeyin. 
Benim Atatürkçülüğüm, benim cumhuriyet
duyarlılığım, altı oka bağlılığım ne tartışılır ne de bunu tartışmak, bunu
gündeme getirmek sizin haddinizdir Sayın Bakan. 
Teşekkür ederim. (CHP sıralarından
alkışlar) 
BAŞKAN – Teşekkür ederiz Sayın Oran. 
OSMAN AŞKIN BAK (İstanbul) – Fuat Avni
inanmadı. 
EFKAN ALA – Sayın Başkan…
BAŞKAN – Buyurunuz. 
Pardon, sataşma nedeniyle söz istiyor.
(AK PARTİ sıralarından alkışlar)
MAHMUT TANAL (İstanbul) – Konuşamaz,
bakan değil, milletvekili değil Sayın Başkan. 
MEHMET AKİF HAMZAÇEBİ (İstanbul) –
Sayın Başkan, pardon, siz hangi maddeye dayanarak söz veriyorsunuz? Hangi
maddeye dayanarak Sayın Başkan? Konuşamaz. 
ENGİN ALTAY (Sinop) – Konuşamaz. 
EFKAN ALA – Sayın Başkan, sayın… (AK
PARTİ ve CHP sıralarından gürültüler)
MAHİR ÜNAL (Kahramanmaraş) – Sayın
Başkan, burada savunma için neden gelmişse aynı şekilde sataşmadan dolayı cevap
verir. Böyle bir şey olur mu? 
MAHMUT TANAL (İstanbul) – Anayasa’da
hüküm var, Bakan değil şu anda, milletvekili değil, konuşamaz. 
MEHMET AKİF HAMZAÇEBİ (İstanbul) –
Hangi maddeye göre söz verdiniz Sayın Başkan?
OSMAN AŞKIN BAK (İstanbul) – Neyi
suçluyorsun, savunma hakkı yok mu? O zaman niye suçluyorsun, savunma hakkı yok
mu?
ADNAN YILMAZ (Erzurum) – Konuşmasına
bile tahammül edemiyorsunuz. 
MAHİR ÜNAL (Kahramanmaraş) – İnsan
haklarına aykırı iddia ettikleri şey. 
MEHMET AKİF HAMZAÇEBİ (İstanbul) – İç
Tüzük’e aykırı, bırak onu. 
OSMAN AŞKIN BAK (İstanbul) – Savunma
hakkı yok mu? 
MEHMET AKİF HAMZAÇEBİ (İstanbul) – Sen
kes sesini.
OSMAN AŞKIN BAK (İstanbul) – Güzel
konuş, Grup Başkan Vekilisin, sana yakışmıyor. Savunma hakkını vermiyorsunuz,
işte böylesiniz. 
MEHMET AKİF HAMZAÇEBİ (İstanbul) –
Sayın Başkan, konuşamaz. On dakikadır konuşma hakkı efendim, söz vermiştiniz. 
MAHMUT TANAL (İstanbul) – Sayın Başkan,
Anayasa, İç Tüzük açık; üstelik bakanlık süresi de bitmiş, şu anda sıradan bir
vatandaş o. 
MEHMET AKİF HAMZAÇEBİ (İstanbul) –
69’uncu madde milletvekilline verilen bir haktır efendim.
BAŞKAN – Sayın milletvekilleri, bir
dakika, sakin olunuz lütfen. 
ZEYNEP KARAHAN USLU (Şanlıurfa) – Elinizden
gelse yargısız infaz yaparsınız, âdetiniz bu sizin. 
MAHMUT TANAL (İstanbul) – Sataşmadan
söz alamaz Sayın Başkan, savunma hakkını yaptı. Milletvekili olmadığı için…
MAHİR ÜNAL (Kahramanmaraş) – Sataşmadan
söz almak savunmanın bir parçasıdır. 
MEHMET AKİF HAMZAÇEBİ (İstanbul) –
Sataşmadan söz alma hakkına sahip değildir. 
BAŞKAN – Şimdi, hepiniz bir ağızdan
konuşursanız hiçbir şekilde bir şey söyleyebilmek mümkün değil. Lütfen sakin
olunuz, Sayın eski Bakan burada geldi, kendi savunmasını yaptı. 
MEHMET AKİF HAMZAÇEBİ (İstanbul) –
Tamam, bitti efendim. 
BAŞKAN – Bu kürsüye gelip konuşma hakkına sahip ise, eğer
kendisine herhangi bir şekilde cevap vermesini gerektirecek ve de sataşma
mahiyetinde bir şey var ise, bu kürsüye çıkıp konuştuysa ona da cevap verme
hakkına sahiptir diyorum. (AK PARTİ sıralarından “Bravo” sesleri, alkışlar; CHP
sıralarından gürültüler) 
RECEP ÖZEL (Isparta) – Ne oldu? Ne oldu?
BAŞKAN – Şimdi…
MEHMET AKİF HAMZAÇEBİ (İstanbul) – Hayır, yoktur efendim. 
Tutumunuz hakkında usul tartışması açıyorum Sayın Başkan.
MAHİR ÜNAL (Kahramanmaraş) – Kürsüde konuşmacı var Sayın
Başkan, kürsüde konuşmacı var. 
BAŞKAN – Tabii açabilirsiniz, açabilirsiniz ama… 
MEHMET AKİF HAMZAÇEBİ (İstanbul) – Tabii, açıyorum efendim.
BAŞKAN – Sayın Bakan, Sayın Ala sizi lütfen... (AK PARTİ
sıralarından gürültüler)
MAHİR ÜNAL (Kahramanmaraş) – Hayır Sayın Başkan, lütfen
konuşmasını yapsın Sayın Bakan.
BAŞKAN – Lütfen…
MAHİR ÜNAL (Kahramanmaraş) – Hayır efendim, lütfen kürsüde
konuşmasını yapsın.
BAŞKAN – Lütfen müdahale etmeyiniz, lütfen. Nasıl
yöneteceğim konusunda baskı yapma hakkına sahip değilsiniz. İç Tüzük konusunda…
Bu son derece açık ve nettir, çok rica ediyorum. 
ADNAN YILMAZ (Erzurum) – Kürsüye davet ettiniz.
BAŞKAN – Şimdi, sayın milletvekilleri, İç Tüzük son derece
açıktır. Ben kürsüye çağırdım fakat arkadaşlarımız, sayın milletvekilleri, bu
çağırmamın usule aykırı olduğunu söylediler. İç Tüzük amir hükmüdür ki…
HÜSEYİN BÜRGE (İstanbul) – Baskıya boyun eğdiniz. 
BAŞKAN – Sayın Milletvekili, benim söyleyeceğimi iyi
dinleyiniz: İç Tüzük amir hükmüdür ki eğer ki Başkanın tutumu hakkında bir usul
tartışması açılma talebi varsa bu, derhâl yerine getirilir. Açıp okuyunuz. 
Onun için Sayın Ala, sizi yerinize davet ediyorum, usul
tartışmasını açıyorum. 
Buyurunuz efendim. 
MEHMET GÜNAL (Antalya) – Aleyhinde…
BAŞKAN – Aleyhinde Sayın Günal. 
MEHMET AKİF HAMZAÇEBİ (İstanbul) – Aleyhte…
BAŞKAN – Hamzaçebi aleyhinde. 
MAHİR ÜNAL (Kahramanmaraş) – Lehte…
BAŞKAN – Lehinde Mahir Ünal. 
YUSUF HALAÇOĞLU (Kayseri) – Lehte…
BAŞKAN – Lehte Halaçoğlu. 
ALİ RIZA ÖZTÜRK (Mersin) – Derin devletin adamı o! Derin
devletin ta kendisi o!
MEHMET ŞÜKRÜ ERDİNÇ (Adana) – Bağır, bağır, bağırınca
listeye gireceksin!
BAŞKAN – Sayın Ünal, buyurunuz. (AK PARTİ sıralarından
alkışlar) 
X.- USUL HAKKINDA GÖRÜŞMELER
1.- Oturum Başkanı TBMM Başkan Vekili
Şükran Güldal Mumcu’nun, (9/13) esas numaralı Meclis Soruşturması Önergesi’nin
ön görüşmeleri sırasında İçişleri eski Bakanı Efkan Ala’ya sataşma nedeniyle
söz vermesi yönündeki tutumunun İç Tüzük hükümlerine uygun olup olmadığı
hakkında
MAHİR ÜNAL (Kahramanmaraş) – Sayın Başkan, değerli
milletvekilleri; burada tabii ki İç Tüzük’e uygunluk esastır. Ama ben burada bir
hususun altını çizmek istiyorum: Dört yıldan beri burada parlamenterim ve Sayın
Kemal Kılıçdaroğlu CHP Genel Başkanı olduğu günden beri bu Mecliste bir şey
yaşıyoruz: Her konuda bir meşruiyet krizi; yargıyı gayrimeşru gören, askeri,
emniyeti, orduyu, kendisinin yönetmediği her alanı gayrimeşru gören; kendi
meselelerinde eğer bir husus kendi iddialarını destekliyorsa o konuda seslerini
çıkarmıyorlar ama diğer konularda direnme hakkından, sokaktan, isyandan
bahseden, siyasetin meşru zeminine ihanet eden, demokrasiyi sadece CHP seçim
kazandığında demokrasi olarak gören, kendisi seçim kazanmadığında, milletin
iradesi başka şekilde tecelli ettiğinde Özal’a “diktatör” diyen, Adnan
Menderes’e “diktatör” diyen, bugün AK PARTİ’nin uygulamalarına “diktatöryal
uygulamalar” diyen bir anlayışla siyasetin zeminini devam ettirmeye çalışıyorlar.
Böyle siyaset olmaz! 
Bakın, dün çok acı bir olay yaşadık.
Günlerden beri sokak çağrısı yapan, günlerden beri antisiyaset yapan, direnme
hakkından bahseden, yargıyı meşru görmeyen ve âdeta DHKP-C’nin söylemlerine
çanak tutan bir dil kullanılmasının dün sonucunu yaşadık. 
MEHMET HİLAL KAPLAN (Kocaeli) - Bunu
inanarak mı söylüyorsunuz? 
MEHMET AKİF HAMZAÇEBİ (İstanbul) – Bu
dili kim kullandı Sayın Ünal? 
MAHİR ÜNAL (Devamla) - Artık bundan
sonra siyasetin, demokrasinin, hukukun, İç Tüzük’ün gereğini yerine getiren,
demokrasiye ve siyasete saygı duyan bir Cumhuriyet Halk Partisi görmek
istiyoruz. Bu da bu ülkenin özgür vatandaşlarının en temel hakkıdır. 
Sayın Bakanın konuşma hakkına gelince:
Savunma hakkı kutsaldır, bu kürsüye gelip konuşma hakkı varsa aynı birleşim
içerisinde kendisiyle ilgili yapılmış sataşmaya da cevap hakkı vardır. İç
Tüzük’te bunun aksine bir beyan ya da ifade bulunmamaktadır. Sayın Bakanın
konuşamayacağına 
dair İç Tüzük’te
bir ifade yoktur. Burada savunma hakkını kullanan Sayın Bakan kendisine yapılan
sataşmaya da cevap verme hakkına sahiptir. Savunma hakkının kutsallığı kadar
kendisiyle ilgili sataşmadan dolayı cevap verme hakkı da kutsaldır.
Genel Kurulu saygılarımla selamlıyorum.
(AK PARTİ sıralarından alkışlar)
BAŞKAN – Teşekkür ederiz Sayın Ünal.
Aleyhte Sayın Günal.
ÜNAL KACIR (İstanbul) - Konuşmaya cevap
da savunmanın bir parçasıdır zaten.
BAŞKAN - Buyurunuz Sayın Günal.
MEHMET GÜNAL (Antalya) – Teşekkür
ederim Sayın Başkan.
Sayın Ünal’ın hiddetini anlayamadım,
her zaman bize İç Tüzük’ü hatırlatır ama İç Tüzük 69’da “Komisyon, bakan,
milletvekilleridir.” diyor. Şu anda Sayın Alan’ın herhangi bir görevi yok. 
İDRİS ŞAHİN (Çankırı) - Hangi sıfatla
soruşturuyorsunuz burada ya, hangi sıfatla soruşturuyorsunuz Bakanı!
MEHMET ŞÜKRÜ ERDİNÇ (Adana) - Niye
gensoru verdiniz? 
ŞUAY ALPAY (Elâzığ) - Niye soruşturma
açtırıyorsunuz?
MEHMET GÜNAL (Devamla) - Aferin, okuyun
orada, okuyun, okuyun; bağırmadan okuyun, benim söylediğimin sizinle alakası
yok. Hukuk tanımayan, Anayasa tanımayan Bakana, siz, burada olmayan hukuku
veremezsiniz, İç Tüzük’te olmayan hakkı veremezsiniz. Savunmasını yaptı; o
Anayasa’yı tanımıyor, İç Tüzük’ü tanımıyor, ona burada savunma bile yaptırmamak
lazım. Neymiş efendim, filanca varmış. (AK PARTİ sıralarından gürültüler) Yani
ne İç Tüzük tanıyor ne Anayasa tanıyor. 
ŞUAY ALPAY (Elâzığ) - Koray Aydın…
MEHMET GÜNAL (Devamla) - Sayın Arınç
burada; bak, Sayın Arınç burada… Sen de İçişleri Bakanıydın, “Yüz tane dosyası
var.” diyor. Kaç tane soruşturma açtırdın Melih Gökçek’le ilgili? Bunları
söylemeden gelip burada, efendim, ne güzel hafıza, ileri demokrasi varmış. 
SALİM USLU (Çorum) - Sende hafıza
sorunu mu var?
AHMET YENİ (Samsun) – Hafıza sorunu
var, hafıza.
ŞUAY ALPAY (Elâzığ) - Sen niye
rahatsız oluyorsun?
MEHMET GÜNAL (Devamla) - Hangi
demokrasi? Valilere kalkıp kolluk kuvvetinin ötesinde hâkim, savcı yetkisi
veriyorsun, olağanüstü hâl getiriyorsun, başında mimar olarak duruyorsun, sonra
kalkıp burada demokrasiymiş, savunma hakkıymış… İç Tüzük yazıyor: “Bakan,
komisyon milletvekili…”
HÜSEYİN BÜRGE (İstanbul) - Koray Aydın
ne yaptı?
MEHMET GÜNAL (Devamla) - Sayın Ala’nın
şu andaki sıfatı ne?
ŞİRİN ÜNAL (İstanbul) - Bakan. 
MEHMET GÜNAL (Devamla) - Milletvekili
aday adayı. Başka bir şey yok. Savunmasını yaptı. Komisyonu kurarsanız, bakın
soruşturma komisyonunu kurarsanız oraya gelir yeniden ifadesini de verir, siz
aynen o yetkileri kullanırsınız…
SALİM USLU (Çorum) - Tutarlı ol,
tutarlı!
MEHMET GÜNAL (Devamla) - …gelir kendisi
orada ifadesini verir, o zaman savunma hakkını yapar. Niye kavga ediyorsunuz?
Kuralım soruşturma komisyonunu, burada gelsin, kendisini savunsun.
AHMET YENİ (Samsun) - Sayın Günal,
Koray Aydın ne yaptı?
MEHMET GÜNAL (Devamla ) - Değerli
arkadaşlar, hukukta olmayan bir şeyi, İç Tüzük’te olmayan bir şeyi siz burada
ihdas edemezsiniz. 
AHMET YENİ (Samsun) – Sayın Günal,
Koray Aydın…
SÜREYYA SADİ BİLGİÇ (Isparta) – Sen İç
Tüzük’ü tanımazsın.
MEHMET GÜNAL (Devamla) – İç Tüzük’te
olanları bile uygulamıyorsunuz zaten. 
ŞUAY ALPAY (Elâzığ) – Ya, önergeyi
“Bakan” sıfatıyla vermediniz mi? Önerge “Bakan” sıfatıyla verilmiş, “Bakan”
sıfatıyla savunma yapıyor. 
MEHMET GÜNAL (Devamla) – 35’inci
maddeyi, 87’nci maddeyi kaç defa burada deldiniz. Dolayısıyla, burada diyor ki…

ŞUAY ALPAY (Elâzığ) – Ya, yapmayın!
MEHMET GÜNAL (Devamla) – Boşuna
bağırmayın, bağırmayın, ben bağırırsam sesim daha çok çıkıyor, fark etmez. 
AHMET YENİ (Samsun) – Koray Aydın ne
yaptı?
MEHMET GÜNAL (Devamla) – Hukukta
olmayan bir şeyi veremezsiniz. Zaten kendisi hukuk tanımıyor, Anayasa
tanımıyor. Burada da İç Tüzük’teki haklarının ötesinde… 
MAHİR ÜNAL (Kahramanmaraş) – Soruşturma
önergesi hangi sıfatla verildi?
ŞUAY ALPAY (Elâzığ) – “Bakan” sıfatıyla
vermişsiniz. 
SALİM USLU (Çorum) – Bu kadar
tutarsızlık olmaz!
MEHMET GÜNAL (Devamla) – Biriniz çıkın,
onu söyleyin o zaman, nerede yazıyor? “Sataşmada, buraya gelen, savunmasını
yapan eski bakana söz verilir.” diye bir şey var mı? Yok.
AHMET YENİ (Samsun) – Koray Aydın’a
verilmişti. 
MEHMET GÜNAL (Devamla) – Koray Aydın
komisyona girdi ve aklandı. Kurun komisyonu, o da gelsin; kuralım buradan
heyeti, aklanabiliyorsa, o zaman gelsin, savunmasını versin. Ona cevaz veriyor.
Bakın, komisyonu kurduğunuz zaman, bunların incelenmesi için İç Tüzük cevaz
veriyor. 
ŞUAY ALPAY (Elâzığ) – Yapmayın ya!
MEHMET GÜNAL (Devamla) – Kurarsınız
komisyonu, o da gelir, hesabını verir, istediği kadar da orada savunmasını
yapar. Ama şu anda Sayın Efkan Ala eski Bakandır, sadece Adalet ve Kalkınma
Partisinin milletvekili aday adayıdır. 
MAHİR ÜNAL (Kahramanmaraş) - Soruşturma
önergesi hangi sıfatla verildi?
ŞUAY ALPAY (Elâzığ) – “Sayın Bakan”
sıfatıyla verildi. 
MEHMET GÜNAL (Devamla) – Savunmasını
yaptı, bunun dışındakiler, siz konuşabilirsiniz, Sayın Komisyon konuşabilir,
sayın bakanlar konuşabilir ama Efkan Ala bu sıfatla konuşamaz diyorum. 
Teşekkür ediyorum. 
AHMET YENİ (Samsun) – Ayıp, ayıp!
SÜREYYA SADİ BİLGİÇ (Isparta) – Yazık
ya!
MAHİR ÜNAL (Kahramanmaraş) – Bu kadar
tutarsızlık olmaz.
BAŞKAN – Teşekkür ederiz Sayın Günal. 
Lehte Sayın Türkoğlu, buyurunuz. (MHP
sıralarından alkışlar) 
HASAN HÜSEYİN TÜRKOĞLU (Osmaniye) –
Teşekkür ederim Sayın Başkan. 
MAHİR ÜNAL (Kahramanmaraş) – Sayın
Başkan, her gruptan bir kişiye söz vermiştiniz. 
HASAN HÜSEYİN TÜRKOĞLU (Devamla) –
Sayın Başkan, İçişleri eski Bakanı burada yapmış olduğu savunmasıyla İç
Tüzük’te öngörülen savunma hakkını kullanmıştır. Ona yeniden bir söz
verilmesinin, özellikle sataşma üzerine söz verilmesinin doğru olmadığı
kanaatindeyim. Lehte söz aldım ama aleyhte ifade edeceğim düşüncelerimi çünkü
İç Tüzük’ün 69’uncu maddesi komisyona, bakana ya da ilgili milletvekiline,
hükûmete bu konuda yetki vermiştir. Sayın Bakanın tekrar burada söz almasının
doğru olmadığını düşünüyorum. 
Zaten Sayın Bakan söz alsa da ne
söyleyecek, bilemiyorum çünkü soruşturma önergesinin içerisinde bulunan
hususların hiçbirine Sayın Bakan cevap vermediler. Sayın Bakan, burada,
40’lardan, 60’lardan, 80’lerden bahsettiler; aynı bu televizyon dizileri gibi,
hani, 80’ler, 90’lar var ya; burada hikâye anlattılar… 
ŞUAY ALPAY (Elâzığ) – Hasan Hüseyin,
darbeler hikâye midir? Yapma ya! Ne ayıp ya!
HASAN HÜSEYİN TÜRKOĞLU (Devamla) –
…hamaset yaptılar, Adalet ve Kalkınma Partisi Grubu mensubu arkadaşlarımızı
kendi arkasına almak için, konsolide edebilmek için burada bir şov yaptılar. 
ŞUAY ALPAY (Elâzığ) – Yapma Hasan
Hüseyin ya! Hasan Hüseyin, darbeler hikâye mi geliyor? Yapma eyleme ya! Ne ayıp
ya! 
HASAN HÜSEYİN TÜRKOĞLU (Devamla) – Oysa
soruşturma önergesine konu olan hususlarla ilgili bilgi verilmesini beklerdik.
Hatta bu şovunu yaparken çok da bariz bir hata yaptı. “27 Nisanda verilen
muhtırayı kafasına geçirdik.” falan dedi, Sayın Bakanın hafızası -benim
meslektaşım- aslında iyidir, bunu hatırlaması lazım ama…
MEHMET GÜNAL (Antalya) – Bakan olunca
karışmıştır.
HASAN HÜSEYİN TÜRKOĞLU (Devamla) – 27
Nisan bildirisini kaleme alan paşaya devlet övünç madalyası verildi o
bildiriden yedi sekiz gün sonra.
BÜLENT TURAN (İstanbul) – Herkes
biliyor ne olduğunu, herkes biliyor.
HASAN HÜSEYİN TÜRKOĞLU (Devamla) –
Sonra bir tane de o günkü değeri 1 trilyon 200 milyar olan yani şimdiki
parayla, tahmin ediyorum, 2 milyon liranın üzerinde değeri olan bir zırhlı araç
tahsis etti Adalet ve Kalkınma Partisi Hükûmeti. Dolayısıyla, o muhtırayı veren
paşayla iş birliği deşifre olmuş oldu. 
Şimdi, bu Sayın Bakan İçişleri Bakanı
iken PKK’nın kamu düzenini tesis ettiği belli bölgeyi kontrol ettiğini kendisi
ifade etmiş idi; Cizre ve Diyarbakır Belediye Başkanlarıyla ilgili, görevlerini
yerine getirmediklerini, suç işlediklerini kendisi ifade etmiş idi. 
Sayın Bakanın -Sayın Arınç’ın Melih
Gökçek’le girdiği bu diyaloğu da hatırlarsanız, temadi eden o 100 dosya,
soruşturmayı da düşünürseniz- kendi bakanlığı döneminde o soruşturmaları
açmadığı, Arınç tarafından Melih Gökçek’in işlediği ima edilen suçları
soruşturmadığı için görevini ihmal ettiği, suçu gizlediği, suçluyu barındırdığı
iddialarının gayet yerinde olduğunu, buradaki savunmasında da bunu yapmadığını
biliyorsunuz. 
Sayın Bakan herhâlde o Mekke’nin
fatihlerine, haddini aşarak, kibir yakıştırmıştı. Sayın Bakan tahmin ediyorum
kibre boğulmuş, bu boğulma onu 7 Haziranda da, ondan sonraki -eğer bürokrasiye
geri dönebilirse- bürokratik hayatında da mevta hâline getirecektir. 
BÜLENT TURAN (İstanbul) – 8’inde
görüşeceğiz.
ADNAN YILMAZ (Erzurum) – Göreceğiz 7
Haziranda. 
HASAN HÜSEYİN TÜRKOĞLU (Devamla) –
Hepinizi saygıyla selamlıyorum. (MHP sıralarından alkışlar) 
ŞUAY ALPAY (Elâzığ) – Hasan Hüseyin,
darbelere “hikâye” dedin; hiç olmadı, yanlış oldu. 
HASAN HÜSEYİN TÜRKOĞLU (Osmaniye) – Ya
Şuay, yürü ya!
BAŞKAN – Teşekkür ederiz Sayın
Türkoğlu.
ŞUAY ALPAY (Elâzığ) – 12 Eylülden en
fazla ülkücüler zarar gördü. Darbelere “hikâye” dediniz ya! Ayıp olmadı mı
yani? Bunu yapmayın. 
HASAN HÜSEYİN TÜRKOĞLU (Osmaniye) –
Paralelle sevişiyorsun, sonra da gelip burada konuşuyorsun.
BAŞKAN - Aleyhte Sayın Hamzaçebi. (CHP
sıralarından alkışlar)
Buyurunuz Sayın Hamzaçebi.
MEHMET AKİF HAMZAÇEBİ (İstanbul) –
Sayın Başkan, sayın milletvekilleri; önce Sayın Mahir Ünal burada…
ŞUAY ALPAY (Elâzığ) – Darbelere
“hikâye” dedin burada ya! Ve bunlar tutanaklara geçti, yapma ya!
HASAN HÜSEYİN TÜRKOĞLU (Osmaniye) –
Yürü ya! Yürü ya!
BAŞKAN – Lütfen sakin olunuz.
ŞUAY ALPAY (Elâzığ) – Darbelere
“hikâye” dedin burada ya! Çok ayıp!
HASAN HÜSEYİN TÜRKOĞLU (Osmaniye) –
İşiniz gücünüz burada… 
ŞUAY ALPAY (Elâzığ) – 12 Eylülden en
fazla ülkücüler zarar gördü. 
HASAN HÜSEYİN TÜRKOĞLU (Osmaniye) –
Bugün dediğinize yarın başka bir şey diyorsunuz ya! Her yerinizden yalan
akıyor.
MEHMET AKİF HAMZAÇEBİ (Devamla) – …bir
şey söyledi, ona cevap vermek istiyorum. 
HASAN HÜSEYİN TÜRKOĞLU (Osmaniye) –
Darbeciye madalya takan sizsiniz.
MEHMET AKİF HAMZAÇEBİ (Devamla) – Sayın
Mahir Ünal “Ben dört yıldır Parlamentodayım. Sayın Kemal Kılıçdaroğlu’nun Genel
Başkanlığından bu yana Cumhuriyet Halk Partisi her şeye muhalefet ediyor, usul
tartışması açıyor.” diye bir şey söyledi. 
Sayın Ünal, bir
kere bu cümlen -cümlen diyorum yani Grup Başkan Vekili olmamızdan dolayı bu
cümleniz diyelim- kendi içinde çelişkili. 
MAHİR ÜNAL
(Kahramanmaraş) – Neden?
MEHMET AKİF
HAMZAÇEBİ (Devamla) – Yani Sayın Kılıçdaroğlu Grup Başkan Vekili olmasından bu
yana…
MAHİR ÜNAL
(Kahramanmaraş) – Genel Başkan… 
MEHMET AKİF
HAMZAÇEBİ (Devamla) – Sayın Kılıçdaroğlu Genel Başkan olduğu tarihte sen
Mecliste yoktun Ünal, sen 2011’de geldin yani evveliyatını nasıl biliyorsun
sen? (CHP sıralarından alkışlar) 
MAHİR ÜNAL
(Kahramanmaraş) – Beyefendi, son dört yılı kastediyorum. 
MEHMET AKİF
HAMZAÇEBİ (Devamla) – Ya bırak onu yani!
MAHİR ÜNAL
(Kahramanmaraş) – Son dört yılı kastediyorum.
MEHMET AKİF
HAMZAÇEBİ (Devamla) – Hem dört yıldır Meclistesin hem de dört yıldan öncesini
biliyorsun. 
MAHİR ÜNAL
(Kahramanmaraş) - Şahitlik ettiğim, tanıklık ettiğim dönemi söylüyorum. 
MEHMET AKİF
HAMZAÇEBİ (Devamla) – Ya, bırak bunları, bırak! Millet yutmuyor bunları, millet
yutmuyor.
MAHİR ÜNAL
(Kahramanmaraş) - Kendi tanıklığımdan bahsediyorum.
MEHMET AKİF
HAMZAÇEBİ (Devamla) – Öyle İstanbul’daki DHKP-C saldırısına falan giderek
oralardan güç almaya çalışma, oralardan bir şey bulamazsın, oralardan size
ekmek çıkmaz. 
Şimdi, değerli
milletvekilleri, kürsüde konuşan İçişleri eski Bakanı şu anda bakan değildir,
milletvekili de değildir. İç Tüzük’ün 69’uncu maddesi açık; buraya tekrar kim
çıkabilir? Kendisine sataşılan kişi çıkabilir. Sayın Başkan, hangi maddeden söz
verdiğini söylemedi kendisine, olsa olsa 69’uncu madde nedeniyle söz vermiş
olabilir çünkü bu hâlleri sadece 69’uncu madde düzenliyor. 69’uncu madde de
diyor ki: “Şahsına sataşılan veya ileri sürmüş olduğu görüşten farklı bir görüş
kendisine atfolunan Hükümet, komisyon, siyasî parti grubu veya milletvekilleri,
açıklama yapabilir ve cevap verebilir.” O, hakkındaki soruşturma önergesiyle
ilgili olarak çıktı on dakikalık savunmasını yaptı, bitti; buraya bir daha
çıkamaz. İç Tüzük’e aykırı.
ŞUAY ALPAY
(Elâzığ) – Var mı böyle bir şey, hangi mahkeme bu?
MEHMET AKİF
HAMZAÇEBİ (Devamla) – Ama şaşırmıyorum tabii ki kendisi Anayasa’yı tanımayan
bir Bakan olduğu için elbette İç Tüzük’ü tanımayıp söz alma talebinde
bulunacaktır. Sayın Başkan da savunma hakkına saygıdan dolayı kendisine söz
verecektir. 
“Ben Anayasa’yı
tanımıyorum.” diyen Bakan Bakan değildir; ben de onu tanımıyorum, onu
tanımıyorum. (CHP sıralarından alkışlar) Demokrasi, hak, hukuk, özgürlük,
darbelere karşı mücadele bu Bakanın ağzına hiç yakışmıyor, hiç yakışmıyor. 
HÜSEYİN BÜRGE
(İstanbul) – Kendinize göre fikir üretiyorsunuz!
MEHMET AKİF
HAMZAÇEBİ (Devamla) – Soru önergelerine cevap vermeyen bir adam. 
Bizim parti
sözcümüz bir açıklama yaptı; Yenimahalle’de 4 kişilik bir birim kurulmuş, yasa
dışı birim, Cumhuriyet Halk Partisine organizasyon yapmak üzere. Bunu daha
evvel burada gündeme getirdim, kendisi orada oturuyordu, kendisinin yüzüne
bakarak getirmiştim. Çıkıp bir şey de söylemedi “Bunu söylerken niye benim
yüzüme bakıyorsun?” diye. 
MEHMET ŞÜKRÜ ERDİNÇ (Adana) – Muhatap
almamıştır, muhatap!
MEHMET AKİF HAMZAÇEBİ (Devamla) – Bu
birimin sarayla irtibatını bir bakan sağlıyor, yasa dışı operasyonlar için.
Yasa dışı bir bakandır. (CHP sıralarından alkışlar)
BAŞKAN – Teşekkür ederiz Sayın
Hamzaçebi. 
MAHİR ÜNAL (Kahramanmaraş) – Devlet
hikâyelerle değil gerçeklerle yönetilir.
ALİ ÖZGÜNDÜZ (İstanbul) – Sayın Başkan,
Sayın Başkan, orada oturamaz o kişi. 
LEVENT GÖK (Ankara) – Sayın Başkan…
BAŞKAN – Sayın Gök, buyurunuz,
talebiniz nedir?
LEVENT GÖK (Ankara) – Sayın Başkan, bu
tartışmalar ışığında…
ALİ ÖZGÜNDÜZ (İstanbul) – O kişinin
savunma yapıp dışarı çıkarılması lazım, orada oturamaz. Bakan değil, Bakan
değil, dışarı çıkarılmalı, gerekirse çağrılır.
BAŞKAN – Bir dakika, sayın
milletvekilleri, sakin olunuz, heyecanlanmayınız. 
LEVENT GÖK (Ankara) – Efkan Ala
savunmasını az önce yapmıştır. Şu anda ne Bakanlar Kurulu koltuklarına
oturabilir ne de bu salonda bulunabilir. Kendisini dışarıya davet etmeniz
gerekmektedir. Kendisi şu anda Genel Kurul salonunda bulunacak kişilerden
değildir. Savunmasını yapmıştır, kendisinin dışarıya çıkması gerekir, kendisini
dışarı çıkarmak gerekir.
RECEP ÖZEL (Isparta) – İşlem
sonuçlanmadı daha. 
MAHİR ÜNAL (Kahramanmaraş) – Sayın
Başkan, işlem sonuçlanmadı. İşlem sonuçlanmadığı için Sayın Bakan orada oturabilir
çünkü soruşturma, araştırma önergesi bakan sıfatıyla verilmiştir.
ALİ ÖZGÜNDÜZ (İstanbul) – Hayır,
gerekirse çağrılır yeniden.
MAHMUT TANAL (İstanbul) – İç Tüzük 166
net yazıyor.
BAŞKAN – Şimdi, daha oylamayı
bitirmediğimiz için…
LEVENT GÖK (Ankara) – Sayın Başkan,
izin verirseniz, İç Tüzük’ün 166’ncı maddesini okumak isterim: “Genel Kurul
salonu ile komisyon odalarına…”
BAŞKAN – Yani şimdi İç Tüzük 166 burada
uygulanacak bir şey değil efendim.
LEVENT GÖK (Ankara) – Ama Sayın Başkan…

BAŞKAN – Şimdi, sayın milletvekilleri…
LEVENT GÖK (Ankara) – Efendim, biz
bunları ifade ediyoruz ve itiraz ediyoruz Sayın Bakanın burada olmasına.
MUHYETTİN AKSAK (Erzurum) – Millet
ondan fırsat vermiyor bunlara. Sayın Bakanın orada oturmasına bile tahammül
edemiyorlar. 
BAŞKAN – Şimdi, bakınız…
LEVENT GÖK (Ankara) – İdare amirlerini
göreve çağırmanız lazım.
BAŞKAN – Sayın milletvekilleri, lütfen…
Biraz daha aklıselim sahibi olalım.
Ben şimdi size şöyle bir şey
söylüyorum: Şimdi, benim şahsi görüşüm daha önce belirttiğim gibidir çünkü bir
şekilde çağırıyorsanız eğer -eski bir bakanı soruşturma için buraya
çağırabiliyoruz- ve hakkında Meclis soruşturması açılması talebiyle gelip
burada konuşma yapabiliyorsa benim şahsi fikrim onun buna cevap verebilme
hakkına da sahip olmasıdır. (AK PARTİ sıralarından alkışlar) Fakat biz İç
Tüzük’e bağlı olarak çalışmak da zorundayız.
LEVENT GÖK (Ankara) – Elbette, 166 çok
açık.
BAŞKAN – Bu İç Tüzük’e bağlı olarak
çalışacağımız için burada bu konu açık ve netlikle ifade edilmiş değildir.
İfade edilmediği için milletvekilleri ve komisyon üyesi olan milletvekilleri
üstüne bir kurgu var 69’da. Bu, soruşturma için çağırılmış milletvekili olmayan
bir eski bakanın da böyle bir haktan yararlanacağı konusunda açıklık var, net
değil. Onun için ben de İç Tüzük’e uyuyorum ve Meclis soruşturması üzerindeki
görüşmeler tamamlanmıştır diyorum.
LEVENT GÖK (Ankara) – Başkanım,
Bakanlar Kurulu başkadır, o başka.
ALİ ÖZGÜNDÜZ (İstanbul) – Yok, Sayın
Başkan…
IX.- MECLİS SORUŞTURMASI (Devam)
A) Ön Görüşmeler (Devam)
1.- İstanbul Milletvekili Umut Oran
ve 57 milletvekilinin, başta Cumhuriyet Halk Partisi olmak üzere muhalefeti
etkisiz kılmaya, muhalefet partisi üyelerinin parlamenter denetim haklarını
engellemeye ve bunları karalamaya yönelik girişimlerde bulunduğu, muhalefeti
karalayarak suç işleyen medya kuruluşları mensuplarını kayırdığı ve bu
eylemlerinin Türk Ceza Kanunu’nun 114, 257, 283 ve 311’inci maddelerine uyduğu
iddiasıyla Anayasa’nın 100’üncü ve TBMM İçtüzüğü’nün 107’nci maddeleri uyarınca
İçişleri eski Bakanı Efkan Ala hakkında Meclis soruşturması açılmasına ilişkin
önergesi (9/13) (Devam)
BAŞKAN – Şimdi, İçişleri eski Bakanı
Sayın Efkan Ala hakkında Meclis soruşturması açılıp açılmaması hususunu
oylarınıza sunacağım. Oylama gizli olarak yapılacak. Oylamaya başlamadan önce
oylamanın yöntemiyle ilgili olarak bazı açıklamalarda bulunacağım. 
Gizli oylamanın ne şekilde yapılacağını
arz ediyorum. Yalnız şunu belirteyim İç Tüzük’e göre…
MAHMUT TANAL (İstanbul) - O zaman şunu
dışarı çıkarmanız lazım. Şimdi, dışarı çıkarmanız lazım oylamadan önce. 
BAŞKAN – Şimdi, vekâleten oy
kullandırmayacağımı tekrar beyan ediyorum, daha önceki birleşimlerde bunu
söylemiştim.
LEVENT GÖK (Ankara) – Sayın Başkan,
Efkan Ala’yı dışarı çıkarın. 
MAHMUT TANAL (İstanbul) – Başkan, dışarı
çıkarmanız lazım artık.
BAŞKAN – Şimdi, sayın milletvekilleri,
lütfen, o da yerine gelecektir, şu sözümü bitireyim, lütfen sakin olunuz.
Komisyon ve Hükûmet sıralarında yer
alan kâtip üyelerden komisyon sırasındaki kâtip üye Adana’dan başlayarak Denizli'ye
kadar, -Denizli dâhil- ve Diyarbakır'dan başlayarak İstanbul'a kadar -İstanbul
dâhil- Hükûmet sırasındaki kâtip üye ise İzmir'den başlayarak Mardin'e kadar
-Mardin dâhil- ve Mersin'den başlayarak Zonguldak'a kadar -Zonguldak dâhil- adı
okunan milletvekillerine 1’i beyaz, 1’i yeşil, 1’i de kırmızı olmak üzere 3
yuvarlak pul ile mühürlü zarf verecek ve pul ve zarf verilen milletvekilini ad
defterinde işaretleyecektir. Milletvekilleri Başkanlık kürsüsünün sağında ve
solunda yer alan kabinlerden başka yerde oylarını kullanamayacaklardır.
Bildiğiniz üzere, bu pullardan beyaz olanı kabul, kırmızı olanı ret, yeşil
olanı ise çekimser oyu ifade etmektedir. 
Oylamayı başlatıyorum efendim.
(Oylar toplandı)
BAŞKAN – Oyunu kullanmayan sayın
milletvekili var mı? Yok.
Oy verme işlemi bitmiştir.
Kupalar kaldırılsın.
(Oyların ayrımı yapıldı)
BAŞKAN – Sayın milletvekilleri, (9/13)
esas numaralı İçişleri eski Bakanı Efkan Ala hakkında bir Meclis soruşturması
açılmasına ilişkin Önerge’nin gizli oylama sonucu:
“Kullanılan oy sayısı : 291
Kabul : 48
Ret : 234
Çekimser : 7
Boş : 2
Kâtip Üye Kâtip
Üye
Dilek Yüksel Mine
Lök Beyaz
Tokat Diyarbakır”
Böylece Meclis soruşturması açılması
kabul edilmemiştir. 
Saat 21.00’e kadar ara veriyorum. 
 Kapanma
Saati: 20.26
DÖRDÜNCÜ OTURUM
Açılma Saati: 21.08
BAŞKAN: Başkan Vekili Şükran Güldal MUMCU
KÂTİP ÜYELER: Fehmi KÜPÇÜ (Bolu), Mine LÖK BEYAZ (Diyarbakır)
-----0-----
BAŞKAN – Sayın milletvekilleri, Türkiye
Büyük Millet Meclisinin 88’inci Birleşiminin Dördüncü Oturumunu açıyorum.
Alınan karar gereğince sözlü soru
önergelerini görüşmüyor ve gündemin “Kanun Tasarı ve Teklifleri ile
Komisyonlardan Gelen Diğer İşler” kısmına geçiyoruz.
1’inci sırada yer alan, Türkiye Büyük
Millet Meclisi İçtüzüğünde Değişiklik Yapılmasına Dair İçtüzük Teklifi ve
Anayasa Komisyonu Raporu’nun görüşmelerine kaldığımız yerden devam edeceğiz.
XI.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- Adalet ve Kalkınma Partisi Grup
Başkanvekilleri İstanbul Milletvekili Ayşe Nur Bahçekapılı, Kayseri
Milletvekili Mustafa Elitaş, Giresun Milletvekili Nurettin Canikli,
Kahramanmaraş Milletvekili Mahir Ünal ve Adıyaman Milletvekili Ahmet Aydın’ın;
Türkiye Büyük Millet Meclisi İçtüzüğünde Değişiklik Yapılmasına Dair İçtüzük Teklifi
ile Tunceli Milletvekili Kamer Genç’in; Türkiye Büyük Millet Meclisi
İçtüzüğünün Bir Maddesinin Değiştirilmesi Hakkında İçtüzük Teklifi ve Anayasa
Komisyonu Raporu (2/242, 2/80) (S. Sayısı: 156)
BAŞKAN – Komisyon? Yok.
Ertelenmiştir.
2’nci sırada yer alan, Devlet Sırrı
Kanunu Tasarısı ve Avrupa Birliği Uyum Komisyonu ile Adalet Komisyonu
Raporlarının görüşmelerine kaldığımız yerden devam edeceğiz.

2.- Devlet Sırrı Kanunu Tasarısı ve Avrupa
Birliği Uyum Komisyonu ile Adalet Komisyonu Raporları (1/484) (S. Sayısı: 287)

BAŞKAN – Komisyon? Yok.
Ertelenmiştir.
3’üncü sırada yer alan, Ceza İnfaz
Kurumları Güvenlik Hizmetleri Kanunu Tasarısı ve Adalet Komisyonu Raporu’nun
görüşmelerine kaldığımız yerden devam edeceğiz.

3.- Ceza İnfaz Kurumları Güvenlik Hizmetleri
Kanunu Tasarısı ve Adalet Komisyonu Raporu (1/742) (S. Sayısı: 616)
BAŞKAN – Komisyon? Yok.
Ertelenmiştir.
4’üncü sırada yer alan, Askeri Hakimler
Kanunu ile Bazı Kanunlarda Değişiklik Yapılmasına Dair Kanun Tasarısı ve Adalet
Komisyonu Raporu’nun görüşmelerine kaldığımız yerden devam edeceğiz.

4.- Askeri Hakimler Kanunu ile Bazı Kanunlarda
Değişiklik Yapılmasına Dair Kanun Tasarısı ve Adalet Komisyonu Raporu (1/1008)
(S. Sayısı: 685)
BAŞKAN – Komisyon? Yok.
Ertelenmiştir.
5’inci sırada yer alan, Adalet ve
Kalkınma Partisi Grup Başkanvekili Kayseri Milletvekili Mustafa Elitaş ve 8
Milletvekilinin; Yargıtay Kanunu, Hukuk Muhakemeleri Kanunu ile Ceza Muhakemesi
Kanununda Değişiklik Yapılması Hakkında Kanun Teklifi ve Adalet Komisyonu
Raporu’nun görüşmelerine başlayacağız. 

5.- Adalet ve Kalkınma Partisi Grup Başkanvekili
Kayseri Milletvekili Mustafa Elitaş ve 8 Milletvekilinin; Yargıtay Kanunu,
Hukuk Muhakemeleri Kanunu ile Ceza Muhakemesi Kanununda Değişiklik Yapılması
Hakkında Kanun Teklifi ve Adalet Komisyonu Raporu (2/2746) (S. Sayısı: 704) (x)
BAŞKAN – Komisyon ve Hükûmet? Yerinde. 
Komisyon Raporu 704 sıra sayısıyla
bastırılıp dağıtılmıştır. 
Teklifin tümü üzerine grupları adına
söz isteyen, Halkların Demokratik Partisi Grubu adına Şırnak Milletvekili Hasip
Kaplan.
Buyurunuz Sayın Kaplan. (HDP
sıralarından alkışlar)
HDP GRUBU ADINA HASİP KAPLAN (Şırnak) –
Teşekkür ederim Sayın Başkanım.
Sayın milletvekilleri, Halkların
Demokratik Partisi Grubu adına hepinizi saygıyla selamlıyorum.
704 sıra sayılı Yasa Teklifi’nde
aslında Yargıtayda bir düzenleme öngörüyor. Faydalı şeylerde muhalefet hep
sağduyulu davranmıştır. Biz de bu konuda sağduyulu davranıyoruz ama gerçekten
yargının sorunu bu mu yani bununla mı çözülecek?
Şimdi, şuradaki gerekçeyi okuduğumuz
zaman çok hukuki, çok felsefi, hepimizin altına imza atacağı bir şey:
“Anayasa’ya göre –madde 141, IV. bölüm- adalet hizmetinin işlememesi, geç
işlemesi ya da kötü işlemesi, toplumsal düzenin ve barışın bozulmasına neden
olmaktadır.” Evet, şu an Türkiye'nin yaşadığı budur aslında. Sadece o değil, bu
nedenle “Geciken adalet adalet değildir.” veciz sözüne de vurgu yapılıyor. 
Eğer bir ülkede yargı bağımsız değilse,
mahkemeler tarafsız değilse, makul bir sürede yargılama yapamıyorsa, makul süre
içinde yargılama yapıp silahların eşitliğini, iddia ve savunmanın eşitliğini
sağlayamıyorsa; tanıkları, doğru dürüst delilleri ikame edemiyorsa ve adalet,
hukuk devletinin evrensel kurallarına göre işleyemiyorsa o zaman zaten sorunlu
bir adalet sistemi var demektir.
Şimdi, HSYK’da yapılan değişikliklerden
sonra, atanan hâkimlerden sonra, bunca yargıda yapılan bunca işlemden sonra,
yargı reformunda avukatların dosya evrakını incelemesinin engellenmesinden
sonra, CMK’da yapılan değişiklikle makul şüpheli durumu konulduktan sonra,
güvenlik paketiyle savcıların görevleri valilere ve kaymakamlara devredildikten
sonra yani şu paket, şu yasa geçmiş ne yazar, ne çözer, ne getirir; hiçbir şeye
bunun bir faydası yok. 
Şimdi, tabii ki
dün kötü bir olay yaşandı, gerçekten acı bir olay ama bu acı olaydan hukuk
adına, bağımsız yargı adına zerre kadar ders çıkarılmış değil. Yaşanan acı
olayın üzerinden Cumhurbaşkanının, avukatları hedefe koyan açıklamaları insanı
şaşırtıyor, üzüyor. Nasıl bir şey ki bu, yargının üçlü sacayağında olan savunma
makamını dışlayarak nasıl bir bağımsız yargı olur, bunu birilerinin anlatması
lazım. Yani, Cumhurbaşkanı bir şiir okuduğu zaman, eğer Diyarbakır DGM'de,
olağanüstü mahkemede avukatları onu savunmamış olsaydı, savunmasına rağmen o
olağanüstü mahkemede aldığı ceza, belediye başkanlığının düşmesi, Pınarhisar’da
cezaevinde yatması gerçeğini bilmesek şunu derdik: “Ya, savunma hakkı
gereksizdir.” Napolyon hani diyordu ya “Avukatların dili kesilmelidir.”, bir
başka diktatör başka bir şey söylüyordu, aynı şey. 21’inci yüzyılda yaşıyoruz,
bunu hak etmiyor 78 milyon, Türkiye’de yaşayan halkımız, yurttaşımız.
Şimdi, burada
Yargıtay üyelerinin sorumluluğuna ilişkin bir Genel Kurul prosedürü var, onu
dairelere, ön incelemelere tabi tutup hızlandırmak amaçlanıyor. Bakın, size
şunu söyleyeyim: Sayın İyimaya tecrübeli, akademisyen yanı olan bir hukukçu ve
2005 Türk Ceza Kanunu, CMK reformu yapıldığı zaman Avrupa Birliği süreci vardı,
üyelik süreci vardı. Hatta ondan önceki iktidara, koalisyon dönemlerine de
buradan teşekkür etmek lazım çünkü rahmetli Ecevit’in koalisyonu döneminde
Anayasa’da tam 17 madde değiştirildi, bunlardan biri de bağımsız yargıyla
ilgiliydi. Şimdi, Avrupa Birliği Ulusal Programı çıkarıldığı zaman da çok
önemli noktalara vurgu vardı. Bunlardan biri adli kolluktu arkadaşlar. Şimdi
ben size bu adli kolluk olayının önemini dün yaşanan acı olayın üzerinden,
siyasiler olarak Meclisteki herkesin sorumluluğu üzerinden anlatmak istiyorum. 
İyi hoş da siz bu büyük adliyeler
yapıldığı zaman… Avrupa’nın en büyük adliyesi, biliyorsunuz -Avrupa Birliği
fonlarıyla da yapıldı bu binalar- AVM gibi, betondan, demirden ve camdan fakat
bunun işleyişi konusunda, maalesef –maalesef diyorum- ceza mahkemeleri orada,
icra mahkemeleri orada, aile mahkemeleri orada, hepsi karmakarışık bir şekilde
orada. Adli kolluk denen bir olayı sürekli tartıştık; adliyenin işlemesi,
bağımsız yargı için adli kolluk zorunludur diye hep konuştuk bunu. Avukat
olarak konuştuk, barolarda konuştuk; geldik burada, Mecliste konuşuyoruz.
Maalesef, 2005’ten 2015’e kadar adli kollukla ilgili hiçbir düzenleme yapılmadı
ve uygulanmadı arkadaşlar. Uygulanmayınca ne oldu? Bu AVM gibi büyük
adliyelerin kapısına önce devletin resmî polisini koydular; sonra, içeri 7-8
kat tabii, her katta da özel güvenlikçileri –bakın, dikkat edin, özel
güvenlikçileri- görevlendirdiler sözleşmeli olarak. Yani, özel güvenlikçiler
şirketlerine bağlı çalışıyor. Yani, adalet komisyonları var adliyelerde,
başsavcılar var, onların emrinde çalışmıyorlar. Polis, yine hâkim veya savcıların
veya avukatların veya onların ortak bir kurulunun emrinde çalışmıyor. Nerede
çalışıyor? Emniyet Müdürlüğüne bağlı, İçişleri Bakanlığına bağlı çalışıyor.
Zaten bu güvenlik paketinden sonra bu da tamamen kaldırıldı. Şimdi, bu güvenlik
paketiyle polis yapılandırılmasına da gidilmesiyle... Arada adli kollukla
ilgili şöyle bir şey oldu 17 Aralık sürecinde yolsuzluklarla ilgili: Oradaki
polisler ilgili Bakana soruşturma yapıyor, Bakanın haberi yok, Adalet Bakanının
haberi yok, savcıların haberi yok. Bununla ilgili bir yönetmelik düzenlendi, bu
yönetmelik de İstanbul Barosunun açtığı dava sonucu iptal edildi. 
Peki, o dönemde savcılar ne diyordu?
Savcıların dediği sözleri aynen size söylüyorum, bunu unutmayınız: “Bizi
zabıtaya çevirdiler.” Bütün savcılar böyle söyledi. Savcıları zabıtaya
çeviriyorlardı o Adlî Kolluk Yönetmeliği’yle. Savcıları sadece zabıtaya
çevirmediler, güvenlik paketiyle savcıları polisin emri altına koydular
arkadaşlar. Bu paket buradan geçti. Dikkat edin! Güvenlik paketiyle savcılar
baypas edildi, onların yetkileri valilere ve kaymakamlara verildi. Yani,
zabıtalık bile çok görüldü, adliyede iddia makamı böylesine baypas edildi.
Peki, hâkimler ne dedi? Adli kollukla ilgili hâkimlerin söylediği tek sözcük
şudur: “Adli kulluk, kulluk, kulluk getirildi.” dediler. Şimdi, savcısı böyle
diyor, hâkimi böyle diyor, avukatı zaten karşı çıkıyor. 
Şimdi, bu sistemde bu adliyelerin
güvenliği kime emanet siz biliyor musunuz arkadaşlar, kime? Hukukçu
arkadaşlarıma sesleniyorum: Yani, adliyelerin güvenliği yok, bunu iyi biliniz,
kimsenin güvenliği yok adliyede; avukatın da yok, hâkimin de yok savcının da
yok, davacının da yok, davalının da yok, tutuksuz yargılanın da yok, tutuklu
yargılananın da yok. Şimdi, böyle bir sistemi getirip koyduğunuz zaman, bu sistem
her gün provokasyona açık sıkıntılar yarattığı zaman siz neyi çözebilirsiniz?
Burada çözülecek bir şey yok. Siz sistemle uğraşmazsanız sistem size arıza
üretir, arıza üretmeye devam etmiştir. Bu bağımsız yargının, hukuk devletinin
olduğu adliyelerde güvenlik yekten kaybolmuştu; sadece dün yaşanan olay acı bir
olay değil, ondan önce de mafya hesaplaşmaları bu adliyelerde yaşandı, birçok
insan vuruldu, hesaplaşma alanlarına döndü; orada mağdur ve müştekilerin
dövüldüğü sahneler yaşandı. Peki, bunun güvenliği ne olacak? Kim yapıyor bunun
güvenliğini? Yok. Peki, bunun çözümü ne? Bunun çözümünü hiç kimse doğru
konuşmuyor; lanetlemek, telin etmek, kınamak çözmüyor hiçbir şeyi arkadaşlar.
Çok açık söylüyorum: Bu sistemin değişmesi lazım. Eğer bağımsız yargının kendi
güvencesini, kendi özgür işleyişini, yargının bağımsızlığını istiyorsanız onun
adli kolluk sistemi içinde savcının vereceği emri yapacak, mahkemenin verdiği
kararı uygulayacak, avukatın talep ettiği talebinin inceleneceği bir sistemi
getirmek zorundasınız. Bunu getirmediğiniz zaman olağanüstü mahkemelerde
yaşanan rezaletleri her gün yaşarsınız. Dün Balyoz davası vardı, beş sene yatan
subaylar, generaller beraat etti, şimdi çıkıyorlar, “Cezalandırın.” diyorlar.
Şimdi, burada çok net bir durum var arkadaşlar. İdari kolluk ile adli kolluğu
birbirine karıştırmanın bir anlamı yok, birbirine karıştırdığınız zaman çok
ciddi sıkıntılar doğuyor.
Burada şunu da açıklıkla ifade etmek
istiyoruz: Çağlayan’da dün yaşanan olayda oradaki polisin müdahalesi var mı?
Yok. Oradaki özel güvenliğin müdahalesi var mı? Yok. “Özel harekât çağrıldı.”
dediler, onu kim yönetiyor? Yok. Sonra “TEM şubesi müdahale etti.” dediler. Ya,
şimdi, arkadaşlar, böyle büyük adliyelerde böyle bir sistem olduğu takdirde siz
neyi çözeceksiniz? Bunun çözülmesi için öncelikle adliyelerde güveni sağlamak
gerekiyor, adliyelerde güvenin tesisi gerekiyor. 
Şimdi, diyeceksiniz ki bu mümkün mü?
Evet, mümkündür. Biz gördük, ben uluslararası hukuk alanında çalışırken birçok
ülkedeki yüksek ceza mahkemesine gittim. O yüksek ceza mahkemelerinin giriş
kapıları farklıydı. Bir giriş kapısından hâkim, savcı ve avukat girerdi. Hâkim,
savcı ve avukat arasında ayrım olmadan x-ray cihazından geçerdi ve cihaz öttüğü
zaman çantasını aratırdı. Ne hâkim savcıdan üstün ne savcı avukattan üstün ne
avukat savcıdan ne savcı hâkimden. Eğer siz bu düzeni kurmazsanız hâkim de,
savcı da, avukat da o kapıdan giriyor. Ayrıca, özel güvenlik silahlı zaten
giriyor, polis zaten silahlı giriyor, orada binlerce personel çalışıyor. Şimdi,
siz neyin kontrolünü o dev adliyelerde, büyük binaların içinde
sağlayabilirsiniz? Sağlayamazsınız. 
Şimdi, yüksek ceza mahkemelerinde bir
kere tutukluların getirildiği asansör ayrıdır, ayrı bir bölümden sanık bölümüne
alınır. Tanıklar ayrı bir bölümden alınıyor. Basın ayrı bir bölümden alınıyor
ve bunlar alındığı zaman görevliler onları yerlerine alıyor, bırakıyor,
yerlerinde görev yapıyorlar. Hâkim öndedir; savcı ve avukat eşit, marangoz
hatası olmayan bir düzeyde yan yana otururlar çünkü iddia ve savunmanın
eşitliği budur. Biz, avukat olarak hep savunmanın iddia karşısındaki
eşitsizliğinden bahsederdik; silahlarımız eşit değildir, bütün yetki
savcılardadır. Şimdi, ne diyeceğiz biz avukatlar? Savunma hakkı kutsaldır;
sözleşmeler böyle diyor, Anayasa’nın 90’ıncı maddesi böyle diyor, Avrupa İnsan
Hakları Mahkemesi böyle diyor. Böyle diyor demekle bir şey çözemeyiz. Şimdi,
marangoz hatası mekanik hataya döndü. Valiler ve kaymakamlar savcıların yerini
aldı, emirleri onlar veriyor, emirleri onlar uygulatıyor; onların verdiği
emirler sonucu suç işleyen güvenlik görevlilerini de hangi olay olursa olsun,
hangi görüş olursa olsun, nerede olursa olsun valiler ve kaymakamlar artık
korumak, kollamak ve temize çıkarmak zorundadır çünkü onlardan birisi hüküm
giydiği zaman emri veren kaymakam ve vali aynı suçun azmettiricisi olarak içeri
gireceği için onları koruyacaktır.
Bakın, Gezi olayları sırasında veya
toplumsal olaylarda veya Güneydoğu’da hangi davaya bakarsanız bakın, faili eğer
güvenlik görevlisi ise dava sürgüne gidiyor: Bir dava Kayseri’ye gidiyor, bir
dava Eskişehir’e gidiyor, bir dava İzmir’e gidiyor. Bu ülkenin her yerinde
güvenliğini tesis edemeyen bir devletten bahsediyoruz. Ankara’daki davayı,
Eskişehir’deki davayı alıyor, Kayseri’ye gönderiyor, başka yerdeki davayı da
güvenlik nedeniyle Eskişehir’e gönderiyor. 
Şimdi, bunca ciddi sorunları olan bir
yargı mekanizmasından bahsediyoruz. Bu yargı mekanizmasında adil yargılanma
hakkı, bağımsız liman olma hakkı çok ciddi bir sorundur, sistemsel bir
sorundur. Siz istediğiniz kadar “reform paketi” adında baskı paketlerini
getirin, sizi konjonktürel olarak bugün, bu yıl, bir yıl, iki yıl belki
koruyabilir ama bunlar evrensel hukuk kuralları olmadığı için aşınır ve çabucak
terk edilirler ve bu kanunlar kalkar ama siz temelini sağlam kurmadığınız zaman
bağımsız yargının, istediğiniz kadar yargıyı çabuklaştırmak, kırtasiyeyi
kaldırmak, bürokrasiyi kaldırmak için çabaların içine girin, çözüm
getiremezsiniz.
Şu an Türkiye’nin en büyük problemi
adaletsizliktir arkadaşlar, çok açıkça itiraf ediyorum burada. Otuz yıl ceza
avukatı olarak çalışmış bir arkadaşınız olarak, yirmi beş yıl uluslararası
hukukta çalışmış bir arkadaşınız olarak söylüyorum: Şu an Türkiye’de yargı felç
olmuş durumdadır, felç, işlemez durumdadır. Düşünebiliyor musunuz, Hükûmet, AK
PARTİ on iki yıldır iktidar, Anayasa Mahkemesinin en az 12 tane yargıcının
seçimini kendi yapmıştır, kendi seçtiği yargıçlara güvenmiyor. HSYK’ya seçilen
yargıçlarda da aynı durum oldu. “Paralelci” dedi dün beraber yürüdükleri, beraber
iş yaptıkları kişilere. HSYK değişikliğinde bu sefer muhalefetle uzlaşarak
seçimlere girildi, karma listelerle yönetimler oluşturuldu. Hiçbirisi bu
olayların çözümü değildir. Çözüm, doğru olan, evrensel hukuk kurallarında bu
adil yargılamayı sağlayacak, Avrupa İnsan Hakları Sözleşmesi’ni uygulayacak bir
sistemi kurmaktır. Biz bu sistemi kurmadığımız zaman toplumsal barış olmaz
arkadaşlar. Toplumsal barışın olmadığı yerde güven olmaz, güvenin olmadığı
yerde demokrasi yeşermez, demokrasinin yeşermesi için uygun bir iklime, uygun
bir ortama ihtiyaç vardır. 
Seçim dönemi yaklaşmış, iki ay kalmış,
bu iki aylık seçim döneminde herkes çıkıp en ufak şeyi propaganda aracı olarak
kullanılabilir ama bu bile yargıya zarar verir, bu bile yargının bağımsız
işlemesine zarar verir. Emrinizdeki güçlere bugün güvenebilirsiniz,
iktidarsınız ama 7 Haziranda iktidarınızı yitirdiğinizde emrinizdeki güçlerin
kimin emrine gireceğini de düşünmek zorundasınız. Ben bunu düşünmek
istemiyorum, hiç kimsenin kimseye karşı kan davası güdeceğini siyaseten
düşünmek istemiyorum. Sizler iktidar olarak beraber yürüdüğünüz cemaatle çok
çok çok kavgalı oldunuz. Bu davalar ne olacak bilmiyoruz ama eğer bağımsız bir
yargı varsa arada masum insanlar… Kuruyla beraber yaş yanmaz; onlar kendi
masumiyetleri çerçevesinde
aklanırlar. Burada çok ciddi bir kritik durumla karşı karşıyayız. Seçimlere
giderken seçim güvenliği sorunu yaşanacak, provokasyonlar için çok uygun bir
iklim var, çözüm süreci açısından sıkıntılı anlar var. Bütün bu konularda
Meclisin üzerine düşen bir görev vardır; ilk işi, bağımsız yargıyı bu ülkede
tesis etmektir. Herkesin sığınacağı bir tek liman vardır, o da bağımsız yargı. 
Saygılarımla. (HDP sıralarından alkışlar)
BAŞKAN – Teşekkür ederiz Sayın Kaplan. 
Milliyetçi Hareket Partisi Grubu adına İstanbul Milletvekili
Murat Başesgioğlu. (MHP sıralarından alkışlar) 
Buyurunuz efendim. 
MHP GRUBU ADINA MURAT BAŞESGİOĞLU (İstanbul) – Teşekkür
ediyorum Sayın Başkan.
Sayın Başkan, çok değerli milletvekilleri; 704 sıra sayılı
Kanun Teklifi hakkında Milliyetçi Hareket Partisi Grubunun görüşlerini arz
etmek üzere söz aldım. Bu vesileyle yüce heyetinizi saygıyla selamlıyorum.
Hemen sözlerimin başında, değerli milletvekilleri, Çağlayan
Adliyesinde şehit edilen Savcımız Mehmet Selim Kiraz’a Allah’tan rahmet
diliyorum; ailesine, yargı camiamıza ve milletimize de başsağlığı diliyorum.
Gerçekten her yönüyle araştırmaya muhtaç bir olay. Güpegündüz Türkiye'nin en
büyük adliyesinde adalet görevini yerine getiren, üstelik de dava konusu
soruşturmaya daha henüz iki ay önce atanmış bir cumhuriyet savcısının şehit
edilmesi olayını, elbette güvenlik birimlerimiz dikkatli bir şekilde izlemek
durumundalar ve bu konuda toplumumuzun da, partimizin de büyük bir dikkatle
olayı takip edeceğini ifade etmek istiyorum.
Değerli milletvekilleri, üzerinde konuştuğumuz teklif, daha
çok teknik konulara ilişkin bir teklif. Yargıtayda hukuk daireleri arasındaki
görev ve iş bölümü uyuşmazlıkları nedeniyle zaman kaybını önlemeye yönelik bir
düzenleme; 1’inci maddesi bu. Bir diğer maddesi de Yargıtay üyelerine karşı
açılan tazminat davalarının temyiz incelemesinin Yargıtay Hukuk Genel Kurulu
yerine Hukuk Genel Kurulunda yapılmasını düzenleyen, bizim de itiraz
etmediğimiz iki değişiklik. Bu değişiklikler hayırlı olsun. İnşallah, Yargıtayımız
büyük iş yükü arasında bu zaman kaybını ve davaların makul sürede bitirilme
işini yerine getirebilir ama üye sayısı artmış, dava daire sayısı artmış ve
dünyanın hiçbir yerinde örneği olmayan, büyük, devasa bir Yargıtayda sorunların
çıkması mukadderdir. Sık sık yargıya başvurmak suretiyle Yargıtay kendi
içindeki bu sorunları düzeltmeye çalışıyor. Bizim, Yargıtayda görmek
istediğimiz esas misyon, bir içtihat mahkemesi olmasıdır. Bunun için de, bir an
önce, çıkmış olan istinaf mahkemelerinin Türkiye’de yürürlüğe girmesidir. 
Tekrar, bu değişikliklerin hayırlı
olmasını diliyorum ve kendilerine başarılar diliyorum. Böyle acılı bir günde
tabii, yargı üzerinde çok konuşulabilir ama o konuşmaları inşallah daha başka
ortamlarda yerine getiririz diye düşünüyorum. 
Değerli milletvekilleri, Beşinci Yasama
Yılının sonuna geldik. Birçok arkadaşımız milletvekili adayı, aday adayı,
olmadığını ifade eden arkadaşlarımız var. Bu sürecin herkese, milletvekili
arkadaşlarımıza, aday olanlara, olmayanlara hayırlı olmasını diliyorum;
partilerimize, Türk siyasetine hayırlı olmasını diliyorum. Siyaset çok zor bir
kariyerdir, siyasetçinin tırnaklarıyla, teriyle kazandığı bir kariyerdir. Onun
için bütün arkadaşlarımızın emekleri saygıdeğerdir, yapmış oldukları
hizmetlerden dolayı hepsine teşekkür etmek bir borçtur diye düşünüyorum ve bu
saygın kariyerin öyle ufak tefek şeylerle zedelenmemesi gerektiği inancındayım.

Bunu söyledikten sonra, değerli
milletvekilleri, bir tespit yapmak durumuyla karşı karşıya olduğumuzu da ifade etmek
istiyorum. Dönemlerin sonunda bu tespitler yapılır, yasama üyesi olarak bu dört
yıllık dönemde nasıl bir faaliyette bulunduk, bir muhalefet olarak, iktidar
olarak bu süreci nasıl değerlendirdik? Müsaade ederseniz bu konuya ilişkin
görüşlerimi ve tespitlerimi sizlerle paylaşmak istiyorum.
Bunlardan ilki, içinde bulunduğumuz,
üyesi olmaktan onur duyduğumuz yasama organına ilişkindir. Yasama organımız
kuvvetler ayrılığı ilkesi içerisinde bağımsız, kendi özel çalışması, özerkliği
olan, devlet çatımızın önemli bir kuruluşudur. İstenir ki yasama organı diğer
kuvvetlere karşı bağımsız olsun, yürütmenin etkisinde olmasın, yargıyla
ilişkileri demokratik ülkeler nispetinde olsun. Peki, şu son dört yıllık
uygulama performansına baktığımız zaman yasama organı Hükûmetten bağımsız
davranabilmiş midir? Hayır, açık yüreklilikle söylemek gerekirse yasama organı
yürütmenin inisiyatifinde yürümektedir. Mesela, başkasından örnek vermeyelim
belki incinebilirler… Dün akşam burada üniversitelerle ilgili bir kanun teklifi
görüşüldü. Bizim de bir teklifimiz vardı, Kastamonu Candaroğulları sağlık
bilimleri üniversitesinin kurulmasına ilişkin bir yeniden madde ihdasıydı.
Normal olarak kiminle görüşmem lazım? İlgili bakanla ve Komisyon Başkanıyla
görüşmem lazım. Ben onlarla da görüştüm ama Doğan Bey’le görüştüm. Eğer Doğan
Bey bu yeni madde ihdasına “Evet.” deseydi Sayın Bakan ve Komisyon da buna
“Evet.” diyecekti.
AHMET İYİMAYA (Ankara) – Aa, yok,
Adalet Komisyonu için o varit değil.
MURAT BAŞESGİOĞLU (Devamla) – Adalet
için söylemedim. 
Onun için, Doğan Bey’i Kastamonulular
hiç unutmayacaklar. İnşallah bir dahaki dönemde geleceksiniz, gene bu lafları
belki size yeni gelen arkadaşlarımız da tekrar ederler. Yani burada alınmasın,
Doğan Bey sevdiğimiz bir kardeşimiz ama bir realiteyi anlatmak istiyorum. Yani…
ALİM IŞIK (Kütahya) - İstanbul’da
Kastamonulular bunun hesabını soracak Doğan Bey’den.
MURAT BAŞESGİOĞLU (Devamla) - …yürütme
tamamen yasamaya hâkim, yasamanın gündemini tanzim ediyor ve burada çıkacak
tasarılar, teklifler tamamen yürütmenin inisiyatifiyle oluyor. Mesela kaç tane
muhalefet milletvekiline ait kanun teklifi buradan yasalaştı?
ALİ RIZA ÖZTÜRK (Mersin) - Hiç.
MURAT BAŞESGİOĞLU (Devamla) - Hiç yok
denecek kadar az. Bunun böyle olmaması lazım. İdeal parlamentolarda kanun
teklifi vermek imtiyazı iktidar ve muhalefet partileri arasında fark etmez.
Gelelim başka bir konuya. Mesela,
burada bir tartışma yaşandı. Bir eski Bakanımız savunma hakkını kullandı,
sataşmadan dolayı söz istedi ama İç Tüzük’te bir hüküm olmadığı için, Sayın
Başkanımız, istemesine rağmen -şahsi tercihi- Sayın Bakana burada sataşmadan
dolayı söz veremedi. İç Tüzük bunun gibi birçok boşlukla malul. 
Torba yasa… “Torba yasa” diye bir
kavram icat ettik. Çok çirkin. Yani hiçbir üretici kendi ürettiği ürünün değersizleşmesine
razı olmaz. Biz kanun yapıyoruz ve adına “torba yasa” diyoruz, “torba kanun”
diyoruz. Yani böyle bir şey olur mu? İnsan ürettiği ürünü daha iyi pazarlar,
daha iyi saygınlığını sağlamak ister. “Torba yasa” ne? Meclis Başkanı Bütçe
Komisyonu Başkanına yazı yazıyor, “İlgisi olmayan yasaları birleştirme.” diyor,
Komisyon Başkanı diyor ki: “Ben böyle yaptım, benim dediğim doğrudur.” Peki,
bunu çözecek merci? Yok. Bunu çözecek merci İç Tüzük ve biz İç Tüzük’ü maalesef
değiştiremedik. Gündemin 1’inci sırasında aylardır, yıllardır beklemeye devam
ediyor. 
Gündemin 2’nci sırasında ne var hep pas
geçtiğimiz? Devlet Sırrı Kanunu Tasarısı var. Önemli bir tasarı. Tarif yok.
Komisyonlarda çok acele edildi, “Aman çıksın, çıksın, lazım.” diye. Peki, niye
görüşmüyorsunuz? Yarım, açtık kitabın ortasından, masanın üzerine bıraktık,
duruyor. 
3’üncü sırada ne var? Ceza İnfaz
Kurumları Güvenlik Hizmetleri Kanunu Tasarısı. Cezaevlerinin dış korumasını
İçişleri Bakanlığından alıp Adalet Bakanlığına veriyoruz. Binlerce kadro ihdas
edildi. Ceza infaz kurumlarında çalışan infaz memurlarına, özlük haklarında
iyileştirmeler yapıldı, tazminatlar verildi, yıpranma payları verildi; onlar
bekliyorlar şimdi. Peki, bunu niye çıkarmıyorsunuz? Maliye Bakanlığıyla
anlaşamadınız ve bunu bloke ettiniz, burada durdu şimdi. E, yazık günah değil
mi? O kadar zor şartlarda görev yapan infaz koruma memurlarından bunu niye
esirgiyorsunuz? 
Başka bir tasarı: Askerî Hâkimler
Kanunu’yla ilgili tasarı. Komisyonda acele ettik, bir an önce çıkardık, geldi
buraya, 3 madde, 5 madde görüştük, açtık, masanın üzerinde kanun duruyor. Demek
ki usul ekonomisine riayet etmiyoruz. 
Şimdi acele ediliyor. Bütün bakanlıklar
raflarında ne kanun varsa, tasarı varsa getirdiler, yığdılar, komisyona.
Değerli arkadaşlarım, 8 Hazirandan
sonra Meclis duracak mı, Türkiye duracak mı, bu Meclisten kanun çıkmayacak mı?
Acele ne? Buna “Dur.” demek lazım. Peki buna kim “Dur.” diyecek? Buna
Meclisimizin “Dur.” demesi lazım. 
Şimdi, bu noktada grup başkan
vekillerimize çok önemli görevler düşüyor, bilhassa iktidar partisindeki grup
başkan vekillerimize çok önemli görevler düşüyor. Ben de, kısmet oldu, iki
dönem grup başkan vekilliği yaptım. Grup başkan vekilinin iki şapkası var: Bir,
kendi grubunun hakkını, hukukunu koruyacak; iki, Meclisin hakkını hukukunu
koruyacak. Eğer kendi grubunun hakkını korumakla yetinirse işi tamamıyla
yapamamış demektir. Onun için, Meclisin tüzel kişiliğini, Meclisin yerleşik
kavramlarını, içtihatlarını koruma konusunda grup başkan vekillerinin hassas
olması lazım ama bu olmuyor, olmuyor. Hükûmetten ne geldi, bir an önce bunu
çıkarma gayreti içerisinde olunuyor.
Aklıma şu geliyor: Bir tarihte
Galatasaray’ın İngiltere’de maçı var. Maç devam ederken bir seyirci bölücü
pankartla sahaya girdi. İngiliz takımının kaptanı o pankartı aldı elinden,
sahanın dışına attı. Kaptanı tenkit ettiler: “Sen niye bunu aldın? Başına bela
aldın, husumet çektin.” İngiliz kaptan dedi ki: “Ben bu takımın kaptanıyım.
Hakem kadar, sahada olacaklardan ben de sorumluyum ve o risk neyse ben üzerime
alıyorum.” dedi. Onun için, buradaki grup başkan vekili arkadaşlarımız –bu
dönem için demiyorum, inşallah ileriye dönük- yeni grup başkan vekilliği
görevini yapacak arkadaşlarımız Meclisin hukukunu, Meclisin saygınlığını,
Meclisin içtihatlarını koruma konusunda inşallah hassas olurlar, sadece kendi
gruplarının haklarını korumakla yetinmezler diye düşünüyorum.
Şimdi, temel yasa, iktidar için önemli
bir avantaj; çok kapsamlı, özellikle kod kanunlarının çıkarılması için çok
önemli ve bundan istifade ederek önemli tasarılar çıktı ama istismar edildi. 15
maddelik bir tasarıyı, teklifi temel yasa olarak gördük. Bu, bu temel yasanın
istismarı anlamına geliyor. Torba yasa çok çirkin, hiç telaffuz etmememiz
gereken bir konu ve inşallah önümüzdeki yasama yılında, yasama dönemlerinde bir
daha bu şekilde bir kanun yapma ameliyesi olmaz diye düşünüyorum. 
Bütün bunlar
tabii, yasa yapma kalitesini bozuyor, yasalarımızın saygınlığını zedeliyor.
Bakanlıklar ve bürokrasi çok sık müracaat ediyor Meclise. Mesela, Yargıtay
Kanunu defalarca değişti, Ceza Muhakemeleri Kanunu defalarca değişti. Üç ayda,
iki ayda bir kanun değiştiriyoruz. Bu, ne oluyor? Ülkede istikrarı bozuyor,
hukuk güvenliğini bozuyor; hem bizim vatandaşlarımız hem de yabancılar bu
ülkedeki hukuk güvenliğine ve istikrarına çok dikkat ederler. Bu konuda da hem
bürokrasinin hem bakanlıkların dikkatli olmasında fayda var diye düşünüyorum. 
Bundan başka ne
var? Değerli arkadaşlarım, bundan başka… Dikkatle incelediğimiz zaman, çıkan
kanun tekliflerinin, tasarılarının iki ana amaca hizmet ettiğini görüyoruz:
Birinci ana hedef, sözde açılım sürecinin hukuki altyapısını tanzim etmek;
ikincisi, 17 ve 25 Aralıkta başlatılan yolsuzluk iddialarının hukuki
delillerini yok etmek üzere bir hukuki karşı mücadeleyi gördük. Hükûmet, böyle
bir anlayış içerisinde çıkarmış olduğu yasalara bu damgayı vurdu yani 10 tane
kanun olsa 8 tanesinin bu iki amaca hizmet ettiğini çok rahatlıkla görebiliriz.

Tabii, ülkenin
başka sorunları var, başka sektörlerin, toplumdaki değerli vatandaşlarımızın
başka beklentileri var. Gönül isterdi ki bunlara da bir yasa olarak cevap
verelim ve toplumdaki kargaşayı bir an önce giderelim ama maalesef bu iki konu
hem bu yasama dönemini aldı, muhtemelen önümüzdeki dönemde de yine önemli
ölçüde yasama faaliyetlerini kısıtlayacağa benziyor. 
Sayın
milletvekilleri, önemli bir süreçten geçiyoruz. Bulunduğumuz coğrafya çok
kritik, ülkemizdeki sınır güvenliği başta olmak üzere birçok güvenlik konusu
tehdit altında. İşte, akşam Vatan Caddesi’ndeki Emniyet binasına bir saldırı
gerçekleştirilmek üzere yine bir olay oldu. Yani hep kulağımız -Allah korusun-
tetikte. Ülkenin neresinde silah patlayacak, bomba patlayacak, bu endişeyle şey
yapıyoruz. Tabii, onun için hepimize önemli sorumluluklar düşüyor. Terör bir
insanlık suçudur, buna karşı hepimizin birbirimizi suçlamadan dikkatli olmamız
lazım ama şu anda devleti yöneten, devleti ve kurumlarını korumakla mükellef
olan Hükûmet herkesten daha duyarlı olmak zorunda, daha hoşgörülü olmak
durumunda.
Sadece güvenlik konusunda değil tabii
sorunlarımız, dış politika konusunda yanlış uygulanan politikalar neticesi
önemli sorunlarımız var. İfade özgürlüğünün kısıtlanmasında, düşünce
hürriyetinin kısıtlanmasında önemli yasal düzenlemeler yapıldı, bu noktalarda
sıkıntımız var. Ekonomi konusu son derece sıkıntılı. Bir faiz tartışması bu
ülkede yaklaşık 90-95 milyar liralık bir borçlanma maliyetini artırdı. Hem
kurumların hem de kişilerin bu tartışmadan dolayı kayıpları oldu, daha doğrusu
ülke ekonomimizin bir kaybı oldu. Şimdi de tartışıyoruz “Acaba faizi yükseltsek
mi, dünyadaki trendlere uygun olarak bir faiz yükseltmesine mi gitmemiz
gerekir?” diye. Ekonomi, dünyadaki gelişmeler ve bizim kendi dinamiklerimizden
dolayı sıkıntılı bir noktada. Millî eğitim her yıl yazboz. Sağlık konusunda
önemli sorunlar var. Hülasa çok kritik bir sürece giriyoruz. Bence, işimiz 7
Hazirandan sonra daha zor değerli arkadaşlarım. 7 Hazirandan sonra yeni
oluşacak Parlamentoyu ve yeni oluşacak cumhuriyet hükûmetini çok önemli
görevler bekliyor. 
Böyle sıkı bir döneme bir toplum nasıl
hazırlanabilir? Kendi içinde barışık olarak hazırlanabilir. O zaman ilk
yapacağımız iş, bizim, siyasal uzlaşmayı gerçekleştirmemiz gerekiyor. Siyasal
uzlaşmayı gerçekleştirmeden toplumsal uzlaşmayı yapamazsınız. Bugün itibarıyla
özellikle iktidarın tavrına bakarak bir siyasal uzlaşma sağlanma umudu çok
zayıf ama bunun mutlaka ve mutlaka olması lazım. Bu toplum bu kadar gergin bir
şekilde yoluna devam edemez, bu kadar devasa sorunlarını bu gerginlik ortamında
halledemez. Onun için, siyasal bir uzlaşmayı sağlamamız lazım ki siyasette
uzlaşmayı sağladıktan sonra vatandaşlarımız arasında da toplumsal uzlaşmayı
rahatlıkla sağlayabiliriz.
Dikkat edeceğimiz şeyler var. Şu anda
bana göre, sistemin bir hakemi yok. Kurumlar arasında kavga var. Bu kavgayı
kimin çözeceği, kimin hakem olacağı Anayasa’da belli ama Sayın Cumhurbaşkanı
anayasal sınırlar içerisinde kalmadığı için bu tarafsızlık ve hakemlik unvanını
kaybetti. O zaman iş kime kalıyor? Bağımsız yargıya kalıyor. O hâlde hepimizin
öncelikle üzerinde durması gereken konu hukuk devleti, yargı bağımsızlığı ve
hâkim teminatıdır. Bu konuda da sıkıntılarımız var. Mesela, Balyoz davasında
236 subay beraat etti. Geçmiş olsun, çok çektiler, çok bedeller ödediler
aileleriyle, kendileriyle ve beraat ettiler ama Basra harap olduktan sonra. 
Şimdi, belki, bu Meclisin ve toplumun
onların iadeyiitibarları konusunda her şeyden erken davranması lazım, onların
bu iadeyiitibarlarını sağlamaları lazım. Bu konu, yargının kendi normal akışına
müdahale edildiği için oldu. Özel yetkili mahkemeler kurulmasaydı, özel yetkili
savcılar olmasaydı Balyoz ve kamuoyuna mal olmuş davaların seyri bence böyle
olmazdı. 
Şimdi de yargıya bu anlamda bir
müdahale var, Hükûmetin inisiyatifine almak için, HSYK seçiminden başlamak
üzere Yargıtaydaki daire seçimlerine kadar var. Şimdi, Yargıtayda daire
seçimleri var, kilitlendi, kaç tur oldu bilmiyorum. Çoğu tanıdığımız insanlar,
saygın, yıllarca daire başkanlığı yapmış insanlar. Eğer Yargıtaydaki üyeleri
kendi hâline bıraksanız o üyelerden birini seçecekler ama “İlla ki bu daire
başkanı da benim olsun, bura da benim olsun.” deyince şimdi orası kilitlenmiş
vaziyette. Hâkimlerimiz odalarını ayırmışlar, birbirlerine selam vermiyorlar.
Yani böyle bir yargı husumeti içerisinde, yargının kamplaşmaya girdiği bir
dönemde adaletin tecellisi de çok zor. Ama, bütün bunlara rağmen, şu anda
içinden geçmekte olduğumuz krizi çözecek, krizin hakemliğini yapacak Türk
yargısıdır. Onun için, yüksek yargıçlarımız, hâkimlerimiz, yargı bağımsızlığına,
hâkim teminatına dikkat ederek önlerine gelen uyuşmazlıkları tarafsız bir
şekilde çözdükleri takdirde, en azından şu geçiş sürecinde ülkemizin önemli
sorunlarını halletmiş oluruz; buna yüksek Yargıtay da dâhil, Anayasa Mahkemesi
de dâhil. En büyük sıkıntılardan biri yargının siyasallaşmasıdır ve dinimizin
siyasallaşmasıdır. Bu iki alandan olduğunca uzak olmamız lazım. Bu, bizi sonu
gelmez sıkıntılara düçar eder. 
Parlamento
olarak da hep birlikte bu konuya çok dikkat etmemiz lazım diyor, bu teklifin,
tekrar, hayırlı olması dileğiyle yüce heyetinizi saygıyla selamlıyorum. (MHP ve
CHP sıralarından alkışlar) 
BAŞKAN –
Teşekkür ederiz Sayın Başesgioğlu.
Cumhuriyet Halk
Partisi Grubu adına Mersin Milletvekili Ali Rıza Öztürk. Şahsınız adına da söz
talebiniz vardır, ikisini birleştirerek size söz veriyorum.
Buyurunuz
efendim. (CHP sıralarından alkışlar)
CHP GRUBU ADINA
ALİ RIZA ÖZTÜRK (Mersin) – Sayın Başkan, değerli milletvekilleri; 704 sıra
sayılı Kanun Teklifi’yle ilgili Cumhuriyet Halk Partisi Grubu adına söz aldım.
Hepinizi saygıyla selamlıyorum. Bu arada boş sıraları da selamlıyorum!
Değerli
milletvekilleri, bu 704 sıra sayılı Kanun Teklifi Adalet Komisyonundan oy
birliğiyle geçen bir kanun teklifi. Bunun neler getirip neler götürdüğünü
benden önceki arkadaşlarımız açıkladı. Yerel mahkemelerden gelen dosyaların
Yargıtaydaki daireler arasında görev uyuşmazlığı nedeniyle dolaşıp durmasını
engelleyen bir mekanizma getiriliyor, bu yerinde bir mekanizmadır. 
Yine, Hukuk
Usulü Muhakemeleri Kanunu’nda daha önce kısmi davalar açmak yasaktı, şimdi de
burada onun önünü açtık. Bu, aslında, hak arama özgürlüğünün sınırlarının
genişletilmesi bakımından yerinde bir düzenlemedir.
Değerli
milletvekilleri, bugüne kadar Adalet ve Kalkınma Partisi iktidarı tarafından
konjonktür esaslı ve kısa süreli yasalar çıkarıldı. Bu yasalar çıkarılırken
esas olarak o günün konjonktürünün getirdiği şeyler düzenlendi. Kanun
tekliflerinin içerisinde yargının gereklerine ilişkin, ihtiyaçlarına ilişkin
hiçbir husus yer almadı. Hatta, bu kanun tekliflerinin arasına kişiye ve
iktidara yakın olanlara özgü özel düzenlemeler de serpiştirildi ve bunun adına
“reform” denildi. Sayın iktidar bu “reform” kelimesinin cılkını çıkardı. Yahu,
aynı konuda ardı arkasına reform olmaz. Çünkü siyasi iktidar aslında hukuk
devleti ilkesini hazmedememişti, onu bir türlü benimseyememişti. Yürütme
organı, önüne gelen her sorunu yasa yaparak aşma yolunu seçti, burada da
Parlamentodaki çoğunluğuna dayandı ve bunu yaparken de Anayasa’ya aykırılığı
çok açıkça belli olan düzenlemeleri yapmaktan kaçınmadı.
Şimdi, hukuk fakültesine gitmeyen bir
vatandaşımızın dahi açıkça Anayasa’ya aykırı olduğunu anlayabileceği
düzenlemeleri acaba bu Parlamento neden yaptı? Şundan yaptı: “Biz yapalım.
Anayasa Mahkemesi buna iptal kararı verinceye kadar biz istediğimiz
değişiklikleri yaparız. Zaten iptal kararı verdikten sonra da nasıl olsa
Anayasa Mahkemesinin iptal kararları geriye doğru yürümeyecektir.” anlayışıyla
yaptı. Nitekim, HSYK’da yapılan atamalar Anayasa Mahkemesi tarafından iptal
edilen HSYK Yasası’na dayanarak yapılan atamalardır. 
Değerli milletvekilleri, ben hukuk
devleti ve demokrasi konusundaki yasama organının yasa yapma faaliyetlerine
girmeden önce, İstanbul Adliyesinde meydana gelen ve kendisi de Mersinli olan
Savcı Mehmet Selim Kiraz’ın öldürülmüş, katledilmiş olması nedeniyle
üzüntülerimizi belirtiyorum ve kendisine Allah’tan rahmet diliyorum; yargı
camiasına ve ailesine, eşine, çocuklarına başsağlığı diliyorum. 
Değerli milletvekilleri, yalnız, bu
olayı siyasi iktidarın kamuoyuna sunduğu şekliyle bırakmamak lazım. Yani “Bunu
DHKP-C militanları yapmıştır. Hainlerdir. Şunu yapmışlardır…” Bu tip hamasi
nutuklarla bu olay geçiştirilemez. Eğer bir hukuk devleti, rehin alınmış bir
savcısını ve onu rehin alan eylemcileri etkisiz bir şekilde bertaraf etme
imkânlarını araştırmadan doğrudan doğruya yargısız infaz olacak şekilde bir
hareketli operasyon gerçekleştirmişse bunu kabul etmek de mümkün değildir. Bu
kürsüde defalarca söyledim; hukuk devletinde teröristlerin de insan haklarından
faydalanma hakkı vardır.” dedim, “Hukuk devleti terörizme karşı mücadele
ederken bir eli bağlı mücadele etmek zorundadır dedim. 
Şimdi, o kişilerin operasyondan yarım
saat önce Ahmet Şık’la yaptıkları mülakattan anladığımız kadarıyla, kamuoyunun
bu olayın oluş şekliyle ilgili derin şüpheler taşımasının haklılığını ortaya
koyuyor. Burada Ahmet Şık şu soruyu soruyor: “İçeri girerken avukat kimliği
kullandığınız ya da bizlerin de avukat olduğunuza dair bilgiler dolaşıma girdi.
Adliyeye silahlarla nasıl girdiniz?” “İçeri nasıl girdiğimizle ilgili herhangi
bir açıklama yapmayacağız. Mutlaka zamanla ortaya çıkacaktır ama şu aşamada
açıklama yapmayacağız. Bu tür dedikodular avukatları hedef hâline getiriyor ama
bu eylemde avukatların hedef olması için bizim, avukat kimliği ya da cübbesi
kullanmamıza gerek yok. Bu ülkede avukatlar defalarca hedef oldu,
müvekkillerine sahip çıktıkları için hapislere atıldılar, hatta öldürüldüler.
Bu yüzden, bizim eylememizle avukatların hedef hâline getirilmesi söz konusu değil
çünkü AKP'den ve düzenden yana olmayan herkes zaten bu ülkede hedeftir.”
deniliyor ve devam ediyorlar değerli arkadaşlarım: “Talep karşılanmazsa savcı
beyi cezalandıracağınızı söylüyorsunuz, bu meşru mu?” Adamların söylediği şu:
“Biz bu olmasın diye uğraşıyoruz. Talebimizin karşılanıp karşılanmaması ve
savcının başına bir şey gelmemesi kendi ellerinde. Başlarına bir şey gelsin
istemiyorlarsa talebimizi yerine getirsinler.” 
Şimdi, söylemek istediğim konu şu:
Emniyet Müdürü de bu olaydan sonra açıklama yapıyor. Emniyet Müdürünün
açıklamasından da… O operasyon yapıldıktan sonra savcının o eylemciler
tarafından öldürüldüğünü söylüyor İstanbul Emniyet Müdürü. Ya, arkadaşlar, o
operasyon yapıldıktan sonra bu adamlar o savcıyı nasıl öldürecek?
Şimdi bu kürsüden söylüyorum: Bende hem
eylemcilerin hem de savcının polis kurşunlarıyla öldürüldüğü konusunda ciddi
şüpheler vardır. Bunu bertaraf etmenin, kamuoyundaki bu şüpheleri kaldırmanın
bir tek yolu vardır: Otopsi raporunda, Emniyet, o savcının vücudundaki ile o eylemcilerden
çıkan kurşunların aynı olup olmadığını tespit etmelidir. Bu konuda Emniyetten
hiçbir açıklama yok; “Vatan hainleri, DHKP-C’liler, PKK’lılar, şunlar bunlar…”
Bunlarla, hamasi şeylerle biz bir yere gidemeyiz arkadaşlar, böyle bir şey
olmaz.
Şimdi, aynı gün elektrik kesiliyor
Türkiye'de ve Bakan hiç açıklama yapmıyor. Ben bu olayların da birbiriyle
paralel olduğunu düşünüyorum, sadece ben değil, aldığım tepkiler de bu şekilde.
Bu olayın arkasında belli güçlerin olduğu şeklinde kamuoyunda çok ciddi
kuşkular var ve bilmiyorum Sayın Bakan hissediyor mu elektrikler niye kesildi?
Sayın Bakanımızın hissiyatı güçlüdür. Acaba elektrikler niye kesildi? Bugüne
kadar açıklanmıyor, teknik arıza olmadığı söylenildi. Değerli milletvekilleri,
bu konunun aydınlatılması gerekiyor. 
Bir başka konu: Dün çok ciddi bir olay
oldu. Balyoz davasından yargılanan 206 sanık beraat etti ve Türkiye'de hiçbir
şey yokmuş gibi olayı geçiştiriyoruz yani sanki sıradan bir olay oldu. Bakın,
düşünebiliyor musunuz bu generaller yargılanıyor ve darbeden dolayı
yargılanıyorlar, bunlar değişik cezalar alıyorlar. Bakın söyleyeyim size, o
tarihte, Türkiye Cumhuriyeti hükûmetini vazife görmekten cebren menetmeye
teşebbüs suçlaması yöneltiliyor, bundan mahkûm oluyorlar. Bu cezalar Yargıtay tarafından
onanıyor yani Yargıtay onamasından geçerek kesinleşmiş mahkeme kararıyla
kimileri ağırlaştırılmış müebbet hapis cezası alıyor ama ondan sonra ikinci bir
yargılamada bunlar beraat ediyor. Şimdi, ya o mahkeme, o tarihte 10. Özel
Yetkili Ağır Ceza Mahkemesi kusurlu ve o kararı onayan Yargıtay 9. Ceza
Dairesinin üyeleri kusurlu ya bu beraat kararlarını veren mahkemeler kusurlu.
Şimdi, vatandaş olarak ben yargıya nasıl güveneceğim arkadaşlar? 
O tarihte de yine Sayın Başbakanın,
bugünkü Cumhurbaşkanının o Balyoz davasıyla ilgili söyledikleri çok açık şeyler
var: “Ak ile kara belli olacak." diyor. Evet, ak ile kara belli oldu Sayın
Cumhurbaşkanı, bakın, beraat ettiler. Ve diyor ki Sayın Cumhurbaşkanı o
tarihte: “Kurumlar Balyoz davasıyla ilgili âdeta temizliğe tabi tutuluyorsa
bundan kimsenin rahatsız olmaması gerekir." Demek ki kurumlar temizliğe
tabi tutulmamış. Yine, Bülent Arınç’ın o tarihte söylediği laflar var, diyor ki
Bülent Arınç: “Bağırsaklarını temizliyor.” Başbakan, o Balyoz, Ergenekon davalarında
“Bu örgütlerin dışarıdan yardım almadan ayakta durması mümkün değildir.”
Başbakan Yardımcısı Sayın Yalçın Akdoğan, o tarihte yine “Bu bir hukuki
hesaplaşmadır." diyor. Şimdi, arkadaşlar, o tarihte bu kadar övgüler
düzüyorsunuz, savcısı olduğunu da söylüyorsunuz bunun ama şimdi kalkıyorsunuz…
Ağırlaştırılmış müebbet hapis cezası alan bir adam dışarı çıkıyor, ondan sonra da
serbest kalıyor. Ayıptır ya! Çıkıp da özür dilemek lazım. Bu kadar kolay mı?
Tamam, beraat ettiler; peki, bu insanların hapishanede geçirdikleri,
yaşamlarından verdikleri süreç ne olacak? Sayın Mehmet Haberal orada oturuyor,
dört buçuk yılı hapishanede çürüdü; eşleri, çocukları, yakınları bir sürü
işkence gördü, eza çekti, cefa çekti. Bu kadar basit mi? Ama hiç kimseden tık
yok. “Balyoz davası sanıkları serbest bırakmış.” Allah Allah! O kadar sıradan
bir olay. 
Şimdi, değerli milletvekilleri, bir
başka konuya da değinmek istiyorum. Yani bakın, ikide bir buraya çıkıyor
arkadaşlarımız, şu paralel yapıya… Yani neredeyse CHP’yi paralel yapıcı
yapacaklar, çıkacaklar işin içinden. Yani nedir o paralel yapı, ben anlamadım.
Bunun adam gibi adını koyalım. Niye “Fethullah Gülen yapısı” demiyorsunuz, niye
“cemaat” demiyorsunuz, “paralel yapı” falan diyorsunuz? 
Bakın, değerli arkadaşlarım, bugünkü
tartışmanın özü nerede yatıyor biliyor musunuz? Sizin bugün, geçmişte yol
arkadaşınız olan Fethullah Gülen’le ayrışmanız nerede yatıyor biliyor musunuz?
22 Mayıs 2013. Sayın Başkan, 22 Mayıs 2013, Sayın Bülent Arınç, Fethullah
Gülen’e gidiyor. Bülent Arınç “Ben bu ziyareti Başbakanımın bilgisiyle
gerçekleştirdim.” diyor ve “Sayın Başbakan bu ziyareti kendisine vekilen
gerçekleştirdiğimi söyledi. Bana sorulsaydı ben de öyle derdim. Bu ziyaret,
hemen hemen kırk yıldan beri kendisini seven sayan bir insanın yüzünü
görebilmek için yapılan bir ziyarettir. Sayın Başbakanımız da selamlarını
iletti. ‘Hoca Efendi’nin bizden bir emirleri olur mu?’ diye sormamı istedi.”
Bakın, bu cümle çok önemli. Sayın Mahir Ünal, bu cümle çok önemli. Kendisi
hakkında…
MAHİR ÜNAL (Kahramanmaraş) –
Sataşmana cevap vermeyeceğim.
ALİ RIZA ÖZTÜRK (Devamla) – Bakın
“Kendisi hakkında, Hükûmetimiz hakkında yazılıp çizilenler var. Bu konularda
önerileri var mı?” Yani diyen kim? Recep Tayyip Erdoğan. “Medyada cemaatle ve
bizimle ilgili yazılıp çizilenler var, arası bozuldu mozuldu. Bu konuda önerileri var
mı? Bizim göremediğimiz konularda bizi uyarmasını istedik.” diyor. Bunu diyen
adam Recep Tayyip Erdoğan. 
Bu kürsüde Sayın Adalet Bakanı, AKP
Grup Başkan Vekili olarak, Cumhuriyet Halk Partili bir milletvekilinin
Fethullah Gülen’e “çete” demesi üzerine Grup Başkan Vekili olarak çıktı şunları
söyledi burada; diyor ki: “Fethullah Gülen bu ülkenin yetiştirdiği değerli bir
kıymettir.” Devam edeceğim, bunları söylemeyeceğim. Diyor ki: “Yapılan hizmetlere
baktığınızda siz, buna, hakkında herhangi bir savcının iddiası, mahkûmiyet
kararı olmayan birini ‘çete’ diye itham ederseniz ona karşı da büyük bir
haksızlık yaparsınız. Kendi de burada yok. Ama çeteden yargılananları, çete
iddiasıyla…” Bakın, arkadaşlar, çok önemli: “…çeteden yargılananları, çete
iddiasıyla soruşturulanları, kovuşturulanları, demokrasiye darbe vurmak isnat
ve iddiasıyla yargılananları milletvekili olmak için Meclise taşıma gayreti
içerisinde olurken…” Yani bizi söylüyor, diyor ki: “Mehmet Haberal’ı, Sinan
Aygün’ü, Mustafa Balbay’ı, Engin Alan’ı -diyor MHP’ye- bunları, çete iddiasıyla
soruşturulanları, demokrasiye darbe vurmak isnat ve iddiasıyla yargılananları
siz milletvekili olmak için buraya taşıma gayret içerisinde olurken temiz insanları
çete diye suçlamak kabul edilemez.” 
Arkadaşlar, ben söylemiyorum bunu, bunu
Bekir Bozdağ söylüyor. 
Şimdi, biraz utanmanız lazım. Bakın,
insanlar başkalarını suçlarken utanacak.
MAHİR ÜNAL (Kahramanmaraş) – Ya yapma…
Kendi kurduğun kelimelerden yola çıkarak ahlak üretiyorsun. Yapma ya!
ALİ RIZA ÖZTÜRK (Devamla) – Siz daha
2013 yılında bunları söylerken Hüseyin Çelik…
MAHİR ÜNAL (Kahramanmaraş) – Biz
utanılacak hiçbir şey yapmadık. 
ALİ RIZA ÖZTÜRK (Devamla) –
Utanacaksınız Sayın Başkan, utanacaksınız! Siz CHP’ye bunları söylerken
utanacaksınız! Bu lafları söylerken utanacaktın!
MAHİR ÜNAL (Kahramanmaraş) – Biz
utanılacak hiçbir şey yapmadık.
ALİ RIZA ÖZTÜRK (Devamla) – Daha ne
yapacaksın? Daha ne yapacaksın? 
Bak, bak, Hüseyin Çelik ne diyor?
“Cemaat devleti ele geçirmiş, devlete sızmış. Bunlar kargaları güldürür. Bu
paranoyaları bir tarafa bırakın.”
Evet, şimdi söylüyorum size: Cemaatle
uğraşma paranoyasını bir kenara bırakın. En büyük tarikatçı, paralel yapı
sizsiniz. 
RECEP ÖZEL (Isparta) – Hadi oradan!
Hadi oradan!
ALİ RIZA ÖZTÜRK (Devamla) – Tamam mı?
Emniyetteki bu çeteler, Efkan Ala
döneminde
MAHİR ÜNAL (Kahramanmaraş) – Senin
zaman algın yok mu? Sen hukukçusun, senin zaman algın yok mu? Öncelik, sonralık
yok mu sende? Suç öncesi, suç sonrası yok mu?
ALİ RIZA ÖZTÜRK (Devamla) – Bu çeteler
Oğuz Kağan Köksal Emniyet Genel Müdürlüğü yaparken vardı. Bu çeteleri devlete
AKP yerleştirdi, Recep Tayyip Erdoğan yerleştirdi, Abdullah Gül yerleştirdi. 
RECEP ÖZEL (Isparta) – Ya, kalpten
gideceksin ya!
ALİ RIZA ÖZTÜRK (Devamla) – Oğuz Kağan
Köksal Emniyet Genel Müdürüydü, Emniyet Genel Müdürü. Bu yargıyı siz bu hâle
getirdiniz.
MAHİR ÜNAL (Kahramanmaraş) – Ben
seninle kavga etmeyeceğim, bağırma.
ALİ RIZA ÖZTÜRK (Devamla) – En büyük
çete sizsiniz. Bakın, en büyük çete bu ülkede sizsiniz. Sizin varlığınız
demokratik hukuk devletine en büyük tehdittir.
MAHİR ÜNAL (Kahramanmaraş) – Seninle
kavga etmeyeceğim, hepsini sana iade ediyorum, hepsini iade ediyorum
söylediklerinin. Söylediklerinin bir kıymeti de yok senin.
ALİ RIZA ÖZTÜRK (Devamla) – En büyük
çete var ya buraya çıkıp da “Bu Anayasa’yı tanımıyorum.” diyen adamlardır en
büyük çete. Sizin hukuka saygınız yok.
MAHİR ÜNAL (Kahramanmaraş) – Kendi
gazınla devam et sen! Kendi gazınla devam et! O gaza ben gelmem.
ALİ RIZA ÖZTÜRK (Devamla) – Siz
Fethullah Gülen’le el ele, gönül gönüle vermişsiniz, yürüyorsunuz. Bülent Arınç
diyor ki, Bülent Arınç…
MAHİR ÜNAL (Kahramanmaraş) – Sen geç
onları, geç, geç!
ALİ RIZA ÖZTÜRK (Devamla) – Bülent
Arınç diyor ki: “Melih Gökçek parsel parsel paralel yapıya sattı.” Melih Gökçek
de diyor ki…
MAHİR ÜNAL (Kahramanmaraş) – Sen ne
diyorsun, ona bak! 
ALİ RIZA ÖZTÜRK (Devamla) – Mahir Ünal…
Mahir Ünal, Melih Gökçek de diyor ki: “Bülent Arınç, Başbakan Yardımcısı
paralel yapıcı.” 
MAHİR ÜNAL (Kahramanmaraş) – Sen lafını
söyle, lafını! 
ALİ RIZA ÖZTÜRK (Devamla) – Zor geldi
değil mi? Kaldıramıyorsun değil mi? 
CUMA İÇTEN (Diyarbakır) – Birgül Ayman
Güler ne dedi? Paralel yapıyla...
ALİ RIZA ÖZTÜRK (Devamla) –
Kaldıramıyorsun değil mi? Bak, sana ben bir şey söyleyeceğim…
MAHİR ÜNAL (Kahramanmaraş) – Şişli’yi
konuş sen! Sen Şişli’ye bak, Şişli’deki tehditleri anlat!
ALİ RIZA ÖZTÜRK (Devamla) – Sen demin
dedin ki burada: “CHP kendi hâkimiyetinde olmayan her yapıyı gayrimeşru ilan
etti.” 
MAHİR ÜNAL (Kahramanmaraş) – Aynen öyle
yapıyorsunuz, aynen öyle yapıyorsunuz!
ALİ RIZA ÖZTÜRK (Devamla) – Bu
Anayasa’yı burada gayrimeşru ilan eden sizsiniz. 
MAHİR ÜNAL (Kahramanmaraş) – Siz
yönetmediğiniz için devleti gayrimeşru ilan ediyorsunuz. 
ALİ RIZA ÖZTÜRK (Devamla) – “Bu ülkede
kuvvetler ayrılığı olmaması gereken…” diyen senin Cumhurbaşkanın. (AK PARTİ
sıralarından gürültüler) Bu ülkede hukuku katleden sizsiniz, bu ülkede yargıyı
bu hâle getiren sizsiniz, şimdi de günah çıkarıyorsunuz. 
MAHİR ÜNAL (Kahramanmaraş) – Biz her
şeyi milletin önünde yapıyoruz.
ALİ RIZA ÖZTÜRK (Devamla) –
Utanacaksınız!
MAHİR ÜNAL (Kahramanmaraş) – Utanması
gereken sensin!
ALİ RIZA ÖZTÜRK (Devamla) – Yargıyı
paralel yapının emrine verdiniz, demiyorsunuz ki…
MAHİR ÜNAL (Kahramanmaraş) – Bir
siyasetçi olarak böyle konuştuğun için sen utanmalısın!
ALİ RIZA ÖZTÜRK (Devamla) – Emniyeti
peşkeş çekti. Sen Grup Başkan Vekili olarak çık önce bunların hesabını ver.
MAHİR ÜNAL (Kahramanmaraş) – Sen
utanmalısın! Sen utanmalısın!
ENGİN ÖZKOÇ (Sakarya) – Bir grup başkan
vekili böyle davranır mı?
ALİ RIZA ÖZTÜRK (Devamla) – Değerli
milletvekilleri…
CUMA İÇTEN (Diyarbakır) –
Pensilvanya’dan emir alıyorsunuz, Pensilvanya’dan emir geliyor size!
ALİ RIZA ÖZTÜRK (Devamla) – Tabii,
tabii!
BAŞKAN – Lütfen, karşılıklı
konuşmayınız Sayın Öztürk.
ALİ RIZA ÖZTÜRK (Devamla) – Bakın,
Fethullah Gülen’le kol kola gidenler, yurt dışında -biz gittiğimiz zaman-
Fethullah Gülen’i ziyaret edenler AKP’nin milletvekilleriydi. Bizi otel
odasında bırakıp da Fethullah Gülen’in okullarını ziyaret edenlerin kim
olduğunu ben biliyorum.
Bakın, ne diyor Bülent Arınç? “Biz
kimin nerede havladığını çok iyi biliriz.” diyor. Bunu ben söylemiyorum, Bülent
Arınç söylüyor, Bülent Arınç.
İLYAS ŞEKER (Kocaeli) – Ya, sakin ol,
kalpten gideceksin biraz sonra.
ALİ RIZA ÖZTÜRK (Devamla) – Tamam mı?
Bunlar sizin gücünüze gitmiş olabilir. 
İLYAS ŞEKER (Kocaeli) – Rahatla, bir
bardak su iç.
ALİ RIZA ÖZTÜRK (Devamla) – Kimin
nerede havladığını Bülent Arınç çok iyi biliyormuş, Bülent Arınç biliyormuş
kimin nerede havladığını, tamam mı? 
RECEP ÖZEL (Isparta) – Ya, iyi ki
konuştu, iyi ki malzeme verdi. 
ALİ RIZA ÖZTÜRK (Devamla) – Siz onu
söyleyin, tamam mı?
RECEP ÖZEL (Isparta) – Başka konuşacak
bir şeyin yok mu senin? Hep bu, bu. Malzemeniz yok mu sizin ya?
ALİ RIZA ÖZTÜRK (Devamla) – Sizin
alnınızda kara bir lekedir bu. Bakın, bu “paralel yapı” dediğiniz olay sizin
alnınızda kara bir lekedir, tamam mı? Kara bir lekedir! Siz bu lekeyle bu
toplumda daha fazla gezemezsiniz. 
CUMA İÇTEN (Diyarbakır) –
Pensilvanya’dan kim emir alıyor? CHP kimle iş birliği yapıyor seçimde?
BAŞKAN – Sayın Öztürk, biraz sakin
olunuz lütfen.
ALİ RIZA ÖZTÜRK (Devamla) – Şimdi,
“Cemaat devlete sızmış, kargalar güler, bu paranoyadır.” diyor. Bunu söyleyen
Hüseyin Çelik. Şimdi siz söylüyorsunuz “Cemaat ele geçirmiş.” diyorsunuz,
Hüseyin Çelik de diyor ki: “Bu paranoyadır.”
Değerli milletvekilleri, sizinle ilgili
çok söylenecek laf var ama hukuktan anlamayan, hukuk devletinden kopmuş bir
Cumhurbaşkanı Anayasa’yı tağyir, tebdil, ilga ediyorsa ve bu Mecliste millî
iradenin temsilcisi olan milletvekilleri buna boyun eğiyorsa bunlara söylenecek
hiçbir sözüm yok. Yazıklar olsun size! (CHP sıralarından alkışlar) 
CUMA İÇTEN (Diyarbakır) – Sana yazıklar
olsun! Yürü!
BAŞKAN – Teşekkür ederiz Sayın Öztürk. 
Malatya Milletvekili Veli Ağbaba, şahsı
adına on dakika. 
Buyurunuz.(CHP sıralarından alkışlar) 
VELİ AĞBABA (Malatya) – Değerli Başkan,
değerli milletvekilleri; ben de Sayın Öztürk’ün bıraktığı yerden birazcık devam
etmek istiyorum. 
Tabii, belki 24’üncü Dönemin son
konuşmasını yapıyoruz. Tarihe not düşmek amacıyla ve kayda geçmesi amacıyla,
dün sonuçlanan Balyoz davasıyla ilgili ben de birkaç düşüncemi sizlerle
paylaşmak istiyorum. 
Değerli arkadaşlar, öncelikle söylemek
isterim ki Cumhuriyet Halk Partisi olarak AKP’nin kendi muhaliflerini
susturmaya dönük davaların tamamında yer aldık, hiç ayırmadık. Ergenekon’da,
Balyoz’da, KCK’de, Oda TV’de, Devrimci Karargâhta, şike davalarını izledik ve
buradaki hukuksuzlukları Türkiye kamuoyuyla paylaştık. Bu davalarda yaşanan
kepazelikleri, bu davalarda yaşanan haksızlıkları hem bu Meclis kürsüsünde
söyledik hem zaman zaman AKP’li milletvekillerine anlattık. Kamuoyunun
yönlendirildiği bu davalara “siyasi” denildiği ve izleyenlere “darbeci” denildiği
ve o davaları izlediği için o davalara yaklaştığı için darbeci ilan edildiği
günlerde, kamuoyunun, basının etkilediği günlerde Cumhuriyet Halk Partisi
olarak bu davaların yanında olduk, onları izledik. Övünerek söylemek isterim ki
buradan, bu davalarda en net tutumu alan tek parti Cumhuriyet Halk Partisidir. 
Değerli milletvekilleri, bakın
Balyoz’la ilgili şimdi yan çizenler, “Kandırıldık.” diyenler geçtiğimiz
yıllarda basın aracılığıyla neler söylüyorlardı, basın neler yazıyordu? Bakın
değerli milletvekilleri, daha yüzünüzü yıkamadan okuduğunuz, feyiz aldığınız,
sizi yönlendiren bir gazetenin attığı manşet: “Fatih Camii bombalanacak,
suikastlar düzenlenecek.” Bunları kahvaltıdan önce, yüzünüzü yıkamadan
okuyordunuz. Şimdi, kahvaltıda yumurta soyulurken okuduğunuz bir gazete -bakın,
bunu görün, yumurta soyulurken, yumurtayı soyarken okuyordunuz- “Darbeciye
ibret olsun.” diyor. Bu sizin okuduğunuz bir gazete arkadaşlar, sizin yayın
organınız, resmî yayın organınız sizin. Burada yazıyor, kahvaltıda yumurtayı
soyduktan sonra okuyorlar bu gazeteyi. Şunu yüzlerini yıkamadan okuyorlar.
Şimdi, bir haram medyası, kahvaltıda ikinci çayı içerken okuyorsunuz bunu,
kahvaltıda ikinci çayı içerken bunu okuyorsunuz. Ardından, ne yazıyor? Evet,
“Darbeye teşebbüs ettiler.” yazıyor. Bu da aynı şekilde: “Balyoz’a adil
diyemem.” Sizin hocanız bu da, bunu tanıyorsunuz. Bu da kendi ordusuna
komutanlık yapmış ama bu darbenin… Şimdi ne düşünüyor, utanıyor mu, bilmiyorum.
Bu da Başbakanın “Hoca” dediği arkadaş. Şimdi, değerli arkadaşlar, bir de Hoca
Efendi’ye yani Fetullah Hoca Efendi’ye “Sağlığı yerinde olsun. Allah uzun
ömürler versin.” diyordunuz bu gazeteyi okurken de. Hatırlayın, bunu, bütün
belediyelerinizde, bütün devlet kurumlarında ücretsiz dağıtıyordunuz. Evet,
bunları görün, varsa belki biraz alınırsınız, belki biraz utanırsınız
arkadaşlar. Bakın, şuraya bakın, şuraya bakın.
RECEP ÖZEL (Isparta) – Şimdi siz
okuyorsunuz…
VELİ AĞBABA (Devamla) - Sayın Recep
Özel, buraya bak. Bunu ne yapıyordun sen? “Aman, Zaman gazetesi gözüksün.” diye
dışa dönük şekilde koltuğunun altında gezdiriyordun. Bu ne? Arkadaşlar, bunu
okurken de Sayın Recep Tayyip Erdoğan’a dua ediyorsunuz, “Allah seni başımızdan
eksik etmesin, bizi milletvekili yaptın.” diyorsunuz. Ve bakın, bunu da siz
yaptınız, bu manşeti ben atmadım. Şimdi, arkadaşlar, geldik dönem dönem herkesi
hedef gösteren bir başka gazeteye. “Rövanşı değil.” diyorsunuz ya. “Muhtar bile
olamaz.”ın rövanşını nasıl almışsınız? Manşete baksanıza: “Artık onbaşı bile
olamazlar.” Şimdi, size arada telefonda ağlıyor ya, o da böyle bir manşet atmış
bir başka gazetede, arada hapiste ağlayan, bunu da kahvaltıdan sonra kahve
içerken okuyorsunuz. Şimdi, bir gazete daha var, “Yargıtay darbedir.” diye
başlık atmış, bunu da öğle yemeğine doğru okuyorsunuz, açlığınızı gideriyor
herhâlde bu da. Bunu da biliyorsunuz, “Balyoz kararı emsal olacak.” Sayın Bakan
da belki görür. 
Şimdi, değerli arkadaşlar, bu davaların
tamamında anormal haksızlıklar vardı. Malumun ilamı gerçekleşti, Balyoz
kumpasının başına bir balyoz indirildi. AKP’nin cemaatle birlikte oynadığı,
birlikte kurduğu, birlikte ürettiği beş yıllık oyun son buldu, yalan rüzgârı
bitti ama ben şunu da merak ediyorum, sizlere de huzurlarınızda sormak
istiyorum, birazcık vicdanınız varsa vicdanınıza danışarak bu sorularıma lütfen
cevap verin: Sadece bu kumpası kuranlar, bu kumpası destekleyenler, biz her
kürsüye çıktığımızda bize “darbeci” diyenler acaba o insanlarla karşılaşınca
utanacaklar mı? 
HALİDE İNCEKARA (İstanbul) – Sen
utanacaksın!
VELİ AĞBABA (Devamla) – Şimdi, bizim
yüzümüze bakarak örneğin sen utanıyor musun, bilmiyorum, birazcık utanıyor
musunuz, bilmiyorum. Hakikaten insan söylediği sözün… Beş yıldan beri
Ergenekon’a, Balyoz’a “darbe” dediniz. Acaba sizde vicdan var mı? Birazcık
bunları söylerken düşünüyor musunuz? 
Bakın, değerli arkadaşlar, bugün
mahkemenin “Sahte deliller.” Dediği deliller hakkında, dönemin Başbakanı
Erdoğan ne demişti? “CD’leri dinliyorum, şok oluyorum. YAŞ toplantılarında
beraber olduğumuz bir arkadaş, yolculuklarımızın olduğu bir arkadaş ve ben bunu
CD’deki sesinden dinleyince… İnanın, o CD’yi dinlemesem inanmayacağım ama CD’yi
dinleyince şoklara giriyorum, ‘Bu nasıl olur?’ diyorum.” 
Değerli arkadaşlar, yine, sizin
Bakanınız Sayın Bekir Bozdağ Balyoz davası kararı için ne demişti hatırlayalım:
“Bu kararla şüpheler kanaate dönüştü.” Şimdi, “Balyoz darbe planı şüphesi
vardı, kanaat oluştu.” diyor. Şimdi, değerli arkadaşlar, herkes beraat etti. 
İDRİS ŞAHİN (Çankırı) – Ama başından
sonuna herkes…
VELİ AĞBABA (Devamla) – Başından sonuna
kadar gözleriniz kapalı. 
İDRİS ŞAHİN (Çankırı) – Bu şüpheler…
VELİ AĞBABA (Devamla) – Sizler… Bakın,
değerli arkadaşlar bu kürsü, bakın bu kürsü var ya, bu kürsü şahit buna.
İDRİS ŞAHİN (Çankırı) – Siz de keşke
aynı hassasiyeti gösterseniz.
VELİ AĞBABA (Devamla) – Bu kürsü şahit,
kimin ne dediğine şahit. Bu kürsü ne dediğine şehit, bak, senin dediğine de
şahit.
RECEP ÖZEL (Isparta) – Size de şahit,
size de! (AK PARTİ sıralarından gürültüler)
VELİ AĞBABA (Devamla) – Bizim Balyoz’la
ilgili konuştuğumuza şahit, bu kürsü şahit, kim ne demiş yazıyor, şahit
arkadaşlar. Bu kürsüde, Balyoz’a kim “darbe” demiş, sonra geçip askerlerin
karşısına “Biz kandırıldık.” kim demiş, bu kürsü şahit. (CHP sıralarından
alkışlar) 
CUMA İÇTEN (Diyarbakır) – Paralel yapı
şahit olmasın diye…
VELİ AĞBABA (Devamla) – “Paralel yapı”
diyor. Biraz önce Ali Rıza Bey söyledi, bunları demekte ustasınız. Ne
diyorsunuz? Murat Karayılan’la görüşmeye “Kandil’le görüştük.” diyorsunuz,
sanki dağla görüşüyorsunuz. Öcalan’la görüşüyorsunuz, ne diyorsunuz “İmralı’yla
görüştük.” Şimdi…
ÖZGÜR ÖZEL (Manisa) – Duble yolları
bunlar yapıyor, Oslo görüşmesini devlet yapıyor. 
VELİ AĞBABA (Devamla) – Evet, duble
yolları AKP yapıyor, Öcalan’la görüşmeyi devlet yapıyor, aynen öyle. (AK PARTİ
sıralarından gürültüler)
Şimdi, değerli arkadaşlar, geçmişte
birlikte yiyip içtiğiniz, sizin iktidara gelmenizde çok emeği olan cemaate ne
diyorsunuz, Fethullah Hoca Efendi’ye ne diyorsunuz? 
YUSUF HALAÇOĞLU (Kayseri) – Terörist.
VELİ AĞBABA (Devamla) – “Paralel yapı”,
“terörist” diyorlar.
Bu konuda müthişsiniz arkadaşlar, onlar
çeteyse kusura bakma Recep Özel, siz de çetesiniz.
RECEP ÖZEL (Isparta) – Yok canım, hadi
oradan!
VELİ AĞBABA (Devamla) – O çeteyse siz
de çetesiniz, siz duble çetesiniz arkadaşlar. 
RECEP ÖZEL (Isparta) – Hadi oradan!
VELİ AĞBABA (Devamla) – Şimdi, beş sene
önce bunları söyledik, bakın beş sene önce araştırma önergeleri verdik, beş
sene önce… 
Bakın, bir kitap var arkadaşlar,
AKP’nin sayesinde, sizin sayenizde bu Meclis 3-4 tane yazar çıkardı: Özgür
Özel, Nurettin Demir, Muharrem Işık, bendeniz Veli Ağbaba. Bu kitabı kim yazdı?
Bu kitabı vallahi biz yazmadık, bu kitabı siz yazdınız, AKP yazdı. (CHP
sıralarından alkışlar) Sayenizde yazar olduk. Bu “Balyoz Kumpası”nı hepinize
gönderdik, biriniz kapağını açıp okumadınız, okusaydınız buna daha önce hâkim
olacaktınız.
Değerli arkadaşlar, bakın, biz bu
Balyoz davasındaki yaşanan hukuksuzluğu her yerde söyledik. Bu davada insanlar
katledildi. Şimdi, kenara geçip “Ben bir şey bilmiyordum.” deyip oturamazsınız.
Bu davada Tarık Akça isminde bir emekli albay gururuna yediremedi, intihar
etti; Halil Yıldız intihar etti…
ALİ ÖZGÜNDÜZ (İstanbul) – Ali Tatar.
VELİ AĞBABA (Devamla) – …Murat Özenalp,
bu davalar, bu kumpas -sizin söyleminizle kumpas- ortaya çıktıktan sonra Mamak
Cezaevinde kalp krizinden öldü. 
Ayrıca, bu ailelerin yaşadığı dramları
sizin huzurunuzda söylemek istiyorum. 
ENGİN ÖZKOÇ (Sakarya) – Aldatıldılar
ama. 
VELİ AĞBABA (Devamla) – Bakın, Murat
Özenalp’in eşi Sema Özenalp işsiz bırakıldı. Balyoz darbesinden yargılandığı
için subayların çocukları okullardan atıldı, özel okullardan atıldı. Balyoz
davasından mağdur edilmiş eşleri, kadınlar işlerinden edildi. Birazcık sizde
vicdan varsa… Geçtiğimiz günlerde Akif Hamzaçebi de buraya getirdi “Balyoz’dan
ceza yemiş insanların haklarını iade edin.” diye… Eğer buna “kumpas”
diyorsanız, biraz vicdan varsa, biraz insanlık varsa Balyoz davasında mağdur
edilmiş insanların haklarını iade edersiniz arkadaşlar. 
Bakın, bu davada, değerli arkadaşlar,
çok şey yaşandı. Bu davada, bizim Cumhuriyet Halk Partisi Cezaevi Komisyonu
olarak hiç ayırmadan gitmediğimiz yer kalmadı. (AK PARTİ ve CHP sıraları
arasında karşılıklı laf atmalar) 
Burada Sayın Özgür Özel, birileri
utanabilir, bunların başında da silah arkadaşlarına sahip çıkmayan askerler
gelir, alınmaları normaldir. Geçmişte birlikte silah arkadaşlığı yapan insanlar
utanabilir, utanması da normaldir, utanması da normaldir çünkü utanacaklar
onlar. Sadece siyaset için, bir yere gelmek için arkadaşını satanlar, makama
gelmek için arkadaşını satanlar utanacaktır, utanmalıdır değerli arkadaşlar.
(CHP sıralarından alkışlar) 
Değerli arkadaşlar, sizin en büyük
hatanız sürekli Erdoğan’a inanmak, Cumhurbaşkanına inanmak. O ne dedi? “Kabataş
var.” dedi, izlemeden inandınız. 
ZÜLFÜ DEMİRBAĞ (Elâzığ) –
Kılıçdaroğlu’na mı inanacağız yani? 
VELİ AĞBABA (Devamla) – Size ne dedi?
“Balyoz yok, kumpas var.” dedi, okumadan inandınız. Bakın, şimdi ne diyor? “400
milletvekili istiyorum.” diyor. Aslında onun istediği 400 tane beyin değil, 400
tane milletvekili değil, 400 tane parmak. 
HALİDE İNCEKARA (İstanbul) – Hadi
oradan!
VELİ AĞBABA (Devamla) – 400 tane o
parmağı çıkarırsa bilin ki sizin de kıymetiniz olmayacak, siz de sadece
parmaktan ibaret olacaksınız. (CHP sıralarından alkışlar) 
(Mikrofon otomatik cihaz tarafından
kapatıldı) 
VELİ AĞBABA (Devamla) – Ben, bu Balyoz
davasını kim desteklemişse, kim göz yummuşsa hepsinin yargılanacağı günlerin
yakın olduğunu söylemek istiyorum. 
Hepinize saygılar sunuyorum. (CHP
sıralarından alkışlar) 
BAŞKAN – Teşekkür ederiz Sayın Ağbaba.
Teklifin tümü üzerindeki görüşmeler
tamamlanmıştır. 
Maddelerine geçilmesini oylarınıza
sunuyorum: Kabul edenler… Kabul etmeyenler… Kabul edilmiştir. 
1’inci maddeyi
okutuyorum:

YARGITAY KANUNU İLE HUKUK MUHAKEMELERİ
KANUNUNDA DEĞİŞİKLİK YAPILMASI HAKKINDA KANUN TEKLİFİ

MADDE 1-
4/2/1983 tarihli ve 2797 sayılı Yargıtay Kanununun 17 nci maddesinin birinci
fıkrasının (2) numaralı bendi yürürlükten kaldırılmıştır.
BAŞKAN – Maddeyi
oylarınıza sunuyorum: Kabul edenler… Kabul etmeyenler… Kabul edilmiştir. 
2’nci maddeyi
okutuyorum: 

MADDE 2- 2797
sayılı Kanunun 60 ıncı maddesi başlığıyla birlikte aşağıdaki şekilde
değiştirilmiştir.
"Dava
dosyalarının Yargıtaya gönderilmesi ve Hukuk İşbölümü İnceleme Kurulu
MADDE 60- Adliye
mahkemelerinden Yargıtay hukuk dairelerine temyiz incelemesi yapılmak üzere
gönderilecek dava dosyalarının temyiz dilekçesinde gösterilen daire ismiyle
bağlı kalınmaksızın mahkeme hâkimi tarafından Kanunun 14 üncü maddesi uyarınca
yapılan işbölümüne göre görevli dairesi de belirtilerek ilgili daireye
gönderilmesi sağlanır.
Temyiz üzerine
gelen dosyalarda çıkabilecek görev ve işbölümü uyuşmazlıklarını çözmekle
görevli, Hukuk Genel Kurulu Başkanı olarak görevlendirilen Yargıtay Birinci
Başkanvekilinin başkanlığında, Yargıtay Birinci Başkanlık Kurulunca aynı
daireden birden fazla olmamak kaydıyla Yargıtay üyeleri arasından bir yıllık
süre için görevlendirilen dört asıl ve dört yedek üyeden oluşan Hukuk İşbölümü
İnceleme Kurulu oluşturulur. Bu Kurul bünyesinde bir büro kurulur; burada
çalışmak üzere yeteri kadar tetkik hâkimi ve personel görevlendirilir.
Birinci fıkra
uyarınca dosya kendisine gönderilen ilgili hukuk dairesi, bir ay içinde
yapacağı ön inceleme sonucunda işbölümü bakımından kendisini görevli görmez
ise, gerekçesiyle
birlikte dosyayı Hukuk İşbölümü İnceleme Kuruluna gönderir. Bir aylık sürenin
bitiminden sonra gönderme kararı verilemez. Kurul tarafından yapılan ön
inceleme sonucunda verilen işbölümüne ilişkin karar kesindir.
Kurul,
Başkanvekili ve dört asıl üyenin katılımıyla toplanır ve oyçokluğuyla karar
verir. Başkanvekilinin bulunmadığı durumlarda asıl üyelerden en kıdemlisi
toplantıya başkanlık eder; asıl üyelerin eksikliği yedek üyelerin katılımıyla
tamamlanır.
Kurul, ayda en
az iki hafta çalışır. Bu süre zarfında Kurul üyeleri dairelerindeki çalışmalara
katılmaz."
BAŞKAN – 2’nci
maddeyi oylarınıza sunuyorum: Kabul edenler… Kabul etmeyenler… 2’nci madde
kabul edilmiştir. 
3’üncü maddeyi
okutuyorum:

MADDE 3- 12/1/2011 tarihli ve 6100
sayılı Hukuk Muhakemeleri Kanununun 47 nci maddesinin birinci fıkrası aşağıdaki
şekilde değiştirilmiştir.
"(1) Devlet aleyhine açılan
tazminat davası, ilk derece ve bölge adliye mahkemesi hâkimlerinin fiil ve
kararlarından dolayı, Yargıtay ilgili hukuk dairesinde; Yargıtay Başkan ve
üyeleri ile kanunen onlarla aynı konumda olanların fiil ve kararlarından dolayı
Yargıtay Dördüncü Hukuk Dairesinde ilk derece mahkemesi sıfatıyla görülür.
Dava, bu dairenin Başkan ve üyelerinin fiil ve kararlarından dolayı ise, yargılama
Yargıtay Üçüncü Hukuk Dairesinde yapılır. Verilen kararların temyiz incelemesi
Hukuk Genel Kurulunca yapılır. Temyiz incelemesine, karan veren başkan ile
üyeler katılamaz."
BAŞKAN – 3’üncü maddeyi oylarınıza
sunuyorum: Kabul edenler… Kabul etmeyenler… Kabul edilmiştir.
4’üncü maddeyi okutuyorum:

MADDE 4- 6100 sayılı Kanunun 109 uncu
maddesinin ikinci fıkrası yürürlükten kaldırılmıştır.
BAŞKAN – 4’üncü maddeyi oylarınıza
sunuyorum: Kabul edenler… Kabul etmeyenler… Kabul edilmiştir.
5’inci maddeyi okutuyorum:
MADDE 5.- Bu Kanun yayımı tarihinde
yürürlüğe girer.
BAŞKAN – Kabul edenler… Kabul
etmeyenler… Kabul edilmiştir.
6’ncı maddeyi okutuyorum:
MADDE 6.- Bu Kanun hükümlerini Bakanlar
Kurulu yürütür.
BAŞKAN – Kabul edenler… Kabul
etmeyenler… Kabul edilmiştir.
Teklifin tümünü oylarınıza sunuyorum:
Kabul edenler… Kabul etmeyenler… Kabul edilmiştir. 
Teklif kabul
edilmiş ve kanunlaşmıştır.
6’ncı sırada yer
alan, 687 sıra sayılı Kanun Tasarısı’nın görüşmelerine kaldığımız yerden devam
edeceğiz.

6.- İş Sağlığı ve
Güvenliği Kanunu ile Bazı Kanun ve Kanun Hükmünde Kararnamelerde Değişiklik
Yapılmasına Dair Kanun Tasarısı ile Burdur Milletvekili Hasan Hami Yıldırım ve
İzmir Milletvekili Aydın Şengül ile 50 Milletvekilinin; Adana Milletvekili Ali
Demirçalı ve İstanbul Milletvekili Gürsel Tekin'in; İstanbul Milletvekili
Abdullah Levent Tüzel'in; Diyarbakır Milletvekili Nursel Aydoğan'ın; İzmir
Milletvekili Rahmi Aşkın Türeli'nin; İstanbul Milletvekili Mahmut Tanal'ın;
İzmir Milletvekili Ahmet Kenan Tanrıkulu'nun; Kocaeli Milletvekili Haydar
Akar'ın; Balıkesir Milletvekili Haluk Ahmet Gümüş'ün; Manisa Milletvekili Hasan
Ören ve 2 Milletvekilinin; İstanbul Milletvekili Mahmut Tanal'ın; Manisa
Milletvekili Erkan Akçay ve Milliyetçi Hareket Partisi Grup Başkanvekili İzmir
Milletvekili Oktay Vural'ın; İstanbul Milletvekili Mahmut Tanal'ın; İstanbul
Milletvekili Mustafa Sezgin Tanrıkulu ile 2 Milletvekilinin; Cumhuriyet Halk
Partisi Grup Başkanvekili İstanbul Milletvekili Mehmet Akif Hamzaçebi'nin
Benzer Mahiyetteki Kanun Teklifleri ve Sağlık, Aile, Çalışma ve Sosyal İşler
Komisyonu Raporu ile Türkiye Büyük Millet Meclisi Başkanlığı ve Sağlık, Aile,
Çalışma ve Sosyal İşler Komisyonu Başkanlığı Tezkereleri (1/1006, 2/1449,
2/1511, 2/1664, 2/1670, 2/1691, 2/1788, 2/2068, 2/2182, 2/2183, 2/2205, 2/2235,
2/2295, 2/2534, 2/2541, 2/2546) (S. Sayısı: 687)
BAŞKAN – Komisyon?
Yok.
Ertelenmiştir.
Bundan sonra da
komisyonların bulunamayacağı anlaşıldığından, kanun tasarı ve teklifleri ile
komisyonlardan gelen diğer işleri sırasıyla görüşmek için 2 Nisan 2015 Perşembe
günü, alınan karar gereğince, saat 14.00’te toplanmak üzere birleşimi
kapatıyorum.
 Kapanma
Saati: 22.28
XII.- KOMİSYONLAR BÜLTENİ
1.- 01/07/2014-31/12/2014 tarihleri
arasında komisyonlara gelen, komisyonlardan çıkan ve 31/12/2014 tarihinde
komisyonlarda bulunan kanun hükmünde kararnameler, tasarılar, teklifler,
tezkereler[1] (x)





(x) 704 S. Sayılı Basmayazı tutanağa
eklidir.


[1]
(x) Komisyonlar Bülteni tutanağa eklidir.




