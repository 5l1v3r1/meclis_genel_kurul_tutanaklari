



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 80’inci
Birleşim
 25
Nisan 2016 Pazartesi

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)

 İÇİNDEKİLER


I.- GEÇEN TUTANAK ÖZETİ
II.- GELEN KÂĞITLAR
III.- YOKLAMALAR
IV.- GÜNDEM DIŞI KONUŞMALAR
A) Milletvekillerinin Gündem Dışı
Konuşmaları
1.- Adana Milletvekili Elif Doğan
Türkmen’in, Adana ilinin sorunlarına ilişkin gündem dışı konuşması
2.- Şanlıurfa Milletvekili Osman
Baydemir’in, gözaltı işlemlerine ilişkin gündem dışı konuşması
3.- Yozgat Milletvekili Ertuğrul Soysal’ın,
Dünya Kardeşlik Haftası’na ilişkin gündem dışı konuşması

V.- AÇIKLAMALAR
1.- Erzurum Milletvekili İbrahim
Aydemir’in, İkinci Lig’e yükselen Erzurumspor Futbol Takımı’nı tebrik ettiğine
ilişkin açıklaması
2.- Niğde Milletvekili Ömer Fethi Gürer’in,
Niğde ilinde tarım arazilerinde toplulaştırma ve miras yoluyla intikal
nedeniyle yaşanan sorunlara ilişkin açıklaması
3.- Ordu Milletvekili Metin Gündoğdu’nun,
Profesör Doktor Erol Güngör’ün vefatının 33’üncü yıl dönümüne ilişkin
açıklaması
4.- İstanbul Milletvekili Hasan Turan’ın,
İstanbul’da bir organizasyonda tebliğ sunan Mısır eski İletişim Bakanının
Cumhurbaşkanı Recep Tayyip Erdoğan’la ilgili ifadelerine ilişkin açıklaması
5.- Adana Milletvekili Mehmet Şükrü
Erdinç’in, Cumhurbaşkanı Recep Tayyip Erdoğan tarafından Adana’da 49 fabrika
ile Tufanbeyli Termik Santrali’nin açılışının yapılarak vatandaşların hizmetine
sunulduğuna, Süper Lig’e yükselen Adanaspor Futbol Takımı’nı ve teniste büyük
bir başarı kazanan Çağla Büyükakçay’ı tebrik ettiğine ilişkin açıklaması
6.- Adana Milletvekili İbrahim Özdiş’in,
Süper Lig’e yükselen Adanaspor Futbol Takımı’nı tebrik ettiğine, Adana
Demirspor’un da Süper Lig’e çıkmasını umut ettiğine ve Adana’da patates
fiyatlarını protesto etmek isteyen bir grup çiftçinin eylemine sert bir tepki
gösteren polis memuru hakkında bir işlem yapılıp yapılmadığını öğrenmek
istediğine ilişkin açıklaması
7.- Giresun Milletvekili Bülent Yener
Bektaşoğlu’nun, Mardin’in Nusaybin ilçesinde şehit olan 2 askere Allah’tan
rahmet dilediğine ilişkin açıklaması
8.- İstanbul Milletvekili Sibel Özdemir’in,
Çanakkale kara savaşlarının 101’inci yıl dönümüne ilişkin açıklaması
9.- Hatay Milletvekili Serkan Topal’ın,
Hatay’ın Yayladağı ilçesine sığınmacı olarak gelenlerin önemli bir bölümünün
cihatçılar olduğuna, Reyhanlı ilçesinde yoğun olarak kaçak geçişler yaşandığına
ve bu konuda bilgi almak istediğine ilişkin açıklaması
10.- Mersin Milletvekili Baki Şimşek’in,
Süper Lig’e yükselen Adanaspor Futbol Takımı’nı tebrik ettiğine ve şehit
yakınlarının devlet kadrolarına atamaları yapılırken mesleklerinin göz önünde
bulundurulması gerektiğine ilişkin açıklaması
11.- Adana Milletvekili Tamer Dağlı’nın,
Adana’da Tufanbeyli Termik Santrali ile 50 adet fabrikanın açılışını yapan
Cumhurbaşkanı Recep Tayyip Erdoğan’a teşekkür ettiğine, Süper Lig’e yükselen
Adanaspor Futbol Takımı’nı, teniste büyük bir başarı kazanan Çağla Büyükakçay’ı
ve küme düşmeyen Kozan Belediyespor’u tebrik ettiğine, Adana Demirspor’a
başarılar dilediğine ilişkin açıklaması
12.- Gaziantep Milletvekili Mehmet
Gökdağ’ın, kuraklık nedeniyle Barak Ovası’ndaki ürünlerin kuruma tehlikesiyle
karşı karşıya olduğuna ve bir an önce bu soruna çare bulunması gerektiğine
ilişkin açıklaması
13.- Erzurum Milletvekili Kamil Aydın’ın,
İkinci Lig’e yükselen Erzurumspor Futbol Takımı’nı tebrik ettiğine ilişkin
açıklaması
14.- Kırklareli Milletvekili Vecdi
Gündoğdu’nun, Kırklareli’de ekinlerin TMO tarafından alımı konusunda mağduriyet
yaşanmamasını dilediğine ilişkin açıklaması
15.- Diyarbakır Milletvekili İdris
Baluken’in, Halkların Demokratik Partisi olarak Kilis’e yönelik çete
saldırılarını kınadıklarına ve bir kez daha Hükûmete Meclisi ve kamuoyunu
bilgilendirme çağrısı yaptıklarına, Ankara’da Amedspor’a yönelik ırkçı,
ayrımcı, faşist bir saldırı gerçekleştiğine, Adanaspor’un Süper Lig’e çıkmasını
kutladıklarına ve Adana’da demokratik protesto hakkını kullanan çiftçilere
yönelik yapılan saldırıyı kabul edilemez bulduklarına ilişkin açıklaması
16.- Ankara Milletvekili Levent Gök’ün,
Nusaybin’de şehit olan 2 askere Allah’tan rahmet dilediğine, Çanakkale kara
savaşlarının 101’inci yıl dönümüne, Trabzon’da hakeme ve Ankara’da Amedsporlu
yöneticilere yönelik saldırıların kabul edilemez olduğuna ve sporda şiddeti
kınadığına, Süper Lig’e yükselen Adanaspor Futbol Takımı’nı tebrik ettiğine ve
Adana’da patates üreticilerine yönelik polis saldırısını ve Kilis’te yaşananlar
nedeniyle Hükûmeti kınadığına ilişkin açıklaması
17.- İzmir Milletvekili Oktay Vural’ın,
Profesör Doktor Erol Güngör’ün vefatının 33’üncü yıl dönümüne, Nusaybin’de
şehit olan 2 askere Allah’tan rahmet dilediğine ve Kilis’e yönelik saldırıların
ivedilikle sonlandırılması konusunda bütün imkânların kullanılması gerektiğine
ilişkin açıklaması
18.- Tokat Milletvekili Coşkun Çakır’ın,
Meclisin açılışının 96’ncı ve Çanakkale kara savaşlarının 101’inci yıl
dönümlerine, üst lige çıkan tüm takımları tebrik ettiğine ve Profesör Doktor
Erol Güngör’ün vefatının 33’üncü yıl dönümüne ilişkin açıklaması
19.- Ankara Milletvekili Levent Gök’ün,
Türkiye Büyük Millet Meclisi Başkanı İsmail Kahraman’ın laiklik ilkesi
konusundaki söylemlerini şiddetle kınadığına ve derhâl istifa etmesi
gerektiğine ilişkin açıklaması
20.- Amasya Milletvekili Mehmet Naci
Bostancı’nın, AK PARTİ Grubunun laiklikle hiçbir probleminin olmadığına ilişkin
açıklaması

VI.- DÜZELTİŞLER
1.- Diyarbakır Milletvekili İdris
Baluken’in, "Adanaspor’un Süper Lig’e çıkmasını kutladıkları"
hakkındaki açıklamasında sehven yaptığı yanlışlığı düzelttiğine ilişkin
açıklaması

VII.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Ahmet
Aydın’ın, Başkanlık Divanı olarak, üst lige çıkan tüm takımları tebrik
ettiklerine, sporda şiddeti tasvip etmediklerine, Çanakkale kara savaşlarının
101’inci yıl dönümüne, Kilis’e yapılan saldırıları kınadıklarına ve 23 Nisan
Ulusal Egemenlik ve Çocuk Bayramı’nı tebrik ettiklerine ilişkin konuşması



VIII.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- Bursa Milletvekili İsmet Büyükataman ve 21 milletvekilinin, ülkemizde yaşanabilecek muhtemel bir deprem
felaketi öncesinde alınabilecek tedbirlerin araştırılarak alınması gereken
önlemlerin belirlenmesi amacıyla Meclis araştırması açılmasına ilişkin önergesi
(10/175)
2.- Bursa Milletvekili İsmet Büyükataman ve 21 milletvekilinin, ülkemizde bulunan Balkan göçmenlerinin
sorunlarının araştırılarak alınması gereken önlemlerin belirlenmesi amacıyla
Meclis araştırması açılmasına ilişkin önergesi (10/176)
3.- Bursa Milletvekili İsmet Büyükataman ve 21 milletvekilinin, raylı sistem ve demir yolu ulaşımındaki
sorunların araştırılarak alınması gereken önlemlerin belirlenmesi amacıyla
Meclis araştırması açılmasına ilişkin önergesi (10/177)
B) Gensoru Önergeleri
1.- HDP Grubu adına Grup Başkan Vekilleri
Diyarbakır Milletvekili İdris Baluken ve Diyarbakır Milletvekili Çağlar
Demirel’in, başta hidroelektrik santraller olmak üzere Cerattepe, Yeşil Yol,
Kuzey Marmara Otoyolu ve diğer büyük projelerle ekolojik yıkım gerçekleştirildiği
ve bu yıkımda sorumluluğu bulunduğu iddiasıyla Orman ve Su İşleri Bakanı Veysel
Eroğlu hakkında gensoru açılmasına ilişkin önergesi (11/9)

IX.- ÖNERİLER
A) Siyasi Parti Grubu Önerileri
1.- HDP Grubunun, İstanbul Milletvekili
Filiz Kerestecioğlu Demir ve arkadaşları tarafından, kamu emekçilerine yönelik
baskı ve tehditler ile ifade özgürlüğü başta olmak üzere kamu emekçilerinin
temel haklarına yönelik ihlallerin tüm boyutlarıyla araştırılması amacıyla
14/1/2016 tarihinde Türkiye Büyük Millet Meclisi Başkanlığına verilmiş olan
Meclis araştırması önergesinin, Genel Kurulun 25 Nisan 2016 Pazartesi günkü
birleşiminde sunuşlarda okunmasına ve ön görüşmelerinin aynı tarihli
birleşiminde yapılmasına ilişkin önerisi
2.- AK PARTİ Grubunun, Genel Kurulun
çalışma gün ve saatleri ile gündemdeki sıralamanın yeniden düzenlenmesine;
Mayıs ayı salı ve çarşamba günlerindeki birleşimlerinde sözlü sorular ve diğer
denetim konularının görüşülmeyerek gündemin "Kanun Tasarı ve Teklifleri
ile Komisyonlardan Gelen Diğer İşler" kısmında yer alan işlerin
görüşülmesine; bastırılarak dağıtılan (11/9) esas numaralı Gensoru Önergesi’nin
Anayasa’nın 99’uncu maddesi gereğince gündeme alınıp alınmayacağı hususundaki
görüşmelerinin 2 Mayıs 2016 Pazartesi günkü birleşimde yapılmasına ve 307 sıra
sayılı Kanun Teklifi’nin İçtüzük’ün 91’inci maddesine göre temel kanun olarak
bölümler hâlinde görüşülmesine ilişkin önerisi
X.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- Velayet Sorumluluğu ve Çocukların
Korunması Hakkında Tedbirler Yönünden Yetki, Uygulanacak Hukuk, Tanıma, Tenfiz
ve İşbirliğine Dair Sözleşmeye Katılmamızın Uygun Bulunduğuna Dair Kanun
Tasarısı (1/697) ve Dışişleri Komisyonu Raporu (S. Sayısı: 280)
2.- Çocuk Nafakası ve Diğer Aile Nafaka
Türlerinin Uluslararası Tahsiline İlişkin Sözleşmeye Katılmamızın Uygun
Bulunduğuna Dair Kanun Tasarısı (1/698) ve Dışişleri Komisyonu Raporu (S.
Sayısı: 281) 
3.- Suçluların İadesine İlişkin Avrupa
Sözleşmesine Ek Protokolün Onaylanmasının Uygun Bulunduğuna Dair Kanun Tasarısı
(1/707) ve Dışişleri Komisyonu Raporu (S. Sayısı: 294) 
4.- Ceza İşlerinde Karşılıklı Adli Yardım
Avrupa Sözleşmesine İkinci Ek Protokolün Onaylanmasının Uygun Bulunduğuna Dair
Kanun Tasarısı (1/708) ve Dışişleri Komisyonu Raporu (S. Sayısı: 295)
5.- Suçluların İadesine İlişkin Avrupa
Sözleşmesine Ek Üçüncü Protokolün Onaylanmasının Uygun Bulunduğuna Dair Kanun Tasarısı
(1/709) ve Dışişleri Komisyonu Raporu (S. Sayısı: 296)
6.- Suçluların İadesine İlişkin Avrupa
Sözleşmesine Ek Dördüncü Protokolün Onaylanmasının Uygun Bulunduğuna Dair Kanun
Tasarısı (1/710) ve Dışişleri Komisyonu Raporu (S. Sayısı: 297)

XI.- OYLAMALAR
1.- (S. Sayısı: 280) Velayet Sorumluluğu ve
Çocukların Korunması Hakkında Tedbirler Yönünden Yetki, Uygulanacak Hukuk, Tanıma,
Tenfiz ve İşbirliğine Dair Sözleşmeye Katılmamızın Uygun Bulunduğuna Dair Kanun
Tasarısı’nın oylaması
2.- (S. Sayısı: 281) Çocuk Nafakası ve
Diğer Aile Nafaka Türlerinin Uluslararası Tahsiline İlişkin Sözleşmeye
Katılmamızın Uygun Bulunduğuna Dair Kanun Tasarısı’nın oylaması
3.- (S. Sayısı: 294) Suçluların İadesine
İlişkin Avrupa Sözleşmesine Ek Protokolün Onaylanmasının Uygun Bulunduğuna Dair
Kanun Tasarısı’nın oylaması
4.- (S. Sayısı: 295)Ceza İşlerinde
Karşılıklı Adli Yardım Avrupa Sözleşmesine İkinci Ek Protokolün Onaylanmasının
Uygun Bulunduğuna Dair Kanun Tasarısı’nın oylaması




XII.- YAZILI SORULAR VE CEVAPLARI
1.- Kocaeli Milletvekili Haydar Akar’ın,
Kocaeli ve ilçelerinde yeşil kart uygulamasından faydalanan vatandaşlara
ilişkin sorusu ve Çalışma ve Sosyal Güvenlik Bakanı Süleyman Soylu’nun cevabı
(7/3511)
2.- İstanbul Milletvekili Yakup Akkaya’nın,
emeklilerin zamlardan faydalanamadıkları iddiasına ilişkin sorusu ve Çalışma ve
Sosyal Güvenlik Bakanı Süleyman Soylu’nun cevabı (7/3512)
3.- İzmir Milletvekili Müslüm Doğan’ın,
SGK’da yapılan atamalara ilişkin sorusu ve Çalışma ve Sosyal Güvenlik Bakanı
Süleyman Soylu’nun cevabı (7/3515)
4.- İzmir Milletvekili Özcan Purçu’nun, yaş
şartını taşımadığı için emekli olamayan vatandaşlara ilişkin sorusu ve Çalışma
ve Sosyal Güvenlik Bakanı Süleyman Soylu’nun cevabı (7/3517)
25 Nisan 2016 Pazartesi
BİRİNCİ OTURUM
Açılma Saati: 14.04
BAŞKAN: Başkan Vekili Ahmet AYDIN
KÂTİP ÜYELER: Özcan PURÇU (İzmir), İshak GAZEL (Kütahya) 
----- 0 -----
BAŞKAN
– Türkiye Büyük Millet Meclisinin 80’inci Birleşimini açıyorum.
III.- YOKLAMA
BAŞKAN
– Şimdi elektronik yoklama cihazıyla yoklama yapacağız. 
Yoklama
için üç dakikalık süre veriyorum.
(Elektronik
cihazla yoklama yapıldı)
BAŞKAN
– Toplantı yeter sayısı yoktur.
Birleşime
on beş dakika ara veriyorum.
Kapanma Saati:14.08
İKİNCİ OTURUM
Açılma Saati: 14.22
BAŞKAN: Başkan Vekili Ahmet AYDIN
KÂTİP ÜYELER: Özcan PURÇU (İzmir), İshak GAZEL
(Kütahya)
----- 0 -----
BAŞKAN
– Sayın milletvekilleri, Türkiye Büyük Millet Meclisinin 80’inci Birleşiminin
İkinci Oturumunu açıyorum.
III.- YOKLAMA
BAŞKAN
- Açılışta yapılan yoklamada toplantı yeter sayısı bulunamamıştır. 
Şimdi,
yoklama işlemini tekrarlayacağım. 
Yoklama
için üç dakika süre veriyorum.
(Elektronik
cihazla yoklama yapıldı) 
BAŞKAN
– Toplantı yeter sayısı vardır, görüşmelere başlıyoruz.
Gündeme
geçmeden önce üç sayın milletvekiline gündem dışı söz vereceğim.
Gündem
dışı ilk söz, Adana’nın sorunları hakkında söz isteyen Adana Milletvekili Elif
Doğan Türkmen’e aittir. 
Buyurun
Sayın Türkmen. (CHP sıralarından alkışlar) 
IV.- GÜNDEM DIŞI KONUŞMALAR
A) Milletvekillerinin Gündem Dışı
Konuşmaları
1.- Adana Milletvekili Elif Doğan
Türkmen’in, Adana ilinin sorunlarına ilişkin gündem dışı konuşması
ELİF
DOĞAN TÜRKMEN (Adana) – Teşekkür ederim.
Sayın
Başkan, değerli milletvekili arkadaşlar; sözlerime başlamadan önce, dün akşam
İstanbul Cup’ta 1’inci olan ve Adanalı olmasıyla da gurur duyduğumuz kızımız
Çağla Büyükakçay’ı tebrik ediyorum. Ayrıca, yine dün Adanaspor’umuz
Gaziantep’teki maçla birlikte Süper Lig’e çıkmaya hak kazandı ve şampiyon oldu.
Buradan tüm Adana’ya da selam ve sevgiler gönderiyorum, Adanaspor’umuzu
kutluyorum. (CHP sıralarından alkışlar) 
Değerli
milletvekilleri, dün öğleden sonra Adana’da 7-8 tane çiftçimiz Seyhan ilçemizin
Büyükdikili Mahallesi’nde toplam, başlaması ve bitmesi on beş dakika süren bir
eylem yaptılar. Bu çiftçilerimiz yıllarca patates ekiyorlar ve daha önce üç
kuruş da kazandıkları ürünlerini ne yazık ki bu yıl, bırakın kazanmayı, çok
ciddi zararına satmak zorunda kaldılar, üstelik bir kısmı ürününü satamadı.
Geçen yıllarda hiç olmazsa 2 bin lira civarında para eden ürünleri için bu yıl
dönüm başına 2 bin lira harcıyor olmalarına rağmen 700 liraya bile satabilecek
müşteri bulamadılar. Bu yaşadıkları sıkıntıyla da bir eylem yaptılar, seslerini
duyurmak istediler ve bu eylemlerinde hiç kimseye en ufak bir zarar vermediler.
Dediğim gibi, başlaması ve bitmesi on beş dakika sürdü ama ne yazık ki Adanalı
çiftçiler bu hak mücadelelerinde polis tarafından dayak yediler, yumruk atıldı
ve uzun namlulu silahlarla da önce havaya ateş edilerek ve sonra doğrudan kendilerine
o silah yöneltilerek de gözaltına alındılar. 
Şu
anda, bu konuşmayı yapmadan önce aradığımda hâlen çiftçilerimizin gözaltında
olduğunun haberini aldım. Üstelik, çiftçilerimiz dünden bu yana karakoldalar.
Dün akşam dokuz itibarıyla dosyalarındaki tüm eksiklikler bitmişti yani dün
akşam adliyeye sevk edilebilirlerdi ama ne yazık ki sanki gözaltı süresi bir
ceza gibi kullanıldı ve dayak yiyen olmalarına rağmen, yumruk atılan olmalarına
rağmen, üzerlerine uzun namlulu silahlar çevrilmiş olmasına rağmen gözaltına
alınan, karakolda tutulan yine çiftçilerimiz oldu. Tabii, biz bu anlayışı
aslında tanıyoruz. Yıllar önce Mersin mitinginde şu anda Cumhurbaşkanımız, o
dönemin Başbakanı Sayın Recep Tayyip Erdoğan zaten geçinemediğini söyleyen
çiftçimize “Ananı da al git.” demişti. Biz şunu görüyoruz: Demek ki bu anlayış
hâlen devam ediyor. Bu anlayıştır ki polis tarafından korunması gereken, polis
tarafından güvenlik önlemi alınması gereken çiftçimiz polis tarafından yumrukla
dövülüyor, üzerlerine uzun namlulu silahlar çevriliyor ve emniyet müdürlüğü,
gözaltı süresini sonuna kadar kullanıyor. Bu kadar basit, on beş dakikalık bir
hak arama eylemi sonucunda dünden bu yana çiftçilerimiz gözaltında. Ben bu
sorunu özellikle dile getirmek istedim. Türkiye Büyük Millet Meclisinde
çiftçilerimizin sorunları sürekli konuşuluyor ama ne yazık ki Hükûmet çözüm
üretme anlamında hiçbir çalışma içerisine girmiyor. Bunu da ben tüm Türkiye
halklarının takdirlerine sunuyorum.
Çok
teşekkür ediyorum. Selam ve saygılar. (CHP ve HDP sıralarından alkışlar)
BAŞKAN
– Teşekkürler Sayın Türkmen.
Gündem
dışı ikinci söz, gözaltı işlemleri hakkında söz isteyen Şanlıurfa Milletvekili
Osman Baydemir’e aittir. 
Buyurun
Sayın Baydemir. (HDP sıralarından alkışlar)
2.- Şanlıurfa Milletvekili Osman Baydemir’in,
gözaltı işlemlerine ilişkin gündem dışı konuşması
OSMAN
BAYDEMİR (Şanlıurfa) – Sayın Başkan, saygıdeğer milletvekilleri; hepinizi
saygıyla, sevgiyle, hürmetle selamlıyorum.
Esas
itibarıyla söz alma isteğimin temelinde, kökeninde meslektaşlarım olan avukatların
gözaltı işlemleri ve gözaltı işlemlerinin devam eden
safahatta pratikte karşılaşmış olduğu hukuksuzluklar, pratikte karşılaşmış
oldukları mesleklerinin gereğini icra etmeye yönelik engellere dair Meclisi
bilgilendirme amaçlıdır. Neredeyse on aylık bir zaman dilimidir hepimizin
aslında eleştirdiği, değişmesi gerektiğini savunduğu Anayasa’nın bir bütün
olarak raftan kaldırıldığı, Anayasa’nın uygulamadan kaldırıldığı bir zaman
diliminden geçiyoruz. Anayasa’nın 26’ncı maddesi düşünce hürriyetini düzenlemekte,
Anayasa’nın 28’inci maddesi basın hürriyetini düzenlemekte ve Anayasa’nın
35’inci maddesi mülkiyet hakkını düzenlemektedir ama, aynı zamanda, Anayasa,
kişi güvenliği ve hürriyetini de garanti altına alan metinlerden bir tanesidir.

Maalesef,
on aylık zaman dilimi içerisinde, bırakın demokratik hukuk devleti
uygulamasını, bir bütün olarak artık, bir parti devleti uygulamasıyla karşı
karşıyayız. Sadece Parlamento içerisinde değil, bu Parlamento içerisinde
yaşamış olduğumuz, tanık olduğumuz Hükûmet Meclisi, parti Meclisi uygulaması,
uygulamada, yerelde, kentlerde, kaymakamlıktan valiliğe kadar bütün kamu
birimleri, erk ve erkmenleri, bir nevi, partinin despotizmi altında işlem
görmektedir. Şu ana kadar, sadece on aylık zaman dilimi içerisinde, 26 belediye
eş başkanı, 20’yi aşkın Meclis üyesi tutuklanarak cezaevine konuldu, 14 eş
başkan ve Meclis üyeleri görevinden uzaklaştırıldı. 
Yani,
seçimle elde edilemeyeni, bugün, AKP Hükûmeti, bir nevi, kolluk görevlisi
eliyle, diğer bir bakış açısıyla, adliye, yargı eliyle, halkın vermemiş olduğu
rızayı, cezalandırarak görevden almakta ve cezaevine koymaktadır. Aynı zamanda,
gözaltına alınan, cezaevine konulan, tutuklanan her bir yurttaş, geride
bıraktıklarını da cezalandırma adına, kendi bulunduğu ilin dışındaki
cezaevlerine sevk edilmekte, nakledilmektedir. On aylık zaman dilimi
içerisinde... Şimdi diyeceksiniz ki “Orada hendek var, barikat var, direniş
var, dolayısıyla bundan dolayı biz bu uygulamayı yapıyoruz.” Urfa’da, sadece on
aylık zaman dilimi içerisinde, tamı tamına 1.500 insan gözaltına alındı ve
gözaltında, 12 Eylül hukukunu, 12 Eylül dönemini aratan işkencelere maruz
kaldılar; aynı zamanda, bu insanlardan 400 tanesi tutuklandı ve Urfa’nın
dışındaki cezaevlerine nakledildi, geride bırakılan aileleri de bu minvalde
cezalandırılmak adına. Açık söylüyorum, işkencelere dair, işkence iddia ve
isnatlarına dair verilen hemen hemen hiçbir suç duyurusu dilekçesi de işleme
konulmuyor. 
Bunun
kadar önemli olan bir husus da şudur ki: Savunma, yargının olmazsa olmaz sacayaklarından
bir tanesidir. Gözaltı işleminde, evdeki aramadan mahkemedeki savunmaya kadar
avukatların gerek CMK gerekse CMUK’a göre sahip oldukları haklarını -yine
kullanmakta güçlük çekiyorlar- kullanmalarına izin verilmiyor. Saatlerce, bazen
günlerce müdafisiyle görüşememe ya da müdafisi, kolluğa gittiğinde tartaklanan
avukat arkadaşlarımızla bir şekilde karşılaşıyoruz. 
Özü
itibarıyla bu talep de, bugün burada gündeme getirmemin sebebi de Urfa
Baro’muzun talebinin gereğini yerine getirmek çabasıdır. Eğer ki bütün bu
uygulamalar, toplumu zapturapt altına alma, toplumu sindirme amacıyla
gerçekleştiriliyorsa -ki budur, bunun başka bir anlamı, başka bir izahı yoktur-
vallahi yetmiş yıldır, seksen yıldır toplum baskıyla, cebirle, şiddetle, hukuk
dışı yöntemlerle sinmedi, bundan sonra da toplum sinmeyecektir. Eğer toplumu
kazanmanın bir yolunu arıyorsanız, o da yüreklerine hitap etmektir; o da
özgürlükle, eşitlikle ve adaletle ancak gerçekleşebilir.
Ben
son söz olarak da bir kez daha, bu Parlamentoda bulunan herkes dâhil olmak
üzere ve bu Parlamentoda bulunan temsiliyetin temsil etmiş olduğu kitleler
dâhil olmak üzere hepimizin bir gün mutlaka hukuka, adalete ihtiyacı olacaktır.
Gelin, bugün bir kez daha bu Meclis, kurucu Meclis iradesini ortaya koysun ve şimdiden
hukuka, adalete, özgürlüklere birlikte sahip çıkalım.
Teşekkür
ediyorum. (HDP sıralarından alkışlar)
BAŞKAN
– Teşekkürler Sayın Baydemir.
Gündem
dışı üçüncü söz, Dünya Kardeşlik Haftası münasebetiyle söz isteyen Yozgat
Milletvekili Ertuğrul Soysal’a aittir. 
Buyurun
Sayın Soysal. (AK PARTİ sıralarından alkışlar)
3.- Yozgat Milletvekili Ertuğrul Soysal’ın,
Dünya Kardeşlik Haftası’na ilişkin gündem dışı konuşması
ERTUĞRUL
SOYSAL (Yozgat) – Teşekkürler Sayın Başkanım.
Sayın
Başkan, değerli milletvekilleri; Dünya Kardeşlik Haftası münasebetiyle gündem
dışı söz aldım. Bu vesileyle hepinizi saygıyla, sevgiyle, muhabbetle
selamlıyorum.
Kardeşlik,
insanlığı ve Müslümanları birbirine bağlayan en kuvvetli zincirdir. Değerli
arkadaşlar, “kardeşlik” tabirinin iki önemli manası bulunmaktadır. Birincisi:
İnsanlık kardeşliği, din, ırk ve başka bir kayıtla bağlı olmaksızın Kur’an’ın
vurguladığı insanlıktan kaynaklanan kardeşliktir. Bu kardeşlik manası,
Müslüman, gayrimüslim bütün insanlar için geçerlidir. Kur’an’da bütün
insanların Hazreti Âdem’in nesli olmak açısından kardeş olduğunu ifade eden
ayet de buna işaret etmektedir. “Ey insanlar, biz sizi bir erkek ile bir
dişiden yarattık. Sonra da birbirinizi tanıyasınız diye milletlere ve
kabilelere ayırdık.” Yani, kısaca, Yunus Emre’nin dediği gibi “Yaratılanı
severiz, Yaradan’dan ötürü.”
İkincisi
ise Müslümanlar arasındaki İslam kardeşliğidir. Gerçekten “Müminler
kardeştirler.” mealinde ve Hucurat Suresi’ndeki ayet bunu söylemektedir.
Anadolu insanını birbirine bağlayan en önemli bağ, İslam kardeşliğidir. Mevcut
olan birlik ve beraberliğin temelinde de yine eskiden kalma iman ve İslam bağı
bulunmaktadır. Bu ruhun tesiriyle Osmanlıya bağlanan Müslümanlar ve bu arada
Şark’ın imanlı ahalisi, asırlarca İslam’a bayraktarlık yapan Türk milletine
“İslam'ın kahramanı ve Müslümanların ağabeyi” olarak bakmışlardır.
Allah’ın
çoğu peygamberleri Şark’a göndermesi işaret ediyor ki Şark’ı uyandıracak ve
terakki ettirecek sadece ve sadece din duygusu ve İslam kardeşliğidir.
Asrısaadet ve Osmanlı dönemi buna örnektir.
Burada
büyük mütefekkir Cemil Meriç’in sözlerini hatırlatmak istiyorum: “Bu ülkenin
ırklarını tek ırk, tek kalıp, tek insan hâline getiren, İslamiyet olmuş.
Biyolojik bir vahdet değil bu; ne kanla ilgisi var ne kafatasıyla. Vahdetlerin
en büyüğü, en mukaddesi, ister siyah derili, isterse sarı… İnsanlar kardeştir.
Aynı şeyleri sevmek, aynı şeyler için yaşamak ve ölmek; Türk’ü, Arap’ı, Kürt’ü,
Arnavut’u düğüne koşar gibi gazaya koşturan bir inanç. Gazaya yani irşada, bin
yıl beraber ağlayıp beraber gülmek.” Kardeşliğin tarifini, Cemil Meriç böyle
yapıyor. 
Yine,
büyük âlim Bediüzzaman, geçmişte Şeyh Said'e şu hakikatleri haykırmıştır: “Türk
milleti, asırlardan beri İslamiyet’in bayraktarlığını yapmıştır. Çok veliler
yetiştirmiş ve şehitler vermiştir. Böyle bir milletin torunlarına kılıç
çekilmez. Biz, Müslüman’ız, onlarla kardeşiz; kardeşi kardeşle
çarpıştırmayınız. Bu, şer’an caiz değildir. Kılıç, haricî düşmana karşı
çekilir, dâhilde kılıç kullanılmaz. Bu zamanda yegâne kurtuluş çaremiz, Kur’an
ve iman hakikatleriyle tenvir ve irşat etmektir. En büyük düşmanımız olan
cehaleti izale etmektir. Teşebbüsünüzden vazgeçiniz; zira, akim kalır, birkaç
cani yüzünden binlerce kadın ve erkek telef edilebilir. Yaptığınız mücadele,
kardeşi kardeşe öldürtmektir ve neticesiz kalacaktır. Çünkü Türk-Kürt birdir,
kardeştir. Türk milleti, bin senedir İslâmiyet’e bayraktarlık etmiş, dini
uğrunda milyonlarca şehit vermiştir. Binaenaleyh, kahraman ve fedakâr İslam
müdafilerinin torunlarına, Türk milletine kılıç çekilmez ve ben dahi çekmem.”
demiştir. 
Değerli
arkadaşlar, terör zehrinin panzehri, İslam kardeşliğidir. Önemle şunu belirtmek
istiyoruz ki hakiki bir Müslüman, samimi bir mümin, hiçbir zaman anarşiye,
teröre ve bozgunculuğa taraftar olmaz. Dinin şiddetle yasakladığı şey, fitne ve
anarşidir. Çünkü anarşi, hiçbir hak tanımaz, insanlık seciyelerini ve medeniyet
eserlerini canavar hayvanlar seciyesine çevirir.
Bu
kahraman millet ve onun şanlı ordusu, ebede kadar İslam'ın bayraktarı olmaya
devam edecektir. Bu orduyu yıpratıp Türkiye Cumhuriyeti’ni yıkmak isteyen
Avrupalılar da, Amerika da, şuursuzca İslam düşmanlarının ekmeğine yağ süren
bazı komşu devletler de perişan olacaklardır. 
Türkiye
Cumhuriyeti devleti ve kahraman ordusu, muvakkat arızalarla farklı noktalara
çekilmiş olsa bile, iman nuru ve Kur’an’ın ışığıyla yine İslam'ın elinde elmas
bir kılıç olarak kalmaya devam edecektir. (AK PARTİ sıralarından alkışlar) 
Sözün
özü şudur değerli arkadaşlar: Türkiye Cumhuriyeti devleti, ordusu, milleti ve vatanıyla
kıyamete kadar Allah’ın inayetiyle ayakta kalacaktır diyor, hepinizi saygıyla
sevgiyle selamlıyorum. (AK PARTİ sıralarından alkışlar) 
BAŞKAN
– Teşekkürler Sayın Soysal. 
Şimdi,
gündeme geçmeden önce, sisteme giren ve 60’a göre söz talep eden sayın
milletvekillerinin isimlerini sizlerle paylaşıyorum: Sayın Aydemir, Sayın
Gündoğdu, Sayın Gürer, Sayın Turan, Sayın Erdinç, Sayın Bektaşoğlu, Sayın
Özdiş, Sayın Özdemir, Sayın Topal, Sayın Şimşek ve son olarak Sayın Dağlı. 
Şimdi
sırasıyla 60’a göre bir dakikalık süreyle söz veriyorum. 
Sayın
Aydemir, buyurun. 
V.- AÇIKLAMALAR
1.- Erzurum Milletvekili İbrahim
Aydemir’in, İkinci Lig’e yükselen Erzurumspor Futbol Takımı’nı tebrik ettiğine
ilişkin açıklaması
İBRAHİM
AYDEMİR (Erzurum) – Başkanım, teşekkür ediyorum. 
Malum,
futbol, yaygın, baskın ve popüler bir spor alanı. Temsilcisi olduğum ilimizin
bu sahadaki markasıysa Erzurumspor. 1968 yılında kurulan, Süper Lig’e kadar
yükselen bir marka; Erzurum’un mavi-beyazlı bereketi, aklığın sembolü kar ile
istiklalin motifi semanın renginde buluşan bir sevda. Büyükşehir Belediyesi
tarafından desteklenen, 11 Nisan 2011 yılında Üçüncü Lig’e yükselen ve
hüznümüzü teselli eden, futbola yönelik beklenti ve umutlarımızı yığdığımız bir
takım, yeni bir Erzurum sinerjisi. Şükür, 2011-2012 sezonundan bu yana ısrar ve
heyecanla beklediğimiz İkinci Lig hedefine ulaştı. Beklentimiz, Süper Lig
adresine yönelmesidir. Başarı, Büyükşehir Belediye Başkanımız Sayın Mehmet
Sekmen’in eseridir. Kulüp Başkanımız Sayın Demirhan’ın ve yönetim kurulu
üyelerinin yoğun çabaları ve “12’nci adam” olarak adlandırılan büyük
Erzurumspor taraftarlarının eseridir başarı. 
(Mikrofon
otomatik cihaz tarafından kapatıldı)
İBRAHİM
AYDEMİR (Erzurum) – Hepsine medyunuşükran olduğumuzu ifade ediyor, Genel Kurulu
saygıyla selamlıyorum. (AK PARTİ sıralarından alkışlar) 
BAŞKAN
– Teşekkürler. 
Sayın
Gürer…
2.- Niğde Milletvekili Ömer Fethi Gürer’in,
Niğde ilinde tarım arazilerinde toplulaştırma ve miras yoluyla intikal
nedeniyle yaşanan sorunlara ilişkin açıklaması
ÖMER
FETHİ GÜRER (Niğde) – Teşekkür ederim Sayın Başkan. 
Niğde
ilinde tarım arazilerinde devam eden toplulaştırmayla ilgili çok sayıda
şikâyet almaktayım. “Verimli arazim alındı, kıraç yerden verildi.” diyenden
“Toplulaştırma nedeniyle benim tarlamı ipotek olarak kabul etmiyorlar.” diyene
kadar sorun var. Bu konuda çiftçilerin ikna edilmesi gerekiyor. 
Miras
yoluyla intikal eden arazilerde de sorun var. 5403 sayılı Toprak Koruma ve
Arazi Kullanım Kanunu 8’inci maddesi gereği, mirasa konu tarımsal arazilerin
mülkiyet devirlerinin murisin ölümü tarihinden itibaren bir yıl içinde
tamamlanması gerekiyor. Çoğu yerde bir yıl içinde tarım alanında miras
paylaşımı yok, aileden biri tarlayla ilgileniyor. Gıda, Tarım ve Hayvancılık
Bakanlığı Tarım Reformu Genel Müdürlüğü üç ay bir ek süre veriyor, mülkiyet
devri tamamlanmaması durumunda sulh hukuk mahkemesi nezdinde arazinin, istemde
bulunan ehil mirasçıya, ehil mirasçı olmaması durumunda en fazla veren istekli
mirasçıya devrine, aksi takdirde üçüncü kişiye satılmasına karar veriyor. 
BAŞKAN – Sayın Gündoğdu…
3.- Ordu Milletvekili Metin Gündoğdu’nun,
Profesör Doktor Erol Güngör’ün vefatının 33’üncü yıl dönümüne ilişkin
açıklaması
METİN GÜNDOĞDU (Ordu) – Sayın Başkanım,
teşekkür ediyorum.
Türk-İslam düşünce dünyasının
yetiştirdiği nadide mütefekkirlerden Erol Güngör Hoca’mızın milliyetçilik
kavramına bakışı ve değerlendirmeleri günümüzde de büyük önem arz etmektedir.
Onun fikirlerini doğru anlamak ve özümsemek, milliyetçilik kavramını tam
manasıyla idrak etmemize katkı sağlayacaktır. 
Milliyetçiliği ırk üzerinden değil,
kültür bütünlüğü üzerinden değerlendiren dava adamı, kıymetli mütefekkir,
sosyal psikolog ve yazar Profesör Doktor Erol Göngör’ü vefatının 33’üncü
senesinde rahmetle ve duayla anıyorum. 
Milletin Meclisini saygıyla selamlıyorum.

BAŞKAN – Sayın Turan…
4.- İstanbul Milletvekili Hasan Turan’ın,
İstanbul’da bir organizasyonda tebliğ sunan Mısır eski İletişim Bakanının
Cumhurbaşkanı Recep Tayyip Erdoğan’la ilgili ifadelerine ilişkin açıklaması
HASAN TURAN (İstanbul) – “Recep Tayyip
Erdoğan ve partisinin iktidara geldikten sonra uyguladığı politikalar,
Erdoğan’ın yüz milyonlarca Müslüman ve Arap’ın gönlünde taht kurmasını sağladı.
Uyguladığı siyaset, sözlere değil eyleme, ikiyüzlülüğe değil şeffaflığa,
çıkarların peşinde koşmaya değil ilkelerin kazanmasına ve erdemlere dayalıydı.
Görünürde bu politikalar, Türkiye Hükûmetine hatta şahsi olarak Erdoğan’a bazı
maliyetler ve zorluklar çıkarsa da, bazı ilişkileriyle çelişse de her zaman
insanı ve ilkeleri öne çıkaran güçlü duruşuyla Türkiye, siyasi ve ekonomik
açıdan Erdoğan ve yönetimi sayesinde güçlenmiş ve bugün İslam dünyasının lideri
olmuştur.
Bu münasebetle, buradan hep birlikte
haykırıyoruz ki ‘Teşekkürler Türkiye’” 
Bu sözler, İstanbul’da dört gün boyunca
onlarca İslam ülkesinden gelip “Teşekkürler Türkiye” adlı bir organizasyonda
tebliğ sunan Mısır eski İletişim Bakanına aittir. 
(Mikrofon otomatik cihaz tarafından
kapatıldı)
HASAN TURAN (İstanbul) – Kendi ülkesi ve
liderini Batı başkentlerine jurnalleyen, müstevlilerle aynı ruh iklimine sahip,
onların diliyle konuşan ve onların gözüyle Türkiye’ye bakanlara duyurulur. 
BAŞKAN – Sayın Erdinç…
5.- Adana Milletvekili Mehmet Şükrü
Erdinç’in, Cumhurbaşkanı Recep Tayyip Erdoğan tarafından Adana’da 49 fabrika
ile Tufanbeyli Termik Santrali’nin açılışının yapılarak vatandaşların hizmetine
sunulduğuna, Süper Lig’e yükselen Adanaspor Futbol Takımı’nı ve teniste büyük
bir başarı kazanan Çağla Büyükakçay’ı tebrik ettiğine ilişkin açıklaması
MEHMET ŞÜKRÜ ERDİNÇ (Adana) – Teşekkür
ediyorum Sayın Başkanım. 
Adana’mız dün, tarihî günlerden birini
yaşadı; özel sektör tarafından Adana’mıza kazandırılan 49 fabrika ve Tufanbeyli
ilçemizde bir termik santralin açılışını Sayın Cumhurbaşkanımız Recep Tayyip
Erdoğan gerçekleştirerek vatandaşlarımızın hizmetine sunmuştur. 
Yine,
Adanaspor takımımız, dün oynadığı maçla Birinci Lig’e, Süper Lig’e yükselme
konusunda şampiyonluğu garantilemiş ve Süper Lig’e çıkmıştır. Adanaspor
camiamızı buradan tebrik ediyorum. 
Yine,
Adanalı bir kardeşimiz Çağla Büyükakçay, teniste de Türkiye adına elde ettiği
güzel bir başarıyla şampiyon olmuştur. Kendisini buradan tebrik ediyorum.
Teşekkür
ediyorum.
BAŞKAN
– Sayın Özdiş…
6.- Adana Milletvekili İbrahim Özdiş’in,
Süper Lig’e yükselen Adanaspor Futbol Takımı’nı tebrik ettiğine, Adana
Demirspor’un da Süper Lig’e çıkmasını umut ettiğine ve Adana’da patates
fiyatlarını protesto etmek isteyen bir grup çiftçinin eylemine sert bir tepki
gösteren polis memuru hakkında bir işlem yapılıp yapılmadığını öğrenmek istediğine
ilişkin açıklaması
İBRAHİM
ÖZDİŞ (Adana) – Teşekkür ediyorum Sayın Başkan.
Adanaspor’umuz,
on iki yıl aradan sonra büyük bir zafere imza atarak Süper Lig’e çıktı.
Futbolcuları, teknik heyeti, yönetimi, başkanı ve cefakâr taraftarları
içtenlikle kutluyorum. Süper Lig’de başarılar diliyorum. 
Yine,
şehrimizin güzide takımı olan Adana Demirspor’umuzun da Süper Lig’e erişmesini
candan diliyorum.
Sayın
Başkan, dün Adana’da patates fiyatlarını protesto etmek isteyen bir grup
çiftçimiz, yola patates dökerek eylem yapmışlardı. Sadece on-on beş dakika
süren bu eylem bitmiş, grup dağılmaya başlamışken bir polis memuru, uzun
namlulu silahıyla aracından inerek çiftçilere sert tepki göstermiş, sonrasında
da arbede çıkmıştı. Şimdi, Sayın İçişleri Bakanına soruyorum: Uzun namlulu bir
silahla…
(Mikrofon
otomatik cihaz tarafından kapatıldı) 
İBRAHİM
ÖZDİŞ (Adana) – …insanları kışkırtmak, arbede içerisine girmek mantıklı bir
hareket midir? Anayasal hakkını kullanmak, zararsız protesto eylemini
düzenlemek ne zamandan beri suçtur? Polis memuru hakkında inceleme başlatılmış
mıdır?
BAŞKAN
– Sayın Bektaşoğlu…
7.- Giresun Milletvekili Bülent Yener
Bektaşoğlu’nun, Mardin’in Nusaybin ilçesinde şehit olan 2 askere Allah’tan
rahmet dilediğine ilişkin açıklaması
BÜLENT
YENER BEKTAŞOĞLU (Giresun) – Teşekkür ederim Sayın Başkan. 
Yine
şehitlerimiz var, yine acımız büyük. Mardin’in Nusaybin ilçesinde devam eden
operasyonlar sırasında bu sabah, PKK’lılar tarafından bir binaya yerleştirilen
el yapımı patlayıcının infilak etmesi sonucu 2 askerimiz maalesef şehit
olmuşlardır, 2 askerimiz de yaralanmıştır. Bu sefer acının adresi, Giresun’un
Yağlıdere ilçesi olmuştur. 23 yaşındaki uzman çavuş Süleyman Kul, hainlerin
tuzaklarında şehit olmuştur. Kul, bir süre önce Eynesilli şehit Bekir Kelleci’nin
cenaze törenine katılmış ve arkadaşının fotoğrafıyla en önde yürümüştü,
hainlerle savaşırken de en önde idi. Şehit Süleyman’ımızı, vatanın bölünmez
bütünlüğü için şehit olan bütün kahramanlar gibi saygı, rahmet ve minnetle
anıyoruz, kendisine Allah'tan rahmet diliyorum, ailesinin, hemşehrilerimin ve
milletimizin başı sağ olsun.
Teşekkür
ediyorum.
BAŞKAN – Sayın
Özdemir…
8.- İstanbul Milletvekili Sibel Özdemir’in,
Çanakkale kara savaşlarının 101’inci yıl dönümüne ilişkin açıklaması
SİBEL ÖZDEMİR
(İstanbul) – Teşekkür ederim Sayın Başkan.
Efsane Genel
Başkanımız, Başbakanımız Bülent Ecevit, Çanakkale savaşlarıyla ilgili şiirini
şöyle tamamlar: “Üstü cennet, altı mezar Çanakkale toprağının/Kavga bitmiş
mezarlarda kaynaş olmuş yiten canlar./Huzur içinde uyusun vuruştukları
toprakta/Kavgadan, kinden uzakta yan yana dostça yatanlar.” Ancak gelin görün
ki bugünkü siyasal iktidar, ülkemizi, milletimizi, ulusal bayramlarımız,
zaferlerimiz ve ortak değerlerimiz üzerinden bir ayrıştırma, kutuplaştırma
siyaseti izleyerek buradan siyasi kazançlar elde etme gafleti içine düşmüştür.
Bizler, Cumhuriyet Halk Partililer olarak Gazi Mustafa Kemal Atatürk ve
Çanakkale’de yatan şehitlerimizin bizlere emanet ettiği ve bizleri bir millet
olarak bir arada tutan tüm değerlerimize sahip çıkacağımız ruhuyla Çanakkale
kara savaşlarının 101’inci yılını saygıyla anıyoruz.
BAŞKAN – Sayın
Topal…
9.- Hatay Milletvekili Serkan Topal’ın,
Hatay’ın Yayladağı ilçesine sığınmacı olarak gelenlerin önemli bir bölümünün
cihatçılar olduğuna, Reyhanlı ilçesinde yoğun olarak kaçak geçişler yaşandığına
ve bu konuda bilgi almak istediğine ilişkin açıklaması
SERKAN TOPAL
(Hatay) – Teşekkür ediyorum Sayın Başkan.
Suriye savaşı
nedeniyle son dönemde yaşanan göç dalgasında Hatay ilimizin Yayladağı ilçesine
sığınmacı olarak kente girenlerin önemli bir bölümünün cihatçılar olduğu;
bunlar arasında da Orta Asya, Kuzey Afrika ve Kafkas kökenlilerin de bulunduğu
belirtilmektedir. Bilindiği gibi, Reyhanlı ilçemizin Bükülmez Köyü ve Yayladağı
Güveççi köyleri kaçak geçişlerin en yoğun yaşandığı yerlerdendir. Tespit edilen
kaçak geçişlerde yakalanan ve basında sıklıkla Türkmen olarak belirtilen
kişilerin uyrukları gerçekte Türkmen midir? Bu kişiler hakkında ne gibi
işlemler yapılmıştır? Bu yasak geçişler için önlemler alınıyor mu? 
Teşekkür
ediyorum.
BAŞKAN – Sayın
Şimşek…
10.- Mersin Milletvekili Baki Şimşek’in,
Süper Lig’e yükselen Adanaspor Futbol Takımı’nı tebrik ettiğine ve şehit
yakınlarının devlet kadrolarına atamaları yapılırken mesleklerinin göz önünde
bulundurulması gerektiğine ilişkin açıklaması
BAKİ ŞİMŞEK
(Mersin) – Teşekkür ediyorum Sayın Başkan.
Ben de komşu
ilimizin takımı Adanaspor’u Birinci Lig’e çıkışından dolayı kutluyor, başarılar
diliyorum.
Hükûmetimiz,
şehit yakınlarıyla ilgili, şehit ailelerine, yakınlarına devlet kadrolarında iş
vermekle ilgili gerekli atamaları yapmaktadır; bu, doğru bir karardır. Yalnız
bu atamalar yapılır iken şehit yakınlarının kendi mesleklerine göre devlet
kurumlarına atanması gerekmektedir. En son, Mersin’den 2 şehit yakınımızın
ataması yapılmıştır. Bunlardan biri, orman mühendisi olan, İŞKUR’a; İŞKUR’da
çalışması gereken bir memurumuzun da Orman Bölge Müdürlüğüne tayini
çıkartılmıştır. Bunlarla ilgili gerekli düzenlemelerin yapılması ve atama
sırasında mutlaka her şehit yakınının kendi mesleğiyle ilintili bir kuruma
atanması gerektiğini düşünmekteyim. Bununla ilgili sayın bakanlarımızın gerekli
çalışmayı yapmasını istiyorum. 
Teşekkür
ederim. 
BAŞKAN
– Sayın Dağlı…
11.- Adana Milletvekili Tamer Dağlı’nın,
Adana’da Tufanbeyli Termik Santrali ile 50 adet fabrikanın açılışını yapan
Cumhurbaşkanı Recep Tayyip Erdoğan’a teşekkür ettiğine, Süper Lig’e yükselen
Adanaspor Futbol Takımı’nı, teniste büyük bir başarı kazanan Çağla Büyükakçay’ı
ve küme düşmeyen Kozan Belediyespor’u tebrik ettiğine, Adana Demirspor’a
başarılar dilediğine ilişkin açıklaması
TAMER
DAĞLI (Adana) – Teşekkür ederim Sayın Başkanım.
Ben
de Adana’ya ayağı uğurlu gelen ve üç güzel mutluluğu bizimle beraber paylaşan
Sayın Cumhurbaşkanımız Recep Tayyip Erdoğan’a öncelikle teşekkür ediyorum. 
Kendisi,
Tufanbeyli Termik Santralini, 1,1 milyar dolarlık yatırımı açtı. Öncelikle onun
hayırlı olmasını diliyorum. Ayrıca Adana Organize Sanayi Bölgesi’nde de 50 adet
fabrikanın açılışını yaptı. 
Ayrıca
şampiyon Adanaspor’umuzun tüm teknik heyetini, futbolcularını, başkanını ve
taraftarlarını tebrik ediyorum, Allah, mahcup etmesin diyorum. 
Yine
teniste Adanalı şampiyonumuz Çağla Büyükakçay’ı da tebrik ediyorum. Ayrıca
Adana Demirspor’umuza da şampiyonluk yolunda başarılar diliyorum. 
Yine
kendi ilçemin takımı Kozanspor’u da çok büyük mücadele sonrasında kümede kalma
başarısını gösterdiği için tebrik ediyor, bundan sonraki süreçte inşallah hep
beraber şampiyonluğa oynarız diyorum. 
Teşekkür
ediyorum, Genel Kurulu saygıyla selamlıyorum. (AK PARTİ sıralarından alkışlar) 
BAŞKAN
– Sayın Gökdağ…
12.- Gaziantep Milletvekili Mehmet
Gökdağ’ın, kuraklık nedeniyle Barak Ovası’ndaki ürünlerin kuruma tehlikesiyle
karşı karşıya olduğuna ve bir an önce bu soruna çare bulunması gerektiğine
ilişkin açıklaması
MEHMET
GÖKDAĞ (Gaziantep) – Teşekkür ederim Sayın Başkanım.
Nizip’te
Hancağız’dan başlayıp Karkamış’ın Kıvırcık, Karanfil köylerinde son bulan
Hancağız Barajı, kanal ve yağmur suyuyla beslenir. Bundan altı yıl önce Fırat
Nehri’nden yapılan pompalama bitmiş olmasına rağmen pompalama yapılmıyor. 17
köyü sulaması gereken baraj 3 köyün arazisini suluyor. Kuraklık nedeniyle Barak
Ovası’ndaki ürünler kuruma tehlikesiyle karşı karşıya. Bir an önce bu soruna
çare bulunması gerekiyor. 
Teşekkür
ediyorum.
BAŞKAN
– Sayın Aydın…
13.- Erzurum Milletvekili Kamil Aydın’ın,
İkinci Lig’e yükselen Erzurumspor Futbol Takımı’nı tebrik ettiğine ilişkin
açıklaması
KAMİL
AYDIN (Erzurum) – Teşekkür ederim Sayın Başkan.
Geçmişinde
namağlup şampiyonlukları bulunan ve Birinci Lig’in doğudaki tek temsilcisi olan
Erzurumspor’umuz, maalesef 2000’li yılların başında içine düştüğü veya
düşürüldüğü mali sıkıntılardan dolayı hızla Amatör Lig’e kadar düşmüş ve
ilimizi büyük bir üzüntüye boğmuştur. Bu sene Üçüncü Lig’den İkinci Lig’e çıkması
nedeniyle şehrimize yeniden bir moral kaynağı olmuştur. Takımımızın
şampiyonluğunu içtenlikle kutluyorum ve bu şampiyonlukta emeği olan
yöneticileri, teknik ekibi ve futbolcuları ama her şeyden önce büyük
Erzurumspor sevdasıyla yaz kış demeden, uzak yakın demeden büyük fedakârlıklar
gösteren ve geçen hafta 30 bin civarında bir seyirciyle bir araya gelen bütün
Erzurumluları, Erzurumsporluları, Erzurum camiasını kutluyorum, hayırlı olsun.
BAŞKAN
– Son olarak Sayın Gündoğdu, buyurun.
14.- Kırklareli Milletvekili Vecdi
Gündoğdu’nun, Kırklareli’de ekinlerin TMO tarafından alımı konusunda mağduriyet
yaşanmamasını dilediğine ilişkin açıklaması
VECDİ
GÜNDOĞDU (Kırklareli) – Teşekkür ederim Sayın Başkan.
Sayın
Başkan, yaz ayı geldi, orak mevsimi başladı. Kırklareli’miz, tahıl ambarı
yönünden Türkiye'nin yüzde 4’ünü karşılayan bir ildir. Geçtiğimiz dönemlerde
maalesef ekinleri alamayan bir TMO vardı. Yine çiftçilerimiz, bu dönem TMO’lara
başvurarak ekinlerinin alınmasını istiyor ama kısmi olarak alındığını da görüyoruz.
Aynı mağduriyetin bir daha ilimizde yaşanmamasını istiyorum.
Teşekkür
ediyorum Sayın Başkan.
BAŞKAN
– Teşekkür ediyorum.
Sayın
Baluken, size de iki dakikayla söz veriyorum.
Buyurun
Sayın Baluken.
15.- Diyarbakır Milletvekili İdris
Baluken’in, Halkların Demokratik Partisi olarak Kilis’e yönelik çete
saldırılarını kınadıklarına ve bir kez daha Hükûmete Meclisi ve kamuoyunu
bilgilendirme çağrısı yaptıklarına, Ankara’da Amedspor’a yönelik ırkçı,
ayrımcı, faşist bir saldırı gerçekleştiğine, Adanaspor’un Süper Lig’e çıkmasını
kutladıklarına ve Adana’da demokratik protesto hakkını kullanan çiftçilere
yönelik yapılan saldırıyı kabul edilemez bulduklarına ilişkin açıklaması
İDRİS
BALUKEN (Diyarbakır) – Sayın Başkan, teşekkür ediyorum.
Sayın
Başkan, aylardır Kilis ilimize yönelik çete saldırıları devam ediyor ve
maalesef, bütün ısrarlı taleplerimize rağmen, biz, Kilis sınırında nelerin
yaşandığını medyadan gelen bilgiler dışında öğrenme şansına sahip olmuyoruz. 
İki
haftadır Meclis Genel Kurulunda hemen hemen her gün Kilis’e yapılan
saldırılarla ilgili Hükûmet yetkililerinin buraya gelip Meclisi
bilgilendirmesi, Türkiye kamuoyunu bilgilendirmesi çağrısını yapmamıza rağmen
bugüne kadar maalesef, bu yönlü talebimize kabine yetkilileri, bakanlık
yetkilileri her hangi bir şekilde cevap vermiş değiller ve bu gayriciddi
yaklaşım neticesinde de Kilis’e yönelik saldırılar aynı şekilde devam ediyor.
Son
üç ay içerisinde Kilise yönelik 47 kez çete saldırıları olmuş; bu 47 saldırıyla
17 insan yaşamını yitirmiş, bunlardan 6’sı Suriyeli göçmen, geri kalanı Türkiye
Cumhuriyeti yurttaşları, vatandaşlarımız, 61 insan –ki aralarında ağır
yaralananlar da var- yaralanmış. Bütün bu saldırılara rağmen hâlâ bu
saldırıları yapan çeteleri isimlendirmekten bile imtina eden bir Hükûmet ciddiyetsizliğiyle
karşı karşıyayız. Özetle, gelinen aşama şudur: Kilis’teki halkımızın ve oraya
can güvenliği nedeniyle sığınmış olan Suriyeli kardeşlerimizin can ve mal
güvenliği, AKP Hükûmetinin uyguladığı politikalar neticesinde tamamen ortadan
kalkmıştır. Biz, yapılan bu saldırıları kınıyoruz. Hükûmete, bir kez daha
Meclise ve Türkiye kamuoyuna bilgilendirme çağrısı yapıyoruz. 
Diğer
taraftan, saldırılardan hemen sonra Kilis halkına saldıran güvenlik güçlerini… 
(Mikrofon
otomatik cihaz tarafından kapatıldı) 
BAŞKAN
– Lütfen toparlayalım. 
İDRİS
BALUKEN (Diyarbakır) – Kilis halkının demokratik protestolarına saldıran
güvenlik güçlerinin yaklaşımlarını da kabul edilemez bulduğumuzu ifade etmek
istiyoruz. 
Sayın
Başkan, dün Ankara’da Ankaragücü’nü 2-1 yenen Amedspor’a yönelik ırkçı,
ayrımcı, faşist bir saldırı gerçekleşti. Amedspor’un yöneticileri şahsında,
aslında bütün Amedspor camiasına ve taraftar kitlesine yapılan bir saldırıydı.
Sporda ırkçılığın, ayrımcılığın ve şiddetin hangi düzeye geldiğini göstermesi
açısından önemlidir. Bu saldırıyı kınadığımızı, sporda şiddetten, ırkçı,
ayrımcı yaklaşımlardan vazgeçilmesi, “fair play” ve centilmenlik ruhunun öne
çıkması gerektiğini ifade ediyoruz. Bu anlamda, Adanaspor’un Süper Lig’e
çıkmasını da Halkların Demokratik Partisi olarak kınıyoruz. (C)
Son
olarak, dün Adana’da demokratik protesto hakkını kullanan çiftçilere yönelik
yapılan saldırıyı kabul edilemez bulduğumuzu; Adanalı çiftçileri polis zoruyla
baskılama yerine sorunlarını anlama temelinde, sorunlarının çözümüne katkı
sunma temelinde AKP Hükûmetini duyarlılığa çağırıyoruz. 
BAŞKAN
– Teşekkürler.
ERHAN
USTA (Samsun) – Tutanaklara yanlış geçti Sayın Baluken.
BAŞKAN
- Sayın Gök…
LEVENT
GÖK (Ankara) – Bir saniye Sayın Başkanım. 
Bir
düzeltme yapabilirseniz. Kınadığını ifade ettin, onu düzelt istersen. 
TAMER
DAĞLI (Adana) – Niye kınıyorsunuz Adanaspor’un şampiyonluğunu? Diliniz sürçtü
herhâlde? 
BAŞKAN
– Bir saniye.
İDRİS
BALUKEN (Diyarbakır) – Sayın Başkan, mikrofonu açar mısınız?
BAŞKAN
- Mikrofonunu açalım Sayın Baluken’in, yanlış bir anlaşılma oldu galiba. 
Buyurun
Sayın Baluken.
VI.- DÜZELTİŞLER
1.- Diyarbakır Milletvekili İdris
Baluken’in, "Adanaspor’un Süper Lig’e çıkmasını kutladıkları"
hakkındaki açıklamasında sehven yaptığı yanlışlığı düzelttiğine ilişkin
açıklaması (x)
İDRİS
BALUKEN (Diyarbakır) – Adanaspor’un şampiyonluğunu kutladığımızı ifade ettim. 
ERHAN
USTA (Samsun) –“Kınıyoruz” diye geçti. 
İDRİS
BALUKEN (Diyarbakır) – Öyle mi? 
ERHAN
USTA (Samsun) – Öyle oldu. 
İDRİS
BALUKEN (Diyarbakır) – Herhâlde bir dil sürçmesi olmuştur.
BAŞKAN
– Olabilir. 
İDRİS
BALUKEN (Diyarbakır) – Yani Halkların Demokratik Partisi olarak, Adanaspor’un
Süper Lig’e çıkmasından dolayı kendilerini kutluyoruz, bütün Adana’daki
halkımıza hayırlı uğurlu olmasını temenni ediyoruz.
BAŞKAN
– Teşekkür ediyoruz.
Sayın
Gök, size de iki dakika artı bir dakika veriyorum.
Buyurun.
V.- AÇIKLAMALAR (Devam)
16.- Ankara Milletvekili Levent Gök’ün,
Nusaybin’de şehit olan 2 askere Allah’tan rahmet dilediğine, Çanakkale kara
savaşlarının 101’inci yıl dönümüne, Trabzon’da hakeme ve Ankara’da Amedsporlu
yöneticilere yönelik saldırıların kabul edilemez olduğuna ve sporda şiddeti
kınadığına, Süper Lig’e yükselen Adanaspor Futbol Takımı’nı tebrik ettiğine ve
Adana’da patates üreticilerine yönelik polis saldırısını ve Kilis’te yaşananlar
nedeniyle Hükûmeti kınadığına ilişkin açıklaması
LEVENT
GÖK (Ankara) – Teşekkür ederim Sayın Başkan.
Yine
şehitlerimiz var ne yazık ki. Her gün, her konuşmamızda sözlerimize
şehitlerimizle ilgili haber vermenin üzüntüsünü yaşayarak başlıyoruz ama
Nusaybin’de de 2 şehidimizin olduğunu ve böyle bir travmanın Türkiye’de çok
derin acılar yarattığını hatırlatarak şehitlerimize Allah’tan rahmet diliyorum
ve tüm ulusumuza başsağlığı diliyorum.
Çanakkale
kara savaşlarının 101’inci yılında, 57’nci Alay başta olmak üzere, kahramanlık
gösteren tüm askerlerimizi ve gazilerimizi de saygıyla andığımızı ifade
ediyorum. 
Sporda
şiddeti kabul etmemiz mümkün değildir. Trabzon’da hakeme yönelik saldırının ve
Ankara’da Amedsporlu yöneticilere saldırıların asla kabul edilebilir bir yanı
bulunmamaktadır. Sporda şiddeti kınadığımızı ifade ediyoruz.
Yine,
Birinci Lig’e çıkan Adanaspor takımını da kutladığımızı ifade ederken Adana’nın
bu görkemli çıkışına gölge düşüren patates üreticilerine yönelik polis
saldırısını da kınadığımızı ifade etmek istiyorum.
Ayrıca,
Sayın Başkan, Kilis’te ne oluyor? Tam 17 yurttaşımız şu ana kadar Kilis’in
dışından IŞİD’in attığı roketler ya da başka silahlı araçlarla hayatını
kaybetti. Kilis’te insanlarımızın mal ve can güvenliği kalmadı. Kilis halkı
huzur için bir gösteri yapmaya kalkarken polis bu gösteriyi bastırmaya
kalkıyor. Hâlbuki polisin, emniyet güçlerinin görevi Kilis halkının can ve mal
güvenliğini korumaktır. Burada bir sayın bakanın açıklama yapmasını bekliyoruz.
Hükûmet “Soğukkanlı olalım, olayları önleyeceğiz.” diyor ama 17 yurttaşımız
hayatını kaybetmiş. Türkiye, kendisinin içinde bulunmadığı ama karşı taraftan,
IŞİD’den gelen bir saldırının ortasında neredeyse bir savaşın içinde. Bu 17
kişinin hesabını kim verecek? Kilis’te neler oluyor?
(Mikrofon
otomatik cihaz tarafından kapatıldı)
BAŞKAN
– Toparlayalım.
Bir
dakika daha süre veriyorum.
Buyurun.
LEVENT
GÖK (Ankara) – Yani bu, kabul edilebilir tablo değil. Kilisliler, can ve mal
güvenliklerinden endişe eder bir hâlde, yaşam durmuş vaziyette. Sayın Başbakan
Yardımcısı orada, 100 metre ötesine roket düşüyor, “Soğukkanlı olalım.” diyor.
E, peki, nasıl soğukkanlı olacak Kilisliler? 17 kişinin hayatını kaybettiği bir
tablo, yani Bakanlar Kurulunun önleyemediği bir tablo, Türkiye'nin önleyemediği
bir tablo daha ne kadar devam edecek, kaç yurttaşımızın ölmesini bekliyoruz? 
Böyle
bir tabloda Hükûmeti de şiddetle kınadığımızı ifade etmek istiyorum. Görülmeyen
IŞİD tehlikesinin ne boyutlara ulaştığı ortaya çıkmıştır. IŞİD’i
işitmemişlerdir, IŞİD kendisini şimdi hatırlatıyor ve gösteriyor. Bunu Hükûmet
olarak önlemek durumundalar.
Saygıyla.
BAŞKAN
– Teşekkürler Sayın Gök.
Sayın
Vural, buyurun.
17.- İzmir Milletvekili Oktay Vural’ın,
Profesör Doktor Erol Güngör’ün vefatının 33’üncü yıl dönümüne, Nusaybin’de
şehit olan 2 askere Allah’tan rahmet dilediğine ve Kilis’e yönelik saldırıların
ivedilikle sonlandırılması konusunda bütün imkânların kullanılması gerektiğine
ilişkin açıklaması
OKTAY
VURAL (İzmir) – Teşekkür ederim Sayın Başkan.
Milliyetçiliği
millî kültürün bizzat medeniyet kaynağı hâline getiren, milletimizin soysuz
değişmelere açık pazar hâline getirilmesini önleyen bir medeniyet davası olarak
gören, sosyal karakterimizin eseri ve onu aksettiren Türk medeniyetinin fikir,
bilim, sanat ve kültür kaynaklarına dayalı olarak aydın olma keyfiyetini
eserleriyle ortaya koymuş Erol Güngör Hocamızı rahmetle anıyorum. Mekânı cennet
olsun.
Maalesef,
yine, hafta sonu şehitlerimiz vardı. Doğrusu, artık her an hepimiz “Ne zaman
şehidimiz var?” diye endişeler içerisindeyiz. Şehitlerimize Allah’tan rahmet
diliyorum ama doğrudan doğruya, maalesef, Kilis ilimiz de IŞİD terör örgütünün
saldırılarıyla, füze saldırılarıyla karşı karşıya; can almaya devam ediyor.
Maalesef, Kilis halkı çok huzursuz. 
Kilis
bir sınır kentimiz. Sınır aziz milletimizin namusudur, şerefidir ama maalesef,
bu sınırımızdan atılan füzeler oradaki insanların ölümüne yol açmaktadır.
Dolayısıyla, bu konuda, bu saldırıların ivedilikle sonlandırılması konusunda
ellerdeki bütün imkânların kullanılması için Sayın Cumhurbaşkanı ve Başbakanın
kendilerine verilen görevleri yerine getirmesini talep ediyorlar. Ben de
Kilislilerin bu taleplerini Milliyetçi Hareket Partisi Grubu olarak dile
getiriyorum. Milliyetçi Hareket Partisi olarak Kilis’e bir heyet de gönderdik.
Bu çerçevede Kilis halkının yanındayız ama Kilis huzur arıyor. Gerçekten, bu
huzuru bozan her türlü girişim karşısında da gereken yapılmalıdır, huzur
sağlanmalıdır. 
(Mikrofon
otomatik cihaz tarafından kapatıldı) 
BAŞKAN
– Tamamlayalım Sayın Vural.
OKTAY
VURAL (İzmir) – Diğer taraftan, Adanaspor’u kutluyorum, Süper Lig’e çıktılar.
Adanalılara da hayırlı olsun diliyorum.
Söz
verdiğiniz için teşekkür ederim Sayın Başkanım.
BAŞKAN
– Teşekkürler Sayın Vural.
Sayın
Çakır, buyurun.
18.- Tokat Milletvekili Coşkun Çakır’ın,
Meclisin açılışının 96’ncı ve Çanakkale kara savaşlarının 101’inci yıl
dönümlerine, üst lige çıkan tüm takımları tebrik ettiğine ve Profesör Doktor
Erol Güngör’ün vefatının 33’üncü yıl dönümüne ilişkin açıklaması
COŞKUN
ÇAKIR (Tokat) – Teşekkür ederim Sayın Başkan.
Güzel
bir hafta sonunu geride bıraktık. Meclisimizin açılışının 96’ncı yılını
kutladık hep beraber. Farklı partilerden, farklı siyasi görüşlerden arkadaşlar
olarak güzel programlar, görüşmeler, konuşmalar yapıldı; kıvandık, gurur
duyduk. Aynı şekilde, çocuklarımızın bayramını da idrak ettik.
Öte
taraftan, yine hafta sonunda Çanakkale savaşlarıyla ilgili güzel anma
toplantıları yapıldı ve tekrardan göğsümüzün kabardığı, zaman zaman
hüzünlendiğimiz, gözlerimizin nemlendiği tablolar ortaya çıktı. Ben -yeni bir
haftaya başladık- bu haftanın başarılı bir denetim ve yasama haftası olmasını
temenni ediyorum.
Öte
taraftan, diğer arkadaşlarımız gibi biz de -spor müsabakaları yavaş yavaş
sonlanıyor- Adanaspor’u tebrik ediyoruz, Birinci Lig’e çıktı. Bunun dışında
-benim bildiğim- Erzurumspor, Kırıkkalespor gibi kendi liglerinde üst lige
çıkan, üst gruba çıkan takımlarımızı da tebrik ediyoruz, her birine başarılar
diliyoruz. Elbette ki bütün müsabakalarda da fair playin, centilmenliğin hâkim
olmasını diliyor ve temenni ediyoruz.
Türkiye'de
“sosyal bilimler” dendiğinde akla gelen, iki elin parmakları kadar adam saysak,
mutlaka her defasında başat bir noktada yer alan rahmetli Erol Güngör’ü
rahmetle anıyorum. Çok sayıda kitaba imza atmıştır ama özellikle toplum, kültür
ve milliyetçilik gibi konularda yazdıkları, hocasından da esinlenerek
yazdıkları hâlâ bugün bile çoğu konuda aşılmamış, son derece temelli ve
kıymetli metinlerdir ve bize ışık tutmaya devam etmektedir. Bu vesileyle Erol
Güngör’ü de rahmetle anıyorum.
Teşekkür
ediyorum.
BAŞKAN
– Teşekkürler Sayın Çakır.
VII.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Ahmet
Aydın’ın, Başkanlık Divanı olarak, üst lige çıkan tüm takımları tebrik
ettiklerine, sporda şiddeti tasvip etmediklerine, Çanakkale kara savaşlarının
101’inci yıl dönümüne, Kilis’e yapılan saldırıları kınadıklarına ve 23 Nisan
Ulusal Egemenlik ve Çocuk Bayramı’nı tebrik ettiklerine ilişkin konuşması
BAŞKAN
– Sayın milletvekilleri, biz de Meclis Başkanlık Divanı olarak, öncelikle, bir
üst lige çıkan tüm takımlarımızı tebrik ediyoruz; Adanaspor, Erzurumspor,
Kocaelispor, Kırıkkalespor ve şu anda ismini burada zikredemediğimiz, bir üst
lige çıkan tüm takımlarımızı bir kez daha tebrik ediyoruz, yeni ligde de, yeni
yerlerinde de başarılarının devamını diliyoruz. 
Yine,
spordaki şiddeti asla tasvip etmek mümkün değil. Hele ki asıl anlamı barış olan
sporda da şiddeti asla tasvip etmediğimizi, fair playi her alanda olduğu gibi
sporda da öncelememiz gerektiğini bir kez daha ifade etmek istiyorum.
Yine,
bu vesileyle, 101’inci yılında, Çanakkale’de görev almış tüm kahramanlarımızı
ve bu arada şehitlerimizi bir kez daha saygıyla, rahmetle ve şükranla yâd
ediyoruz. Çanakkale’nin birlik ruhunun ilelebet muhafaza ve devamını diliyoruz.

Kilis’e
yapılan, tabii ki, bu saldırıları kınıyoruz, tasvip etmiyoruz. Kilis halkının,
Meclis olarak da her daim yanında olacağımızı bir kez daha ifade etmek
istiyorum. 
Yine,
aynı şekilde, hafta sonu, cumartesi günü, tüm Türkiye’de tarihî bir olayın yıl
dönümünü yaşadık. Güzel bir şekilde, kutlamalarla törenler gerçekleştirildi.
Türkiye Büyük Millet Meclisinin kuruluşunun, millî egemenliğimizin kabulünün ve
tüm dünya çocuklarının bayramı olan Ulusal Egemenlik ve Çocuk Bayramı’nın
96’ncı yılını idrak etmenin gururunu hep birlikte yaşadık. 
Meclisimiz,
millî iradenin ve hukukun üstünlüğünü, hiçbir vesayet ve zorbalık kabul
etmeden, bugün olduğu gibi yarın da uygulamaya devam edecektir. Yasama görevini
icra ederken demokrasinin işlerliğini sağlayan Türkiye Büyük Millet Meclisi,
bugün de millî egemenlik için çağdaş, demokratik hukuk ilkelerinin üstün
kılınmaya çalışıldığı ülkemizde, milletinden aldığı destek ve temsil
kabiliyetiyle bunu en güzel şekilde gerçekleştirmenin gayreti içerisindedir. 
Yine,
Millî Egemenlik ve Çocuk Bayramı olarak kutladığımız 23 Nisanın milletimize
kazandırdığı değerlere sahip çıkmak, yeni yetişen nesillere bu bilinci
kazandırmak en önemli vazifemizdir. Hepimizin en değerli varlığı olan çocuklarımızın
barışın, sevginin ve kardeşliğin ilelebet hüküm süreceği bu topraklarda
yaşaması en büyük dileğimizdir. 
Yine,
bu duygu ve düşüncelerle, aziz milletimizin ve tüm çocuklarımızın 23 Nisan
Ulusal Egemenlik ve Çocuk Bayramı’nı tebrik ediyorum. Bu güzel armağanın,
çocuklarımız için barışın, sevginin ve kardeşliğin anlam kazandığı bir
Türkiye’ye vesile olması dileğiyle, hepinizi saygıyla selamlıyorum ve teşekkür
ediyorum.
Şimdi
gündeme geçiyoruz.
Meclis
araştırması açılmasına ilişkin üç adet önerge vardır, ayrı ayrı okutuyorum:
VIII.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- Bursa Milletvekili İsmet Büyükataman ve 21 milletvekilinin, ülkemizde yaşanabilecek muhtemel bir deprem
felaketi öncesinde alınabilecek tedbirlerin araştırılarak alınması gereken
önlemlerin belirlenmesi amacıyla Meclis araştırması açılmasına ilişkin önergesi
(10/175)
Türkiye Büyük Millet Meclisi Başkanlığına
Gerekçesini
ekte sunduğumuz, ülkemizde yaşanabilecek muhtemel bir deprem felaketi öncesinde
alınabilecek tedbirlerin tespit edilmesi, yapılacak yasal düzenlemelerin ele
alınabilmesi için Anayasa'nın 98'inci, İç Tüzük’ün 104 ve 105'inci maddeleri
gereğince Meclis araştırması açılmasını arz ve teklif ederiz.
1)
İsmet Büyükataman  (Bursa)
2)
Mevlüt Karakaya  (Adana)
3)
Şefkat Çetin  (Ankara)
4)
Oktay Öztürk  (Mersin)
5)
Emin Haluk Ayhan  (Denizli)
6)
Ahmet Kenan Tanrıkulu  (İzmir)
7)
Atila Kaya  (İstanbul)
8)
Mustafa Kalaycı  (Konya)
9)
Zühal Topcu  (Ankara)
10)
Ümit Özdağ  (Gaziantep)
11)
Edip Semih Yalçın  (İstanbul)
12)
Ruhi Ersoy  (Osmaniye)
13)
Muharrem Varlı  (Adana)
14)
İsmail Faruk Aksu  (İstanbul)
15)
Yusuf Halaçoğlu  (Kayseri)
16)
Arzu Erdem (İstanbul)
17)
Ahmet Selim Yurdakul (Antalya)
18)
Baki Şimşek  (Mersin)
19)
Kadir Koçdemir  (Bursa)
20)
Mehmet Erdoğan (Muğla)
21)
Deniz Depboylu (Aydın)
22)
İsmail Ok  (Balıkesir)
Gerekçe:
Dünya
üzerinde meydana gelen önemli doğal afetlerden birisi depremdir. Depremler
hâlen dünyanın farklı yerlerinde farklı şekillerde olmak üzere insan hayatını
ve faaliyetlerini etkilemeye devam etmektedir.
Ülkemiz
dünyanın etkin depremlerin görüldüğü kuşaklarından birisi üzerinde yer
almaktadır. Ülkemizde çok sayıda kırık bulunmaktadır. Bu nedenle, geçmişten
günümüze çok sayıda deprem meydana gelmiş, bu depremler can ve mal kaybına
neden olmuş ve olmaya devam etmektedir.
Ülkemizde
meydana gelen depremlerde, sadece 1900'lü yıllardan bugüne 100 bine yakın kişi
hayatını kaybetmiş, 1 milyona yakın bina yıkılmış veya ağır hasara uğramıştır.
Bursa
ve yakın çevresini etkilemesi beklenen sismik tehlikeler ise aşağıdaki faylar
üzerinde meydana gelecek depremlerle oluşacaktır:
1)
Marmara Denizi’ndeki faylarla
olacak depremler,
2)
Geyve-İznik fayında olacak deprem,
3)
Bursa ve civarında meydana gelecek
depremler.
Marmara
Denizi’nde olması beklenen deprem, Bursa'ya 60 kilometre uzaklıkta yer
alacaktır. Marmara faylarının kırılmasıyla Bursa ve çevresi ciddi biçimde
etkilenecektir. Geyve-İznik fayında ise son beş yüz yıldan beri kırılma
olmamış, dolayısıyla aktif bir fay olarak Bursa için büyük bir risk olduğu
artık bilinen bir gerçektir.
Bursa
ve civarında tarihî süreç içinde olmuş depremlerde hangi fayların kırıldığı ve
depremlerin tekrarlanma sürelerinin ne kadar olduğu bilinmemektedir. Ancak,
oluşturduğu topoğrafyaya bakıldığında Bursa ve civarında olabilecek depremler
genelde kısa uzunlukta olan faylar boyunca gelişecektir.
Bursa'nın
doğusunda Yenişehir havzasını kuzeybatı ile güneydoğudan sınırlayan, yaklaşık
26-30 kilometre uzunlukları olan faylar bölge için risk oluşturmaktadır. Bu
faylar boyunca orta büyüklükte depremlerin oluşabileceği beklenmektedir. 1999
yılında yaşadığımız her iki büyük ve yıkıcı depremde gelişen ağır hasarı
oluşturan esas neden, yanlış yer seçimi, plansız, projesiz, çarpık kentleşme ve
denetimden yoksun yapılaşma olmuştur.
Bursa'da
mevcut olan yapıların büyük çoğunluğu kaçak yapıdan oluşmaktadır. Her türlü
denetimden uzak ve depreme dayanaksız olan bu mevcut yapı stoku, kentimiz ve
insanlarımızın geleceğini hayati olarak ipotek altına almaktadır. Bu mutlaka
çözülmesi gereken millî bir meseledir, çözülmedikçe gelecekteki depremlerin de
felakete dönüşmesi kaçınılmazdır. 
Yıkıcı
Marmara depreminin üzerinden on altı yıl geçmesine rağmen yerel ve merkezî
yöneticilerce ciddi bir çalışma yapılmamıştır. Birinci derecede deprem bölgesi
olan Bursa, büyük bir deprem beklentisi içerisindedir. Bursa'ya farklı
bakılmalı ve Bursa ili için dış kaynaklı kredilerin temini için ilgili
mercilerle hemen temasa geçilmelidir. Bilinmelidir ki Bursa bir sanayi şehri ve
yüksek miktarda yurt içinden ve yurt dışından göç alan bir kenttir. Muhtemel
bir depremde Bursa'daki can ve mal kayıpları Türkiye'yi en az yirmi beş otuz
yıl geriye götürecektir.
Gelecekte
ülkemizin ve kentimizin depremleri en az can kaybı ve maddi hasarla
atlatabilmesi için yapılması gerekenler kısaca şu şekilde sıralanabilir: Kent
bütünündeki mevcut yapı stoku mutlaka elden geçirilmelidir. Mevcut binaların
güçlendirilmesi için dış kaynaklı kredilerin temini ve hukuki altyapının
hazırlanması gerekmektedir. Kaçak yapı yapma alışkanlığı mutlaka
durdurulmalıdır. Kentsel dönüşümlerin sağlıklı ve estetik bir şekilde yapılması
temin edilmelidir. Bursa'da bir daha Doğanbey TOKİ rezaleti yaşanmamalı,
mümkünse o ucube yapılar yıkılarak estetik ve sağlam hâle getirilmelidir.
Vatandaşlarımızın deprem bilinci güçlendirilmelidir. Depreme karşı dayanıklı
bina yapmak için, yer seçimi ve zemin etütlerinin daha hassas yapılması, proje
yapımı ve bu projelerin teknik şartnamelerine göre uygulanması ve denetlenmesi
gerekmektedir.
Yukarıda
açıklanan sorunların çözümü için alınacak tedbirlerin belirlenmesi amacıyla bir
Meclis araştırması açılması gerekmektedir.
2.- Bursa Milletvekili İsmet Büyükataman ve 21 milletvekilinin, ülkemizde bulunan Balkan göçmenlerinin
sorunlarının araştırılarak alınması gereken önlemlerin belirlenmesi amacıyla
Meclis araştırması açılmasına ilişkin önergesi (10/176)
Türkiye Büyük Millet Meclisi Başkanlığına
Başta
Bulgaristan olmak üzere Bosna, Kosova, Makedonya, Sırbistan-Karadağ,
Yunanistan, Romanya, Moldova gibi ülkelerden göç ederek ülkemize gelip
yerleşen, çifte vatandaşlık veya vatandaş statüsü kazanmış olanlar ile geçici
izinle ülkemizde bulunan Balkan göçmenlerinin her türlü sorunlarının
araştırılması ve gerekli önlemlerin alınması için Anayasa'nın 98, İç Tüzük’ün
104 ve 105'inci maddeleri gereğince bir Meclis araştırması açılmasını arz
ederiz.
1)
İsmet Büyükataman (Bursa)
2)
Mevlüt Karakaya (Adana)
3)
Şefkat Çetin (Ankara)
4)
Oktay Öztürk (Mersin)
5)
Emin Haluk Ayhan (Denizli)
6)
Ahmet Kenan Tanrıkulu (İzmir)
7)
Atila Kaya (İstanbul)
8)
Mustafa Kalaycı (Konya)
9)
Zühal Topcu (Ankara)
10)
Ümit Özdağ (Gaziantep)
11)
Edip Semih Yalçın (İstanbul)
12)
Muharrem Varlı (Adana)
13)
Arzu Erdem (İstanbul)
14)
Ruhi Ersoy (Osmaniye)
15)
İsmail Faruk Aksu (İstanbul)
16)
Ahmet Selim Yurdakul (Antalya)
17)
Yusuf Halaçoğlu (Kayseri)
18)
Kadir Koçdemir (Bursa)
19)
Mehmet Erdoğan (Muğla)
20)
İsmail Ok (Balıkesir)
21)
Deniz Depboylu (Aydın)
22)
Baki Şimşek (Mersin)
Gerekçe:
Anadolu,
özellikle 18’inci yüzyılın sonundan itibaren belirli aralıklarla yoğunluk
kazanarak süregelen dış göç hareketleriyle karşı karşıya kalmıştır.
Osmanlı
İmparatorluğu'nun kuruluşuyla başlayan ve devletin genişlemesi ve büyümesine
yönelik politika olarak teşvik edilen göçler sonucu Anadolu toprakları
dışındaki alanlarda önemli sayıda Türk soydaşlarımız iskân edilmiştir.
Modern
bir devlet olarak kurulan Türkiye Cumhuriyeti, göçmen sorunlarını geçmişinden
kalan bir miras olarak devralmış ve yapılan sistematik çalışmalarla sorunun
çözümüne yönelik politikalar geliştirilmiş ve uygulamalar yapılmıştır. 
Cumhuriyet
Dönemi’nde ise büyük göç hareketi, Lozan Anlaşması hükümlerine göre Türk-Yunan
halklarının değişimi olarak 1922 yılında başlayıp 1949'a kadar sürmüştür. Bu
değişimle 100 bin aileye mensup 400 bin Türk Anadolu'ya gelmiş ve yerleşmiştir.
1952-1969 yılları arasında yine, Yunanistan'dan, serbest göçmen olarak 7.600
aileye mensup 24.625 kişi Türkiye'ye göç etmiştir. 1923-1995 yılları arasında
Türkiye'ye göç eden nüfusun yüzde 25'ini Yunanistan göçmenleri oluşturmakta
olup bunların büyük çoğunluğu mübadil olarak gelen göçmenlerdir.
Cumhuriyetin
kurulmasını izleyen yıllarda, Anadolu'ya ikinci büyük göç dalgası
Bulgaristan'dan gelmiştir. Bulgaristan'dan göçler aralıklarla 1989 yılına kadar
sürmüştür. Cumhuriyet Dönemi’nde ülkeye gelen toplam göçmenlerin yüzde 48'ini
oluşturan 790.717 kişi Bulgaristan'dan gelmiştir.
Bulgaristan'dan,
1989 yılında, Bulgar vatandaşı olan soydaşlarımızın Bulgar hükûmeti tarafından
Türkiye'ye göçe zorlanmalarıyla yoğun bir göç dalgası yaşanmıştır. Soydaşlarımız
kitleler hâlinde Türk sınırına bırakılmışlardır. Türkiye, İkinci Dünya
Savaşı'ndan sonra Avrupa'da görülen bu en yoğun ve zorunlu göç akımını yaklaşık
üç aylık bir süre içinde kabul etmek durumunda kalmıştır.
Yugoslavya'dan
Türkiye'ye, Cumhuriyet Dönemi’nde, toplam 77.431 aileye mensup olarak 305.158
kişi göç etmiştir. Yine, Romanya'dan 19.865 aileye mensup 79.287 kişi 1923-1949
yılları arasında iskânlı göçmen olarak Türkiye'ye gelmişlerdir.
Ülkemize
göç ederek yerleşen göçmen vatandaşlarımızın talepleri doğrultusunda, evlenme
yoluyla, turist vizesiyle ve benzeri yollarla Türkiye Cumhuriyeti'ne gelen ve
daha sonra Türk vatandaşlığına geçmiş olan soydaşlarımıza yurt dışında geçen
çalışma sürelerini borçlanma imkânı tanınması; özellikle Balkan ülkelerinde
doğup daha sonra o ülkelerin vatandaşlığını göç yoluyla kaybetmiş olan kişiler
ve onların çocukları için aşamalı olarak vize kolaylığı, uzun süreli vize
verilmesi ve vize muafiyeti seçeneklerinden yararlandırılması için ilgili
devletler nezdinde girişimler yapılması; ikamet tezkereli soydaşlarımız için
Türklük belgesinin eskiden olduğu gibi BAL-GÖÇ marifetiyle verilebilmesi ve
ikamet izni konusunda yaşanan sıkıntıların aşılması; acil sağlık sorunu yaşayan
soydaşlarımızın külfetli sağlık masraflarına muhatap olmasının önlenmesi, bu
konuda Türk ve akraba toplulukları mensuplarına pozitif ayrımcılık yapılması;
merkezi Bursa'da bulunan, yirmi dört saat yayın yapacak bir TRT Balkan
kanalının kurulması; kısa vadede, Bursa merkezli, Balkanlara ve Balkan Türklerine
yönelik akademik çalışmalara uygun ortam sağlanması ve akabinde Bursa'da bir
Balkan araştırma ve kültür enstitüsü kurulması; Bursa'nın Balkan şehri
kimliğine yakışır bir Balkan evine kavuşması gerekmektedir.
Bütün
bu sorunların tespit edilerek çözüme kavuşturulması için bir Meclis araştırması
açılması gerekmektedir.
3.- Bursa Milletvekili İsmet Büyükataman ve 21 milletvekilinin, raylı sistem ve demir yolu ulaşımındaki
sorunların araştırılarak alınması gereken önlemlerin belirlenmesi amacıyla
Meclis araştırması açılmasına ilişkin önergesi (10/177)
Türkiye Büyük Millet Meclisi
Başkanlığına
Gerekçesini
ekte sunduğumuz, ülkemiz için hayati önem taşıyan demir yolu taşımacılığının
gelişmiş ülkeler seviyesine çıkartılması amacıyla, raylı sistem ve demir yolu ulaşımındaki
sorunların tespit edilerek çözüm önerilerinin araştırılması ve bunun için
yapılacak yasal düzenlemeler dâhil olmak üzere alınacak önlemlerin tespiti için
Anayasa'nın 98'inci, İç Tüzük’ün 104 ve 105'inci maddeleri gereğince Meclis
araştırması açılmasını arz ederiz.
1)
İsmet Büyükataman (Bursa)
2)
Mevlüt Karakaya (Adana)
3)
Şefkat Çetin (Ankara)
4)
Oktay Öztürk (Mersin)
5)
Emin Haluk Ayhan (Denizli)
6)
Mustafa Kalaycı (Konya)
7)
Atila Kaya (İstanbul)
8)
Ahmet Kenan Tanrıkulu (İzmir)
9)
Zühal Topcu (Ankara)
10)
Ümit Özdağ (Gaziantep)
11)
Edip Semih Yalçın (İstanbul)
12)
İsmail Faruk Aksu (İstanbul)
13)
Ruhi Ersoy (Osmaniye)
14)
Muharrem Varlı (Adana)
15)
Yusuf Halaçoğlu (Kayseri)
16)
Arzu Erdem (İstanbul)
17)
Ahmet Selim Yurdakul (Antalya)
18)
Kadir Koçdemir (Bursa)
19)
Deniz Depboylu (Aydın)
20)
Mehmet Erdoğan (Muğla)
21)
İsmail Ok (Balıkesir)
22)
Baki Şimşek (Mersin)
Gerekçe:
Demir
yolları ülkemizde cumhuriyetin ilk yıllarından İkinci Dünya Savaşı’nın
başlangıcına kadar Türkiye'nin kalkınma hamlelerinde temel bir öneme sahip
olmuştur. Günlük yaşantımızın vazgeçilmez bir parçası olarak görülen ulaştırma
sistemi, ekonomik ve sosyal girdileriyle toplumu sürekli etkileyen bir yapıya
sahiptir.
Gelişmiş
ülkelerde demir yolu, yolcu taşımacılığında 1'inci sırada yer almaktadır. ABD
ve Avrupa'da ulaşım daha çok demir yollarıyla yapılmaktadır. Hatta bu ülkelerde
demir yolları, hava yollarıyla rekabet eder düzeye ulaşmıştır. Havaalanları
şehir dışındadır. Bu alanlara ulaşana kadar bir hayli zaman geçmektedir. Demir
yolu istasyonları ise şehrin içindedir. Ayrıca, ulaşım maliyeti olarak demir
yolu ulaşımı hava yoluna göre bir hayli düşüktür. 
Ülkemizde
ise demir yolu ulaşımı yetersiz kalmakta, daha çok kara yolu ulaşımı
kullanılmaktadır.
Cumhuriyet
öncesi dönemde, yabancı şirketlere verilen imtiyazla, onların denetiminde ve
ülke dışı ekonomilere, siyasi çıkarlara hizmet eder türde gerçekleştirilen
demir yolları, cumhuriyet sonrası dönemde millî çıkarlar doğrultusunda
yapılandırılmıştır. 
Kara
yolu, 1950 yılına kadar uygulanan ulaşım politikalarında, demir yolunu
besleyecek, bütünleyecek bir sistem olarak görülmüştür. Ancak, kara yollarının
demir yollarını bütünleyecek, destekleyecek biçimde geliştirilmesi gereken bir
dönemde, Marshall yardımıyla demir yolları âdeta yok sayılarak kara yolu
yapımına başlanmıştır. Bu yıllarda uygulanan ulaştırma politikaları sonucunda,
ulaştırma alt sistemleri içerisinde, 1960 sonrası planlı kalkınma dönemlerinde,
demir yolları için öngörülen hedeflere maalesef hiçbir zaman ulaşılamamıştır.
Ülkemizde
izlenen yanlış ulaşım politikaları sonucunda, demir yolu ve deniz yolu ulaşımı
yerine kara yolu ulaşımına ağırlık verilmiştir. Gelişmiş ülkelerde bu durum tam
tersinedir. 
Ülkemizde
kara yollarının büyük bir bölümü diri fayların yaratmış olduğu birinci sınıf
tarım ovalarının ortasına yerleştirilmiştir. 1980'li yıllardan günümüze kadar
artan bir şekilde millî servetimiz olan ovalarımızı yok ederek yapılan
otoyollar, dışa bağımlılığımızı daha da arttırmıştır. Ülkemiz, daha fazla vakit
kaybetmeden, ulaşımda önceliği kara yolları yerine demir yollarına vermelidir.
“Otoyol
dönemi” olarak anılan 1980 sonrası projeler de hatalı yaklaşımlar, bilimsel
gerçekler göz ardı edilerek sürdürülmüştür. Ayrıca, demir yolunun ekonomik
ömrünün otuz yıl gibi çok yüksek, buna karşı kara yolunun (otoban) ekonomik
ömrünün on beş yıl gibi çok düşük düzeyde olması, yatırım tutarı/faydalı ömrün
karşılaştırmasında demir yollarının daha randımanlı olduğunu göstermektedir.
Otobanda tüketilen enerji, demir yollarına oranla 2 ila 5 misli fazladır.
Demir
yollarında elektrik enerjisi kullanılması imkânı vardır ki, bu enerji, fuel-oil
ve benzin gibi enerji türlerine göre daha ucuz, dışa bağımlılığı daha az bir
enerji türüdür. Ayrıca, çevre kirliliğine yol açmamaktadır. 
Yük
taşımacılığının demir yollarına kaydırılmasıyla kara yollarının yükü azalacak,
kazalar en aza inecektir. LPG, benzin, tüp gaz gibi patlayıcı ve tehlikeli
maddelerin taşınmasının kara yollarından demir yollarına aktarılması ulaşım
güvenliğini arttıracaktır. Otobanlarda meydana gelen kazalar da göstermiştir ki
otobanlar çok fazla ulaşım güvenliğine sahip değildirler. 
Türkiye'nin
4'üncü büyük şehri olan ve ülkemiz ekonomisine büyük katkılar sağlayan Bursa
ilimizde hâlâ demir yolu ulaşımı yoktur. Ülkemizin her vilayetine, özellikle
Bursa ilimize bir an önce demir yolu yapılmalıdır.
Bu sorunların tespit edilerek çözüme
kavuşturulması amacıyla bir Meclis araştırması açılması gerekmektedir.
BAŞKAN – Bilgilerinize sunulmuştur.
Önergeler gündemdeki yerlerini alacak ve Meclis
araştırması açılıp açılmaması konusundaki görüşmeler sırası geldiğinde
yapılacaktır.
Şimdi, bir adet gensoru önergesi vardır, onu
okutuyorum:
B) Gensoru Önergeleri
1.- HDP Grubu adına Grup Başkan Vekilleri
Diyarbakır Milletvekili İdris Baluken ve Diyarbakır Milletvekili Çağlar
Demirel’in, başta hidroelektrik santraller olmak üzere Cerattepe, Yeşil Yol,
Kuzey Marmara Otoyolu ve diğer büyük projelerle ekolojik yıkım
gerçekleştirildiği ve bu yıkımda sorumluluğu bulunduğu iddiasıyla Orman ve Su
İşleri Bakanı Veysel Eroğlu hakkında gensoru açılmasına ilişkin önergesi (11/9)
Türkiye Büyük Millet Meclisi
Başkanlığına
Başta hidroelektrik santraller olmak üzere, Cerattepe,
Yeşil Yol, Kuzey Marmara Otoyolu ve diğer büyük projelerle gerçekleştirilen
ekolojik yıkım sebebiyle Orman ve Su İşleri Bakanı Sayın Veysel Eroğlu
hakkında, Anayasa'nın 98'inci ve 99'uncu, TBMM İçtüzüğü'nün 106'ncı maddeleri
uyarınca gensoru açılmasını arz ederiz.
 Çağlar Demirel İdris
Baluken
 Diyarbakır  Diyarbakır
 HDP Grup
Başkan Vekili HDP Grup Başkan Vekili
Gerekçe:
AKP döneminde yaratılan ekolojik tahribat ve halk
sağlığına yönelik yaşamsal tehditler göz ardı edilerek kısa dönemli kârların
gerçekleşmesi amacıyla doğayla ilişkilerde piyasa mantığını hâkim kılan yasal
düzenlemeler yapıldı ve yapılmaktadır. Hidroelektrik santrallerin (HES)
Türkiye'deki gelişim tarihi açısından bakıldığında, 4628 sayılı Yasa bir dönüm
noktasına tekabül etmektedir. 2003 tarihi itibariyle 4628 sayılı Elektrik
Piyasası Kanunu çerçevesinde yürürlüğe giren Su Kullanım Hakkı Anlaşması
Yönetmeliği ve takip eden yasal düzenlemelerle Türkiye'deki bütün akarsuların
kullanım hakları kontrolsüz biçimde özel sektöre devredilmiş, doğa üzerinde
sermaye hâkimiyetinin kurulması ve yaygınlaştırılması yasal bir zemine
kavuşturulmuştur.
DSİ Genel Müdürlüğü web sitesinde yayınlanan veriler
bütünlüklü olarak incelendiğinde, 2003 yılına kadar özel sektör tarafından inşa
edilen HES sayısının 86 olduğu, 2003 yılı sonrasında ise 422 adet HES'in
işletmeye alındığı görülmektedir. Özetle, Türkiye'de mevcut bulunan HES'lerin
yüzde 82'si Sayın Bakanın sudan ormana, meteorolojiden tabii hayatın
korunmasına kadar pek çok alandan sorumlu olduğu on üç yıllık dönemde
gerçekleştirilmiştir.
"Yenilenebilir enerji" tanımlaması ile
"zararsız" yanılsamasını yaratan, havza planlaması temelinde bütüncül
bir su politikasından yoksun, tüm akarsuların her noktasının parsellenmesiyle
kontrolsüz ve denetimsiz bir şekilde inşa edilmeye çalışılan HES’ler, doğanın
dengesine çok boyutlu bir müdahaleye denk geldiğinden büyük bir ekolojik
yıkımın esasını teşkil etmektedir. Dere yatağına yapılan müdahaleyle dere
içindeki ve etrafındaki canlı yaşamı büyük zarar görmekte, yüzlerce endemik tür
yok olmakta, taban suyu ve yer altı suyu seviyeleriyle oynanmakta, inşa aşamasında
etraftaki ağaçlar kesilmekte, orman kalitesi düşüp erozyonun önü açılmakta,
tarım ürünlerinin türü değişmekte, özetle, binlerce yıllık bir süreçle oluşmuş
doğal dengeye yenilenebilir enerji, HES adı altında yapılan müdahalelerle doğa
katliamları gerçekleştirilmektedir.
24
Ağustos 2015 tarihinde Hopa’da 8 yurttaşımızın hayatını kaybettiği sel
felaketi, yukarıda açıkladığımız ekosistemde yaratılan bu tahribatlar ile
denetimsiz ve bilimsel verilerden uzak, pervasızca hazırlanmış projelerle
yapılmış dere ıslahları, taşkın koruma çalışmalarının sonucu gerçekleşen bir
yapay afettir. Doğrudan sorumluluk alanlarından kaynaklı yaşanan bu ölümler
karşısında hesap vermesi gereken Sayın Bakan “takdiriilahi” diyerek durumu tüm
sebepleriyle geçiştirmiştir.
Ülkenin
hidroelektrik santrallere dair enerji politikası, Sayın Bakanın 2010 Dünya Su
Günü’nde yaptığı konuşmada “Suyumuz var, boşa akıyor. Biz su akarken
bakamayız.” şeklinde ifade ettiği, suların boşa aktığı temeline dayandırıldığı
ve yine aynı konuşmada “Sudan ucuz tabiri yanlış, bunu lügatten çıkarmak
gerekiyor.” şeklinde kendini ifşa eden, sermaye grubunun ihtiyaçları yönünde
gerçekleştirilen, bilimsel verilerden ve doğayla bütüncül olmaktan uzak ranta
dayalı politikalardır. Özellikle çevresel etki değerlendirme (ÇED) raporları
süreçlerinde yaşananlar bu politikaların doğa ve toplum karşısındaki
hukuksuzluğu ortaya koymaktadır. Gözle görülebilen zararlarına rağmen
yatırımcının kolaylıkla ÇED raporu alabildiği ve yapımında çevreyi hunharca
kullanabildiği projelere, HES kurulumuna yönelik birçok projeye -ÇED olmaksızın
ve/veya muaf tutularak- onay verilebilmektedir. Mahkemenin yürütmeyi durdurma
kararlarına rağmen inşaatına devam eden projeler de mevcuttur. ÇED raporları ve
süreçlerdeki hukuksuzluklar açısından en güncel örnek Artvin ili Cerattepe
ilçesinde yapılmaya çalışılan maden faaliyetidir. Binlerce ağacın yok edilme
tehlikesi altında olduğu Cerattepe'de maden faaliyetleri istemeyen halkın
yürüttüğü protesto eylemleri şiddetle bastırılırken Sayın Bakan "Çok cüzi bir
ormanlık sahada çalışılacak." şeklindeki açıklamasıyla durum karşısında
sermayeden ve ağaç kesiminden yana tutum alacağını belirtmiştir.
1992
yılında İstanbul Büyükşehir Belediye Başkanı olan Recep Tayyip Erdoğan’ın
"İstanbul'a karşı cinayet" şeklinde nitelendirdiği üçüncü köprüyü ve
üçüncü havaalanını da kapsayan Kuzey Marmara Otoyolu Projesi kapsamında 3
milyona yakın ağaç kesilecek ve projenin tamamlanmasıyla birlikte kentin
kuzeyinde yoğunlaşan son doğal yaşam alanları üzerinde geri döndürülemez yıkıcı
sonuçlar yaratacaktır. Yeşil Yol, “turizm” adı altında her türlü yapılaşmaya
yol açacak ve ormanları yok ederek Karadeniz doğal ormanına zarar verecek olan
bir diğer rant odaklı büyük projelerdendir.
Su
ve ormandan sorumlu bir bakanın yüzlerce yılda oluşmuş olan ekolojik dengeyi
bozan ağaç kesimleri ve orman kıyımları karşısında “Yerine 3 tane dikeriz.”
yaklaşımıyla yukarıda açıkladığımız sorunlara çözüm bulması, bulunduğu makamın
gereğini ve sorumluluğunu yerine getirmediğini ve getiremeyeceğini ortaya
koymaktadır.
BAŞKAN
– Bilgilerinize sunulmuştur. 
Gensoru
önergesinin gündeme alınmasına ilişkin yapılacak görüşmelerin günü Danışma
Kurulunun önerisiyle kabul edilecektir. Danışma Kurulu önerisi getirilmemesi
durumunda anayasal sürenin sonunda Başkanlıkça resen gündeme alınacaktır.
Sayın
milletvekilleri, şimdi Halkların Demokratik Partisi Grubunun İç Tüzük’ün
19’uncu maddesine göre verilmiş bir önerisi vardır, okutup işleme alacağım ve
oylarınıza sunacağım.
IX.- ÖNERİLER
A) Siyasi Parti Grubu Önerileri
1.- HDP Grubunun, İstanbul Milletvekili
Filiz Kerestecioğlu Demir ve arkadaşları tarafından, kamu emekçilerine yönelik
baskı ve tehditler ile ifade özgürlüğü başta olmak üzere kamu emekçilerinin
temel haklarına yönelik ihlallerin tüm boyutlarıyla araştırılması amacıyla
14/1/2016 tarihinde Türkiye Büyük Millet Meclisi Başkanlığına verilmiş olan
Meclis araştırması önergesinin, Genel Kurulun 25 Nisan 2016 Pazartesi günkü
birleşiminde sunuşlarda okunmasına ve ön görüşmelerinin aynı tarihli
birleşiminde yapılmasına ilişkin önerisi
Türkiye Büyük Millet Meclisi Başkanlığına
Danışma
Kurulu 25/4/2016 Pazartesi günü (bugün) toplanamadığından grubumuzun aşağıdaki
önerisinin İç Tüzük’ün 19’uncu maddesi gereğince Genel Kurulun onayına
sunulmasını saygılarımla arz ederim.
 Çağlar
Demirel
 Diyarbakır
 HDP
Grup Başkan Vekili 
Öneri:
14
Ocak 2016 tarihinde İstanbul Milletvekili Filiz Kerestecioğlu ve arkadaşları
tarafından (605 sıra no.lu), "kamu emekçilerine yönelik baskı ve tehditler
ile ifade özgürlüğü başta olmak üzere kamu emekçilerinin temel haklarına
yönelik ihlallerin tüm boyutlarıyla araştırılması" amacıyla Türkiye Büyük
Millet Meclisine verilmiş olan Meclis araştırması önergesinin Genel Kurulun
bilgisine sunulmak üzere bekleyen diğer önergelerin önüne alınarak 25/4/2016
Pazartesi günlü birleşiminde sunuşlarda okunması ve görüşmelerin aynı tarihli
birleşiminde yapılması önerilmiştir.
BAŞKAN
– Önerinin lehinde ilk söz Iğdır Milletvekili Mehmet Emin Adıyaman’a aittir.
Buyurun
Sayın Adıyaman. (HDP sıralarından alkışlar)
Süreniz
on dakikadır.
MEHMET
EMİN ADIYAMAN (Iğdır) – Sayın Başkan, değerli milletvekilleri; hepinizi
saygıyla selamlıyorum.
Değerli
milletvekilleri, parti grubumuzun vermiş olduğu önerge kamu emekçilerine
yönelik baskı ve tehditlerin araştırılmasına ilişkin. Kamu emekçilerinin, hiç
şüphesiz, bu ülkede kamu hizmetini yürütürken kendi bilgi birikimlerinin,
emeklerinin ötesinde satabilecekleri ve günlük yaşamlarını ikame
ettirebilecekleri başkaca bir sermayeleri yok. Kamu emekçileri emeklerini,
bilgilerini ve sundukları hizmetle hem kendilerinin hem çocuklarının geleceğini
bir bakıma teminat altına almış olmaktadır ama kamu emekçileri de bu emeklerini
kamunun hizmetine sunarken geleceklerinin devlet erki tarafından güvence altına
alınması bir yana, tam bir baskı, tehdit ve çalışma hakkından yoksun
bırakılmaya yönelik durumla, şiddetle karşı karşıyalar. 
Değerli
arkadaşlar, bildiğiniz üzere, sendikal haklar özgür biçimde örgütlenme, toplu
sözleşme yapma ve grev hakkını içerdiği gibi, yine, uluslararası sözleşmelerden
ve Anayasa’dan kaynaklanan düşünce ve ifade özgürlüğü gibi temel hakları da
içermektedir. Yine, ILO sözleşmeleri gereğince yani Uluslararası Çalışma
Örgütünün 8 temel sözleşmeden 2’si olarak kabul ettiği 87 ve 98 sayılı
Sözleşmelerle de bu hakların aslında güvence altında bulunması gerekiyor.
Türkiye’nin de imzalamış olduğu ve taraf olduğu bu sözleşmeler, Anayasa’nın
90’ıncı maddesine göre, usulüne uygun yürürlüğe giren bu sözleşmelere karşı
Anayasa Mahkemesine aykırılık iddiasında bulunulamayacağı gibi, bu
sözleşmelerin hükümleri de aynı zamanda Anayasa hükmündedir.
Yine, değerli arkadaşlar, ulusal ve
uluslararası mahkemeler, özellikle Avrupa İnsan Hakları Mahkemesi, Avrupa İnsan
Hakları Sözleşmesi’nin 11’inci maddesine dayanarak özellikle İsveçli Lokomotif
Sürücüleri Sendikası ile İsveç Hükûmeti ve yine, Schmidt ve Dahlström ile İsveç
Hükûmeti arasındaki bir davada vermiş olduğu kararda şu hükmü kurmuştur:
“Sendika hakkı, bir sendikanın üyelerinin mesleki çıkarlarını sendikanın toplu
eylemi yoluyla koruma ilkesini içermektedir. Sözleşmeci devletler ortak
hareketlere izin vermeli, seyrini ve gelişimini mümkün kılabilmelidir.” Yani,
sendikal hak… Aynı zamanda, egemen ya da taraf devlet tarafından bu sendikal
haktan doğan tüm hakların kullanılmasına bırakın göz yummayı, devletin bizzat
teşvik etmesi, olanak sağlaması, imkân sağlaması gerektiği sonucuna varmış
Avrupa İnsan Hakları Mahkemesi.
Peki, bugün içinde bulunduğumuz
koşullarda AKP iktidarının yaptığı ne, ona bir bakalım. Biliyorsunuz, 17
Şubatta Başbakanlığın yayımladığı bir genelge söz konusu. Bu genelgede aslında
kamu çalışanlarının tüm hakları, sendikal haklarından düşünce ifade özgürlüğüne
kadar tüm hakları yargının alanından çıkarılıp bizzat amirlerinin iki dudağı
arasında bir söze, bir soruşturmaya tabi kılınmış durumda. 
Değerli arkadaşlar, AKP iktidarı, topluma
kabul ettirmek adı altında, sürekli bir biçimde, kamu güvenliğini sağlama adı
altında, aslında bu kılıf altında, bugün ülkemizde halkımıza, emekçilere,
yoksullara ve en önemlisi de devletin bizzat hizmetini, devlet erkinin bizzat
görevlerini, hizmetlerini sunan kamu emekçilerine belki de cumhuriyet tarihinin
en karanlık dönemini dayatmakta, yaşatmaktadır. 
Bakın,
10 Ekim Ankara katliamı, Suruç, Diyarbakır, yine Tahir Elçi’nin öldürülmesine
ilişkin dosyalar hakkında en ufak bir ilerleme kaydedilmezken, 17 Şubat tarihli
Başbakanlık genelgesiyle bugün, hızlı bir biçimde idari soruşturmalar, başta
KESK olmak üzere meslek odaları, TMMOB, Türk Tabipleri Birliği gibi kuruluşlara
yönelik hızlı bir yargı süreci ve daha da vahimi, âdeta kamusal alanda
çalışanlara yönelik soykırım tarzında inanılmaz soruşturmalar yürütülmektedir.
Sadece 17 Şubattan bu yana 5 binden fazla EĞİTİM-SEN üyesi hakkında
soruşturmalar başlatıldı. 29 Aralık iş bırakma gününden bu tarafa, bu sayı on
binleri aşmış durumda. 
Değerli
arkadaşlar, AKP’nin bugün kamu emekçilerine yönelik uyguladığı bu hukuk dışı
uygulamalar, 12 Eylül askerî darbesi ile 28 Şubat döneminde yaşananları da aşan
hatta onları aratan düzeyde bir noktada. 
AKP
iktidarı, tabii, Cizre, Silopi, Sur gibi ilçelerde yüzlerce insanı tankla,
topla, vahşet bodrumlarında -âdeta, cenazeleri yakılmış ve tanınmaz hâlde-
yüzlerce insanımıza yönelik katliam gerçekleştirirken kamusal alanda da
kendisine muhalif, AKP’nin siyasal söylemlerine muhalif, ona aykırı tek söz,
tek cümle dile getiren her kamu emekçisini çeşitli cezalarla cezalandırmakta,
bunları bir şekilde devre dışı bırakmaktadır.
Mesela,
bu cezaların çeşitleri o kadar ileri noktalara vardı ki sadece görevden atma,
sürgün veya kademe ilerlemesinin durdurulması gibi değil ama aynı zamanda,
bunlara o hukuki kılıfı uyduramayınca da bu sefer uyarı cezaları, maaştan para
kesme, yine idari para cezası verme, açığa alma gibi inanılmaz, akla gelmez
uygulamalarla bu emekçileri karşı karşıya bırakmıştır. Mesela, yüzlerce kamu
emekçisi, özellikle EĞİTİM-SEN üyesi, yine kendi amirlerinin yargı denetiminden
uzak, sadece idari kararlarla sürgüne tabi tutuldu.
Size
burada yüzlerce örnek verebilirim ama mesela, ilk akla gelen -belki spesifik-
örnekleri vereyim: EĞİTİM-SEN üyelerinden Nihat Macit Ağrı’dan Yozgat’a; Kemal
Kürkçü, Fecri Aydın, Mehmet Emin Kaya, Asım Güneş Millî Eğitim Bakanlığı
kararıyla, Ağrı’dan 950 kilometre uzaktaki Kayseri, Osmaniye, Gümüşhane
illerine... Mesela, kademe ilerleme cezaları verilmiş: Muş Bulanık Belediye eş
başkanlarının tutuklanmasını protesto ettiği için, buna katıldığı için bir
çalışana bir yıl kademe ilerleme cezası verilmiş. Mesela, temel hak ve
özgürlükler kapsamında grev hakkını kullandığı için Ağrı İbrahim Çeçen
Üniversitesinde Sürekli Eğitim Merkezi Müdürlüğü bünyesinde görevli bir kamu
emekçisi yine görevinden alınmış.
Açığa
almalar var, memurluktan çıkarılanlar var ve bütün bu uygulamalar, az önce
ifade ettiğim gibi, 17 Şubatta yürürlüğe konulan ve aslında AKP’nin -siyasal
iktidar değil, AKP eşittir devlet, yani kendisini devletle özdeşleştiren- AKP
siyasal iktidarına yönelik her eleştiriyi kamu güvenliği, millî güvenlik gibi,
aslında devletle kendisini özdeşleştiren, Türkiye Cumhuriyeti devletini “AKP
devleti” olarak ilan eden, toplumdaki her refleksi böyle algılayan AKP
iktidarının çıkardığı 2016/4 no.lu yani 17 Şubatta yürürlüğe giren Millî
Güvenliği Tehdit Eden Örgüt ve Yapılarla İrtibatlı Kamu Çalışanları Hakkında
Genelge’yledir. Bu genelge aslında Anayasa’ya aykırı bir genelge, bunun ne
ulusal ne uluslararası düzeyde hiçbir dayanağı yok. Dilerim, bizim önergemizi
yüce Meclis, sayın Meclis… 
(Mikrofon
otomatik cihaz tarafından kapatıldı)
MEHMET
EMİN ADIYMAN (Devamla) - …ve Genel Kurul olumlu yönde oylar ve bu mağduriyet
giderilir.
Hepinizi
saygıyla selamlıyorum. (HDP sıralarından alkışlar) 
BAŞKAN
– Teşekkürler.
Önerinin
aleyhinde ilk söz Bursa Milletvekili Zekeriya Birkan’a aittir.
Buyurun
Sayın Birkan. (AK PARTİ sıralarından alkışlar)
ZEKERİYA
BİRKAN (Bursa) – Sayın Başkan, çok değerli milletvekilleri, hepinizi saygıyla
selamlıyorum. HDP’nin grup önerisine karşı söz almış bulunmaktayım.
Öncelikle,
Başbakanlığın yayımlamış olduğu 17/2/2016 tarihli genelgenin, yukarıda, memur
ve kamu çalışanlarının görevlerinin anlatıldığı kısımlarının dışında sonuç
kısmını okumak istiyorum: “Bu itibarla; terör örgütleri veya legal görünüm
altında illegal faaliyet yürüten yapılarla ilişki kuran veya eylem birliği
içerisinde olan, bu örgüt ve yapıların emir ve talimatıyla hareket eden, bu
örgüt ve yapılara yardım eden, kamu imkân ve kaynaklarını bu örgüt veya
yapıları desteklemeye yönelik kullanan veya kullandıran, bu örgüt veya
yapılarla mücadeleyi engelleyen, bu örgüt veya yapıların propagandasını yapan,
kamu çalışanları hakkında…” devam ediyor ve bunlarla ilgili idari ve adli
işlemler yapılacağını belirtiyor. 
Çok
değerli milletvekilleri, hepinizin bildiği gibi, bir devletin en önemli hakkı
egemenlik hakkıdır ve hükümranlık hakkıdır; bunun en önemli tezahürü de devletin
ülkesinde kamu düzenini sağlıyor olmasıdır. Bir devlet, kendi ülkesinde
egemenliğinin doğal hakkı olarak kamu düzenini sağlamalıdır, kamu düzenini
sağlarken de hukuka uygun ve kaynağını hukuktan alan meşru güçleri vasıtasıyla
bunu yapar. Yani, bir ülkede ancak ve ancak meşru silahlı güçler devletin
güçleridir, meşru yapılanma ancak kaynağını hukuktan alan devlet yapılanması ve
devlet organlarıdır. Bunun dışındaki tüm güçler yasa dışıdır, gayrimeşrudur.
Silahlı veya silahsız, kamu düzenine yönelik hareket edenler daima yasa
dışıdır, teröristtir ve suç işlemişlerse de bunlar katildir. 
“Hukukun
üstünlüğü” çok önemli bir kavramdır ve devlet hareket ederken gücünü hukuktan
alır. Az önce de belirttiğim gibi, devletin meşru silahlı güçleri dışında
hareket edenler ve bunlara destek verenler hukuka aykırı hareket edenlerdir. 
Hukuki
terimler kullanarak, evrensel kavramların, temel değerlerin içini boşaltarak,
arkalarına sığınarak, çalışma hakkından, temel hak ve hürriyetlerden bahsederek
terörü övmek, teröristi övmek ve teröristi kutsamak yani bir canlı bomba olarak
masum insanları öldüren, sivil insanları öldüren, kamu düzenini bozan teröristi
kutsamak, ona taziyede bulunmak suç olduğu kadar aynı zamanda da
ahlaksızlıktır.
Değerli
milletvekilleri, devlet kamu düzenini sağlamak zorundadır. Bu anlamda hiç kimse
dokunulmaz değildir. Ne kamu görevlileri ne sendikacılar ne akademisyenler,
herkes, suç işleyen herkes devlet önünde, hukuka uygun bir şekilde bunun
hesabını vermek zorundadır. Kamu düzenini değil de kamu yararını değil de yasa
dışı örgütlerin, teröristlerin, terör örgütlerinin eylem ve talimatlarıyla
hareket edenler bunların hesaplarını, yine az önce söylediğim gibi, hukuk
önünde vereceklerdir.
Çok
değerli milletvekili arkadaşlarım, az önce de söyledim: Devletin temeli
hukuktur. Grev yapmanın, iş bırakmanın yasal usulleri bellidir. Yani, bir kamu
görevlisi, bir öğretmen, bir sendikacı, devlette çalışan herhangi bir kişi eğer
grev yapacaksa, işi bırakacaksa bunu nasıl yapacağı yasalarımızda mevcuttur.
Kimse kimseyi aldatmasın. Hiç kimse, terör örgütünün ya da terör örgütlerinin
legal görünümlü illegal yapıları ve çalışmaları altında, onların istekleri
doğrultusunda devletimizin aleyhine eylem ve işlemlerde bulunamazlar.
Bulundukları zaman da devlet, hukuk içinde, az önce söylediğim gibi, bunun
hesabını soracaktır.
Çıkarılan
genelge ve yapılan soruşturmalar hukuka uygun soruşturmalardır. Çıkarılan
genelge bir Başbakanlık genelgesidir. Bu genelgenin yasal denetim yolları
mevcuttur. Yine, yapılan soruşturmalar yasa dışı soruşturmalar değildir, hukuka
uygun olarak yapılan soruşturmalardır. Hiç kimse yasa dışı şekilde infaz
edilmemektedir. Terörle mücadele edilmektedir, suç işleyenle mücadele
edilmektedir. Kamu düzenine, yasalara aykırı hareket edenler, yine yasalar doğrultusunda,
hukuksal merciler tarafından yargılanmaktadır ve bundan sonra da bu türden suç
işleyenler daima bunun hesabını kamu önünde, hukuk önünde vereceklerdir.
Az
önce de konuşmamın başında belirttiğim gibi, bugün ülkemizde bir terörle
mücadele yürütülmektedir. Teröre destek veren, teröristleri öven, onları
kollayan, onların talimat ve hedefleri doğrultusunda hareket eden, hukuka
aykırı davrananlar, yine hukuk önünde hesaplarını vereceklerdir. Çıkarılan
genelgeler, yapılan soruşturmalar hukuk içindedir. Sonuç olarak, kamu düzenine
karşı suç işleyenler, eylemde bulunanlar, yasa dışı faaliyet gösterenler
yargılanacaktır.
Bu
açıklamalar ışığında, Halkların Demokratik Partisi grup önerisine karşı
olduğumuzu belirtiyor, hepinizi saygıyla, sevgiyle selamlıyorum. (AK PARTİ
sıralarından alkışlar) 
BAŞKAN
- Önerinin…
MEHMET
EMİN ADIYAMAN (Iğdır) - Sayın Başkan…
BAŞKAN
- Buyurun Sayın Adıyaman. 
MEHMET
EMİN ADIYAMAN (Iğdır) - Efendim, sayın hatip aslında önergemizin ve benim
konuşmamın tamamen dışında, hem önergemizin içeriğini hem konuşmamın içeriğini,
sanki kamu emekçilerine yönelik değil, işte, bir silahlı örgütü ya da terör
örgütünü savunuyormuşuz, ona yardım eden kamu emekçilerini savunuyormuşuz gibi,
konuşmamı çarpıtarak yansıttı. Söz istiyorum. 
BAŞKAN
- Şimdi, Sayın Adıyaman, ben hatibi dikkatle dinledim. Sizinle farklı konuştu,
o konuda katılıyorum. Her hatip her konuyla ilgili farklı düşüncelerini ifade
eder. Ama, bunu açıklarken sizin ne şahsınızla ne grubunuzla ilgili herhangi
bir söyleme girmeden, bu öneriyle ilgili kanaatlerini ortaya koydu. Ben bunu
çok net dinledim, eğer öyle bir sataşma görseydim, gerçekten söz verirdim Sayın
Adıyaman. 
MEHMET
EMİN ADIYAMAN (Iğdır) - İyi ama… Yani, Sayın Başkan, hem önergenin…
BAŞKAN
- Ama…
MEHMET
EMİN ADIYAMAN (Iğdır) - Bakın…
BAŞKAN
- Yani “Benim gibi, aynı şekilde konuşsun.” deme şansımız yok ki! Her hatip
için diyorum. 
MEHMET
EMİN ADIYAMAN (Iğdır) - Aynı şekilde değil ama tamamen konuşmamızın…
BAŞKAN
- Şimdi, siz lehinde konuştunuz, o aleyhinde konuştu. Dolayısıyla o,
kanaatlerini o şekilde bildirecek. 
MEHMET
EMİN ADIYAMAN (Iğdır) - Yani, sataşma var. Ben 69’a göre iki dakikalık söz
istiyorum efendim. 
BAŞKAN
- Yani, siyasi eleştirinin dışında geçen, sataşmaya dönük herhangi bir şey
göremedim. Ben sonraki konuşmacılara söz vereyim. Dilerseniz tutanakları da
isteyebilirim ama öyle bir sataşma yok.
Evet,
önerinin lehinde ikinci söz, İstanbul Milletvekili Yakup Akkaya’ya aittir.
Buyurun
Sayın Akkaya. (CHP sıralarından alkışlar)
YAKUP
AKKAYA (İstanbul) - Sayın Başkan, değerli milletvekilleri; kamu emekçilerine
yönelik ihlallerin araştırılmasına ilişkin Halkların Demokratik Partisi Grubu
araştırma önergesine ilişkin Cumhuriyet Halk Partisi Grubu adına söz almış
bulunuyorum. Öncelikle, hepinizi sevgi ve saygıyla selamlıyorum. 
Değerli
milletvekilleri, her gün şehit haberleriyle yıkılıyoruz. Nusaybin’den de yeni,
taze 2 şehit haberi geldi. Şehitlerimize bir kez daha Allah’tan rahmet
diliyorum, ailelerine başsağlığı diliyorum. 
Değerli
milletvekilleri, Mecliste hangi konuyu konuşursak konuşalım, hangi yasayı
çıkarmaya çalışırsak çıkaralım bu Meclis ülkemizde akan kanı durduramıyorsa,
barışı tesis edemiyorsa ve her gün Meclisin açılışını biz şehitlerimize
ayırıyorsak, taziyelerini iletiyorsak yapılanların nasıl anlamı olur, bu
Meclisteki çalışmaların nasıl anlamı olur? Ülkemizin esas sorunu insanlarımızın
hayatıysa, bunu hep birlikte kabul ediyorsak şehit haberlerinin olmadığı,
ölümlerin olmadığı bir ülke yaratmak olmalı bu Meclisin öncelikli görevi, bu
Meclis bunu başarabilmeli. Farklılıklarımız zenginliğimizdir diyoruz her zaman
ve bunu görmeliyiz. Hepimizin ortak sorununu ortak akılla çözme iradesini bu
Meclis gösterebilmeli. Gazi Meclisimizin tarihine baktığımızda, bunu
başarabiliriz. 
Değerli
milletvekilleri, AKP’li hatip konuşmasında “Devletin temeli hukuktur.” diyor,
doğru. Devlet hukuka uymuyorsa tuzun koktuğu yerdir diyoruz. Tuz kokuyorsa ne
yapacağız? Bu ülkede Cumhurbaşkanı “Ben Anayasa’yı tanımıyorum.” diyorsa
Cumhurbaşkanını kim hukuka davet edecektir? 
YILMAZ
TUNÇ (Bartın) – Cumhurbaşkanımız “Anayasa’yı tanımıyorum.” demedi ki. 
YAKUP
AKKAYA (Devamla) - O hâlde, burada hukuktan, adaletten bahsediyorsak ilk önce
Adalet ve Kalkınma Partisinin, Hükûmetin uygulamalarının hukuka uygun olması
lazım. İşte, özelleştirme kararlarına bakın, mahkeme kararlarına bakın, Adalet
ve Kalkınma Partisinin bu kararlara uymadığını görüyoruz. İşte, Sayın
Cumhurbaşkanına bakın “Ben Anayasa’yı tanımıyorum.” diyor. 
YILMAZ
TUNÇ (Bartın) – Öyle bir şey demedi ya!
HAKAN
ÇAVUŞOĞLU (Bursa) – “Anayasa’yı tanımıyorum.” demedi.
YILMAZ
TUNÇ (Bartın) – Nerede dedi bunu?
YAKUP
AKKAYA (Devamla) - Ve bu konuda burada Hükûmet olarak nasıl şey yapacağız?
Yeminine sadık olmayan bir Cumhurbaşkanı burada eğer bunu söylüyorsa…
HAKAN
ÇAVUŞOĞLU (Bursa) – Söylemedi onu, söylemedi. “Anayasa’yı tanımıyorum.” demedi.

YILMAZ
TUNÇ (Bartın) – Söylemedi ki ya! 
OSMAN
AŞKIN BAK (Rize) – Ne söylediğini bilmiyorsun daha. “Anayasa Mahkemesi kararını
tanımıyorum.” dedi. 
YAKUP
AKKAYA (Devamla) - …ve Hükûmet adına, AKP adına burada gelip de hukuktan,
devletin temeli hukuktan en son bahsedecek, en son şeyi söyleyecek olan iktidar
partisidir.
YILMAZ
TUNÇ (Bartın) – Ama çarpıtıyorsun, öyle bir şey demedi Cumhurbaşkanımız,
söylemediği sözü söylüyorsun.
YAKUP
AKKAYA (Devamla) - Değerli arkadaşlarım, değerli milletvekilleri; ülkemizde
örgütlü olmak bedel ödemekle birlikte anılıyor. Ülkemizde sendikalı olmak zor
bir uğraş. İşçi sendikalarının örgütlenmesi başlı başına bir sorunken memur
sendikalarının örgütlenmesi iktidara yakın politikalarla ancak mümkün
olabiliyor. Ülkemizde sendikaların, sivil toplum kuruluşlarının demokrasiye
yönelik, özgürlüklere yönelik mücadeleleri, söylemleri, etkinlikleri bu
çerçevede değerlendiriliyor. Ülkemizde her hak arama mücadelesi darbe girişimi
olarak değerlendiriliyor, terör faaliyeti olarak değerlendiriliyor. Bu anlayış
doğru bir anlayış değildir, bu anlayış demokrasiyi içine sindiremeyenlerin
anlayışıdır. 
Bakın,
demokratik ülkelerde bir sendika, konfederasyon, sivil toplum kuruluşları
hükûmetin yanlış politikalarını eleştirebilir, onlar hatta hükûmeti istifaya
bile davet edebilirler. Bizde sendikaların, sivil toplum örgütlerinin
demokratik kuruluşların, legal kuruluşların yaptıkları etkinliklerde hükûmete
karşı istifa söylemleri bile olabilir, bir bakanı istifaya bile davet
edebilirler ama hemen onlar darbecidir ya da paralelcidir diye suçlanıyor. Bu,
demokrasiyi içine sindiremeyen bir anlayışın sonucudur.
Bakın,
böyle söylenenlerin başına neler geliyor? İşte, memur sendikalarının başına
geldiği gibi. Uzun yıllardır yaşıyoruz burada. Soruşturmalara maruz kalıyor,
işinden uzaklaştırmalara maruz kalıyor, kademe yükseltilmeleri yapılmıyor,
sürgünlere muhatap oluyor, aile birlikleri bozuluyor. Bakın, son yedi ay
içerisinde, sadece Kamu Emekçileri Sendikası üyelerine 6 binin üzerinde
soruşturma açıldı, KESK üyelerine. EĞİTİM-SEN üyelerine ilişkin açılan
soruşturma, görevden alma ve uzaklaştırmanın sayısı 5 binin üzerinde. Değerli
milletvekilleri, gelin, çalışanlara baskı yapmak yerine onların haklarını hep birlikte
verelim, hep birlikte korumaya çalışalım. 
Bugüne
kadar baktığımız zaman, memur sendikalarının, sendikaların mevcut kara tablosu
var önümüzde. Emekçilerin nasıl kandırılmaya çalışıldığını açık bir şekilde
ortaya koymaktadır bu on dört yıllık süreç de. Maaşlara yapılan zamlar
enflasyon rakamlarıyla birlikte buharlaşmaktadır. Kamu emekçilerinin uzun
yıllar yaşadığı yoksullaşma süreci 2010 yılında artarak devam etmektedir. 
Kamu
çalışanlarının özlük hakları da giderek kötüleşmiştir. Dünyanın hiçbir yerinde
bizdeki kadar farklı statülerde kamu çalışanı yok; memur, sözleşmeli personel,
4/C’liler, vekil öğretmenler, ücretli personel, geçici personel, özel
kadrolular, son olarak da özel sektörden transfer edilen yöneticiler var.
Şimdi, bir de taşeron işçilerle ilgili özel statü ortaya koyuyorsunuz. Bu
yapılanların çoğu vatandaşı müşteri gibi gören bir anlayışın sonucudur. Yani
“Oradan ne kadar çok kâr edebiliriz? O hâlde biz de düzenlemeleri o şekilde
yapalım.” diyorsunuz. Böyle bir anlayış olmaz.
Değerli
milletvekilleri, kamu çalışanlarının en önemli sorunlarından birisi de gerçek
bir toplu sözleşme hakkının olmamasıdır. Grev hakkı olmayan bu toplu sözleşmeye
“toplu sözleşme” denmez. Bakınız, önemli bir örnek olarak 4688 sayılı Kamu
Görevlileri Sendikaları ve Toplu Sözleşme Kanunu’nun görüşmeleri de ibret
vericidir. Hepiniz, sizi doğrudan ilgilendiren bu kanunun görüşmelerinin
tutanaklarını Türkiye Büyük Millet Meclisi sayfalarından okuyabilirsiniz.
Ortaya çıkan yasa ucube bir toplu sözleşme yasasıdır; grev hakkı yok, gerçek
bir toplu sözleşme hakkı yok, toplu sözleşme görüşmeleri eski yasadan bile
geriye götürülmüş bir durumda. 
MEMUR-SEN
Genel Başkanı, tabii ki değişiyor ama… Öyle bir düzenleme getirildi ki
Türkiye’de 3 milyona yakın memur var, 3 konfederasyon var ve toplu iş
sözleşmelerinde demokratik bir oluşum yok, sadece toplu iş sözleşme
görüşmelerinde MEMUR-SEN’in iki dudağı arasına kalmış bir düzenleme var.
Geçtiğimiz toplu iş sözleşmesinde bu anlayıştan dolayı memurların enflasyon
farkını alamadıkları ve enflasyon altında ezildikleri de bir gerçektir.
Değerli
milletvekilleri, bu sorunlarımız, problemlerimiz var, evet, biliyoruz. Bu
çalışanlar bu ülkenin çalışanları. Eğer bu ülkede taş üstüne taş konmuşsa
burada emekçilerin alın teri vardır, göz nuru vardır, emeği vardır. Gelin,
onların sorunlarını artırmak yerine onların sorunlarını çözme yolunda adımlar
atalım; gelin, sendikaların demokratik etkinliklerine kuşkuyla yaklaşmayalım,
saygı duyalım, taleplerini dinleyelim. O hâlde, varsa bu eksiklikler biz
Türkiye Büyük Millet Meclisi olarak… 
Halkların
Demokratik Partisinin vermiş olduğu bu grup önerisini destekliyoruz ve
memurların bu konuda maruz kaldıkları durumların araştırılması önergesine
Cumhuriyet Halk Partisi olarak “evet” diyeceğimizi buradan bir kez daha ifade
ediyor, hepinizi sevgi ve saygıyla selamlıyorum. 
Teşekkür
ederim. (CHP sıralarından alkışlar) 
BAŞKAN – Teşekkürler Sayın Akkaya. 
COŞKUN ÇAKIR (Tokat) - Sayın Başkan,
sadece kayıtlara geçsin diye söylemek istiyorum. CHP’li değerli hatip konuşmasında
“Cumhurbaşkanı ‘Anayasa’yı tanımıyorum.’ dedi.” diye bunu birkaç defa dedi.
Sayın Cumhurbaşkanının böyle bir cümlesi yok, bildiğiniz gibi, sadece Anayasa
Mahkemesinin kararıyla ilgili kanaatini beyan etmiştir. Kayıtlara geçsin
istedim. 
Teşekkür ederim. (AK PARTİ sıralarından
alkışlar) 
BAŞKAN – Teşekkür ediyorum. 
Şimdi, önerinin aleyhinde ikinci ve son
söz Antalya Milletvekili Mustafa Köse’ye aittir. 
Buyurun Sayın Köse. (AK PARTİ
sıralarından alkışlar) 
MUSTAFA KÖSE (Antalya) – Sayın Başkan, değerli
milletvekilleri; hepinizi saygıyla selamlıyorum. 
HDP Grubunun önerisinin aleyhine söz
aldığımı ifade etmek istiyorum. 
Biliyorsunuz, Türkiye Cumhuriyeti devleti
bir hukuk devletidir ve Anayasa, hukuk ve kanunlar çerçevesinde
yönetilmektedir. Son dönemlerde özellikle, ülkemizde meydana gelen menfur terör
hadiseleri çerçevesinde bu terör hadiseleriyle kapsamlı bir şekilde Hükûmetimiz
mücadele etmektedir. Bu mücadelenin bir tarafını, kamuda kamu çalışanlarıyla
ilgili, kamu çalışanlarının yaptığı örgüt propagandalarıyla ilgili mücadele
teşkil etmektedir. 
Başbakanlığımız bir genelge
yayımlamıştır, 2016/4 sayılı Genelge. Bu genelgede millî güvenliği tehdit eden
örgüt ve yapılarla irtibatlı kamu çalışanları hakkında birtakım tedbirler
öngörülmüştür, öngörülmektedir. Terör örgütleri veya legal görünüm altında
illegal faaliyet yürüten yapılarla ilişki kuran veya eylem birliği içerisinde
olan, bu örgüt ve yapıların emir ve talimatıyla hareket eden, bu örgüt ve
yapılara yardım eden, kamu imkân ve kaynaklarını bu örgüt veya yapıları
desteklemeye yönelik kullanan veya kullandıran kamu görevlileri hakkında işlem
yapılacağına ilişkin bir genelge ortaya çıkmış ve bu genelgeyle ilgili de
ilgili birimler gerekli çalışmaları yapmışlar ve yapmaktadırlar. Bundan hiç kimsenin
rahatsız olmasına gerek yoktur değerli arkadaşlar. AK PARTİ iktidara geldiği
günden bu yana, kamuda çalışanlar daha önceki dönemlerde görevlerini nasıl ifa
ediyorlarsa aynı şekilde ifa etmektedirler. Burada bir önerge veriliyorsa;
somut olarak bu önergeyle, kimler hakkında hangi işlem yapılmış, kaç kişi
soruşturma geçirmiş ve dolayısıyla da kaç kişi kamu görevinden menedilmiş veya
kamu göreviyle ilgili yaptıkları faaliyetlerle alakalı -soruşturmalarla ilgili-
ceza almıştır? Bunu da ifade etmek gerekmektedir. 
Burada,
Hükûmetimiz, Türkiye Cumhuriyeti devletinin ülkesi ve milletiyle bölünmez
bütünlüğünü, millî güvenliğini ve kamu düzenini tehdit eden ve devlet
otoritesini zaafa uğratmayı amaçlayan kamu görevlileriyle mücadele anlamında
bir genelge çıkararak bu çalışmaları yürütmektedir. Bu anlamda, yapılan iş
tamamen hukukidir, kanunidir, yasaldır. 
Bu
bakımdan HDP önerisinin aleyhinde olduğumuzu ifade ediyor, hepinizi saygıyla
selamlıyorum. (AK PARTİ sıralarından alkışlar) 
BAŞKAN
– Öneriyi oylarınıza sunuyorum…
ÇAĞLAR
DEMİREL (Diyarbakır) – Karar yeter sayısı istiyoruz Başkan.
BAŞKAN
– Karar yeter sayısı arayacağım.
Kabul
edenler… Kabul etmeyenler… Karar yeter sayısı yoktur. 
Birleşime
on dakika ara veriyorum. 
Kapanma Saati: 16.01
ÜÇÜNCÜ OTURUM
Açılma Saati: 16.19
BAŞKAN: Başkan Vekili Ahmet AYDIN
KÂTİP ÜYELER: Özcan PURÇU (İzmir), Elif Doğan TÜRKMEN (Adana)
----- 0 -----
BAŞKAN – Sayın
milletvekilleri, Türkiye Büyük Millet Meclisinin 80’inci Birleşiminin Üçüncü
Oturumunu açıyorum.
Halkların
Demokratik Partisi grup önerisinin oylanması sırasında karar yeter sırası
bulunamamıştı. Öneriyi tekrar oylarınıza sunacağım ve karar yeter sayısı
arayacağım.
Öneriyi kabul
edenler... Kabul etmeyenler… Öneri kabul edilmemiştir, karar yeter sayısı
vardır. 
Şimdi, Adalet ve
Kalkınma Partisi Grubunun İç Tüzük’ün 19’uncu maddesine göre verilmiş bir
önerisi vardır, okutup işleme alacağım ve oylarınıza sunacağım:
2.- AK PARTİ Grubunun, Genel Kurulun
çalışma gün ve saatleri ile gündemdeki sıralamanın yeniden düzenlenmesine; Mayıs
ayı salı ve çarşamba günlerindeki birleşimlerinde sözlü sorular ve diğer
denetim konularının görüşülmeyerek gündemin "Kanun Tasarı ve Teklifleri
ile Komisyonlardan Gelen Diğer İşler" kısmında yer alan işlerin
görüşülmesine; bastırılarak dağıtılan (11/9) esas numaralı Gensoru Önergesi’nin
Anayasa’nın 99’uncu maddesi gereğince gündeme alınıp alınmayacağı hususundaki
görüşmelerinin 2 Mayıs 2016 Pazartesi günkü birleşimde yapılmasına ve 307 sıra
sayılı Kanun Teklifi’nin İçtüzük’ün 91’inci maddesine göre temel kanun olarak
bölümler hâlinde görüşülmesine ilişkin önerisi
Türkiye Büyük Millet Meclisi Başkanlığına
Danışma
Kurulu 25/4/2016 Pazartesi günü (bugün) toplanamadığından İç Tüzük’ün 19’uncu
maddesi gereğince grubumuzun aşağıdaki önerisinin Genel Kurulun onayına
sunulmasını arz ederim.
 Coşkun
Çakır
 Tokat
 AK
PARTİ Grubu Başkan Vekili
Öneri:
Gündemin
"Kanun Tasarı ve Teklifleri ile Komisyonlardan Gelen Diğer İşler"
kısmında bulunan 294, 295, 296, 297, 298, 277 ve 307 sıra sayılı Kanun Teklif
ve Tasarılarının bu kısmın, sırasıyla 3, 4, 5, 6, 7, 8 ve 9’uncu sıralarına
alınması ve diğer işlerin sırasının buna göre teselsül ettirilmesi;
Genel
Kurulun;
Haftalık
çalışma günlerinin dışında 30 Nisan 2016 Cumartesi ile 2 ve 6 Mayıs 2016
Pazartesi ve Cuma günleri saat 14.00’te toplanarak bu günkü birleşimlerinde
gündemin "Kanun Tasarı ve Teklifleri ile Komisyonlardan Gelen Diğer
İşler" kısmında yer alan işlerin görüşülmesi;
25
Nisan 2016 Pazartesi günkü birleşiminde 307 sıra sayılı Kanun Teklifi’ne kadar
olan işlerin görüşmelerinin tamamlanmasına kadar;
26
Nisan 2016 Salı günkü birleşiminde 87 sıra sayılı Kanun Tasarısı’na kadar olan
işlerin görüşmelerinin tamamlanmasına kadar;
27
Nisan 2016 Çarşamba günkü birleşiminde 10 sıra sayılı Kanun Tasarısı’na kadar
olan işlerin görüşmelerinin tamamlanmasına kadar;
28
Nisan 2016 Perşembe günkü birleşiminde 26 sıra sayılı Kanun Tasarısı’na kadar
olan işlerin görüşmelerinin tamamlanmasına kadar;
29
Nisan 2016 Cuma günkü birleşiminde 30 sıra sayılı Kanun Tasarısı’na kadar olan
işlerin görüşmelerinin tamamlanmasına kadar;
30
Nisan 2016 Cumartesi günkü birleşiminde 32 sıra sayılı Kanun Tasarısı’na kadar
olan işlerin görüşmelerinin tamamlanmasına kadar;
3,
10, 17, 24 ve 31 Mayıs 2016 Salı günkü birleşimlerinde sözlü sorular ve diğer
denetim konularının görüşülmeyerek gündemin "Kanun Tasarı ve Teklifleri
ile Komisyonlardan Gelen Diğer İşler" kısmında yer alan işlerin
görüşülmesi,
4,
11, 18 ve 25 Mayıs 2016 Çarşamba günkü birleşimlerinde sözlü soruların
görüşülmemesi,
Bastırılarak
dağıtılan (11/9) esas numaralı Gensoru Önergesi’nin 2 Mayıs 2016 Pazartesi
günkü gündemin "Özel Gündemde Yer alacak İşler" kısmının 1’inci
sırasına alınması ve Anayasa’nın 99’uncu maddesi gereğince gündeme alınıp
alınmayacağı hususundaki görüşmelerinin 2 Mayıs 2016 Pazartesi günkü birleşimde
yapılması ve bu birleşiminde 34 sıra sayılı Kanun Tasarısı’na kadar olan
işlerin görüşmelerinin tamamlanmasına kadar;
3
Mayıs 2016 Salı günkü birleşiminde 36 sıra sayılı Kanun Tasarısı’na kadar olan
işlerin görüşmelerinin tamamlanmasına kadar;
4
Mayıs 2016 Çarşamba günkü birleşiminde 38 sıra sayılı Kanun Tasarısı’na kadar
olan işlerin görüşmelerinin tamamlanmasına kadar;
5
Mayıs 2016 Perşembe günkü birleşiminde 40 sıra sayılı Kanun Tasarısı’na kadar
olan işlerin görüşmelerinin tamamlanmasına kadar;
6
Mayıs 2016 Cuma günkü birleşiminde 42 sıra sayılı Kanun Tasarısı’na kadar olan
işlerin görüşmelerinin tamamlanmasına kadar;
Yukarıda
belirtilen birleşimlerde gece 24.00'te günlük programın tamamlanamaması hâlinde
günlük programın tamamlanmasına kadar çalışmalarını sürdürmesi;
307
sıra sayılı Kanun Teklifi’nin İç Tüzük’ün 91’inci maddesine göre temel kanun
olarak görüşülmesi ve bölümlerinin ekteki cetvellerdeki şekliyle olması;
Önerilmiştir.



307 sıra
  sayılı
Siyasi Etik
  Kanunu Teklifi
(2/1000)




Bölümler


Bölüm
  maddeleri


Bölümdeki
madde
  sayısı




1. Bölüm


1 ila
  8’inci maddeler arası


8




2. Bölüm


9 ila
  17’nci maddeler arası (Geçici madde 1 dâhil)


10




Toplam
  madde sayısı


18



BAŞKAN
– Önerinin üzerinde lehte ilk söz Samsun Milletvekili Hasan Basri Kurt’a
aittir.
Buyurun
Sayın Hasan Basri Kurt. (AK PARTİ sıralarından alkışlar)
HASAN
BASRİ KURT (Samsun) – Sayın Başkan, çok kıymetli milletvekilleri; grubumuz
tarafından verilen ve bu hafta gündemimizi oluşturacak olan uluslararası
sözleşmeler ve 2 adet temel kanunun gündemin ön sıralarına alınması teklifiyle
ilgili grubumuz adına söz almış bulunuyorum. Hepinizi saygıyla selamlıyorum.
16
Aralık 2013 tarihinde Avrupa Birliğiyle imzalanan Geri Kabul Anlaşması 2018
yılı sonunda Türkiye'nin Avrupa Birliğine vizesiz seyahatini öngörüyordu. 22 AB
üyesi ve 4 AB üyesi olmayan toplam 26 ülkeye Türkiye’nin vizesiz seyahat
hakkını içeren bu anlaşmayı biz Avrupa Birliğiyle yapılan görüşmeler
neticesinde bu sene içerisinde -yani 2018’de değil de- 2016 yılının ve hatta 1
Temmuz itibarıyla gerçekleşmesi için taahhütlerimiz var. Biliyorsunuz, yaklaşık
bir aydır bununla ilgili temel kriterleri, uyum çalışmalarını Meclis olarak
gerçekleştirmeye çalışıyoruz, artık son noktaya geldik. Önümüzde bulunan bu
uluslararası sözleşmeler ve 2 temel kanunla birlikte umuyoruz ki
vatandaşlarımız 1 Temmuz itibarıyla Schengen bölgesi ülkelere vizesiz seyahat
gerçekleştirebilecekler. 
Bunun
ne gibi bir avantajı var? Bunu çok tartışmaya bile gerek yok. Diğer muhalefet
partilerinin de Schengen bölgesine vizesiz seyahatin kolaylaştırılması,
hızlandırılmasıyla ilgili herhangi bir itirazı olmadığını biliyoruz. Ancak ben
size birkaç rakam vermek istiyorum, çok manidar. Bu, halkımızın işini nasıl
kolaylaştıracak? Bunu ifade etmek adına, sadece 2014 yılında Schengen bölgesi
ülkelere Türkiye’den 813 bin vize başvurusu gerçekleşmiş. Şu an için yaklaşık
60 avroluk bir rakam -İstanbul ve Ankara’da ağırlıklı olmak üzere
konsolosluklara, büyükelçiliklere bu başvurular yapılıyor- sadece 60 avro
başvuru ücreti ödüyordu vatandaşımız. İşte bunun seyahati, önceden toplanılan
evrakları, bekleme süreleri, büyükelçilik, konsolosluk kapısı önünde bekleme
sürelerinin tamamını inşallah kaldırmış olacağız. 1 Temmuz itibarıyla
vatandaşımız sanki kendi ülkemizin içerisinde bir bölgeye girer gibi
pasaportunu alarak herhangi bir Schengen bölgesi ülkesine rahatlıkla seyahat
edebilecek. 
Başka
bir rakam daha vermek istiyorum sizlere. Bu 813 bin başvurunun 770 bini de
kabul almış Schengen bölgesinde. Yani bu kadar sıkıntıyı çekiyoruz, bu harçları
ödüyoruz, vatandaşlarımız, işte, Samsun’dan kalkıp, Erzurum’dan kalkıp
Ankara’ya, İstanbul’a vize kuyruğuna gidiyorlar, bir sürü evrağını tomar tomar
toplayıp ve yüzde 95,5’i de zaten bu vizeyi alıyor. Yani, yaklaşık 770 bin
kişiye verilmiş. Verilmeyen kişi sayısı çok kısıtlı. Aslında biz, alabildiğimiz
işi kolaylıkla yani vizesiz bir şekilde almanın da yolunu açmış olacağız. Bu,
Schengen bölgesine 26 ülkeye 2018’e kadar hesapladığımızda çok ciddi bir rakam
tutuyordu ve vatandaşımızın gerçekten ihtiyacı olan bir konu.
Bu
çerçevede, dediğim gibi, 2 temel kanunu biz öne çekiyoruz gündemimizde ve bu
hafta bitirmeyi hedefliyoruz. Bugün de -yine teklifimizin içerisinde var- daha
önce onaylamış olduğumuz, tarafı olduğumuz uluslararası sözleşmelerin ek
protokolleri gündeme gelecek. Bunlara da bu vesileyle, bütün Meclisin,
muhalefet partileri de başta olmak üzere, destek vermesini ve bu güzel müjdeyi,
bu güzel haberi memleketimize hep birlikte, bu Türkiye Büyük Millet
Meclisimizin belki bugünlerde çok da ihtiyacı olan birliğiyle beraber vermek
istiyoruz.
Hepinizi
saygıyla selamlıyorum. (AK PARTİ sıralarından alkışlar) 
BAŞKAN
– Teşekkürler Sayın Kurt.
Önerinin
aleyhinde ilk söz Diyarbakır Milletvekili İdris Baluken’e aittir. 
Buyurun
Sayın Baluken. 
İDRİS
BALUKEN (Diyarbakır) – Teşekkür ederim.
Sayın
Başkan, değerli milletvekilleri; hepinizi saygıyla selamlıyorum.
AKP
Grubunun vermiş olduğu öneri üzerine söz aldım.
Tabii,
bu önerinin içeriğine baktığımız zaman, Meclisin çalışma saatlerini düzenleyen,
Mecliste işlevsiz bir mesaiyi öngören, yetmediği zaman da işte, Meclisin
normal, İç Tüzük’te belirtilen çalışma günlerinin dışında da çalışmasını
merkeze koyan bir önerge olduğunu düşünüyoruz. Şimdi bir ayı aşkın bir süredir
pazartesi ve cuma günleri de çalışacak şekilde bir planlama yapılmıştı, belli
ki bu yetmedi, şimdi cumartesi gününü de içerecek şekilde, hafta sonlarını da
içerecek şekilde, AKP Meclisi istediği şekilde çalıştıracağının mesajını
veriyor. Tabii, bizler çalışmaktan çekinen, çalışmaktan ürken insanlar değiliz
ancak şöyle bir durum var: Yani bu Meclisin mesaisine baktığınız zaman halkın
gündeminden kopuk, halkın sorunlarına çözüm üretmeyen, bizler burada
konuştuğumuz süre içerisinde de devasa sorunları halkın önüne getirmeye devam
eden bir program olduğu için eleştirilerimizi yöneltiyoruz. 
Bir
kere bu Meclisin itibarı, Parlamentonun çözüm gücü olmasıyla ilgili süreçler
AKP döneminde, bizzat AKP Grubunun eliyle tamamen askıya alınmıştır, bunu ifade
etmemiz lazım. Yani, ülkenin içinde ağır bir savaş süreci yaşanıyor, sınır
kentlerine hemen hemen her gün saldırılar düzenleniyor, metropol şehirlerinde
insanların can ve mal güvenliğiyle ilgili kaygılar var, Meclis de bütün bu bir
tablo içerisinde yirmi dört saat çalışıyor, çalışıyor ama çözüm üretmiyor;
çözüm üretmedikten sonra cumartesi günlerini, pazar günlerini dâhil edip
etmemenizin bir anlamı yok. Buraya tamamen, işte, Hükûmetin önünüze, grubun
önüne koymuş olduğu yasal düzenlemelerle geliyorsunuz, Meclisin gerçek olarak
üzerinde tartışması gereken gündemlerden hiçbirini getirmiyorsunuz. Dolayısıyla
da halkın gözünde, halkın nezdinde eskiden “Parlamento çalışıyorsa sorunlarıma
çözüm bulunur.” algısı varken şimdi “Parlamento çalışıyor ama iktidar grubuna
çalışıyor, AKP Hükûmetine çalışıyor, sarayın talimatları doğrultusunda
çalışıyor.” şeklinde bir algıyı yerleştirmiş oldunuz. Bu, dediğim gibi,
Parlamentoyu tamamen işlevsizleştiren bir anlayıştır. Parlamento artık halkın
gündeminden tamamen kopmuştur. 
Bakın
iki haftadır burada ana muhalefet partisi, Halkların Demokratik Partisi,
ısrarla, Kilis’te yapılan saldırılarla ilgili Meclisin bilgilendirilmesi
gerektiğini ifade ediyor, kamuoyunun bilgilenmesi gerektiğini söylüyor. Tam iki
haftadır bu talebimize henüz iktidar partisi grubu ya da onların ulaşacağı bir
kabine yetkilisi, zahmet edip, tenezzül edip, buraya gelip bir bilgilendirme
yapmış değil. Ve gece yarılarına kadar çalışırken de IŞİD’e, tıpkı masal cümlelerinde
geçen gibi, hani “gökten üç elma düştü” şeklinde o masal cümleleri sıralanıyor
ya, “Kilis’e bir şekilde roket mermileri düştü.” şeklinde haberler servis
ediyor. Acı olanı, insanlar yaşamını yitiriyor, ağır yaralananlar oluyor.
Demin, Genel Kurul açılırken de ilk başlangıçta söyledim, sadece ocak ayından bugüne
kadar Kilis’te 17 yurttaş yaşamını yitirmiş, 61 yurttaş ağır yaralanmış ve
bununla ilgili bu Parlamentoya henüz gelip Hükûmet tarafından bir bilgilendirme
yapılmamış. Kilis halkı, bu saldırılardan sonra demokratik tepkisini ortaya
koymak üzere sokağa çıktığında her zaman bizim alışkın olduğumuz gazlı, coplu,
tazyikli sulu müdahalelere maruz kalıyorlar. 
Şimdi,
siz bu Parlamentonun gündeminin Kilis halkının yaşamış olduğu sorunlara
değdiğini söyleyebilir misiniz, oradaki sorunları çözmek üzere toplandığını,
tartışma yürüttüğünü söyleyebilir misiniz? Mümkün değil.
Şimdi,
buraya işte birtakım sıra sayılarıyla Avrupa Birliğinin vize muafiyeti için
vermiş olduğu ev ödevleriyle ilgili uluslararası sözleşmeler getirilmiş. Tabii
ki bu uluslararası sözleşmeler burada görüşülürken bizler muhalefet partileri
olarak İç Tüzük’ten kaynaklı olan bütün hakkımızı kullanacağız. Yani madem
Parlamento açık, madem bu uluslararası sözleşmeler görüşülecek, hem
uluslararası sözleşmelerle ilgili hem de halkın gerçek gündemleriyle ilgili
burada görüşlerimizi, fikirlerimizi ifade edeceğiz. Ama ben bakıyorum, bazen
AKP Grubundan milletvekilleri, hani “Bir an önce bitsin de evimize gidelim.”
anlayışıyla, muhalefetin konuşmasından bile rahatsızlık duyuyorlar. 
Yani,
bakın, böyle bir Meclis işleyişi yok zaten. Sizin hani milletvekilleriniz hep
söylüyor ya, “Yasama, yürütme, yargı da bizde.” Evet, gerçekten artık yasama
faaliyetleri de tamamen yürütmenin talimatlarıyla oluyor. Normalde Meclisin
gündemi, çalışma saatleri, çalışma günleri Danışma Kurulunda ortaklaşılarak
belirlenir ama bugüne kadar siz, 24’üncü Yasama Dönemi de dâhil olmak üzere,
bir gün bile Danışma Kurulunda bu programı muhalefetle ortak yapmış değilsiniz.
Hükûmet size oradan program sunuyor, siz de o programı getirip muhalefetin
önüne dayatıyorsunuz; ondan sonra, muhalefet burada konuştuğunda ya da halkın
gerçek sorunlarından bahsettiğinde de rahatsız oluyorsunuz. E, bunu kabul etmek
mümkün değil. 
Şu
anda AKP Hükûmetinin içeride ve dışarıda yürüttüğü politikalar ülkeyi felakete
götürüyor yani hızla bir uçuruma doğru freni boşalmış bir kamyon gibi,
maalesef, bu ülkeyi büyük bir faciaya sürüklüyorsunuz. İçeride harp, işte
yurtta harp, cihanda harp politikasının bizi getirmiş olduğu bir facia
durumuyla karşı karşıyayız. Ya buna karşı doğru dürüst bir tartışma yürütüp
doğru dürüst çözümler üreteceğiz ya da burada işte teknik birtakım tartışmalar,
Hükûmetin verdiği yasa maddelerini geçirerek bu sorunların çığ gibi, devasa,
daha fazla büyüyerek önümüze gelmesine, halklarımızın önüne gelmesine seyirci kalacağız.

Şimdi,
bakın, içerideki bu yaşanan süreçle ilgili “İşte, terörle mücadele ediyoruz,
kamu düzenini sağlıyoruz...” Ya, ortada bir kamu düzeni, kamu yararı diye bir
şey kalmadı. Yani bu saat itibarıyla Şırnak, Yüksekova, Nusaybin, Sur, Silopi,
buralara bir gidin; talan edilmiş, viran edilmiş, neredeyse yok edilmiş kent
merkezleri var elde, sınır kentlerinde hakeza. 
Biz,
oysaki buraya gelmeden, bu Mecliste demokratikleşmeyle ilgili, özgürlükleri
genişletmeyle ilgili, toplumsal barışla ilgili çok önemli çalışmalar ortaya
koyarak bu süreçlerin yaşanmasını önleyebilirdik. İç güvenlik yasasını buraya
getirdiğinizde defalarca uyarılarda bulunduk. “Kamu düzeni böyle sağlanmaz.
Kamu düzenini eğer böyle sağlayacağınızı söylüyorsanız tam tersi bir sonuçla
karşı karşıya kalacaksınız.” uyarılarını yaptık ama bugün gelinen tabloda işte
bir facia durumuyla karşı karşıyayız. Hâlâ, bakın, çözüm süreciyle ilgili bir
yerlerden bir çıkış yapılması gerektiğini söylüyoruz. Hükûmet içerisinde,
kabine içerisinde, devlet içerisinde bu yönlü arayışları olanlar oluyor ama
maalesef işte, Cumhurbaşkanı devreye giriyor, oradan bir talimat veriyor “Biz
sonuna kadar savaşmaya devam edeceğiz.” diyor, bütün o tartışmaların önü
kesiliyor. Bu şekilde nasıl çözüm üretilecek? Daha dün Dolmabahçe mutabakatıyla
ilgili “Ne mutabakatı?” diyor. Yani 28 Şubat, 29 Şubattaki açıklamasına
baktığınızda o mutabakatı ne kadar önemli bulduğunu, o mutabakatın aslında
kamuoyuna açıklanan içeriğini nasıl beklediğini ve uygulamada da barış
getirmesi temennilerini iletmişti. Şimdi o dönem bir gün sonra mutabakatı
olumlayan, “Sabırsızlıkla bekliyorduk.” diyen Cumhurbaşkanı bugün kalkmış “Bu
Dolmabahçe mutabakatı nereden çıktı ya?” diyor. Ben şimdi o sürecin içinde olan
birisi olarak yani her türlü detayını da burada paylaşabilirim ama ne etik
anlayışımıza ne de siyasi ahlaka bunu yakıştırmamız mümkün değil. 
Dış
politikayla ilgili hakeza. Suriye ve Rojava politikasında köklü değişikliklere
ihtiyaç var. Avrupa Birliğinin önünüze getirdiği ev ödevlerini yapmak yerine,
insan hakları, demokrasi, hukuk devleti, temel hak ve hürriyetler konusunda
gereğini yerine getirmiş olsaydınız, içeride ve dışarıda barışı önceleyen bir
politika belirlemiş olsaydınız, bugün Avrupa Birliği benzeri bir bölgeyi biz
kendi bölgemizde oluştururduk. Sınırsız, mayınların, tel örgülerin olmadığı,
serbest ticaretin olduğu; İran’la, Irak’la, Suriye’yle, Rojava’yla, Kürtlerle
bir bölge sağlamış olsanız Avrupa Birliği bizim kapımızda randevu sırası
beklemek zorunda kalırdı. 
O
nedenle, yani bu gündemin, dayatmış olduğunuz bu gündemlerin çözüm
getirmediğini üzülerek ifade etmek istiyorum. Buna karşı da halkın gerçek
gündemini bu kürsüden dile getirmeye, mümkün olduğunca da sizi duyarlılığa
çağırmaya devam edeceğiz diyor, hepinize saygılar sunuyorum. (HDP sıralarından
alkışlar)
BAŞKAN
– Teşekkür ediyorum.
Önerinin
lehinde ikinci söz Ankara Milletvekili Levent Gök’e aittir. 
Buyurun
Sayın Gök. (CHP sıralarından alkışlar)
LEVENT
GÖK (Ankara) – Sayın Başkan, değerli milletvekilleri; AKP grup önerisinin
üzerinde söz aldım. Hepinizi sevgiyle, saygıyla selamlıyorum. 
BAŞKAN
– Lehinde Sayın Gök, buyurun. 
LEVENT
GÖK (Devamla) – Biz, ülkemizin menfaatleri doğrultusunda, her zaman lehinde
çalışmaya gayret edeceğimizi her fırsatta ifade ediyoruz. Elbette, Parlamentonun
çalışma düzeni tanzim ediliyor. Biz Avrupa Birliğiyle ilgili olarak Hükûmetin
giriştiği müzakere sürecinde, Cumhuriyet Halk Partisi olarak, bugüne kadar,
Avrupa Birliği müktesebatı çerçevesinde, elimizden geldiğince kolaylaştırıcı
bir rol üstlenerek, ülkemizin menfaatleri doğrultusunda gördüğümüz her türlü
yasanın geçmesine bu Mecliste katkı sağladık. Bunu kimse inkâr edemez. Nitekim
uluslararası anlaşmalarda da hep beraber, birazdan göreceksiniz. Yapılan tüm
çalışmalarda ülkemiz öne çıksın. Cumhuriyet Halk Partisi, AKP, MHP, HDP;
olabilir, her partinin görüşü olabilir ama ülke menfaati olunca, Cumhuriyet
Halk Partisi olarak, “Ülke söz konusuysa gerisi teferruattır.” anlayışıyla
hareket ediyoruz ve bu konuda uyarıcı, tamamlayıcı önerilerimizi her zaman
sizlerle paylaşmaya gayret ediyoruz. Tabii, bu konuda yaparken iktidar
partisinden de samimi bir yaklaşım bekliyoruz değerli arkadaşlarım. Geçtiğimiz
hafta İnsan Hakları ve Eşitlik Kurumu Kanunu’nu getirdiniz. Dört yıl önce
getirilen İnsan Hakları ve Eşitlik Kanunu’na benzer bir tasarıyı lağvederek,
dört yıl önce “Bu yanlıştır, bunu, bu kanunu değiştireceksiniz.” dediğimizde o
zaman herkes feryat figan “Siz bunu istemiyor musunuz?” dediğinde, şimdi herkes
Cumhuriyet Halk Partisinin önerisine geldi, bir başka kanun getirdiniz; İnsan
Hakları ve Eşitlik Kurumu Kanunu. Yine yanlış yaptınız, bir yanlışı yanlışla
düzeltiyorsunuz. Biz bunun yanlış olduğunu söylüyoruz. Çünkü siz bunu yaparken
zannediyorsunuz ki Avrupa Birliği bu getirdiğiniz kanunu kabul edecek. Hayır
değerli arkadaşlarım, kabul etmeyecek, yaptığınızın yanlış olduğunu size daha
sonra ifade edecekler ama iş işten geçmiş olacak. Niçin muhalefeti
dinlemiyorsunuz? Niçin dinlemiyorsunuz? Getirin… Pek çok konuda, biz
anlaştığımız, uzlaştığımız konularda son derece rahat bir şekilde, Parlamentoyu
da yormadan, uygun atmosfer içerisinde, uygarca bir tartışma yaparak kanunları
geçiriyoruz. Bunda hiçbir sıkıntı yok ama sıkıntı iktidar partisinde.
Şimdi,
iktidar partisi önümüzdeki haftaya -yani bu haftaya- dönük olarak bir çalışma
düzeni getiriyor. Birincisi kolluk gözetim komisyonu kurulmasına dair bir
kanun, diğeri siyasi etik kanunu. Bunlar da Avrupa Birliği müktesebatı
çerçevesinde yapılması gerekli uygulamalar ama sizin getirdiğiniz gibi değil.
Şimdi, bu konuda sözlerimizi dinleyecek misiniz? Uyarılarımıza kulak asacak
mısınız? Ben diyorum ki: Acaba iktidar partisi, Cumhuriyet Halk Partisinin
yapıcı, uygun çözüm önerilerini niçin kabul etmiyor? Aklıma, herhâlde Avrupa
Birliğiyle müzakere eder görüntüsü vermek istiyorsunuz ama Avrupa Birliğiyle
aslında müzakere etmek istemiyorsunuz gibi bir düşünce geliyor değerli
arkadaşlarım. Ben böyle düşünüyorum çünkü görüyoruz biz bu tabloyu.
Uluslararası kuruluşlar bizlere geliyor, “Bu konuda ne diyorsunuz?” Yarın Venedik
Komisyonu gelecek ziyaretimize. Ne anlatacağız onlara? E, bunların raporları
gidip, işte, Avrupa Birliğinde, Birleşmiş Milletlerde önemli oluyor ve bu
çerçevede Türkiye itibar kaybına uğruyor.
Temel
kanun getiriyorsunuz. Kırk defa burada konuştuk, yüz defa konuştuk, torba
yasalardan, temel kanunlardan vazgeçin diye. Değerli arkadaşlarım, 13 maddelik
bir kanun, kolluk gözetimi hakkındaki kanun nasıl temel kanun olabilir? 18
maddelik siyasi etik kanunu nasıl temel kanun olabilir? Eğer, bunlara siz temel
kanun diyecekseniz ceza hukukuna ne diyeceksiniz, medeni usul hukukuna ne
diyeceksiniz, ticaret hukukuna ne diyeceksiniz? Temel kanun, esas onlardır.
Ülkenin bütününü ilgilendiren hukuk sistemidir. Yani böyle yaparak, siz
kavramların içini boşaltarak Meclisi çalıştırmaya çalışıyorsunuz, bunlar son
derece yanlıştır.
Temel
kanun olarak, torba kanun olarak buraya, bu kanunları getirmeyin değerli
arkadaşlarım. Hakkıyla tartışalım. Bakın, cumartesi pazarları da koyuyorsunuz,
hiç kaçmıyoruz bunlardan; gelin, çalışalım ama yaptığınız yöntemler yanlış.
Bunları defalarca anlattık, anlatıyoruz ama değerli arkadaşlarım, bu kafa
karışıklığı AKP’de, iktidar partisinde ve Cumhurbaşkanında o denli yoğun ki… Şimdi,
Cumhurbaşkanı kalktı “Ya, neymiş Dolmabahçe mutabakatı?” dedi. Değil mi
arkadaşlar, aynen bunu söyledi? “Dolmabahçe mutabakatı” diye bir mutabakat…
Geçtiğimiz yıl bir kısım milletvekilleri, sizin de AKP’nin grup başkan vekili,
bakanları tarafından Dolmabahçe Sarayı önünde oturuldu, el sıkışıldı,
açıklamalar yapıldı; o gün her şey iyiydi. Şimdi, Dolmabahçe mutabakatı
yapıldığı zaman havuz medyasının başlıklarını sizlerle paylaşıyorum. Star
gazetesi: “Barış baharı.”, manşet; ertesi gün, Dolmabahçe mutabakatının
yapıldığının ertesi günü. Ondan sonra, Yeni Şafak: “Silahlara veda çağrısı.”
Bunlar ertesi gün gazetelerin manşetleri. Sabah gazetesi: “Şimdi barış zamanı.”
Değerli arkadaşlarım, bunlar hep manşetlerden veriliyor. Bütün yurttaşlarımız
bunu duydu, gördü. Adlarını veriyorum ki bütün gazetelerin, herkes neyin, ne zaman,
nasıl kotarıldığını görsün diye. Güneş gazetesi: “Güzel şeyler oluyor.”
Mutabakat yapıldığı zaman, değerli arkadaşlarım, manşetler bunlar. Yine, Akşam
gazetesi: “Barışa dev adım.” Milat gazetesi: “Tarih yeniden yazılıyor.”
Değerli
arkadaşlarım, biz Cumhuriyet Halk Partisi olarak ülkemizin devasa sorunu olan
Kürt sorununun çözümünde elimizden gelen her türlü katkıyı vermeye hazır
olduğumuzu ifade ettik. Ama, bu süreçler iktidar partisinin, Cumhurbaşkanının
siyasi konjonktürüne göre değiştirilebilecek konular değildir, maliyetleri çok
ağırdır. Bu maliyetleri sadece iktidar partisi ödemez, Cumhurbaşkanı ödemez,
hepimiz öderiz, ödüyoruz da. Bu konuda bir kararlı tutum sergileyeceksiniz,
milleti yolda bırakmayacaksınız. Biz de bu konuda sürecin başarıya ulaşması
yönünde “İktidar partisi, eğer sen bu sorunu çözeceksen biz de sizi kutlarız.”
dediğimiz günleri hatırlıyoruz değerli arkadaşlarım. Bu süreçler bir anda,
günlük fikirlere göre, günlük egolara göre, siyasi konjonktürden nemalanmak
için bir gün öyle bir gün böyle davranılacak konular değildir; çok ihtiyatlı
olmak, çok soğukkanlı olmak gerekir. Bu konuda ülkeyi daha fazla
kutuplaştırmayan bir dil kullanmak gerekir. Bu dili kullanırken ülkenin
menfaatlerini öne çıkartmak gerekir. “Acaba bir referandumda, bir baskın
seçimde ben ne kadar oy alırım?” telaşı içine düşüldüğü zaman, biliniz ki en
büyük yanlış o zaman yapılmıştır. Bunlardan kaçınmamız gerekir değerli
arkadaşlarım.
Ne
oldu şimdi? Dolmabahçe mutabakatı yapıldığı zaman manşet atan gazeteler, neredesiniz?
Ne diyorsunuz? Daha önemlisi, ben o gazetelerden öte, o toplantıya katılan
şimdiki İçişleri Bakanı Efkan Ala’ya soruyorum, hakkımdır bunu sormak; şimdiki
Bakan, Başbakan Yardımcısı Sayın Yalçın Akdoğan’a soruyorum; o zaman AKP Grup
Başkan Vekili, şimdi Kültür Bakanı olan Sayın Mahir Ünal’a soruyorum:
Cumhurbaşkanının, “Ya, o mutabakat ne mutabakatı?” dediği zaman, o toplantıda
siz vardınız, siz şimdi Cumhurbaşkanının bu söylemlerine karşı ne diyorsunuz?
Burada el sıkışırken mi samimisiniz, Cumhurbaşkanı çark ettikten sonra mı
samimisiniz? Hangisi, hangisi? (CHP sıralarından alkışlar) “Tarih yeniden
yazılıyor.” dediği zaman gazeteler, o zaman kendinizi bir sorumluluk duygusu
içerisinde görüp bunun arkasında durduğunuz zaman o noktada mısınız; yoksa, şimdi
Cumhurbaşkanı bu sözleri söyledikten sonra sizin söyleyecek bir çift lafınız
yok mu? Ne diyorsunuz bu konuda? Cumhurbaşkanı mı doğru söylemiyor, siz mi
doğru yapmadınız; hangisi doğru, hangisi doğru? Bu karede oturan Efkan Ala,
Yalçın Akdoğan, Sayın Mahir Ünal, siz mi doğruydunuz, o zaman Cumhurbaşkanı mı
yanlıştı; şimdi mi Cumhurbaşkanı doğru, siz mi yanlışsınız? Çıkın konuşun,
çıkın konuşun, bunun konuşulmaya ihtiyacı var; bunu halının altına süpürerek
işin içinden çıkılmaz değerli arkadaşlarım. Böyle ikircikli bir yaklaşım
içerisinde… İktidar partisinin ülkenin en önemli konusundaki yaklaşımı böyle,
Avrupa Birliğiyle ilgili en ciddi konularda yaklaşımı böyle, ondan sonra
“Muhalefet…” Muhalefet daha ne yapsın? Bakın, çıkmış, bu kürsüde yanlışlarınızı
güzel güzel anlatıyorum değerli arkadaşlarım. Ülkeyi böyle yönetemezsiniz. Biz
samimi olarak sizlere el uzatmaya hazırız ama siz buna hazır değilsiniz. 
Hepinizi sevgiyle, saygıyla selamlıyorum.
(CHP sıralarından alkışlar) 
BAŞKAN – Teşekkürler. 
Önerinin aleyhinde ikinci ve son söz
Mersin Milletvekili Baki Şimşek’e aittir. 
Buyurun Sayın Şimşek. (MHP sıralarından
alkışlar)
BAKİ ŞİMŞEK (Mersin) – Sayın Başkan,
değerli milletvekilleri; AKP grup önerisi hakkında Milliyetçi Hareket
Partisinin görüşlerini ifade etmek üzere huzurunuzdayım. Yüce heyetinizi
saygıyla selamlıyorum. 
Öncelikle, dün Nusaybin’de ve Kilis’te
hayatını kaybeden vatandaşlarımıza Allah’tan rahmet diliyorum, şehitlerimizin
önünde saygıyla eğiliyorum. 
Değerli milletvekilleri, özellikle
Kilis’e aylardır defaatle bombalar düşüyor ve 18’e yakın vatandaşımız hayatını
kaybetti ama Kilis’e atılan her bombadan sonra televizyonlardan şu haberi
duyuyoruz: “Misliyle karşılık verildi, Türk topçusu şu kadar atış yaptı.”
Türkiye Cumhuriyeti devleti, maalesef, sınırlarında gerekli tedbirleri
alamamakta, söz sahibi olması gereken bölgede gerekli tavrı takınamamaktadır.
Suriye’de, Türk topçusu sadece sınırın ötesine misliyle karşılık vermekle
kalmamalıdır; bu bölgede Türkiye üzerinde hesapları olanlara karşı, her türlü
platformda terör destekçilerine, terör destekçisi ülkelere gerekli tavrını
koymalıdır, aksi takdirde… Kilis’in nüfusu kadar Suriyeli şu anda Kilis’te
yaşıyor, yalnız, artık, Kilis’te yaşayan kendi vatandaşlarımız Kilis’i terk
etmeye başladılar. Mersin şu ana kadar 300 bin göç aldı, 300 bin Suriyeli
yaşıyor. 100 bin civarı, doğu ve güneydoğudaki olaylardan sonra yeni bir göç
dalgası yaşandı; Sur, Nusaybin, Silopi boşaltıldı, buradaki insanların birçoğu
Mersin’e yerleşti. Mersin, zaten işsizlik olarak, ekonomik olarak en zor
durumda olan illerden bir tanesi; yüzde 20’nin üzerinde işsizlik var ama
maalesef yeni göç dalgalarıyla karşı karşıya kalıyor. Türkiye mutlaka gerekli
tedbirleri almalı. Kandil başta olmak üzere teröre yardım eden hem iş adamları araştırmalı,
mali kaynaklar araştırılmalı hem de terör destekçisi ülkelere karşı gerekli
tedbirler alınmalıdır; aksi takdirde, belli bir grup yeni anayasa hayaliyle
yatıp başkanlık hayaliyle uyanırken Türkiye’de şehitler gelmeye devam
edecektir. Tarih tekerrürden ibarettir. 
Osmanlı Devleti’nin Bursa’nın başkent
olduğu dönemde Bursa’dan bir hayırsever bir çeşme yaptırıyor ve çeşmenin
üzerine şunu yazdırıyor: “Her kula helal, Müslümana haram.” Tabii, Bursa’da
dedikodu başlıyor, fitne çıkıyor, kadıya şikâyet ediyorlar: “Olur mu böyle bir
şey? Sebil, hayrat olan bir çeşme nasıl olur yüzde 99’u Müslüman olan bir
beldede her kula helal olur, Müslümana haram olur?” diyorlar. Kadı, şahsı
çağırıyor ifadesini alıyor. Şahıs diyor ki “Efendim, bunu ben sadece padişaha anlatırım,
başkasına anlatmam.” Olay padişaha intikal ettiriliyor, padişah bu zatı
huzuruna çağırıyor. Padişaha “Efendim, vereceğiniz cezaya razıyım. Yalnız,
sizden üç tane talebim var, bu taleplerimi yerine getirmenizi istiyorum.”
diyor. Padişah “anlat” diyor; o da “Birincisi, kilisenin açık olduğu bir gün
kilisenin papazını ayin sırasında gözaltına alacaksınız ve bunu bir hafta
cezaevinde tutacaksınız.” diyor. Padişah, bu zatın söylediğini yapıyor,
kilisenin papazını gözaltına aldırıyor. Bir hafta içerisinde bütün yabancı
erkân ayağa kalkıyor, dış devletlerden haberler geliyor: “Bizim papazımız
iyidir, bizim papazımız yanlış yapmaz. Niye bizim papazımızı serbest
bırakmıyorsunuz?” Bir hafta sonra zat, padişaha diyor ki “Efendim, bunun süresi
doldu, serbest bırakın.” Daha sonra gidiyorlar sinagogdan hahamı gözaltına
alıyorlar yine o zatın tarifiyle. Bir hafta içerisinde bu defa Yahudiler ayağa
kalkıyor, bütün girişimlerini yapıyorlar. Zat, padişaha diyor: “Efendim, süresi
doldu, bunu da serbest bırakın.” Daha sonra, üçüncü ve son isteğini söylüyor:
“Ulu Cami’nin çok sevilen bilgili, değerli bir imamını cuma günü hutbe
sırasında gözaltına alın.” diyor. Cuma günü hutbe sırasında Ulu Cami’nin
imamını gözaltına alıyorlar. Bir hafta geçiyor aradan, ses soluk yok, hiç kimse
itiraz etmiyor. Bursa’nın en cahil imamını da o camiye imam tayin ediyorlar.
Vatandaşlar camide şunu konuşuyorlar: “Ya, zaten demek bir yaptığı vardı ki
padişah bunu cezaevine attı.” Daha sonra bu zat, padişaha diyor ki: “Efendim,
ben bu çeşmeye onun için ‘Her kula helal, Müslümana haram.’ yazdım.” Türk
dünyası ve İslam dünyası maalesef bugün kendi hakkını, hukukunu savunamıyor.
Savunamadığı için de birileri bizleri yönetme mücadelesine devam ediyorlar.
Konuşmamın
son kısmında, seçim bölgem olan Mersin’in sorunlarıyla ilgili konuşmak
istiyorum. Maalesef, şubat ayından bu tarafa, bir tarım kenti olan Mersin’e
İran karpuzu gelmektedir. Binlerce ton İran karpuzu gelmekte, turfanda
sezonunda 3-5 kuruş para kazanacak olan Çukurova çiftçisi mağdur olmaktadır.
Karpuz fiyatları, kabak fiyatları, biber fiyatları dibe vurmuştur. Zaten
ihracat sıkıntılı, Türkiye bugün hiçbir komşusuna mal satamayan bir duruma
gelmiş ama maalesef Tarım Bakanlığımız bu konuda bir kısıtlama getirmediği
için, hâlâ, bir tarım ülkesi olan Türkiye'ye yurt dışından bol miktarda karpuz
gelmekte, diğer ürünler gelmekte ve Çukurova çiftçisi mağdur olmaktadır.
Yine,
seçim bölgem olan Mersin’de Devlet Su İşleri, Pamukluk Projesi’yle alakalı
olarak acele kamulaştırma kararı almış ve birçok arazi kanal istimlaki için
kamulaştırılmıştır. Burada çiftçilerimiz, üzerinde ekili ürünlerini zaten
kamulaştırmadan dolayı kaybetmişlerdir. Yalnız, bu kamulaştırma bedellerini de
bir türlü alamamaktadırlar ve ciddi mağduriyetler vardır.
Yine,
Tarsus-Çamlıyayla yolunda ve Silifke-Mut yolunda kamulaştırmalarla ilgili ciddi
sıkıntılar vardır. Türkiye, dünya son yüz yılın en kurak yıllarını
yaşamaktadır. DSİ Genel Müdürlüğümüz ve bölge müdürlüklerimiz bununla ilgili
ivedi tedbirler almalıdır. Özellikle bir tarım bölgesi olan Çukurova’da yazın
sulamayla ilgili sıkıntıların olmaması için şimdiden tedbirlerin alınması
gerekmektedir. Bu konuda da Tarım Bakanımızdan ve Çevre ve Orman Bakanımızdan
gerekli destekleri bekliyoruz. 
Çiftçilerimize
verilen destek projeleriyle alakalı da mutlaka küçük çiftçiler ve hayvancılıkla
uğraşan, kırsalda yaşayan insanlarımız desteklenmelidir, mağduriyetleri
giderilmelidir. Maalesef, destek projelerinden hep büyük şirketler, holdingler
ve bölgenin zengin aileleri faydalanabilmektedir. Kırsalda yaşayan insanlarımız
bunlardan faydalanamamaktadır, bu projeleri çizdirmeye bile yetecek paraları
yoktur. Hükûmetimizin bu konuda da gerekli destekleri vermesini bekliyorum. 
AKP’nin getirmiş
olduğu, Meclisin çalışma düzeniyle ilgili olan… Milliyetçi Hareket Partisi
olarak biz Meclisin gerekirse yirmi dört saat bu ülkenin menfaatine çalışmasını
destekleriz; yalnız, torba tasarıyla ilgili, komisyonlarda görüşülmeden, tali
komisyonlarda görüşülmeden direkt Meclise getirilen bu çalışma düzenine de görüş
olarak karşıyız. Yoksa, memleketin hayrına yirmi dört saatlik bir çalışma olsa
Milliyetçi Hareket Partisi 40 milletvekiliyle bu milletin hayrına çalışmaya
vardır diyorum.
Yüce heyetinizi
saygıyla selamlıyorum. (MHP sıralarından alkışlar) 
BAŞKAN – Teşekkür
ediyorum.
III.- YOKLAMA
(CHP
sıralarından bir grup milletvekili ayağa kalktı)
LEVENT GÖK
(Ankara) – Sayın Başkan…
BAŞKAN – Buyurun
Sayın Gök.
LEVENT GÖK
(Ankara) – Yoklama talebimiz var efendim. 
BAŞKAN – 20 kişi
yok yalnız yoklamada.
LEVENT GÖK
(Ankara) – Var efendim arkada.
MAHMUT TANAL
(İstanbul) – Bir sayın efendim, sayıncaya kadar…
BAŞKAN –
Ayakta….
MAHMUT TANAL
(İstanbul) – Siz bir sayın, ihsasırey olmaz Sayın Başkan.
BAŞKAN –
Sayıyorum.
Sayın Gök, Sayın
Tanal, Sayın Yıldız, Sayın Aydın, Sayın Yüksel, Sayın Balbay, Sayın Özdemir,
Sayın İrgil, Sayın Topal, Sayın Gökdağ, Sayın Özcan, Sayın Yılmaz, Sayın
Havutça, Sayın Tuncer, Sayın Temizel, Sayın Göker, Sayın Bakır, Sayın
Bektaşoğlu, Sayın Öztrak, Sayın Akaydın.
Oylamadan
önce yoklama talebi olmuştur.
Şimdi
öncelikle yoklama işlemini gerçekleştireceğim ve yoklama için üç dakikalık süre
veriyorum.
(Elektronik
cihazla yoklama yapıldı)
BAŞKAN
– Toplantı yeter sayısı yoktur.
Birleşime
on dakika ara veriyorum.
Kapanma Saati: 17.03
DÖRDÜNCÜ OTURUM
Açılma Saati: 17.23
BAŞKAN: Başkan Vekili Ahmet AYDIN
KÂTİP ÜYELER: Özcan PURÇU (İzmir),Elif DOĞAN TÜRKMEN (Adana)
----- 0 -----
BAŞKAN – Sayın
milletvekilleri, Türkiye Büyük Millet Meclisinin 80’inci Birleşiminin Dördüncü
Oturumunu açıyorum.
III.- YOKLAMA
BAŞKAN – Adalet
ve Kalkınma Partisi grup önerisinin oylamasından önce istem üzerine yapılan
yoklamada toplantı yeter sayısı bulunamamıştı. 
Şimdi yoklama
işlemini tekrarlayacağım.
Yoklama için üç
dakikalık süre veriyorum.
(Elektronik
cihazla yoklama yapıldı)
BAŞKAN
– Toplantı yeter sayısı vardır.
IX.- ÖNERİLER (Devam)
A) Siyasi Parti Grubu Önerileri (Devam)
2.- AK PARTİ Grubunun, Genel Kurulun
çalışma gün ve saatleri ile gündemdeki sıralamanın yeniden düzenlenmesine;
Mayıs ayı salı ve çarşamba günlerindeki birleşimlerinde sözlü sorular ve diğer
denetim konularının görüşülmeyerek gündemin "Kanun Tasarı ve Teklifleri
ile Komisyonlardan Gelen Diğer İşler" kısmında yer alan işlerin
görüşülmesine; bastırılarak dağıtılan (11/9) esas numaralı Gensoru Önergesi’nin
Anayasa’nın 99’uncu maddesi gereğince gündeme alınıp alınmayacağı hususundaki
görüşmelerinin 2 Mayıs 2016 Pazartesi günkü birleşimde yapılmasına ve 307 sıra
sayılı Kanun Teklifi’nin İçtüzük’ün 91’inci maddesine göre temel kanun olarak
bölümler hâlinde görüşülmesine ilişkin önerisi (Devam)
BAŞKAN
– Adalet ve Kalkınma Partisi grup önerisini oylarınıza sunuyorum: Kabul
edenler… Kabul etmeyenler… Öneri kabul edilmiştir.
Böylece,
alınan karar gereğince, gündemin “Kanun Tasarı ve Teklifleri ile Komisyonlardan
Gelen Diğer İşler” kısmına geçiyoruz.
1’inci
sırada yer alan, Velayet Sorumluluğu ve Çocukların Korunması Hakkında Tedbirler
Yönünden Yetki, Uygulanacak Hukuk, Tanıma, Tenfiz ve İşbirliğine Dair
Sözleşmeye Katılmamızın Uygun Bulunduğuna Dair Kanun Tasarısı ve Dışişleri
Komisyonu Raporu’nun görüşmelerine başlayacağız.
X.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- Velayet Sorumluluğu ve Çocukların
Korunması Hakkında Tedbirler Yönünden Yetki, Uygulanacak Hukuk, Tanıma, Tenfiz
ve İşbirliğine Dair Sözleşmeye Katılmamızın Uygun Bulunduğuna Dair Kanun
Tasarısı (1/697) ve Dışişleri Komisyonu Raporu (S. Sayısı: 280) (x)
BAŞKAN
- Komisyon? Burada.
Hükûmet?
Burada.
Komisyon
raporu 280 sıra sayısıyla bastırılıp dağıtılmıştır.
Tasarının
tümü üzerinde ilk söz Halkların Demokratik Partisi Grubu adına Şanlıurfa
Milletvekili Osman Baydemir’e aittir.
Buyurun
Sayın Baydemir. (HDP sıralarından alkışlar) 
Süreniz
yirmi dakikadır. 
HDP
GRUBU ADINA OSMAN BAYDEMİR (Şanlıurfa) – Sayın Başkan, saygıdeğer
milletvekilleri; hepinizi saygıyla, sevgiyle selamlıyorum. Grubum adına tasarı
hakkında söz almış bulunuyorum.
Her
şeyden önce, grubum ve mensubu bulunduğum parti, Türkiye'nin Avrupa Birliğine
dâhiliyetini, ilkeler ve prensipler çerçevesinde, ilk günden bugüne kadar
destekleyen ve bunun hızlı bir şekilde yaşama geçmesini arzulayan bir siyasal
partidir. 
Sayın
Başkan, bugün, özü itibarıyla, konuşmuş olduğumuz konu ve yasa tasarısıyla, hem
Türkiye'nin Avrupa Birliğine dâhiliyeti ama aynı zamanda, müktesebatın
uyarlanması ve bununla birlikte çocuk haklarının mevzuatla, yasayla güvence
altına alınmasını tartışıyoruz, irdeliyoruz. 
Sayın
Başkan, bu kadar önemli bir konuyu, bu kadar önemli bir mevzuyu tartışırken şu
anda Hükûmet sıralarındaki uğultu, çocuk haklarına dair ne kadar bir illiyet
bağlarının ve dolayısıyla bu ülkenin geleceğine dair ne kadar içselleştirilmiş
bir duyarlılığın içerisinde olduklarının da bir başka açıdan göstergesidir;
bunu da Meclisi idare eden Sayın Başkanın takdirlerine sunuyorum. Umuyor ve
diliyorum ki bir uyarı da bu vesileyle gelmiş olacaktır.
Sayın
Başkan, her şeyden önce, bir mevzuat uyarlanmasına elbette ki ihtiyaç vardır.
Ev ödevlerinin yerine getirilmesi konusunda elbette ki ivedilikle bir çalışmaya
ihtiyaç vardır ama bütün mesele kanun çıkarma meselesi değildir. Çıkacak olan
kanunun içselleştirilmesi, buna inanılması ve bundan daha önemli olan bir husus
da uygulama ile mevzuatın, uygulama ile müktesebatın, uygulama ile Avrupa
Birliğini Avrupa Birliği yapan temel değerlerin de eş güdüm içerisinde olması
zorunluluğudur. Maalesef, bir kez daha, dostlar alışverişte görsün, dostlar
pazarda görsün; yapıyormuş gibi yapıp, içeriği itibarıyla, uygulama itibarıyla
hem içselleştirmeme hem de mevzuata aykırı bir tutum ve davranış içerisinde
bulunma tablosu, bulunma siyasetinin devam ettiğini de ifade etmek istiyorum.
Türkiye,
bu bağlamda, çocuklar açısından, şiddetin her türlüsünün yaşamın her alanında
yoğunca gözlemlendiği, yoğunca yaşandığı, Avrupa’nın neredeyse sınırlı sayıdaki
ülkelerinden bir tanesidir. Hatta, çocuk haklarına yönelik saldırıların en
yoğun yaşanmış olduğu ülkenin de ta kendisidir. Kuşkusuz ki şiddet ve şiddet
türlerinin telafisi de en zor olandır ve hele hele yaşam hakkının ihlal
edildiği bir atmosfer içerisinde, diğer hak alanlarına girmek ve diğer hak
alanlarının savunuculuğunu yapmak da bir boyutuyla imkânsız hâle gelmektedir. 
Türkiye’nin
de üyesi bulunduğu Birleşmiş Milletler Örgütü, çocukların erişkinlerden farklı
fiziksel, fizyolojik davranış ve psikolojik özellikleri olduğu, sürekli büyüme
ve gelişme gösterdiği bilincinin hem yerleşmesi hem de çocukların bu anlamda
korunmasının birer toplumsal davranış biçimi olması gayretinden hareketle, 1959
yılında Birleşmiş Milletler Genel Kurulunda Çocuk Hakları Bildirgesi’ni kabul
etti. Bu bildirgenin kabulünden neredeyse otuz yıl sonra, aynı şekilde, Çocuk
Haklarına Dair Sözleşme hazırlandı ve bu da Genel Kurulda, tabiri caizse,
imzaya açıldı. Bugüne kadar, bütün uluslararası sözleşmelerde en çok taraftar
bulan, 193 ülke tarafından kabul edilen ve hâlen birinciliği elinde tutan
neredeyse yegâne sözleşmedir. 
Bu
sözleşme 1990 yılında Türkiye tarafından imzalandı ve 1995 yılında da bazı
çekinceler konuldu. Bu çekincelere, her şeyden önce, baktığımızda, ayrım
gözetmeme maddesi olan 2’nci madde, çocuğun yüksek yararı 3’üncü madde, yaşama
ve gelişme hakkı 6’ncı madde, katılım hakkı 12’nci madde olmak üzere, özü
itibarıyla sözleşmenin ana ruhu, ana perspektifi çekinceyle sorumluluk dışına
itildi. Hepimiz biliyoruz ki günlük yaşamda da siyaset yaşamında da ikili
sohbetlerde de bir konuya başlarken “Ben bu hususa katılıyorum ama, fakat,
lakin…” diye eğer söze girerseniz, bu sizin katılmış olduğunuz, desteklemiş
olduğunuz bütün hususları berhava etmektedir. Bu itibarla da bu sözleşmenin ana
ruhuna uyarlı bir hükûmet politikasından söz etmek istiyorsak, uygulamadan,
icraattan söz etmek istiyorsak, her şeyden önce bu çekincelerin behemehâl
kaldırılması lazım şartsız şurtsuz. Çocukların geleceğine, çocukların bugününe
ve şüphesiz ki toplumun geleceğine dair konulan tahditler, şartlar şurtlar
öncelikle ortadan kaldırılmalıdır. Aynı şekilde, Avrupa Birliği ve Avrupa
Konseyinin çocuklarla ilgili hazırlamış olduğu sözleşme ve protokollere
baktığımızda, yine benzer çekinceleri, benzer şartları şurtları ortadan
kaldırmamız gerekiyor. 
Belki,
bugüne kadar, yasama faaliyetleri içerisinde memnuniyet verici tek bir gelişme
olarak kaydedebileceğimiz bir husus vardır ki o da Türk Ceza Kanunu ve Türk
Medeni Kanunu’nda 5395 sayılı Çocuk Koruma Kanunu’nun çıkmış olmasıdır. Ancak
bir kez daha söylüyorum, kanunların çıkmış olması yetmiyor, olması gereken
bunun içselleştirilmesi ve bunun uygulayıcı tarafından da müktesebat
perspektifi çerçevesinde hayata geçirilmesi çabasının ortaya konulmasıdır.
Peki,
yasalar, mevzuatlar, uluslararası sözleşmeler bunu ifade ederken uygulamada ne
oluyor? Sayın Bakan da buradayken bunu da bir fırsata dönüştürerek ifade etmek
istiyorum. 1 Ocak-31 Aralık 2015 tarihleri arasında İnsan Hakları Derneğinin
faaliyet raporuna, gözlem raporuna bakarak şunları ifade etmek mümkün: Direkt
devlet eliyle veya devlet erkleri eliyle gerçekleşen ihlal alanları ama aynı
zamanda devlet olmaktan kaynaklı sorumluluğunun gereğini yerine getirmeme ya da
yeteri miktarda önleme mekanizmalarını devreye koymamadan kaynaklı onlarca
alanda çocukların maruz kaldığı hak ihlallerine tanıklık ediyoruz. “Yaşam hakkı
ihlali” kategorisine baktığımızda, 733 çocuk 2015 yılında hayatını yitirmiş;
silahlı çatışma ortamında yaşanan yaşam hakkı ihlaline baktığımızda, 73 çocuk
hayatını yitirmiş; mülteci, sığınmacı çocukların yaşam hakkı ihlaline
baktığımızda, 152 çocuk hayatını yitirmiş. İş kazalarında hayatını kaybeden
çocuk sayısı 14. Yine, okul içerisinde hayatını kaybeden çocuk sayısı 5, okul
servislerinin kazası sonucu hayatını kaybeden çocuk sayısı 13. Cezaevlerinde
direkt devletin gözetimi, denetimi, güvencesi altında olan çocuklardan 2 kişi
hayatını yitirmiş. Yine, deniz, göl ve benzeri yerlerde boğularak hayatını
kaybeden 112 çocuk bulunmakta. 
Yıl
boyunca yaşanan çocuk yaralanması sayısı 1.946’dır. Yine, toplumsal olaylarda
müdahale sonucu, aşırı şiddet kullanımı sonucu 78 çocuk yaralanmıştır. Aynı
şekilde kamu ortamında bulunan yani devletin yine güvencesi altında bulunan
ortamlarda -zehirlenme veya dışsal etkilerle- 1.869 çocuk zehirlenmiştir. Yine
-yakınma, şikâyet sayısı itibarıyla söylüyorum- 479 çocuk gözaltına alınmıştır.
Bunların içerisinden 92 çocuk politik, siyasi nedenlerden dolayı
tutuklanmıştır. Yine, Millî Eğitim Bakanlığının denetimi ve gözetimi altında
bulunan eğitim ortamları içerisinde -yakınma sayısı itibarıyla söylüyorum- 872
çocuk soruşturmaya tabi tutulmuş, âdeta fişlenmiştir. Böylesi bir tabloya
baktığımızda, böylesi bir reel atmosfer içerisinde “Ben böylesi bir yasayı
Meclis Genel Kuruluna getirdim; Meclis Genel Kurulunda oylattım, kabul
ettirdim. Dolayısıyla, ben Türkiye’nin Avrupa Birliğine dâhiliyeti sürecindeki
ev ödevimin gereğini yerine getirdim.” derseniz vallahi kimseyi
kandıramazsınız, kusura bakmayın, hiç kimseyi inandıramazsınız. 
Bugün
Meclisin uluslararası sözleşmeler konusunda bu kadar yoğun çalışmasının
nedenlerinden bir tanesi de vize muafiyetine dair 72 ev ödevinin gereğinin
yerine getirilmesi meselesidir. Ben bir kez daha söylüyorum: Bütün bu ev
ödevlerinin yerine getirilme şekli şemali bile başlı başına Avrupa Birliğini
Avrupa Birliği yapan temel değerlerle çatışmakta, bağdaşmamaktadır. Her şeyden
önce yasama organının kendisi bir denetleme mekanizmasıdır, istişare
mekanizmasıdır ve ortak paydalarda buluşma mekanizmasıdır. Bu yasanın kendisi
dahi, örneğin istişare üzerine kurulu bir mekanizma değildir. 
İktidarın
çoğunluğu “Ben bilirim, ben yaparım, ben ederim, kimse benden daha iyisini
bilmez.” edasıyla bu kurula gelmektedir ve bu kurulda da bu perspektifle
onaylanıp geçmektedir. Böylesi bir durum –çok açık ve net söylüyorum- bu,
katılımcı demokrasi değil, bu olsa olsa Meclisi zapturapt altına alma
girişimidir ve bu girişimin somut ürünlerini, somut –tabiri caizse- projelerini
bugünlerde hep beraber yaşıyoruz, hep beraber idrak ediyoruz. O hâlde yapılması
gereken husus şudur: Tam da Parlamentoyu, Avrupa Birliğini temel değer yapan,
denetleme mekanizması hâline dönüştürmektir. O da komisyondan Genel Kurula
kadar istişari bir mekanizmayı hayata geçirmek ve bu istişari mekanizmayla
yasal mevzuatları çıkarmaktır. Yasal mevzuatın çıkması yetmiyor, uygulayıcıları
bu perspektifle eğitip donatmaktır. Peki bu olması gerekene ne kadar yakınız? 
Sadece
ve sadece sokağa çıkma yasakları dönemi içerisinde 102 çocuk direkt devlet
şiddetiyle, sizin adına “yasal kurşun” dediğiniz, “yasal şiddet” dediğiniz
şiddet yöntemiyle katledilmiştir; Cizre’de, Silopi’de, Sur’da ve diğer yerleşim
birimlerinde. Yetmiyor, yetmiyor bu. Bütün bu çocuklar evlerini yitirdiler,
barınaklarını yitirdiler. Yetmiyor, onun bütün akranları yani sayısı milyonları
bulan çocuklar büyük bir travmayla büyüdüler, büyük bir travmaya tanıklık
ettiler. İşte, o çocuklara biz gelecek inşa etmeye çalışıyoruz sözüm ona. O
çocuklar büyüdüklerinde, o çocuklar ellerine sopa alma yaşına geldiklerinde,
emin olun, bu topluma, şu veya bu şekilde, yaşamış oldukları bu travmanın
hesabını kendi yöntemleriyle soracaklardır. İşte bundan dolayıdır ki, çocuk
haklarını korumamızın yegâne bir yolu, yöntemi vardır; o da bugünün
çocuklarına, bugünün bütün insanlarına şiddetsiz sosyal ve siyasal bir zemini
armağan edebilmektir, sunabilmektir. Tam da Parlamentonun yapması gereken husus
budur.
Hiç
şüphemiz olmasın ki, kendimiz açısından bile hadiseye baktığımızda, burada
-anne olan, baba olan- hemen hemen her vekilimiz anne veya babadır,
evladımızdan daha değerli bir şey olamaz. Bir annenin, babanın hayatında
evladından daha değerli bir şey olamaz. İşte, tek başına iktidar olma uğruna ve
AB müktesebatını, AB müzakerelerini iç siyaset malzemesi olarak kullanma
uğruna, vize muafiyeti uğruna gerçekler çarpıtılıyor, ters yüz ediliyor. 
Vallahi,
siz Avrupa Birliğini kandıramazsınız. Şu anda “Kayseri pazarlığı” olarak
tanınmış olduğunuz pazarlık yöntemiyle Avrupa Birliğini kandırabileceğimize
inanıyorsak vallahi yanılıyoruz. Kaldı ki, bu anlaşma ya da bu müzakerenin
kendisi, ruhu, içeriği de karşılıklı etik dışı bir süreçtir. Avrupa Birliğinin
yaklaşımı da tıpkı Hükûmet gibi, en az Hükûmet gibi etik dışıdır. Zira, mülteci
sorunu üzerine kurgulu bir ev ödevi verme süreci vardır. Avrupa Birliği çok iyi
biliyor ki, bu 72 kriterin tamamı hayat bulmayacak ve Avrupa Birliği çok iyi
biliyor ki, uygulama ile mevzuat arasında bir uçurum var. İşte, bundan dolayı,
gelin, bu realiteye gözümüzü kapatmayalım. Gelin, işin esasına bir kez daha
geri dönelim ve her şeyden önce çatışmasızlık zeminine bir kez daha bu ülkenin,
bu toplumun insanlarını geri döndürelim. İşte o çatışmasızlık zemini
içerisinde, Parlamentonun iradesini esas alan, bir kez daha Parlamento kurucu
Meclis niteliğiyle, kurucu Meclis perspektifiyle A’dan Z’ye toplumun tüm
dinamiklerinin ihtiyaçlarına yanıt bulabilecek bir anayasa ve o anayasanın
ruhuna uygun olan yasalarla sürecin -tabiri caizse- dâhiliyeti ve müdahalesi
içerisinde bulunalım. Bu itibarla da yapılması gereken çok önemli hususlar var.

Bunlardan
bir tanesi, başta çatışma bölgelerinde hayatını kaybeden çocuklarla ilgili
olmak üzere, yaşam hakkı ihlaline uğrayan her vaka için etkin soruşturmalar
yürütülerek sorumlular ivedilikle yargı önüne çıkarılmalıdır. Bırakın çatışma
bölgelerindeki kamu görevlilerinin işlemiş oldukları savaş suçlarından dolayı
yargı muafiyetinin getirilmesini, tam tersine bu suçların her bir tanesinin
cezasız kalmaması konusunda Parlamento irade ortaya koymak durumundadır. Eğer
bunu yapabilirse, bunu başarabilirse, o zaman çocuklarımıza ve çocuklarımızın
geleceğine dair sorumluluğumuzu kısmen yerine getirmiş oluruz. Yine, çocuklara
karşı işlenen suç ne olursa olsun ve fail kim olursa olsun, indirimden istifade
edebileceği bütün yasal mevzuatı ortadan kaldıralım, bütün yasal mevzuatı bu
manada değiştirelim. Toplumsal alanda, özellikle devlet kurumlarında veya kamu
personeli eliyle uygulanan ihmal ve istismarın yol açmış olduğu, başta yaşam
hakkı olmak üzere, tüm ihlaller bağlamında cezasızlığın ortadan kaldırılması
konusunda yine bir mevzuat çalışması içerisine girelim. Genel ve yerel
yönetimlerin bütçelerinden çocuklar için harcanacak miktarlar her bütçe
döneminde belirlenerek, çocuklar için kullanılabilecek, çocuklara özgü olacak
bir bütçeyi yine yasal mevzuat hâliyle zorunlu hâle getirelim. Yine, ulusal ve
uluslararası mevzuatta, çocuklar için düzenlenen tüm hakların da içerisinde yer
aldığı çocuk hakları yasası çıkarılarak… Ki bu, temel bir yasa olmalıdır, ana
bir yasa olmalıdır, böylelikle de dağınıklığın da önüne geçmiş oluruz. 
Yine,
Türkiye Büyük Millet
Meclisi bünyesinde müstakil çocuk hakları ihtisas komisyonu kurularak,
çocuklarla ilgili yasal uygulamaların, süreçlerin bunun eliyle gözetlenen, korunan bir sürecin içerisinde yer alalım çağrısında
bulunuyorum. İnsan hakları örgütleri, sivil toplum örgütleri ve meslek
örgütlerinin de içerisinde yer alacağı bağımsız çocuk hakları izleme kurulu da
bu manada önemli bir ihtiyaçtır, hemen giderilmesi gerekir. 
Yine, çocuklarla ilgili eğitim, sağlık,
yoksulluk, işçilik, ihmal ve istismar, gözaltı, cezaevi ve benzeri her türlü
verinin tutulacağı çocuk hakları veri tabanının da oluşturulmasına acilen
ihtiyaç vardır. 
Yine, çocuk cezaevleri kapatılarak,
kanunla, ihtilafa düşülen konularda çocuklarla ilgili insan hakları örgütleri
ve alanla ilgili STK ve meslek odalarıyla iş birliği içerisinde alternatif bir
iyileştirme programının hayata geçirilmesi konusunda, gelin, Parlamento olarak,
Parlamentoyu oluşturan gruplar olarak el ele bir çalışma yürütelim. 
Ve şüphesiz ki farklı dil, kültür ve
inanca sahip olan yurttaşların ve çocuklarının kendi dil, kültür ve inancını
öğretebileceği, öğrenebileceği yasal bir düzenlemeye de ivedilikle ihtiyaç
vardır. 
İşte, bütün bunlardan hareketle, bir kez
daha grup olarak çağrımızı yineliyoruz. Bugün yaşamış olduğumuz ülke -çok açık
ve net söylüyorum- emanettir, çocuklarımıza karşı sorumluluğumuzdan kaynaklı
emanettir. Bu emaneti daha iyi bir noktada gelecek çocuklara, gelecek nesillere
emanet etmek istiyorsak her şeyden önce samimiyetle, dürüstlükle hadiseye
yaklaşım göstermek durumundayız. Yapıyormuş gibi yapıp, yapmamak; özgürlükleri,
hakları koruyormuş gibi yapıp ihlal etmek, ihmal etmek sadece bugünümüze karşı
değil, geleceğe karşı da, gelecek nesillere karşı da çok ama çok büyük bir
vebaldir. 
Bugün, bu Parlamentoda, başından bugüne
değin, savaşa, şiddete karşı çıkanların, savaşa ve şiddete karşı çıkmayanlardan
vebalinin daha az olacağını da ben bir kez daha ifade etmek istiyorum. Yani,
iktidarın yani sizlerin şüphesiz ki bu konudaki vebali, günahı bizimkilerden
çok daha büyüktür. Bu manada, Allah yâr ve yardımcınız olsun. Bu dünya kadar
gelecek dünyada da işinizin bu minvalde zor olacağını düşünüyorum Sayın Grup
Başkan Vekili. 
En derin saygılarımı sunuyorum Genel
Kurul ile herkese. (HDP sıralarından alkışlar) 
BAŞKAN – Teşekkür ediyorum.
Tasarının tümü üzerindeki görüşmeler
tamamlanmıştır.
Şimdi, maddelerine geçilmesini oylarınıza
sunuyorum: Kabul edenler… Kabul etmeyenler… Kabul edilmiştir.
1’inci maddeyi okutuyorum:
VELAYET SORUMLULUĞU VE ÇOCUKLARIN KORUNMASI
HAKKINDA TEDBİRLER YÖNÜNDEN YETKİ, UYGULANACAK HUKUK, TANIMA, TENFİZ VE
İŞBİRLİĞİNE DAİR SÖZLEŞMEYE KATILMAMIZIN UYGUN BULUNDUĞUNA DAİR KANUN TASARISI
MADDE 1- (1) “Velayet Sorumluluğu ve Çocukların Korunması
Hakkında Tedbirler Yönünden Yetki, Uygulanacak Hukuk, Tanıma, Tenfiz ve
İşbirliğine Dair Sözleşme”ye çekince ve beyanlarla katılmamız uygun
bulunmuştur.
BAŞKAN – 1’inci madde üzerinde gruplar
adına ilk söz, Diyarbakır Milletvekili Çağlar Demirel’e aittir.
Halkların Demokratik Partisi Grubu adına
Sayın Demirel, buyurun. (HDP sıralarından alkışlar)
On dakikalık süreniz var.
HDP GRUBU ADINA ÇAĞLAR DEMİREL
(Diyarbakır) – Teşekkürler Sayın Başkan.
Değerli milletvekilleri; evet, 280 sıra
sayılı Kanun Tasarısı hakkında konuşmalarımızı ifade ederken tabii ki bu, AB
sözleşmesi kapsamında ele aldığımız, özelde Avrupa Birliği Vize Serbestisi
Antlaşması’nın gereklerinin yasal düzenlemesi olarak ele aldığımız fakat bu
tasarı mahiyetinde -bu tasarıyı bugün Genel Kurulda görüşürken- aslında bu
tasarıyla, sadece göstermek istediğimiz ya da AB uyum yasasına girmemiz
açısından değerlendirdiğimiz bir süreçtir.
Oysa biz, bu yasalaştıktan sonra da bunun
gereklerini ne kadar yerine getireceğiz ya da şu anda bile bunun gereklerini ne
kadar yerine getiriyoruz, biraz bunlara bakmak gerekiyor.
Bu yasanın hedefleri, çocukların
korunmasına ilişkindir. Oysa, şu anda Türkiye’de çocukların durumunun ne hâlde
olduğunu çok net olarak biliyoruz. Çocukların durumunu 23 Nisan Bayramı vesilesiyle
de ifade etmiştik, yine bugün de ifade edersek, Türkiye’de çocukların, bırakın
mülkiyet hakkını, yaşam hakkının bile olmadığını çok net olarak söyleyebiliriz.
Yine, özellikle 2015 ve 2016 yılları
arasında Türkiye için, çok fazla ölümün yaşandığı, çocuğun yok sayıldığı ve
çocukların insan hakları ihlalleri açısından geriye düşülen zamanların olduğunu
da söylemek mümkündür. Çocukların her zamankinden daha fazla acı çektiği ve
hayatını kaybettiği süreçleri yaşıyoruz. 
Burada
çocuklara dair uluslararası sözleşmelerden bahsedersek, kanımca önce Birleşmiş
Milletler Çocuk Haklarına Dair Sözleşme’ye değinmemiz gerekiyor. Söz konusu
sözleşme, Türkiye Cumhuriyeti devletiyle ciddiyetle uyulması gereken
yükümlülüklerin yerine getirilmesi olarak ifade edilse de sözleşmeye göre taraf
devletlerin, silahlı çatışma hâlinde uluslararası hukukun insan kurallarına
uymak ve uyulmasını sağlamak, silahlı çatışmalardan etkilenen çocukları korumak
ve bakımını sağlamak amacıyla mümkün olan her türlü önlemi almakla yükümlü olduğunu
bir kez daha ifade edelim. 
Fakat
ne yazık ki bugün, daha bugün Gündem Çocuk Derneği tarafından yayınlanan
Türkiye raporunda şöyle ifadeler yer alıyor: Türkiye’de çocuğun yaşam hakkı,
2015 verilerine göre yani 2015 yılının Türkiye’de özellikle savaş politikalarının
çocukların yaşamını doğrudan etkilediği bir yıl olduğunu ve sadece 2015 yılında
en az 873 çocuğun önlenebilir sebeplerden yaşamını kaybettiğini görüyoruz.
Yine, 2016’da da bu çocukların ölüm durumları bildiğimiz gibidir. Dokuz aydır
süren ablukalardan ötürü yaşamını yitirenler içerisinde 102’si çocuktur. Yani
bu dokuz aylık bir süreçte Şırnak’ta, Cizre’de, Silopi’de, Sur’da, İdil’de,
Nusaybin’de yaşamını yitiren çocukların 102’sinin yaşam hakkının bile elinden
alındığı bir süreci yaşıyoruz. Çocuklar ablukalarda yaşadıkları, yaşam
haklarının ihlali, yaşamlarını kaybetmesi ve aynı zamanda birçok çocuğun orada
yaralanmasına neden olmuştur. Yine, cezaevlerinde, sokaklarda çalışmak zorunda
kalan çocuklar; yine, beslenemeyen çocukların beslenmemelerinden kaynaklı
yaşamlarını yitirmeleri; yine, istismara uğramaları; yine, ifade özgürlükleri
kapsamında özgürlüklerini kullanamadıkları için özelde de yaşamlarını
cezaevinde geçirmek zorunda kalan çocuklar; yine, savaştan kaçarken sahillerde
yaşamlarını yitiren çocuklar; sınırı geçmek istemeleri hâlinde, yine, vurulan
ve sınırı geçemeyen çocuklar… Ne yazık ki bunları artırabiliriz. 2015 yılı, son
beş yılın içerisinde çocuk ölümlerinin en çok olduğu bir yıl olarak kayda
geçmiş olacak. 
Bu
süreçte ülkenin geçmişine büyük bir ayıp olarak kazınan çocuk katliamlarından
yine listeden birkaç ismi ifade etmek istiyorum: Ceylan Önkol’u unutmadık, yine
Uğur Kaymazları, yine Berkin Elvanları, yine Silopi’de top atışları sonucu
katledilen 2 yaşındaki Esra Şalk bebeği, yine Cizre’de 3 aylık Miray bebeği ve
ölü bedeni buzdolabında bekletilen 10 yaşındaki Cemile Çağırga’yı. Bunlar
sadece birkaçıdır. Yine, Sur’da ekmek almaya giderken polis kurşunuyla yere
yığılan 12 yaşındaki Helin Hasret Şen’i unutmadık. Yine, cenazesi hâlâ Sur’da
bekletilen aileleri, hâlâ Sur’daki cenazesi bile alınamayan Rozerin Çukur’u
asla unutmadık. Yine, ismini sayacağımız yüzlerce çocuğumuzu hâlâ unutmadık.
Birkaç tanesini daha buradan anmak istiyorum: Çekvar Çubuk, Beytullah Aydın,
Baran Çağlı, Emin Yanaş, Selman Ağar, Elif Şimşek, Tahsin Uray, Berat Güzel,
Tevriz Dora, Bişeng Garan, Büşra ve Yusuf Akalın ve bunlar gibi yüzlerce çocuk
bu süreç içerisinde katledildi ve yaşamını yitirdi. Bunlar, bahsettiğimiz
abluka alanı içerisinde yaşamını yitiren çocuklardı. 
Çatışmalı
süreç boyunca çocukların yaşam haklarının ihlali dışında, korunma, eğitim,
sağlık, güvenli bir ortamda yaşama gibi birçok hakkı bile ihlal edildi.
Yaşamları abluka altına alınan çocuklar çok büyük yıkımlara tanık oldular. Bu
çocuklar ebeveynlerini ve yakınlarını kaybettiler, annelerini ve babalarını
kendi gözleri önlerinde kaybettiler, aileleriyle birlikte göç etmek zorunda
kaldılar, yaralandılar, gözaltına alındılar, sokağa çıkma yasağının bulunduğu
yerlerde okulların kapatılmasıyla eğitim haklarından mahrum bırakıldılar. Yine,
sağlık hizmetlerine erişimleri engellendi ve tüm bu yaşadıklarının ağır
psikolojik, sosyal ve ekonomik etkileriyle mücadele etmek zorunda kaldılar.
Savaş ve şiddete doğrudan maruz kalan veya şiddete tanıklık eden çocuklar
üzerinde geleceğe dönük izler bırakmakta, çocukların kişiliklerinin tam ve
uyumlu olarak gelişebilmesi önlenmektedir. Çocuklar savaş süreçlerinde üzüntü,
kaygı, umutsuzluk, güvensizlik gibi duyguları yoğun biçimde yaşamakta, bunların
etkilerini ileriki yaşamlarında hissedebilecekleri travmalarla
karşılaşacaklardır. Bu sebeple, bahsi geçen uluslararası sözleşmelerden önce
çocukların çatışma süreçlerinden zarar görmelerinin önüne geçmek üzere devletin
öncelikle silahlı çatışmaların durması için demokratik adımları atması ve
barışçıl çözüm yollarının geliştirilmesi gerekmektedir. Bizim bugün bunları
konuşmamız gerekirken, ne yazık ki, bunları önlemekle birlikte, ancak Avrupa
Birliği uyum yasaları içerisinde sorumluluğumuzu yerine getirmiş olacağız ama
bunları tekrarlarsak, Avrupa Birliği sözleşmelerine uyumu gerçekleştiremezsek,
ne yazık ki, bu vizelerin, bu uluslararası sözleşmelerin yasallaşmasının da bir
anlamı kalmayacaktır. 
Yine,
Ensar Vakfının üstünü kapatarak, sadece bir bireye yükleyerek, o bireyin
cezalandırılmasıyla çocuk istismarlarının önleneceğini zannediyorsak bunda da
yanılmış olacağız. Biz, çocukları istismar eden birey/bireyleri değil sadece,
kurumsal ve o zihniyeti ortadan kaldıracak bir yaklaşımı ele almak zorundayız.
Bunları gerçekleştirmediğimiz sürece ne kadar yasa çıkartırsak, kanun
çıkartırsak da yine de bunlar sadece kâğıt üzerinde kalacaktır.
Yine, aynı şekilde, bizler çocukların hak
ve hukuklarını savunmak yerine Avrupa Birliğine uyum sürecini nasıl
geliştirebiliriz, Avrupa Birliği sürecinde nasıl onların gözlerini boyayacak
yasalar, tasarılar gerçekleştirebiliriz diye ifade ediyoruz. Oysa, bunları
gerçekleştirebilmenin tek yolu pratik uygulamaların, yaşadığımız sorunların
birebir çözümünden geçecektir. Biz çok net olarak şunu söyleyelim: Sadece
cezaevlerinde 12-17 yaş arası çocukların olduğu toplam 2.373 kişi yer
almaktadır. Cezaevlerine kapattığımız bu çocukları nasıl koruma altına
alacağız, nasıl özgürlüklerinden, nasıl barıştan, nasıl adaletten söz edeceğiz?
O yüzden, bunları ele alırken bütün çocukların yaşadıkları sorunları gidermenin
yollarını arayacağız ve çocukların yaşam hakkı ihlalini ortadan kaldırmayı
önümüze hedef olarak bırakacağız diyorum.
Genel Kurulu saygıyla selamlıyorum. (HDP
sıralarından alkışlar)
BAŞKAN – Gruplar adına ikinci söz,
Milliyetçi Hareket Partisi Grubu adına Aydın Milletvekili Deniz Depboylu’ya
aittir.
Buyurun Sayın Depboylu. (MHP sıralarından
alkışlar)
MHP GRUBU ADINA DENİZ DEPBOYLU (Aydın) –
Teşekkür ederim Sayın Başkan.
Saygıdeğer milletvekilleri; 280 sıra
sayılı Velayet Sorumluluğu ve Çocukların Korunması Hakkında Tedbirler Yönünden
Yetki, Uygulanacak Hukuk, Tanıma, Tenfiz ve İşbirliğine Dair Sözleşmeye
Katılmamızın Uygun Bulunduğuna Dair Kanun Tasarısı’yla ilgili olarak konuşmak
üzere, Milliyetçi Hareket Partisi Grubum adına söz almış bulunmaktayım. Her
birinizi saygıyla selamlıyorum.
Konuşmama başlamadan önce, bugün
Mardin’de şehit düşen askerlerimize Allah’tan rahmet, yakınlarına ve yüce Türk
milletine sabır diliyorum. Yine, tüm şehitlerimize ve Kilis’te yaşamını
kaybeden vatandaşlarımıza da Allah’tan rahmet diliyorum.
Değerli milletvekilleri, boşanma, eşler
kadar çocuklar için de zor bir süreçtir, yıpratıcı bir süreçtir. Şimdi,
üzerinde konuştuğumuz kanun da bu boşanma sonrasında çocuğun haklarını korumaya
yönelik, çocukların üstün menfaatini korumaya yönelik bir kanun tasarısı
olmaktadır. 
Boşanma
neden çocukları yıpratır? Çocuğun güven ihtiyacı vardır. Bu güven ihtiyacı
sadece fiziksel ihtiyaçları için değil, korunma ihtiyacı için de değil, bu,
psikolojik anlamda da çocuğun en önemli ihtiyaçlarından biri olduğu için
önemlidir. Çocuğun güven içerisinde, güven duygusuyla yaşamasını sağlayan anne
ve babası, ailesidir. Eğer bu aile bir arada olmayı başaramaz, bütünlüğünü
koruyamaz ve eşler boşanmaya karar verirse tabii ki eşler arasındaki karı
kocalık ilişkisi biter ancak anne-babalık görevi devam eder. 
Maalesef,
ülkemizde gördüğümüz birçok boşanma olayında şahıslar arasında, eşler arasında
anlaşmanın sağlanamadığı ve birçoğunda çekişmeli boşanmalara giden süreçlere
şahit oluyoruz. Bunu etkileyen birçok sorun var; nafaka sorunu var, velayet
sorunu var, yine en kötüsü icra yoluyla görüşmeye varacak kadar anne-babanın
çocukları üzerinden kurduğu birbirlerine yönelik öfkelerini tatmin etme yolu
var. Bütün bu konuları uluslararası sözleşmede ele alırken kendi iç hukukumuzda
da dikkate alarak çözmemiz gerekmektedir. 
Nafaka
sorununda sadece kadınlar değil erkekler de mağdur durumdadır. Üç gün evli
kaldıktan sonra bir ömür boyu nafaka ödemeye mahkûm olan erkekler de söz
konusudur. Adalet Bakanımızdan özellikle bu konu üzerinde ve velayet, özellikle
de icra yoluyla çocuk görme konusundaki sorun üzerinde çalışılmasını rica
ediyorum. İcra yoluyla çocuk görme, sadece anne-baba açısından değil, çocuk
üzerinde de çok yıkıcı etkileri olan bir sorundur.
Gurbetteki
vatandaşlarımızın yurt dışında aile birliğini korumak konusunda yaşadığı birçok
sorun var. Bir kere, birbirini tanımadan yapılan evlilikler söz konusu.
Özellikle yeni kurulan aileler için Türkiye’den gelin ya da damat getirmek,
birbirini tanımadan evlenen eşler arasında sorun yarattığı gibi ailelerin
kurduğu baskı bu sorunları daha da büyük hâle getirmektedir. 
Yabancı
uyruklu şahıslarla yapılan evlenmelerde ise daha farklı sorunlar karşımıza
çıkmakta, ki takdir edersiniz, yabancı uyruklu vatandaşlarla sadece yurt
dışında değil yurt içinde de evlilikler artmış durumdadır.
İlk
ve ikinci kuşaktan sonra –ikinci ve üçüncü kuşak diyebiliriz- nispeten
yaşadıkları ülkeye uyum daha fazla, ancak daha iyi eğitim almışlar ama boşanma
konusunda yardım süreçlerinden mahrum yaşamaktadırlar. Burada boşanma konusunda
belki daha cesaretli görünüyorlar ama yine boşanma sonucunda oluşan anne-baba
arasındaki tartışmalar, yine nişan döneminde bile ayrılırken yaşadıkları sorunlar
aynı ülkemizdeki gibi orada da devam etmekte.
Boşanma
bazen gerekliliktir. Öyle evlilikler vardır ki, evliliğin sürmesi değil,
boşanmak bazen çitlerin hayrına olabilir. Boşanma konusunda Türk
vatandaşlarımız yaşadıkları ülkelerde boşansalar bile Türkiye'de yasal işlemin
kabul edilmediğini, Türkiye'de tekrar avukat tutup dava açmak zorunda
kaldıklarını, bu nedenle de mağdur olduklarını belirtmektedirler. Yine bu
sorunun da çözülmesini de beklemektedirler.
Bunun
dışında, yurt dışında yaşayan vatandaşlarımızın –madem uluslararası bir
anlaşmayı imzalıyoruz, uluslararası sorunları da ele almamız gerekiyor-
yaşadığı sorunlara da biraz dikkat etmek gerekiyor özellikle aile bütünlüğüyle
ilgili. Hayatın yoğun koşuşturması içinde genç, yaşlı, kadın-erkek herkesin çalışması
gerektiğinden maalesef yurt dışında yaşayan ailelerimizin birbirine ayıracak
zamanı kalmamış. Aileler kendilerinin çalışma temposu dolayısıyla uzak
kaldıkları değerlerine çocuklarının sahip olmasını isterken bu sefer çocukların
üzerine daha farklı yükler binmiş. Hafta içi bulundukları ülkenin eğitim
standartlarında eğitimlerini alırken yine kültürlerini, dinlerini, dillerini
öğrenmek için bu sefer hafta sonu da eğitime tabi tutulmak durumundalar.
Yaşadıkları
ülkeye ilk gelen ailelerde anne ve babalar çalıştıkları için çocuklarıyla
yeterince ilgilenememiş ve maalesef bu çocukların boşta kalması, yanlış
alışkanlıklar edinmesi daha farklı sorunlar yaşanmasına sebep olmuştur. İlk
giden nesil yabancı ülkede eğitim görmüş, Türkçe dışında farklı dilde düşünen
torunları arasında da anlaşma sorunu yaşamaktalar. Biliyorsunuz bizim
kültürümüzde dede-torun, anneanne-babaanne-torun ilişkisi çok önemlidir ve
kültürün kuşaktan kuşağa aktarılmasını sağlar ama üçüncü nesilde yaşayan
çocuklarımız, Türk vatandaşlarının çocukları dil farklılığı nedeniyle, yabancı
bir dille de düşünme alışkanlığı kazanmaları sebebiyle bu kuşaklar arasındaki
çatışma fazlalaşmış, birbirlerini anlayamayacak hâle de gelmişlerdir.
Yaşadıkları yabancı toplumda var olan aile içi ilişki yapısı ailelere de
olumsuz yansıyor, bazen Türk aileleri onları daha özgür bulup kendisini baskı
altında hissedebiliyorlar. Yine, anne ve babaların ayrı, boşanmış yaşamaları,
ebeveynlerin birbirlerini, çocuklarını kötülemeleri burada da görülmekte.
Yabancılara karşı ön yargılı yaklaşımlar gençlerde öz güven eksikliğine, bu
eksiklik de toplumda pasif olmalarına yol açmaktadır. Bunun sonucunda dili,
dini, kültürü, geleneği farklı toplumda olmaları neticesinde iki kültürün
kıskacı arasında kalmakta ve toplumla bütünleşmekte zorluk yaşamaktadırlar.
Gençlerin ergenlik döneminde okullardan başlayarak bazı kötü alışkanlıklar
edinmesi, alkol, uyuşturucu, gençlerin ergenlik dönemleriyle ilgili bu
sorunlara bedensel, ruhsal değişimle beraber yaşanan uyum problemleri de eklenince
çocuklarımızı, gençlerimizi daha zora sokmaktadır. 
Yine,
biz yakın zamanda, Aile Bütünlüğünü Koruma Komisyonu olarak Danimarka ve
İsveç’te Türk göçmenlerimizle birlikteydik. Oradan edindiğimiz bir bilgi var,
dediler ki kendileri: “Kız çocuklarının yüzde 36’sı, erkek çocuklarının yüzde
10-12’si üniversiteye gidiyor. Bu durumda, kızlar eğitimlerini tamamlıyor ama
erkekler erken dönemde iş hayatına atıldıkları için bu sefer kız çocukları
kendilerine eş bulmakta zorlanıyor.” Bu da yabancı uyruklu erkeklerle evlenmek
durumuna getiriyor ki, bizim Türk vatandaşlarımızı biraz kaygılandırıyor. 
Yine,
yaptığımız görüşmelerde Türk vatandaşlarımız Türk televizyon kanallarını ve
özellikle de evlilik programlarını şikâyet ettiler bize. Yani bu evlilik
programları sadece bizim ülkemizin sınırları içerisinde değil, yurt dışında
yaşayan tüm vatandaşlarımızı da olumsuz etkilemekte ve kendileri bunu dile
getirmekte, şikâyet etmektedirler. 
Bazı
ülkelerde katı göç yasaları var. Bu, vatandaşlarımızı zora sokmakta,
vatandaşlarımızın yasaları, kanunları iyi bilmemesi sebebiyle de sıkıntılarını
artırmaktadır. Ve özellikle dile getirmek istiyorum, maalesef, koruyucu aile
sorunu var. Biz Danimarka’da Öztürk ailesiyle görüştük. Size biraz bu konuda
bilgi vermek istiyorum.
Öztürk
ailesi yeni evlenmiş bir çift. Evlendikten sonra eşi hamile kalıyor ve bebek
doğduğu gün anne babanın elinden alınıyor. Çok ciddi bir sorunla karşı
karşıyayız. Burada bir ebe hemşire göz teması kuramıyor diye şikâyet ediyor
anneyi ve anneye bir zekâ testi uygulanıyor. Zekâ testi Türkçeye çevrilmemiş,
uygulayan Türk değil, Türk kültürüne uyum çalışması yapılmamış. Anne yarıda
bıraktığı hâlde çocuk alınıyor, bir başka koruyucu aileye veriliyor. Onların
yasalarına göre, koruma altına alınan çocuğun önce aile yakınlarına, sonra aynı
etnik grupta bir aileye, sonra başka bir etnik gruba verilmesi gerekirken
maalesef bu yasalar dikkate alınmıyor ve Türk aileden alınan çocuk direkt
Danimarkalı, İsveçli, Norveçli bir aileye verilebiliyor, farklı kültürden. 
Burada
karşımıza çıkan ayrı bir sorun, Türk ailelerin koruyucu aile olmaktan
çekindikleri dile getiriliyor. Şu kadarını ifade edeyim ki velayet sorunu çok
önemli. Çocuklarımızın koruyucu ailelere verilmesi de çok önemli ama oradaki
ailelerin ciddi anlamda yardıma ihtiyacı var. Boşanma sürecinde, aile birliğini
koruma sürecinde, anne baba eğitimi konusunda ve her türlü hak ve kanunu
öğrenebilmeleri için, haklarını öğrenebilmeleri için ciddi yardıma ihtiyaçları
var, bizden destek bekliyorlar. 
Bu
konuda gerekli tedbirlerin alınması gerektiğini hatırlatıyor, Genel Kurulu
saygıyla selamlıyorum. (MHP sıralarından alkışlar)
BAŞKAN
– Teşekkürler Sayın Depboylu. 
Şimdi,
gruplar adına 1’inci madde üzerinde son söz İstanbul Milletvekili Mahmut
Tanal’a aittir.
Cumhuriyet
Halk Partisi Grubu adına Sayın Tanal’ı kürsüye davet ediyorum.
Buyurun
Sayın Tanal. (CHP sıralarından alkışlar)
CHP
GRUBU ADINA MAHMUT TANAL (İstanbul) – Değerli Başkan, değerli milletvekilleri;
hepinizi saygıyla, hürmetle selamlıyorum.
280
sıra sayılı Velayet Sorumluluğu ve Çocukların Korunması Hakkında Tedbirler
Yönünden Yetki, Uygulanacak Hukuk, Tanıma, Tenfiz ve İşbirliğine Dair
Sözleşmeye Katılmamızın Uygun Bulunduğuna Dair Kanun Tasarı’sı üzerinde söz
almış bulunmaktayım. 
Tabii, sözleşmeye baktığımız zaman, keşke konuyla ilgili bakan burada olmuş olsaydı, belki -prensip olarak- hukuk
literatürü üzerinde, bazı olaylar üzerinde daha net konuşabilir idik. Çünkü,
bizim, burada, sözleşmenin 2’nci maddesi “Bu Sözleşme, çocuklara, doğdukları
andan 18 yaşına gelene kadar uygulanır.” diyor Sayın Bakan. Yani, uluslararası
sözleşmelere göre “18 yaşına kadar olan herkes çocuktur.” diyor.
Şimdi, Anayasa’mızın 90’ıncı maddesinin
beşinci fıkrası da “İç hukukla uluslararası sözleşme eğer çatışma hâline
girerse uygulanacak olan hukuk, imzalamış olduğumuz sözleşmelerdir.” der.
Buradan hareket ederek biz bu sözleşmeyi destekliyoruz, onaylıyoruz. Ancak,
bizim Medeni Kanun hükümleri uyarınca Sayın Bakan, 16 yaşını doldurmuş olan
çocuk, anne ve babanın muvafakatiyle evlenebiliyor. Peki, 16 yaşını doldurmuş
olan çocukların anne ve baba muvafakatiyle evlenmesi hâlinde, imzalayacağımız,
yürürlüğe girecek olan bu sözleşme uyarınca sorun ortaya çıkmayacak mı? Sorun
çıkacak. Peki, bununla paralel olarak, Medeni Kanun’daki hükümleri de düzenlemiş
olsanız daha iyi olmaz mı? Olur. 
Sadece bu mu? Aynı şekilde, 18 yaşını
doldurmamış olan çocukların “yasal rüşt” dediğimiz, “yasal ergin” dediğimiz,
mahkeme kararıyla kişinin reşit olmasını sağlayan hükümlerimiz var Medeni
Kanun’da. Aynı şekilde, o hükümleri uyguladığımız zaman yine uluslararası bu
sözleşmelerle çelişmeyecek mi? Çelişecek.
Biraz
önce Milliyetçi Hareket Partisinin sözcüsü sayın hatip burada konuşmalarında
dile getirirken dedi ki: “Yurt dışındaydık.” Değerli arkadaşlar, Danimarka’da,
İsveç’te 18 yaşındaki çocuk, anne-baba muvafakat etse de evlenemez, mahkeme
kararıyla da evlenemez. “Asıl olan, çocuğun 18 yaşını doldurması ve doğal
yaşına gelmesi, çocuğun gelişimi açısından, hem aile kurumu açısından hem
toplum açısından yararlıdır ve bu zorunluluktur.” diyor ve 18 yaş altındaki bu
tür evlilikleri ve bu tür reşit olmayı kabul etmiyor. Peki, olmayınca alelacele
“Efendim, biz vizeyi alacağız, bu 72 ev ödevini alalım.” Bunlar gayet rahat, bu
işi çok iyi biliyorlar, çok iyi biliyorlar ki Avrupa Birliği ülkeleri bu
kandırmaya, bu dolanmaya gelmez. 
Ana
muhalefet partisi olarak -biraz önce sayın grup başkan vekilimiz de anlattı-
geçmişte yaptığımız uyarılar iki sene sonra, üç sene sonra tek tek karşınıza
çıkıyor. Aynı şekilde, yaptığımız ve yapmaya devam edeceğimiz bu uyarılar
gerçekten karşınıza çıkacak. 
Şimdi,
burada “velayet” deniliyor. Peki, arkadaşlar, yurt dışında boşanan
vatandaşlarımız velayetle ilgili, çocuklarının korunmasıyla ilgili büyük
sıkıntılar yaşıyor. Nedir? Tanıma ve tenfizle ilgili tebligatlar yapılamıyor.
Peki, tebligatın çözümü yok mu Sayın Bakan? Tebligatın çözümü var, şu: Deyin
ki: “Yurt dışında boşanan çiftler, iddet müddeti geçmişse -yani, bizim mevcut
olan Medeni Kanun’daki iddet müddeti üç yüz gündür- tebligata gerek kalmaksızın
mahkeme kararıyla, tanıma, tenfizi yerine getirin.” Niçin? Şimdi boşanma
kararlarında tanıma, tenfiz yerine getirilmiyor değerli arkadaşlar veya geç
yerine getiriliyor. Şimdi, bir tanesi yurt dışında evleniyor; evlendikten sonra
çocuk dünyaya geliyor. Bu çocuğun babası kim? Oradaki devlet diyor ki: “Bu
çocuğun babası, benim hükümlerime göre, son evlilik yapan kişidir.” Türk
kanunlarına göre de “Efendim, bu karar hâlen benim nezdimde tanınmadığı için bu
çocuğun babası ilk kocadır.” Arkadaşlar, böyle absürt bir şey olmaz. Bunu
düzeltecek olan yer de siyaset kurumu olan Parlamentodur. Burada
vatandaşlarımız bu konuda çok mağdur. Gerçekten büyük sıkıntılar yaşanıyor
çocukların tanınmasında, tenfizinde. 
Geliyoruz
nafaka kısmına. Nafaka kısmını da, arkadaşlar, yurt dışında devletler şöyle
çözümlemiş -ve bu sözleşmenin zaten gereklerinden bir tanesi de o- sosyal
devletin gereği olarak anne-babaya eğer mahkeme kararıyla nafaka takdir
edilmişse, onu ödeyemiyorsa, yine eğitim yaşamını, sosyal, kültürel yaşamını,
kreşten tutun, spor okullarından tutun, yaz tatilinden tutun, yabancı dil
eğitimden tutun, ana dil eğitiminden tutun çocuğun ne ihtiyacı varsa gelişimi
için gayet rahat devlet bunu karşılıyor zaten. Bizim ilk önce kendi iç hukukumuzdaki
bu ev ödevlerimizi de yapmamız lazım değerli arkadaşlar. Bu ev ödevlerini
yapmadan bunu yapmak… Evet, destekleyeceğiz ama bunları da size hatırlatmakta
yarar var. 
Tabii,
çocuk hakları derken, değerli arkadaşlar, Şanlıurfa’da çocuk hastanesinde her
yatakta 2 çocuk yatıyor. İlk önce, Şanlıurfa’daki bu çocuk hastanelerini ve
gerçekten, her yatakta 2 çocuğun yatma olayını düzeltmek lazım. “Çocuk hakları”
diyoruz. Ve burada, Şanlıurfa’da kadın doğum hastanesinde aynı durum söz
konusu.
Değerli
arkadaşlar, ben Şanlıurfa’dan 1982’de hukuk fakültesini kazandıktan sonra
ayrıldım. O dönemdeki kadın doğum hastanesi aynı kadın doğum hastanesi. Yıl
1982, yıl 2016. Çocuk hastanesi derseniz yine aynı sıkıntılar.
Bakın,
değerli arkadaşlar, Şanlıurfa, milattan önce 8000’li yıllarda tarımın
yapıldığı, ilk yerleşimin yapıldığı yer. Şanlıurfa’da şu anda günde sekiz saat
ile on iki saat arası elektrik kesiliyor. Şanlıurfa’da günde sekiz saat ile on
iki saat arası… Sadece Şanlıurfa değil, Mardin de aynı durumda, Diyarbakır da
aynı durumda. Hem sanayi zarar ediyor hem tarımla uğraşan vatandaşımız zarar
ediyor. Şimdi, güneydoğuda yaşayan vatandaşlarımız diyorlar ki: “Ya, arkadaş,
keşke biz de Suriyeli olsaydık, Suriye’den gelseydik.” Çünkü burada Suriyeliler
dükkân açtığı zaman vergi levhası yok, çalışınca sigortası yok, denetim yok. Bu
bir haksız rekabet doğuruyor ve orada göç başlıyor değerli arkadaşlar. Bir
yandan diyorsunuz ki: “Efendim, biz terörle mücadele ediyoruz.” Arkadaşlar,
oranın elektriğinin günde sekiz saat ile on iki saat arası kesilmesiyle bu
insanları âdeta bir başka göçe zorluyorsunuz. Burada yapabileceğimiz olay…
Vatandaş orada diyor ki: “Efendim, Suriye’de DEAŞ var, Urfa’da DEDAŞ var.”
Böyle bir şey olabilir mi? Şimdi, Urfa’da elektrik niçin özelleştirildi, sebebi
neydi? Elektriğin özelleştirilmesinin sebeplerinden bir tanesi… 
Gerçi Meclis Başkan Vekilimiz, o da
Adıyamanlı, orada da kesiliyor elektrikler Sayın Başkan. Yani, sizin durumunuz
nedir, bilemiyorum; hiç kimse durumunuzu dile getirmiyor, onu da söylemiş
olayım ben. 
1) Kaliteli elektriğin verilmesi lazımdı.

2) Verimli elektriğin verilmesi lazımdı.
3) Altyapı tesislerinin yapılması lazımdı
ve bunların hem güçlendirilmesi hem de yenilenmesi gerekiyordu. 
4) Vatandaşa ucuz ve kaliteli elektriğin
verilmesi gerekiyordu. 
Bu gerekçelerden dolayı özelleştirildi. 
Peki, sulama birliklerinin borcu varsa…
Arkadaşlar, sulama birliğine hacze gitmiyorsunuz, komple vatandaşın elektriğini
kesiyorsunuz. Hani suçta ve cezada kanunilik ilkesi vardı, hani herkes kendi
eyleminden sorumluydu? Bir köyde 3 kişi elektrik borcunu ödememişse veya
10 kişi ödemeyip de 5 kişi ödemişse hepsinin elektriğini kesmek hangi hukuka
sığar, hangi adalete sığar, hangi düzene sığar? 
Şimdi, Şanlıurfa’da gerçekten en fazla oy
verilen siyasi parti Adalet ve Kalkınma Partisi ama hizmetin en az gittiği yer
de Şanlıurfa değerli arkadaşlar. Yani Urfalılara yazık günah değil mi? Size bu
kadar oy veriyorlar, size bu kadar destek veriyorlar. Bu yazın sıcağında sekiz
saat ile on iki saat elektriksiz bırakmak savaş ortamında bile yapılmıyor
arkadaşlar. 
Onun için, ben buradan hepinizi -siyasi
iktidarı- Şanlıurfalılar karşısında takındığınız bu tavır ve tutum karşısında
gerçekten adaletli davranmaya davet ediyorum. Siyasi iktidar olarak 11 Nisanda
Bakanlar Kurulunu Urfa’da topladınız, elektrik sözü verdiniz, “Kesilmeyecek.”
dediniz ama hâlen elektrikler kesik. 
Ben tekrar teşekkür ediyorum, saygı ve
hürmetlerimi sunuyorum. (CHP sıralarından alkışlar)
BAŞKAN – Teşekkürler Sayın Tanal.
Yalnız Adıyaman’da teknik arıza dışında
kesinti olmuyor Sayın Tanal.
Diliyoruz ve umuyoruz, tabii ki tüm
şehirlerimizde aynı şekilde, aynı duyarlılıkla devam eder ve tüm şehirlerimize
de, Şanlıurfa’ya da hizmet olduğu gibi devam eder.
MAHMUT TANAL (İstanbul) – Sayın Başkanım,
siz bana sataşmada bulundunuz. Adıyaman’ın hâlen pis lağım suları Fırat’a
akıyor. Yani, hâlen Belediye o kanalizasyon işlemini bitirmemiş durumda. Yani,
ben hangisinden bahsedeyim?
BAŞKAN – Yok yok, arıtma bitti Sayın
Tanal.
MAHMUT TANAL (İstanbul) – Elektrikler
kesik. Kâhta’nın Huni köyünden bana haberler geldi, gayet rahat onu da
söyleyeyim ben size.
BAŞKAN – Teşekkür ediyorum.
Böylece, 1’inci madde üzerindeki
görüşmeler tamamlanmıştır.
1’inci maddeyi oylarınıza sunuyorum…
İDRİS BALUKEN (Diyarbakır) – Karar yeter
sayısı istiyoruz.
BAŞKAN – Karar yeter sayısı arayacağım.
Kabul edenler… Kabul etmeyenler… Karar
yeter sayısı yoktur.
Birleşime on dakika ara veriyorum.
Kapanma
Saati: 18.18
BEŞİNCİ OTURUM
Açılma Saati: 18.32
BAŞKAN: Başkan Vekili Ahmet AYDIN
KÂTİP ÜYELER: Özcan PURÇU (İzmir), Elif Doğan TÜRKMEN (Adana)
----- 0 -----
BAŞKAN – Sayın
milletvekilleri, Türkiye Büyük Millet Meclisinin 80’inci Birleşiminin Beşinci
Oturumunu açıyorum.
280
sıra sayılı Kanun Tasarısı’nın 1’inci maddesinin oylaması sırasında karar yeter
sayısı bulunamamıştı.
Şimdi
maddeyi tekrar oylarınıza sunacağım ve karar yeter sayısı arayacağım.
1’inci
maddeyi kabul edenler... Kabul etmeyenler... Madde kabul edilmiştir, karar
yeter sayısı vardır.
Şimdi,
280 sıra sayılı Kanun Tasarısı’nın görüşmelerine kaldığımız yerden devam
ediyoruz.
Komisyon
ve Hükûmet yerinde.
2’nci
maddeyi okutuyorum: 
MADDE 2- (1) Bu Kanun yayımı tarihinde yürürlüğe girer.
BAŞKAN
– 2’nci madde üzerinde söz isteyen, Halkların Demokratik Partisi Grubu Adına
Iğdır Milletvekili Mehmet Emin Adıyaman. (HDP sıralarından alkışlar) 
Buyurun
Sayın Adıyaman.
HDP
GRUBU ADINA MEHMET EMİN ADIYAMAN (Iğdır) – Sayın Başkan, değerli
milletvekilleri; 280 sıra sayılı Velayet Sorumluluğu ve Çocukların Korunması
Hakkında Tedbirler Yönünden Yetki, Uygulanacak Hukuk, Tanıma, Tenfiz ve
İşbirliğine Dair Sözleşmeye Katılmamızın Uygun Bulunduğuna Dair Kanun Tasarısı
hakkında Halkların Demokratik Partisi Grubu adına söz almış bulunmaktayım. 
Değerli
milletvekilleri, tabii, uluslararası nitelikte olan bu sözleşmelerin kabulü,
bunların onaylanması, şeklen Avrupa Birliği uyum yasaları çerçevesinde ve
Avrupa müfredatına uygun olan bu sözleşmenin imzalanması veya kabul edilmesi
çocuk hakları bakımından önemli bir gelişme ama tabii sadece bu sözleşmenin
imzalanması veya bu sözleşmeye taraf olmak yetmiyor çünkü öncelikle,
uluslararası bir nitelikte olan bu sözleşmenin ötesinde, ülkemizin içinde
bulunduğu koşullar ve ülke mevzuatımız açısından çocukların içinde bulunduğu
durum aslında içler acısı. 
Bakın,
Türkiye, bunun gibi, Birleşmiş Milletler Çocuk Hakları Sözleşmesi’ni de
imzalamış ama bu sözleşmeyi imzalarken -tıpkı benzer uluslararası
sözleşmelerdeki gibi- temel insan hakları veya siyasal haklara ilişkin
sözleşmeleri imzalarken hep çekincelerle bu sözleşmeler imzalanır. Çekincelerin
temelinde yatan şey, aslında Türkiye’de maalesef Kürt sorununun henüz
çözülememiş olmasından kaynaklı. Çünkü, imzalanan her sözleşmede karşısına
Kürtlerle ilgili veya Kürtlerin temel haklarına ilişkin sorunlar çıkacağından
buna yönelik tüm maddelere çekinceler konulur. Çocuk Hakları Sözleşmesi’nde de
birçok çekince olmakla beraber özellikle ifade özgürlüğü, kendi kültürünü
yaşatma ve kendi ana dilinde eğitim haklarına ilişkin 17, 29 ve 30’uncu
maddelere çekince konulmuş gözüküyor. 
Tabii,
bunun yanında, bugün uygulamada maalesef çocukların hakları… Çocukların yaşama
hakkı, eğitim, sağlık hakkı gibi haklardan Türkiye’de çocuklar ciddi anlamda
mağdur durumda bulunmaktadır. Mesela, sokağa çıkma yasakları başladığından
beri, bu sokağa çıkma yasaklarının salt uygulandığı ve abluka altındaki il ve
ilçelerde bugüne kadar katledilen çocuk sayısı 103 civarında. 
ALİM
TUNÇ (Uşak) – Terörist onlar, terörist. 
MEHMET
EMİN ADIYAMAN (Devamla) – Devletin temel yükümlülüğünü yerine getirmemesi
nedeniyle ortaya çıkan yaşam hakkı ihlallerinin yanı sıra toplumsal olaylarda
birçok çocuk ağır suçlamalarla tutuklanmakta, karakollarda, sokaklarda,
cezaevlerinde kolluk güçleri tarafından şiddete maruz bırakılmaktadır.
Çocukların yaşam, barınma, sağlık ve eğitim hakları hususunda devlet üzerine
düşen sorumluluğu yerine getirmemiş ve çocuklar unutulmuştur. Bu da
göstermektedir ki uluslararası sözleşmelere taraf olmak, çocuklara haklar
tanımak sadece kâğıt üzerinde kalmaktadır. Her yeni yasal düzenlemeyle
çocukların maruz kaldığı sorunlar dile getirilip bunlara birtakım çözüm
önerileri getirilmekte ise de sorunların azalması yerine her geçen gün
çocukların yaşadığı sorunlar artmaktadır. 
Kamu
görevlilerinin faili olduğu birçok çocuk ölümü cezasız kalmakta, failleri âdeta
sistematik bir şekilde ödüllendirilip serbest bırakılmaktadır. Bunun en acı
örneği, geçmişte, Uğur Kaymaz, Medeni Yıldırım davasında ve Roboski’de
katledilen 17 çocuğun davasında görülmüştür. Kamu görevlilerinin çocuklara
yönelik işlediği suçların cezasız kalması kamuoyunda “Faili kamu görevlisiyse
fail cezasız kalacaktır veya ceza yoktur.” kanaati oluşturmaktadır.
Şimdi,
değerli arkadaşlar, bütün bunlara ilişkin pek çok veri var. Mesela, son olarak
Gündem Çocuk Derneğinin yayımladığı bir raporda genel olarak Türkiye’de
çocuklara yönelik, devletin negatif sorumluluğundan kaynaklanan, negatif
görevlerini yerine getirmemesinden kaynaklanan istatistikler var. Örneğin, bu
rapora göre 2005 yılı içinde yargısız infaz sayısı 61, silahlı çatışmada 1,
çatışma atıkları, askerî mühimmat ve mayın gibi nedenlerle ölen çocuk sayısı 5.

Yine,
kamu görevlilerinin ihmali sebebiyle yaşam hakkı ihlalleri var. Mesela, eğitim
hizmeti alırken 15 çocuk, sağlık hizmeti alırken 11 çocuk, barınma hizmeti
alırken 8 çocuk, kapatılma veya alıkonulma yerlerinde 1 çocuk, sokakta 1 çocuk;
toplamda 103 çocuk; 2015 yılı içinde devletin negatif görevlerini yerine
getirmemesinden kaynaklı çocuk kayıpları söz konusu. 
Aynı
şekilde devletin bir de pozitif görevlerini yerine getirmemesinden kaynaklı
raporda yer alan bilgiler var; mesela, intihar ve bombalı saldırılar sonucu 6
kayıp, nefret cinayetlerinde 1 kayıp.
Yine,
ev içi şiddette 18 çocuk kaybı, akran şiddetinden 8 çocuk, çocuk cinayeti
olarak 16 çocuk, çocuk evliliklerinden kaynaklı 4 çocuk, uyuşturucu
kullanımından 4 çocuk, intihar kaynaklı 35 çocuk, bireysel silahlanma kaynaklı
30.
Yine,
ihmal sonucunda yaşanan hak ihlalleri var. Mesela, trafik kazalarında 186
çocuk, bisiklet kazalarında 17 çocuk, ev içi fiziksel güvenlik ve ev
kazalarından kaynaklı 62 çocuk, yangınlar nedeniyle 24 çocuk, zehirlenmelerden
20, elektrik ve yüksek gerilim çarpmalarından 7 çocuk, kentsel ve kırsal açık
alandaki olaylardan 142 çocuk, iş yeri ölümlerinden 55 çocuk, iş yeri
kazalarından 10 çocuk, afetlerden 4 çocuk, mülteci çocuk geçişi yapılırken –bu
daha çok Suriye’den geçenler- 59 çocuk, mülteci çocuk işçi ölümleri 11, mülteci
çocuk barınma merkezlerinde 6 ve diğer nedenlerle 26, bir de ayrıca Türkiye’de
yabancı ölen çocuk sayısı 6 ve toplamda 875 kayıp söz konusu. 
Bu
istatistiklerde izah ettiğimiz veriler devletin negatif veya pozitif
sorumluluğunu yerine getirmemesinden kaynaklı ölümler yani adli vakalardan veya
sair kazalardan kaynaklanan çocuk ölümlerini ayrı tutuyoruz. 
Dolayısıyla,
değerli arkadaşlar, sadece yasaların Mecliste onaylanması veya salt vize
serbestisi kaygısıyla… Mesela 1995 yılında imzalanan bu önümüze gelen sözleşme,
2002’den bu tarafa iktidarda olan AKP Hükûmeti tarafından nedense bu Meclise
getirilmiyor. Toplam on dört yıldır iktidarda. On dört yıl boyunca bu yasa
aslında imzalanmış, uluslararası devletlerce uygulamaya geçirilmiş ama yirmi
yılı aşkın bir süredir Meclis huzuruna getirilmiyor ama son işte hazirana iki
ay kala apar topar salt vize serbestisi kaygısıyla, buna yetiştirelim
kaygısıyla tartışılmadan -gerekli samimiyet ve inançla getirilmiyor- şeklî bir
görev, Avrupa Birliğine karşı diplomatik bir avantaj elde etme kaygısıyla
getirilen bu yasa dileriz, umarız salt bu saikle getirilmiş olmasın, pratikte,
uygulamada da, buna uygun iş mevzuatımızda da var olan yasalar hayata
geçirilsin, tatbik edilsin ve çocukların uluslararası boyuttaki koruması ülke
içinde de gerçekleşmiş olsun diyorum.
Genel
Kurulu saygıyla selamlıyorum. (HDP sıralarından alkışlar)
BAŞKAN
– Madde üzerindeki görüşmeler tamamlanmıştır.
İDRİS
BALUKEN (Diyarbakır) – Karar yeter sayısı istiyoruz.
BAŞKAN
– Oylamaya geçmeden önce karar yeter sayısı talebi vardır.
2’nci
maddeyi kabul edenler… Etmeyenler… Karar yeter sayısı vardır, madde kabul
edilmiştir.
Şimdi
3’üncü maddeyi okutuyorum:
MADDE 3.- (1) Bu Kanun hükümlerini Bakanlar Kurulu yürütür.
BAŞKAN
– Madde üzerinde gruplar adına, Halkların Demokratik Partisi Grubu adına
Adıyaman Milletvekili Behçet Yıldırım konuşacaktır. (HDP sıralarından alkışlar)
Buyurun
Sayın Yıldırım.
HDP
GRUBU ADINA BEHÇET YILDIRIM (Adıyaman) – Sayın Başkan, değerli milletvekili
arkadaşlarım; hepinizi saygıyla selamlıyorum.
280
sıra sayılı Kanun Tasarısı’nın 3’üncü maddesi üzerinde partim ve grubum adına
görüşlerimizi belirtmek üzere söz almış bulunmaktayım. 
Konuşmama
başlamadan önce dün Ankaragücü-Amedspor maçında yapılan ırkçı ve faşist
saldırıyı şiddetle kınadığımı belirtmek istiyorum. Kim bu şiddet ortamını
yaratmışsa bunları da şiddetle kınıyorum. 
Velayet
sorumluluğu ve çocukların korunması hakkındaki bu yasa tasarısı özellikle çocuk
haklarıyla ilgilidir. Sözleşme içeriğinden önce, söz konusu çocuklar olunca
ülkemizin karnesini bir değerlendirmek gerekir. 
Sözlerime
Yaşar Kemal’in şu cümlesiyle başlamak istiyorum: “Zamanın bütün yaraların ilacı
olduğu büyük bir yalan. Zaman öldürülmüş bir çocuğun yaralarını iyileştiremez.”

Çocuk
haklarına ilişkin olarak Birleşmiş Milletler Çocuk Haklarına Dair Sözleşme, iç
hukukun ayrılmaz ve tartışılmaz bir parçasıdır ve temel haklar ve özgürlüklerle
ilgili mesele söz konusu olduğunda iç hukuka üstünlük taşımaktadır. Birleşmiş
Milletler Çocuk Haklarına Dair Sözleşme, devletlere, silahlı çatışma
ortamlarında çocukları bütün zararlardan koruma ve haklarını güvence altına alma
yükümlülüğünü getirmiştir. Devletler, silahlı çatışma ortamlarında sivilleri ve
özellikle çocukları korumak ve her türlü işlemde çocuğun yararına öncelik
vermekle yükümlüdür. Sadece savaşlarda değil, her türlü silahlı çatışma
ortamında, Birleşmiş Milletler Çocuk Haklarına Dair Sözleşme’nin 38’inci
maddesi başta olmak üzere, tamamı askıya alınmaktadır. 
Uluslararası
sözleşmeleri sadece imzalayan bir ülke konumundayız. Bunu, kendi ülkesinin
vatandaşları ve çocuklarını koruma gibi bir önceliğimiz yoktur. Öyle bir hâle
geldik ki, Avrupa Birliği ve uluslararası camianın baskısı olmasa demokratik
değerleri benimseyen tek bir yasa çıkarmayacağız. Bütün özgürlükçü yasalarımızı
Avrupa Birliği mevzuatına uyum ve raporlarda belirtilen eleştirileri kâğıt
üzerinde karşılamak üzere düzenliyoruz ve insanlığın ortak değeri olacak hak ve
özgürlükler konusunda imzaladığımız her türlü uluslararası belge sadece kâğıt
üzerinde kalmakta ve ne yazık ki uygulamaya yansımamaktadır. Bunun başlıca
sebebi, hak ve özgürlükleri içselleştirecek, demokratik değerleri savunan bir
siyasi iradenin olmayışıdır. Hiçbir hak yoktur ki mevzuata işlenebilsin. Ancak,
kafalara, ruhlara işlenebilmesi için ayrı bir empati, ayrı bir hoşgörü, ayrı
bir olgunluk gerektirmektedir. 
Bakın,
demokratik değerleri içselleştiren bir siyasi irade döneminde çocukları koruyan
düzenlemelere imza atıyoruz ya, çocukları koruyoruz ya, eğer çocukları korumuş
olsaydık 2013 yılında polis tarafından gaz fişeğiyle yaşam hakkı ihlaline
uğrayan 15 yaşındaki Berkin Elvan ölmezdi. 
Avrupa’ya
ulaşabilmek için Akdeniz’i geçerken yaşanan kazalarda ölenlerin yüzde 30’u
mülteci çocuklar ve bu çocukların ölümünü engellemek için Avrupa’dan para
isteyen bir ülkeyiz. Ege’de karaya vuran, Aylan Kurdi’nin cesedi değil,
Hükûmetin vicdanıdır. İstenseydi, sıkı bir denetimle o kadar çocuk Ege
sahillerinde ölmezdi, denizlerde boğulmazdı. 
Yine,
savaşın en büyük mağdurları çocuklardır. Sokağa çıkma yasağı uygulamaları
sonrasında yaklaşık 500 bin çocuğun en temel yaşam ve sağlık hakkının ihlal
edildiği bildirilmektedir. Yüzlerce çocuğun yaşamını yitirdiği belirtiliyor.
Annesinin kucağında çocuklar öldürüldü; çocuklar, sokak ortasında yatan
annesinin cenazesini günlerce seyretmek zorunda kaldı. Çocuk cenazeleri derin
dondurucularda bekletildi. Cizre’deki ablukada halk çocuklarımız için bizden su
ve mama getirmemizi istemişlerdi. Vekil olarak bu işi üstlendiğimi güvenlik
birimlerine söyledim. Yanımda mama ve su vardı, “Hayır, götüremezsin.” dediler.
“Hekimim, götüreyim, ambulansla gideyim.” dedim, maalesef abluka altındaki
oradaki çocuklara bir su ve mama bile ulaştıramadım. Ölümden ve yaralanmalardan
kurtulabilen çocukların evleri, sokakları, okulları yani güvenlik alanları
havan topları, füzeler, mermiler ve bombalarla yıkılmaktadır. Çocukların bir
kısmı, bu yıkımı geride bırakarak göçmekte, yoksulluk ve yoksunluk içerisinde
yaşamaya çalışmaktadır. 
Çocukları
korumanın en kestirme yolu barışçıl bir ortamı sağlamaktan geçmektedir.
Çocuklar için yükümlülüğümüz silahların susturulmasını gerektirmektedir.
Çocukları koruyoruz ya, örnek kabilinden çok acı iki olayı hatırlatayım
sizlere. Pozantı Cezaevi taciz, tecavüz iddiaları ne oldu? Pozantı’da tecavüz
olayında, örneğin, sanıklar beraat etti ve genelde kamu görevlileri bu tür
suçlarda cezasız kalmaktadır. Bu olaylarda genelde devlet kurumları, eğitim
kurumları, bazen olayı kapatma ve görmezden gelmeye yönelebilmektedir.
Bilindiği üzere, Aile ve Sosyal Politikalar Bakanı Sema Ramazanoğlu konuyla
ilgili “Buna bir kere rastlanmış olması hizmetleriyle öne çıkmış bir kurumumuzu
karalamak için gerekçe olamaz. Biz Ensar Vakfını tanıyoruz, hizmetlerini de
takdir ediyoruz.” açıklamasıyla âdeta çocukları değil, vakfı koruyarak hiç
çekinmeden çocuklara yönelik cinsel istismarı ve tecavüzleri meşrulaştırmaya
gidebilecek beyanlarda bulunmuştur. 
Ayrıca,
Bakana şunu söylemek isterim: Bu bir kez olmadı, bu iktidar döneminde çocuk ve
taciz olayları onlarca oldu. Pozantı Cezaevini unuttunuz mu? Bugünkü tavrın
sonucu ne oldu biliyor musunuz? 2012’de Pozantı Cezaevine konulan çocuklara
taciz ve tecavüz ettiği ortaya çıkan zanlılar hakkında açılan dava
takipsizlikle sonuçlandı. Ülkede çocuklara yönelik istismarın önlenmesi için
gerekli tedbirlerin alınması noktasında ihmali bulunan ve çocuk istismarıyla
anılan vakıflar hakkında yaptığı açıklamalarla sorumluluğu bulunan vakıfların
cezasız kalacağı konusunda kamuoyunda ciddi bir endişe ve güvensizlik yaratan
Aile ve Sosyal Politikalar Bakanı Sema Ramazanoğlu hakkında verdiğimiz gensoru
iktidarın oylarıyla reddedilmiştir. Demokratik ülkelerde istifa sebebi olan bu
uygulamalar istifa etmek yerine, suçta ihmali olanları savunabilecek, onları
koruyabilecek bir duruma gelmiştir. Çocukların yoksulluğundan ve yoksunluğundan
çocuklara karşı işlenen suçlarda bir numaralı sorumlu devlet ve devleti idare eden
hükûmetlerdir. Devletin, Hükûmetin çocukların yararını koruma yükümlülüğü
mevcuttur. Ortada çok vahim iddialar var ve çocukların tacize, tecavüze
uğradığı iddiaları var ve Bakanın önceliği Ensar Vakfını aklamaya yönelik
beyanlarda bulunmak olmamalı. 
İşte,
çocuklara verdiğiniz önemin tablosu Pozantı Cezaevi ve Ensar Vakfı iddiaları
hakkındaki tutumunuzla gün yüzüne çıkmıştır. Bu nedenle, ne yazık ki biz
çocuklarımızı koruyan, çocuklarımızın yararını gözeten bir ülke değil; çocuk
ölümlerine, çocuk tacizlerine seyirci kalan ve yer yer çocuk ölümlerine, çocuk
tacizlerine farkında olarak veya olmayarak zemin hazırlayan bir ülkeyiz. Bütün
bu onur kırıcı uygulamaların bir numaralı sorumlusu icra makamında olan
Hükûmettir. Kendi adıma bu Meclisin bir üyesi olarak çocuklarımızı ölümlerden
ve tacizlerden koruyamadığımız için de bütün çocuklarımızdan özür diliyorum.
Umarım Hükûmet de kendi sorumluluğunun farkında olup bu çocuk ölümleri ve
tacizleri nedeniyle özür diler ve sorumluluğunu hatırlayarak bir an önce
yaşanan bu vahşetin hesabını verir.
Sözlerime
Nazım Hikmet’in Bulutlar Adam Öldürmesin şiirinden bir dörtlükle son vermek
istiyorum: “Koşuyor altı yaşında bir oğlan/ Uçurtması geçiyor ağaçlardan/ Siz
de böyle koşmuştunuz bir zaman/ Çocuklara kıymayın efendiler." diyorum. 
Genel
Kurulu saygıyla selamlıyorum.
BAŞKAN
– Teşekkürler.
3’üncü
maddeyi oylarınıza sunuyorum: Kabul edenler… Kabul etmeyenler… Madde kabul
edilmiştir. 
Böylece,
tasarının maddeleri üzerindeki görüşmeler tamamlanmıştır. 
Tasarının
tümü açık oylamaya tabidir. 
Açık
oylamanın elektronik oylama cihazıyla yapılmasını oylarınıza sunuyorum: Kabul
edenler… Kabul etmeyenler… Kabul edilmiştir. 
Oylama
için üç dakika süre vereceğim. Bu süre içinde sisteme giremeyen üyelerin teknik
personelden yardım istemelerini, bu yardıma rağmen sisteme giremeyen üyelerin
oy pusulalarını oylama için öngörülen üç dakikalık süre içerisinde Başkanlığa
ulaştırmalarını rica ediyorum. 
Oylama
işlemini başlatıyorum. 
(Elektronik
cihazla oylama yapıldı) 
BAŞKAN
- Velayet Sorumluluğu ve Çocukların Korunması Hakkında Tedbirler Yönünden
Yetki, Uygulanacak Hukuk, Tanıma, Tenfiz ve İşbirliğine Dair Sözleşmeye
Katılmamızın Uygun Bulunduğuna Dair Kanun Tasarısı açık oylama sonucu: 
“Kullanılan oy sayısı : 206
Kabul : 206 (x)
 Kâtip Üye Kâtip
Üye
 Elif Doğan Türkmen Özcan
Purçu
 Adana İzmir”
Böylece tasarı kanunlaşmıştır, hayırlı
uğurlu olsun. 
Şimdi, 2’nci sırada yer alan, Çocuk
Nafakası ve Diğer Aile Nafaka Türlerinin Uluslararası Tahsiline İlişkin
Sözleşmeye Katılmamızın Uygun Bulunduğuna Dair Kanun Tasarısı ve Dışişleri
Komisyonu Raporu’nun görüşmelerine başlayacağız. 
2.- Çocuk Nafakası ve Diğer Aile Nafaka
Türlerinin Uluslararası Tahsiline İlişkin Sözleşmeye Katılmamızın Uygun
Bulunduğuna Dair Kanun Tasarısı (1/698) ve Dışişleri Komisyonu Raporu (S. Sayısı:
281) (xx)
BAŞKAN
– Komisyon ve Hükûmet yerinde.
Komisyon
raporu 281 sıra sayısıyla bastırılıp dağıtılmıştır.
Tasarının
tümü üzerinde gruplar adına ilk söz, Halkların Demokratik Partisi Grubu adına
Muş Milletvekili Burcu Çelik Özkan’a aittir.
Buyurun
Sayın Çelik Özkan. (HDP sıralarından alkışlar)
Süreniz
yirmi dakikadır.
HDP
GRUBU ADINA BURCU ÇELİK ÖZKAN (Muş) – Sayın Başkan, değerli milletvekilleri;
Çocuk Nafakası ve Diğer Aile Nafaka Türlerinin Uluslararası Tahsiline İlişkin
Sözleşmeye Katılmamızın Uygun Bulunduğuna Dair Kanun Tasarısı ve Dışişleri
Komisyonu Raporu üzerine grubum adına konuşma yapmak üzere söz almış
bulunmaktayım. Ancak, öncesinde ben Başkan, sizden sessizliği sağlamanızı rica
edeceğim.
BAŞKAN
– Sayın milletvekilleri, sayın hatip kürsüde konuşmalarına başladı. Sessiz
olalım lütfen. 
BURCU
ÇELİK ÖZKAN (Devamla) – Şimdi, nafaka sürecine nasıl gelindiğine dair herkesin
az çok bir fikri vardır. Öncesinde, elbette ki ortada bir evliliğin olması
gerekir ve akabinde de bu evliliğin boşanma süreciyle karşı karşıya kalması
gerekir ki nafakadan bahsedebilelim. 
Şimdi,
günümüzde evliliklerin teşvikini sağlamaya çalışan iktidarın politikaları ne
yazık ki evliliklerin uzun sürmesine sebebiyet verememektedir, engel
olmaktadır. Şöyle; iktidarın aileye yönelik yaptığı tüm düzenlemelerin hemen
hepsi aileyi antidemokratik bir yapı hâline getirme çabasıdır. Nafakanın tahsil
mevzusunun ortaya çıkması için az önce bahsettiğimiz gibi, elbette ki bir
evlilik sözleşmesinin olması gerekir. İktidar partisinin politikalarının
evlilikler ve boşanmalar üstündeki tahakkümü gün gibi ortadadır. 
Erken
yaşta evlilikler ülkemizin en büyük sorunlarından biridir. Özellikle kadınların
toplumdaki eşitsiz konumunu pekiştirmekte, kadınların yaşamsal imkânlarının ve
hayat tercihlerinin azalmasına sebep olmaktadır. İktidarın 3 çocuk
politikasındaki amacı, kadınları doğurmaya teşvik ederek çalışabilir nüfusu
yüksek tutup iş gücü piyasasının genişlemesini desteklemek ve böylece ücretleri
düşürmektir. Evdeki kadın hem çocuklara bakacak hem düşük de olsa ek gelir
getiren faaliyetlerle hane halkının ölmeden ayakta kalmasına yardım edecek. 
Elbette
aile içi cinsiyete dayalı iş bölümü kadının üzerinden şekillenmektedir.
Kadınlar daha fazla çocuk yaptıkça bu çocukların bakımını karşılama yükü ailede
ve tabii ki kadının üzerindedir. Kadınlar çocuk doğurdukça giderek iş gücü
piyasasından çekilecek ve evlere kapanacaktır. Peki, çalışmaya devam eden
kadınlar ne olacaktır? Zira, bütün kadınların ilk önce birer anne olduklarının
söylendiği, dahası hissettirildiği bir toplumsal düzende çalışan kadının anne
olma yükünden kurtulmuş kadın olduğunu kim iddia edebilir? İktidar, kadınlara
“Çocuk yapın.” diyerek kadın bedeninin üzerinde daha fazla tahakküm geliştirmek
istemektedir. 
Herkesi
evlendirmeye niyetli bir iktidarımız var, öyle ki üniversite öğrencilerine
evliliğe teşvik için maddi destek sunulması bu politikalardan sadece bir
tanesidir. Hepinizin bildiği üzere, 2013 yılında üniversite öğrencilerine
evlilik kredisi verildi 10 bin TL. Bunun yanı sıra, evli olan üniversite
öğrencilerine yurt imkânı sağlandı. Henüz gençlik yıllarında olan ve hayata
dair hiçbir deneyimi olmayan öğrencileri evliliğe özendirme ve bunun üzerinden
borçlandırma mantığını anlamak mümkün değildir. 
Genç kadınların
iş alanlarının daraltılıp evliliğin tek seçenek olarak dayatılması da yine
önemli bir sorundur. Hükûmet bu dönem, kadınları ilgilendiren çok önemli yasa
tasarılarını torba yasa yöntemiyle Meclis gündemine getirmektedir. Analık izni,
kadınları yarı zamanlı çalıştırma, özel istihdam büroları ile kiralık işçilik
uygulamasına dair düzenlemeler kadınların sosyal ve ekonomik yaşamdan temelden
uzaklaştırılmasını öngörmektedir. Kadınların istihdama katılım oranının
yükseltilip destekler biçiminde görünen ilgili tasarılarla esasında kadınların
istihdama katılımını koşullara bağlayarak daha da esnek hâle getirmektedir.
Tasarılarla kadınların istihdama katılımı değil, istihdamda yer alan kadınların
çocuk doğurması teşvik edilmektedir. Kadınların iş alanlarından uzaklaştırılması
için her türlü yasa ve mevzuatı önümüze koymaktasınız. 
Bunun yanı sıra,
kadına ev kadını olmaktan başka anlam yüklemeyen Aile ve Sosyal Politikalar
Bakanlığımız var. Aile ve Sosyal Politikalar Bakanlığı ve başında olan Sayın
Bakan Sema Ramazanoğlu’nun bugüne kadarki açıklamaları ve tutumu, ne yazık ki,
kadınlara ev kadını olmaktan başka anlam yüklememektedir. Bu sebepledir ki
Halkların Demokratik Partisi olarak kadın bakanlığının kurulması yönünde
ısrarlı önerimiz devam etmektedir. Çünkü önerdiğimiz bu bakanlığın ülkedeki
kadın ve çocukların sorunları üzerinde özel ve gerçekçi çalışma yürütmesi
amaçlanmaktadır. 
Yakın zamanda
bir kamu spotu yayınlandı. Bu kamu spotunda, öyle düşünün ki, yapmamız gereken,
çocuklara yaşama sevincini, hayata tutunma umudunu ve gelecek kaygısını
gidermekken bu kamu spotunda -ben şahsen “çocuk” ve “gelin” kelimesini bir
arada kullanmayı hiç sevmeyen ve doğru bulmayan biri olarak ancak anlamanız
noktasında- ne yazık ki “çocuk gelin” dediğimiz görüntüleri, yayınları bu kamu
spotlarında izledik. Bunlar da yine Hükûmetin politikalarıyla doğru orantılı
yayınlardır.
Ancak bunların
hiçbir tanesi evliliklerin kısa sürmesine ne yazık ki engel olamadı. Şöyle ki:
Bir de bizim nafaka sürecine gelene kadar bir boşanma sürecini geçirmemiz gerekiyor.
Boşanmalarla ilgili başvuruların yüzde 70’e yakınının kadınlar tarafından
yapıldığı ve öncelikle sebeplerinin kültürel, sosyolojik, ekonomik ve toplumsal
olarak aslında cinsiyete dayalı sebepler olduğu açıktır. Bu anlamda Hükûmet,
şayet boşanmaları önlemek istiyorsa cinsiyet eşitliğinin sağlanmasına yönelik
çalışmalar da yapması gerekmektedir. Türkiye’de boşanma Hükûmet açısından
öncelikli bir sorun olabilir ama bizim açımızdan öncelikli bir sorun olarak
ortaya çıkmamaktadır. Hükûmet bir iyileştirme yapmak istiyorsa, kadın ve
çocuklara yönelik psikolojik destek verme, hukuksal hizmetlere ulaşmayı
kolaylaştırma, kadınların SGK’dan yararlanmaları için çeşitli çalışmalar ve
düzenlemeler yapması gerekmektedir. Bunlar nafaka tahsilini de etkileyen faktörlerdir.
İktidarın politikaları, teşvik ve çabaları, olağanüstü desteğine rağmen ülkede
evlilikler uzun sürmemektedir. 
Şunu
söylemek lazım: Politikalarınız açık ve net bir şekilde mutsuz ve umutsuz bir
toplum yaratmaktadır. Bireyleri evliliğe teşvik eden politikalara rağmen
boşanma oranı son on yılda yüzde 38 artmıştır. TÜİK raporuna göre 2015 yılına
yansıyan sonuç ise bir yılda, sadece bir yılda boşanmanın yüzde 5 artmış
olduğudur. Özetle, iktidarın, bu politikaları kendi süzgecinden geçirmesi ve
kadın endeksli bir politika yürütmesi elzemdir. 
Gelelim
tasarının konusuna: Nafaka. Hukuk fakültelerinde ne kadın hakları ne çocuk
hakları diye bir ders vardır. Bunlar kendine özgü haklar ve çağımızda pozitif
ayrımcılık gerektiren haklardır. Yani insan haklarının ötesinde bu kişilere
özel haklar verilmesi gerekmektedir ki toplum gerçekten ileriye gidebilsin.
Hukukçular ya da boşanma sürecine tanık olanlar nafaka sürecinin nasıl
işlediğini bilir. Nafaka genelde çocuk ve kadın lehine hükmedilmektedir. Bazı
istisnai durumlarda erkekler de nafaka hükümlerinden yararlanabilmektedir.
Boşanmaların daha çok ekonomik sebeplerle gerçekleştiği ülkemizde yüklenen
nafaka yükümlülüğünün yerine gelmemesi doğal bir sonuçtur. Tahsil edilemeyen
nafakalar doğrudan icra yoluyla tahsil edilmeye çalışılmaktadır. Ancak bugün
icra dairelerine gittiğimizde, icra dairelerinde bulunan dosyalara biraz
baktığımızda, bir komisyon kurup oraya bir inceleme yaptığımızda göreceksiniz
ki icra dosyalarının büyük çoğunluğu yine tahsil edilemeyen nafaka dosyalarıdır.
Bu
noktada, nafaka yükümlüsü -burada da kalmıyor- şayet nafaka alacaklısı talep
ederse, önerisi olursa, hepinizin bildiği üzere, nafaka yükümlülüklerini yerine
getirmemekten kaynaklı olarak tutuklanabilmektedir de. Şu anki yasalar ve
sistem ve uygulama hem kadını hem çocukları hem de nafaka yükümlüsünü olumsuz
noktada etkilemekte ve mağdur etmektedir. 
Kanun
tasarısı elbette uygulanabilir olması hâlinde anlamlıdır. Bir, siz “Daha çok
çocuk yapın.” dediğiniz bir topluma önce bu çocukların geleceklerini nasıl inşa
edeceğinize dair politikalarınızı açıklayın. Böyle bir politika var mı? Yok. 
İkincisi,
emin olun ki nafaka borcunu ödeyemeyen ve belki de tam tersi, nafaka borcunun
ödenmesini… Yani nafaka alacaklısı olarak şu anda ülkemizde sayısız insan şu
soruyu size açık, net bir şekilde sorar: Siz daha henüz iç hukukta yani
ülkenizdeki nafaka tahsilini sağlayamıyorken uluslararası düzlemde,
uluslararası alanda nafaka tahsilini salt bir sözleşmeye taraf olmakla
çözebilecek misiniz diye bir soruyla karşılaşmanız bizce çok doğal.
Sadece
sözleşmelere taraf olmak kronik hâle gelen bu tahsil meselesini ne yazık ki
çözemez. Nafakası ödenmeyen çocuğun mağduriyeti ise ayrı bir vaka. Bu çocuk
-babaysa bu nafaka yükümlüsü ya da anneyse, fark etmiyor- kendisiyle ebeveyni
yani annesi babasıyla olan ilişkisini sadece bu bağa bağlıyor yani hukuki
olarak sadece bu bağla kendisini bu kişiye karşı bağlı görüyor. Aslına
bakarsanız, mesele, çocuğun eğitim, sağlık, gıda ihtiyaçlarının karşılanması.
Düşünün ki bir evlilik ekonomik sebeplerle bitti ve bir baba ya da anne asgari
ücretle geçiniyor ve buna rağmen de mahkeme ayda 200 lira, kim yükümlüyse ona
bu nafakayı ödeme kararını veriyor. Bu noktada, zaten evlilik ekonomik
sebeplerle bitmişken, bu yükümlülüğe sahip olan kişinin bu nafakayı ödemesini
nasıl bekleyebilirsiniz ki? 
Bütün
bu tasarılar, bütün bu hızlı bir şekilde yasalaştırılmaya çalışılan mevzuların
hepsi elbette -burada günlerdir söylüyoruz- AB uyum süreciyle alakalı ve elbet
tabii vize muafiyetiyle ilgili. Belli bir sistemin alt zeminini oluşturmak
adına hızlı hızlı kanunlaştırılmaya çalışılan tasarılar bunlar. Sağlıklı bir
alt komisyon çalışmasından uzak, üzerinde yeterince tartışma yürütülmemiş
olması tasarının en büyük eksikliği. 
Alt
komisyon çalışmaları, hepiniz biliyorsunuz, parmak usulüyle yapılıyor yani alt
komisyonlarda da yine buradakinden farksız. Buradaki herkes bir komisyona üye.
Alt komisyonlarda çalışmalar, bizlerin farklı önerileri, eğer iktidar
partisinin üyeleri fazlaysa ne yazık ki görüşülmeden askıya alınıyor,
tartışılmıyor bile. Bu noktada, muhalefet partilerinin iyileştirici bir önerisi
olsa dahi, ne yazık ki hiçbir önerinin görüşülmediği alt komisyon çalışmalarına
hepimiz tanığız. Milletvekillerinin alt komisyonlara üyeliği ve oradaki çalışmalarına,
dediğimiz gibi, hepiniz tanıksınız. Bu noktada, iktidar partisi hızlı bir
şekilde bu yasaları, bu tasarıları kanunlaştırmaya çalışıyor olabilir. Ancak
gelecek günler için, belki evlatlarımız ve çocuklarımız için sağlıklı bir yasa
çalışması yapmamız gerekmekte. 
Türkiye'nin
taraf olduğu uluslararası sözleşmeler epeyce fazla. Özellikle çocuk haklarına
dair uluslararası nitelikte olup da taraf olmadığı -ülkenin, Türkiye'nin-
aslında hiçbir sözleşme yok, imza atmadığı herhangi bir anlaşma bulunmamakta. Bunlardan
İnsan Hakları Evrensel Beyannamesi, CEDAW yani uzunca tanımı Kadına Karşı Her
Türlü Ayrımcılığın Önlenmesi Sözleşmesi ve Çocuk Hakları Sözleşmesi kapsamında,
Türkiye’nin uyması gereken düzenlemeler bu sözleşmeler kapsamında hüküm altına
alınmıştır. 
Burada,
özellikle CEDAW’ın 6’ncı raporuna istinaden birkaç kelam etmek istiyorum. Bu
raporda, Türkiye'deki erken ve zorla evliliklerin sürdürülmesinden duyulan
endişe açık bir şekilde belirtilmiştir. Bu noktada, aslında, bakarsanız, iç
hukukta da geçmişe nazaran değişiklikler yapılmadı değil; burada asıl sorun,
alınan tedbirlerin uygulanmasında karşımıza çıkmaktadır. Bu tedbirler yeterli
değildir. Sadece sözleşmelere taraf olmak ne yazık ki bu ülkede sözleşmelerin
uygulandığını göstermemektedir. Elbette ki çocuk nafakalarının ve aile nafaka
türlerinin tahsili, boşanma sebebiyle yoksulluğa düşen taraf açısından
önemlidir. Ancak şunu herkes kabul etmelidir: Çocukların tüm haklarını en başta
koruması gereken devlettir, en üst merci bu noktada devlettir. Bunun yanında,
bu Parlamento çatısı altında bulunan ve inisiyatif sahibi olan, bu konuda,
herkes, hepimiz, birey olarak bizler, sizler, hepimiz ayrı ayrı, çocukların tüm
haklarını koruma noktasında sorumluluk sahibiyiz. 
Elbette,
çocuk haklarını konuştuğumuz bir gündemde, çocukların yaşam haklarını da
konuşmak gerekir. 2015 yılında, az önce, yine, vekil arkadaşımız belirtti, 875
çocuk -şurası çok önemli- önlenebilir sebeplerden dolayı yaşamını kaybetmiştir.
Bunun yanı sıra, ülkedeki çatışmalı süreçte, ablukaların devam ettiği
bölgelerde hayatını kaybedenlerin çoğu da çocuktur. Az önce iktidar
sıralarından bir vekil arkadaş “Onların hepsi terörist.” dedi. 
ALİM
TUNÇ (Uşak) – Sorumlusu sizsiniz, sorumlusu!
BURCU
ÇELİK ÖZKAN (Devamla) – Burada günlerce çocukların ismini zikrettik. Hepsinin
yaşını, nasıl hayatlarını kaybettiklerini, nasıl katledildiklerini anlattık.
Tekrar tekrar buraya asla girmeyeceğiz. 
İDRİS
BALUKEN (Diyarbakır) – Katledilen çocuklara “terörist” diyen… (AK PARTİ
sıralarından gürültüler) 
BAŞKAN
– Sayın milletvekilleri, lütfen müdahale etmeyelim.
BURCU
ÇELİK ÖZKAN (Devamla) – Sadece üç aylık Miray bebeğin ismini burada tekrar
anmak gerektiğini düşünüyorum. Bu noktada, ablukalar… (AK PARTİ sıralarından
gürültüler) 
Arkadaşlar,
çok önemli bir şey söyleyeceğim, bakın, herkes vicdanıyla dinlesin.
Ablukalar
altında hayatını kaybeden çocuklar da, bugün enkaz üstünde, yine, bu ablukalar
devam ederken evleri başlarına yıkılan ve enkaza dönen evlerin üstünde bekleyen
çocuklar da, 23 Nisanda sarayda, savaşta etkilenen çocuğun gözyaşları da tek
bir şeyi gösteriyor: Bu ülkede artık barışın konuşulması gerekiyor. Bu
çocukların hepsi ama hepsi sadece “barış” diyor. 
Bu
noktada, bu Parlamentoda yasalaşan tasarıların yaşam bulması, ülkenin savaş ve
faşizm sürecinden onurlu ve kalıcı bir barışa giden yolu tercih etmesinden
geçmektedir. Hepimiz çok iyi biliyoruz ki bu ülkede toplumsal barışa giden yol,
bugün yok sayılan Dolmabahçe mutabakatından geçmektedir. Dolmabahçe mutabakatı,
eğer bilirsek, tüm kesimlerin sahiplenmesi gereken önemli bir haritadır. Daha
fazla kutuplaşmanın ve iç savaşın derinleşmesine izin vermeden Parlamentonun
sorumluluğunu yerine getirmesi önemlidir, elzemdir, çocuklarımız ve geleceğimiz
için zaruridir. 
Bu
noktada, sevgili arkadaşlar, son olarak şunu söylemek istiyorum ben: Barışa
giden bir yol yoktur arkadaşlar, barışın kendisidir yol olan. Umut ediyorum, bu
duygularla hepiniz bu sorumluluğu alır ve gerekli çalışmayı yaparsınız.
Tekrardan
hepinizi saygıyla selamlıyorum. (HDP sıralarından alkışlar)
BAŞKAN
– Cumhuriyet Halk Partisi Grubu adına Ardahan Milletvekili Sayın Öztürk Yılmaz
konuşacaktır.
Buyurun
Sayın Yılmaz. (CHP sıralarından alkışlar) 
CHP
GRUBU ADINA ÖZTÜRK YILMAZ (Ardahan) – Sayın Başkan, değerli milletvekilleri;
Çocuk Nafakası ve Diğer Aile Nafaka Türlerinin Uluslararası Tahsiline İlişkin
Sözleşmeye Katılmamızın Uygun Bulunduğuna Dair Kanun Tasarısı ve Dışişleri
Komisyonu Raporu konusunda grubumuz adına söz almış bulunmaktayım. Yüce Meclisi
saygıyla selamlıyorum.
Öncelikle
Geri Kabul Anlaşması Avrupa Birliğinin vize serbestisi sağlamak için müzakere
yapan aday ülkelere önerdiği bir şablon. Bu, özellikle son on yıl içerisinde
Avrupa Birliğinin kriterlerini iyice sağlamlaştırdığı bir süreç. 72 tane kriter
öngörülüyor; bu, kabul eden ülkenin ev ödevi gibi takdim ediliyor. 72 kriter
yerine getirildikten sonra da süreç otomatikman tamamlanmıyor. Müsaadenizle
teknik bazı bilgiler vermek istiyorum.
Şimdi,
Sayın Başbakan 22 Nisanda açıklama yaptığında 72 kriterin çok büyük bir
bölümünün tamamlandığını ve tek haneye düşürüldüğünü açıkladı. Ancak aynı gün
TBMM AB Uyum Komisyonu Başkanı 55 kriterin yerine getirildiğini yani hâlâ 17
kriterin kaldığını belirtti ve yine aynı gün özellikle Avrupa Komisyonu
yetkililerinden yapılan açıklamada ise Türkiye’nin sadece 19 kriteri tam olarak
yerine getirdiği, 72 kriterden sadece 19 kriteri yerine getirdiği açıklandı.
Dolayısıyla, bu bir görecelilik, nasıl değerlendirildiğine bağlı süreç. Yani
bizim ev ödevini yerine getirmemiz gerekiyor, değerlendirmeyi ise Avrupa
Birliği Komisyonu yapacak. Komisyon -önümüzde çok az bir süre kaldı- mayıs
ayında ilk değerlendirme raporunu sunacak. Değerlendirme raporundan olumlu bir
yeşil ışık çıkması hâlinde bu otomatik olarak Türkiye’ye vize serbestliği
tanınması anlamına gelmiyor. Bu raporun, bu defa, Lizbon Anlaşması gereği
geliştirilen “codecision” dedikleri ortak karar alma mekanizması çerçevesinde
Avrupa Birliği Parlamentosuna gitmesi gerekiyor. Avrupa Birliği
Parlamentosunda, Türkiye ile yapılan “Mülteci Anlaşması” olarak takdim edilen
bu anlaşmanın çok fazla eleştirildiğini, eleştirenlerin buna uygun bakanlardan
daha fazla olduğunu –sayı olarak- biliyoruz. Dolayısıyla, buradan nasıl bir
sonuç çıkacağını göreceğiz. Velev ki buradan olumlu bir sonuç çıksa bile bu
yine bu “codecision” yani ortak karar alma mekanizması çerçevesinde otomatik
yürürlüğe girmiyor süreç. Bu defa Avrupa Konseyinin de “qualified majority”
yani nitelikli çoğunlukla karar vermesi gerekiyor. 
Süreç,
hayli uzun. Dolayısıyla, haziran ayı içerisinde bu değerlendirmelerin
yapılması, bu kararların alınması ve olumlu bir kararın çıkması kolay olmayacak
gibi görünüyor. Esasen, 18 Martta Türkiye-AB açıklamasında da bu belli.
Doğrudan, “Bu 72 kriter konusundaki yasalar kabul edildiğinde...” demiyor.
Bunun hızlandırılmasından yani vize serbestliğine giden sürecin
hızlandırılmasından bahsediliyor. Vize sürecinin, otomatik olarak vize
serbestisinin sağlanacağı söylenmiyor. Çok nüanslar var bu anlaşmada.
Dolayısıyla, biz ne kadar koşturursak koşturalım 4 Mayıstan itibaren Avrupa
Komisyonunun vereceği rapor ve daha sonra Parlamentonun alacağı karar ve Avrupa
Konseyinin akabinde vereceği karar belirleyici olacak. Eğer bütün bu süreç
olumlu tamamlanırsa, olumlu sonuçlanırsa Türkiye’de vize serbestliği sağlanmış
olacak.
Ancak,
bu olayın teknik boyutu komisyon, komisyona kadar olan boyutu belki göreceli
olarak teknik boyutu. Komisyondan sonra Parlamentoda ve Konseydeki görüşmeler
siyasi bir süreçtir. Türkiye’ye vize verilmesi konusu, Türkiye’ye vize
serbestisi tanınması konusu tamamen Avrupa Birliğindeki siyasi bir karar
mekanizmasıdır, otomatik işlemeyecektir. Biz bir müzakere eden ülke olarak 2005
yılından beri müzakere edip Avrupa Birliğine bizden çok daha önce katılmış
başka ülkelere sağlanan vize serbestliği ve Geri Kabul Anlaşması
senkronizasyonunu incelediğimiz zaman, hakikaten Türkiye'nin sürecinin çok
yavaştan alındığı, ağırdan alındığı, otomatik işlemediği ve bu sürecin esasen
belki de bir süre sonra akamete uğrayacağı sonucu çıkıyor; umarız böyle olmaz.
Biz,
Cumhuriyet Halk
Partisi olarak, vize serbestliğinin sağlanmasından memnuniyet duyarız, Türk
vatandaşlarının kuyruklarda rezil olmasına son verecek bu düzenlemeyi elbette
destekleriz, destekleyeceğimizi daha o zaman Mecliste de açıklamıştık ancak
sürecin, daha o gün belirtildiği gibi kolay olmayacağını da bilmemiz gerekiyor.
Avrupa Birliği tarafından baktığımız zaman, Türkiye'ye
dönük bir çifte standart var. Süreç hep sulandırılıyor; Kıbrıs’la
sulandırılıyor, sözde Ermeni soykırımıyla sulandırılıyor, başka konularla
sulandırılıyor. Türkiye'nin müzakere süreci, olması gerektiği noktada
tutulmuyor çünkü bir irade eksikliği var, bir irade gösterilmiyor. Avrupa
Birliğinin bu yaklaşımı maalesef bizim de eleştirdiğimiz bir yaklaşım ancak bu
sadece Avrupa Birliğinin yaklaşımıyla kalmıyor, Türkiye'de de Hükûmet maalesef
bu eleştirilere konu olmayacak düzenlemeleri yapma konusunda yeterince irade
göstermiyor. Hukukun üstünlüğü, yargı bağımsızlığı, özellikle ifade hürriyeti,
toplanma hürriyeti ve diğer alanlarda, temel hak ve özgürlükleri garanti altına
alacak alanlarda, Avrupa Birliğinin eleştirmeye meyilli yapısını önleyecek
düzenlemeler konusunda gerekli iradeyi maalesef göstermiyor. Hâl böyle olunca,
iki tarafta da bu iradesizlik bir sonuç alınmasını engelliyor.
Bir başka konu arz etmek istiyorum: Şimdi, bize Avrupa
Birliği süreciyle ilgili olarak haziran ayının sonuna doğru, en geç haziran
ayının sonuna kadar vize serbestliğinin tanınacağı belirtiliyor; verilmediği
zaman ne olacağı da sayın Hükûmet tarafından açıklanıyor: “Biz de Geri Kabul
Anlaşması’nı uygulamayız.” deniliyor. Peki -teknik bir bilgidir- 18 Martta
imzalanan yani o üzerinde mutabık kalınan anlaşmada
sadece geri kabul ve vize yok, bir başka konu daha var. Ne var? Müzakerelerin
hızlandırılması ve yeni fasılların açılması var. Peki, böyle bir adım atıldığı
zaman biz tekrar ofsayta düşmüş olmuyor muyuz? Yanlış bir stratejiyle tekrar
kenara itilmiş olmuyor muyuz? Biz bunu askıya aldığımız zaman yani bu anlaşmayı
yaparken bunları düşünmek lazım. Böyle bir adım olmuyor; biz de bunu askıya
aldığımız zaman, o zaman orada olan 33’üncü faslı da onlar bloke edecekler,
başka fasılların açılmasını da onlar engelleyecekler. Dolayısıyla, bu
senkronizasyon yapılırken yeterince hesaplama yapılmadı maalesef, biz bunu
üzülerek gördük. Ve bu mültecilerle ilgili anlaşma hiçbir şekilde Türkiye’nin
müzakere sürecine bulaştırılmamalıydı çünkü bizim müzakere sürecimiz zaten
sıkıntılarla dolu, zaten zor ilerliyor, zaten bir sürü ön yargı var Avrupa’da
Türkiye’nin üyeliğine karşı, aleyhte çalışan çok taraf var. Hâl böyleyken, bir
de -mültecileri- sanki bunlarla ilgili yeterince adım atmasak müzakereler
engellenecekmiş gibi bir noktaya getirdik kendi kendimizi, manevra alanımızı
daralttık, şimdi koşuşturuyoruz “Bunu yetiştirecek miyiz?” diye. Burada kaldı
on gün. Hepsini yetiştirsek bile Avrupa Komisyonu bakacak, “Bu, tam
uygulanmamış.” dediği anda nokta konuluyor. Biz yanlış bir yerden girdik ve
yanlış sonuca gidiyoruz. Bizim müzakere sürecine kesinlikle bundan sonra hiçbir
şeyi bulaştırmamamız lazım; zaten Kıbrıs bulaştırılmış, zaten sözde Ermeni
soykırımı bulaştırılmış, zaten Ege adaları bulaştırılmış, iyi komşulukla başka
ülkeler bulaştırılmış, bir bu kalmıştı, bu da bulaştırıldı. Dolayısıyla, bizim
artık hakikaten, kendi ayağımıza kurşun sıkmaktan vazgeçmemiz lazım. Biz vize
serbestisi sağlamak istiyorsak, bunu mülteciler konusunda ayrı bir paket
yapmalıydık; onların istediği gibi, onların işine yarayan bütün konuları da tek
bir pakete koymamalıydık; şimdi işin içinden çıkamayacağız. 
Bir
başka konu -söz almışken belirtmek isterim- Türkiye’nin şu anda ulusal
güvenliğine yönelik bir saldırı oluyor. Terör örgütü Suriye’den Kilis’imize
saldırılar düzenliyor, insanlarımız ölüyor. İnsanlar artık korkudan dışarı
çıkamaz hâle geldiler. Okullar tatil olmamasına rağmen -dünkü bilgi- çocuklar
gidemiyor. Halkta bir panik var “Acaba bizim kafamıza da Katyuşa roketleri mi
düşecek?” diye. Bizim ciddi manada bir tedbir almamız gerekiyor. Bu,
Türkiye’nin bir şehrine yönelik saldırı değildir, Türkiye’ye dönük bir
saldırıdır. Bunun adını koymak lazım ve buna uygun tedbir almak lazım.
Türkiye’ye niye saldırı oluyor? Türkiye’ye bir terör örgütü saldırı yapıyorsa
bu terör örgütünü de afişe etmeli ve ona ilişkin en sert tedbiri almalıyız.
(CHP sıralarından alkışlar) 
Türkiye
böyle bir ortamda, maalesef, terör örgütünün hedefi hâline getirilip,
Türkiye’nin sınır güvenliği, insanların can ve mal güvenliği hiçbir zaman
tehlikeye atılamaz. Biz buna izin vermemeliyiz ve bu konuda alınacak tedbirler
konusunda da biz gerekli desteği veririz. Mesele Türkiye’nin güvenliği, huzuru,
vatandaşlarımızın huzuru olduğu sürece her konuda biz destek veririz. Bu
konuyla ilgili de Hükûmetin, Kilis’te ne oluyor, niye bu roketler atılıyor, kim
atıyor bunları, amaç ne, bunları açıklamasını bekliyoruz. Bu konuyla ilgili
Meclise bilgi verilmesinden memnuniyet duyacağımızı, Hükûmet açısından da bunun
esasen bir zorunluluk arz ettiğini belirtmek isterim. 
Bu
vesileyle yüce Meclisi saygıyla selamlıyorum. (CHP sıralarından alkışlar)
BAŞKAN
– Teşekkür ediyorum. 
Maddelere
geçilmesini oylarınıza sunuyorum…
ÇAĞLAR
DEMİREL (Diyarbakır) – Karar yeter sayısı Sayın Başkan.
BAŞKAN
– Kabul edenler… Kabul etmeyenler… Kabul edilmiştir. 
ÇAĞLAR
DEMİREL (Diyarbakır) – Karar yeter sayısı istedim ama…
BAŞKAN
– Bir sonrakinde dikkate alırız.
1’inci
maddeyi okutuyorum:
ÇOCUK NAFAKASI VE DİĞER AİLE NAFAKA
TÜRLERİNİN ULUSLARARASI TAHSİLİNE İLİŞKİN SÖZLEŞMEYE KATILMAMIZIN UYGUN
BULUNDUĞUNA DAİR KANUN TASARISI

MADDE 1- (1) “Çocuk Nafakası ve Diğer Aile Nafaka Türlerinin
Uluslararası Tahsiline İlişkin Sözleşme”ye çekince ve beyanlarla katılmamız
uygun bulunmuştur.
BAŞKAN
– 1’inci madde üzerinde Milliyetçi Hareket Partisi Grubu adına söz isteyen
Afyonkarahisar Milletvekili Mehmet Parsak. 
Buyurun
Sayın Parsak. (MHP sıralarından alkışlar)
Süreniz
on dakikadır. 
MHP
GRUBU ADINA MEHMET PARSAK (Afyonkarahisar) – Aziz Türk milleti, saygıdeğer
milletvekilleri; 281 sıra sayılı Çocuk Nafakası ve Diğer Aile Nafaka Türlerinin
Uluslararası Tahsiline İlişkin Sözleşmeye Katılmamızın Uygun Bulunduğuna Dair
Kanun Tasarısı’yla ilgili olarak Milliyetçi Hareket Partisi Grubu adına söz
almış bulunmaktayım. Bu vesileyle hepinizi saygılarımla selamlıyorum.
Değerli milletvekilleri, aile, toplumun
huzurunu ve güvenini tesis eden en değerli kurumdur. Ailenin, muhabbet ve
merhametten beslenen sağlam temeller üzerinde yükselmesi, dengeli ve sağlıklı
bir ilişki ağına sahip olması, sadece bireyin değil, bir neslin güvencesi
anlamına gelmektedir.
Değişimin bunaltan bir hızla yaşandığı
günümüzde, toplumun yapı taşı olan ailenin ciddi sorunlarla başa çıkmak zorunda
kaldığı önemli bir gerçektir. Sadece ebeveynler değil, çocuklar, gençler, hatta
dede ve nineler, hayatın akışı içerisinde aile sorunlarıyla baş başa kalarak
yıpranmaktadır. Yüce Allah, Nisa suresi 35’inci ayetikerimesinde şöyle
buyuruyor: “Eğer eşlerin arasının açılıp birbirinden ayrılacaklarından endişe
ederseniz, bu takdirde, erkeğin ailesinden bir hakem, kadının ailesinden de bir
hakem tayin edin. İki taraf da işi düzeltmek dilerse Allah, aralarını bulur ve
onları uyuşmaya muvaffak eder. Şüphesiz, Allah, her şeyi hakkıyla bilendir ve
her şeyden hakkıyla haberdar olandır.”
Nitekim, eski Türklerde de aile
müessesesi toplumsal yaşamda önemli bir yer tutmuş, Türk sosyal hayatı, aile ve
akrabalık bağları üzerine kurulmuştur. Türk aile yapısı, binlerce yıl, varlıkta
ve yoklukta birlik ve dayanışma içinde yaşamıştır. Türk kadını da en az
erkekler kadar kıymetli görülmüş, gerek aile içerisinde gerek devlet
yönetiminde önemli görevler üstlenmiştir. Tıpkı erkeği gibi ata binen, silah
kullanan, avcılık yapan Türk kadını, kuvvet, tahammül, gayret, azim ve cesaret
bakımından erkeğin evdeşi ve gerçekten eşi olmuştur. 
Türk aile yapısının ve Türk kadınının
önemi, her savaşta bir kez daha anlaşılmış, Türk milleti, son olarak Kurtuluş
Savaşı’nda, kadın, erkek, yaşlı, çocuk demeden cepheye koşmuş ve toplumsal
dayanışmasıyla kahramanlık ruhunu bütün dünyaya bir kez daha göstermiştir.
Görüldüğü üzere, gerek yüce dinimiz
İslam’da gerek Türk örf ve âdetlerinde aile kurumu önemli bir yere sahiptir.
Dinimiz İslam ile Türk örf ve âdetlerinde bu derece önemli yere sahip olan aile
birliğinin hukukumuzda ve yaşantımızda da aynı derecede ehemmiyeti kuşkusuzdur.

Sayın
milletvekilleri, üzerinde görüşmelerini gerçekleştirdiğimiz Çocuk Nafakası ve
Diğer Aile Nafaka Türlerinin Uluslararası Tahsiline İlişkin Sözleşmeye
Katılmamızın Uygun Bulunduğuna Dair Kanun Tasarısı’nın kaynağı olan
uluslararası sözleşme, 5-23 Kasım 2007 tarihleri arasında düzenlenen 21. Lahey
Uluslararası Özel Hukuk Konferansı sırasında imzaya açılmıştır. Son zamanlarda
Genel Kurulda görüştüğümüz tüm kanunlarda olduğu gibi bu kanun tasarısının
kaynağı da ne yazık ki vize serbestisi diyaloğu, Sayın Başbakanın deyimiyle
Kayseri pazarlığıdır. 2007 yılında imzaya açılan uluslararası sözleşmeye
ilişkin kanun tasarısının ancak 2016 yılında Türkiye Büyük Millet Meclisi
gündemine gelebilmesinin iktidar için hızlı bir çalışma olduğu kuşkusuzdur. 
Değerli
milletvekilleri, elbette çocuklara ilişkin, aile yapısına ilişkin veya aile
yapısının dağılması sonrası bireylerin hayatının devamını sağlayan nafaka
müessesesine ilişkin her türlü olumlu kanun tasarılarını ve uluslararası
sözleşmeleri görüşelim. Ancak şu hususun altını önemle çizmek isterim ki bu
konularda Türk milleti bizden, Genel Kurula alelacele getirilen kanun
tasarılarının gereğince tartışılmadan kabul edilmesini değil, aile yapısının
devamını sağlayacak uygulamalar yapmayı, boşanmış ailelerin çocuklarını
korumayı ve bu hususta gereken kanuni düzenlemeleri gerçekleştirmemizi
beklemektedir. 
Türkiye
İstatistik Kurumunun resmî verilerine göre 2015 yılında toplam 131.830 boşanma
gerçekleşmiş ve bu boşanmayla sonuçlanan evliliklerden 13.073 tanesi sadece bir
yıl, 4.814 tanesi ise bir yıldan daha az sürmüştür. Diğer yandan, bu
evliliklerin 103 tanesi zina, 38 tanesi cana kastetme ve kötü muamele, 35
tanesi cürüm ve haysiyetsizlik, 210 tanesi terk etme, 57 tanesi akıl hastalığı,
tam 128.152 tanesi ise şiddetli geçimsizlik nedeniyle sona ermiştir. Bu noktada
şiddetli geçimsizlik nedeniyle meydana gelen boşanmaların sayısındaki bu
olağanüstü yükseklik dikkatimizden kaçmamalı, bu boşanmaların arkasına
gizlenmiş kötü ekonomik koşullar, aldatma ve kötü muameleye bağlı nedenler
görmezden gelinmemelidir. Bu hâliyle geçimsizlik, hayatımızın her alanında
karşımıza çıkmaktadır. Ekonomik geçimsizlik, aile içi geçimsizlik, bireyler
arası geçimsizlik gibi sorunlar ne yazık ki çağımızın çözüm bekleyen en büyük
meselelerinden birisi hâline gelmiştir.
Ayrıca,
seçim bölgem olan Afyonkarahisar’da da 2015 yılında 981 çift boşanmıştır.
Afyonkarahisar, boşanma sayısı en yüksek olan iller arasında ne yazık ki
Türkiye genelinde 25’inci il durumundadır. Görüleceği üzere Türkiye’nin bir
yıllık boşanma tablosu içler acısı bir hâldedir.
Sayın
milletvekilleri, bir toplumda aile bütünlüğünün yapısı, o toplumu oluşturan
değerler bütünüyle doğru orantılıdır. Yani toplum içerisinde yolunda gitmeyen
bir şeyler varsa muhakkak bu eksiklik aile yapısına da yansıyacaktır. Domino
taşlarının sırasıyla yıkılmasına benzeyen bu sistem, ne yazık ki ülkemizde aile
yapılarımızda da ortaya çıkmakta, toplumsal yaşamımızda büyük sorunlara neden
olmaktadır. 
Biraz
önce verdiğim rakamlar haricinde şimdi sizlere yıllar içerisinde boşanma
sayılarındaki artışa ilişkin çarpıcı rakamları da sunmak istiyorum. 
Ülkemiz
genelinde 2001 yılında 91.994 olan boşanma sayısı, 2002 yılında -küsuratları
atlayarak ifade edeyim- 95 bin, 2008 yılında 99 bin, 2009 yılında 114 bin, 2011
yılında 120 bin, 2015 yılında 132 bine yükselmiştir. Görüleceği üzere
ülkemizdeki boşanma sayılarında 2002 yılından itibaren ciddi derecede artışlar
görülmektedir. Bu artışların nedeniyse elbette açık ve nettir. Tam da burada
biraz önce ifade ettiğim domino etkisi ortaya çıkmaktadır. Çünkü ülkemizdeki
ekonomik sıkıntılar başta olmak üzere, işsizlik, eğitim sisteminde izlenen
yanlış politikalar, toplumsal tedirginlikler, adalete güvensizlik ve terör gibi
unsurlar aile yapımızı doğrudan etkilemektedir.
Saygıdeğer
milletvekilleri, tabii ki bu boşanmalar sonucunda en çok mağduriyet, muhakkak
Türk milletinin geleceği olan çocuklarımız bakımından gerçekleşmektedir.
Çocuklarımız nafaka almak değil, ailesiyle birlikte bir ömür mutlu ve mesut bir
şekilde yaşamak istemektedir. Çocuk nafakası ve diğer aile nafaka türleri,
elbette ki dağılmış bir ailenin her bir bireyi için önemlidir ancak hastaya
kefen biçmek yerine hastayı hayatta tutmak birinci vazifemiz olmalıdır. Ayrıca,
ülkemizde meydana gelen boşanma sayılarındaki ciddi artışlar ve nafaka
mağduriyetleri, çocuk işçi sayılarının, evsiz çocuk sayılarının, evden kaçan ve
suça sürüklenen çocuk sayılarının artmasına da neden olmaktadır. Bu hususlara
ilave olarak çocuklarımızın madde bağımlısı olması da yıkılan yuvaların doğal
bir sonucu olarak karşımıza çıkmaktadır.
Son
olarak, öncelikle Aile ve Sosyal Politikalar Bakanlığının, deyim yerindeyse,
vakıf avukatlığı yerine sadece kendi işini yapmasını tavsiye eder, izah
ettiğimiz tüm bu sorunların çözümü için Hükûmetin acilen bir girişimde
bulunması gerektiğinin önemini vurgulamak isterim. AKP Hükûmeti, ülkemizdeki
ekonomik, sosyal, eğitimsel ve işsizlik sorunlarını çözmediği müddetçe
boşanmaların sayısı artmaya devam edecek ve bundan dolayı da mağduriyet yaşayan
çocukların sayıları da artacaktır. 
Yine,
önemli olan diğer bir husus ise Hükûmetin, şehit çocuklarını siyasi gayelerle
futbol statlarında kullanması yerine özel bir koruma ve destekleme paketi
hazırlaması hususundadır.
Gazi
Meclisi saygılarımla selamlarken konuşmama Gazi Mustafa Kemal Atatürk’ün şu
sözleriyle son vermek istiyorum: “Çocuklar, geleceğimizin güvencesi, yaşama
sevincimizdir. Bugünün çocuğunu yarının büyüğü olarak yetiştirmek hepimizin
insanlık görevidir.”
Bu
düşüncelerle, bir kere daha hepinizi saygılarımla selamlıyorum. (MHP
sıralarından alkışlar) 
BAŞKAN
– Teşekkürler Sayın Parsak.
Sayın
milletvekilleri, birleşime kırk dakika ara veriyorum.
Kapanma Saati: 19.39
ALTINCI OTURUM
Açılma Saati: 20.23
BAŞKAN: Başkan Vekili Ahmet AYDIN
KÂTİP ÜYELER: Özcan PURÇU (İzmir), Elif Doğan TÜRKMEN (Adana)
----- 0 -----
BAŞKAN – Sayın
milletvekilleri, Türkiye Büyük Millet Meclisinin 80’inci Birleşiminin Altıncı
Oturumunu açıyorum.
281 sıra sayılı
Kanun Tasarısı’nın görüşmelerine kaldığımız yerden devam edeceğiz.
Komisyon ve
Hükûmet yerinde.
Tasarının 1’inci
maddesi üzerinde söz sırası Cumhuriyet Halk Partisi Grubu adına Artvin
Milletvekili Uğur Bayraktutan’dadır.
Buyurun Sayın
Bayraktutan. (CHP sıralarından alkışlar) 
CHP GRUBU ADINA
UĞUR BAYRAKTUTAN (Artvin) – Teşekkür ediyorum Sayın Başkan.
Çocuk Nafakası
ve Diğer Aile Nafaka Türlerinin Uluslararası Tahsiline İlişkin Sözleşmeye
Katılmamızın Uygun Bulunduğuna Dair Kanun Tasarısı’nın 1’inci maddesi üzerine
söz almış bulunmaktayım. Yüce heyetinizi saygıyla selamlıyorum.
Öncelikle şunu
belirtmek istiyorum: Tabii, akdin ne zaman imzalandığına bakıldığı zaman -biraz
önceki değerli konuşmacılar da ifade ettiler- 2007 yılında Lahey’de
uluslararası sözleşme imzaya açılıyor, özel hukuk sözleşmesi ve o tarihten bu
tarafa doğru aradan on yıl geçmesine rağmen ne yazık ki herhangi bir acele
yapılmıyor. Ve on yıl geçtikten sonra bu sözleşmenin bugünlerde alelacele
gelmesinin nedenini biliyoruz, bir kere, bunu öncelikle ifade edelim; Avrupa
Birliğiyle vize serbestisi kapsamındaki 72 fasıldan bir tanesi de bu. Bizim
Cumhuriyet Halk Partisi olarak bu konuda herhangi bir muhalefetimiz yok, bir an
evvel bunun gündeme gelmesini ve yasalaşmasını bizler de istiyoruz ama önce
şunu ifade edeyim: Buraya gelmeden iki gün evvel yine Anayasa Komisyonuna -alt
komisyon da kuruldu- bu 72 fasıldan bir tanesi olan Siyasi Etik Yasa Teklifi
geldi, her ne kadar Komisyonda değişmiş olsa da. Bu siyasi etikle alakalı şey
de uzun yıllardır Parlamento gündemindeydi; birçok milletvekili buna ilişkin
yasa teklifi vermiş olmasına rağmen, ne yazık ki, AB’nin bu dayatması karşısında
alelacele getirildi. Orada da dedik ki: “Yani bunu bir an evvel kabul etmekle
beraber, Avrupa Birliği normlarına uygun, en azından o nesnelliği, o ölçütü
ortaya koyabilecek bir yasa teklifi olsun.” Ama ne yazık ki onu orada
sağlayamadık, bu konuda da tereddütlerimiz var. Biraz önce Öztürk Bey çok güzel
ifade etti; bu fasıllar kabul edilse bile yarın bir gün ne olabileceği, Avrupa
Komisyonunun, Avrupa Parlamentosunun buna ilişkin vize serbestisini kabul edip
etmeyeceği konusunda tereddütlerimiz var. İnşallah eder, yani Türk
vatandaşlarının bu konuda, gümrük kapılarında, sınır kapılarında
karşılaştıkları mağduriyetler, bir an evvel bunlar önlenir diye düşünüyorum.
Tabii,
bu eğer geçerse, bu hâliyle bu kabul edilirse boşanmadan doğan bütün sorunlar,
özellikle tahkim ve tenfiz, milletlerarası özel hukuk mevzuatıyla… Medeni
Kanun, biliyorsunuz, 5 fasıldan oluşuyor: Şahsın hukuku, aile hukuku, borçlar
hukuku, eşya hukuku ve miras hukuku. Bu 5 faslı milletlerarası özel hukuk
mevzuatının hükümleriyle beraber Avrupa Parlamentosu normlarına entegre
edeceğiz ve bundan kaynaklanan sorunlar ortadan kalkacak. Öncelikle bunları
ifade edeyim.
Şimdi,
değerli arkadaşlarım, buna ilişkin zaten, biraz önce de ifade ettiğim gibi,
herhangi bir muhalefet şerhimiz yok. Ben şimdi söz almışken başka şeylerden de
bahsetmek istiyorum.
Şimdi,
değerli milletvekilleri, Parlamentonun en önemli görevlerinden bir tanesi,
milletvekillerinin en önemli görevlerinden bir tanesi denetim görevi. Biz ya
yazılı soru önergesi veriyoruz ya sözlü soru önergesiyle Parlamentoya
başvuruyoruz. Meclis araştırması veya gensoru, Meclis soruşturması bunlardan
bir tanesi. Sayın Başkana vermiş olduğumuz, milletvekilleri olarak bizlerin
vermiş olduğu bütün soru önergeleri standart yazılarla geri geliyor değerli
milletvekilleri. Yani, daha önceki dönemde de, 24’üncü Dönemde de birçok konuda
yazılı soru önergesi verdik, Sayın Cemil Çiçek bunları işleme aldı -burada
örnekleri de var- noktasına virgülüne dokunmadan değerli arkadaşlarım, hiç
noktasına virgülüne dokunmadan. 26’ncı Dönemde de geldim, cevaplanmayan yazılı
soru önergelerini Meclis Başkanlığına verdim. Meclis Başkanlığı 2 tane maddeyi
gerekçe gösteriyor. Bunlardan bir tanesi İç Tüzük’ün 96’ncı, diğeri 97’nci
maddesi. Çok ayrıntılarına girmek istemiyorum, orada da gayet açık bir şekilde
belirtiyor “İstişare amaçlı, özel konularla ilgili herhangi bir soru
soramazsınız.” diye.
Şimdi,
değerli arkadaşlarım, bu soruları sorduğumuz zaman, eğer geçmiş dönemde Sayın
Meclis Başkanı yani Cemil Çiçek… 2 tane önerge var hiç noktasına virgülüne
dokunmadığım. Bunlardan bir tanesini hemen ifade edeyim. Birisini Sayın Ahmet
Davutoğlu’na, Sayın Başbakana sormuşum, bir tanesini de İçişleri Bakanı Sayın
Efkan Ala’ya sormuşum 2016 yılında. Birinin numarası 819, diğerinin 842. İade
edilmiş, diyor ki: “Bunlar gerekli şartları taşımıyor.” Yani, Parlamentonun
gündemine bunu getirmek istiyorum.
Aynı
soruları noktasına virgülüne hiç dokunmadan 2014 yılında Cemil Çiçek Meclis
Başkanıyken sormuşuz, Sayın Meclis Başkanı buna vize vermiş ve bunlar
Parlamento gündemine gelmiş ama ilgili bakanlar tarafından cevaplanmamış. Ama
şimdi, aynı zamanda, Sayın İsmail Kahraman bunları iade etmiş.
Şimdi,
değerli arkadaşlarım, hem Meclis Başkanlığı burada bir sansür kurulu gibi
çalışıyor, filtre yöntemini uyguluyor -yani bunu kabul etmek mümkün değil- hem
de soru sormuş olduğumuz ilgili bakanlar ne yazık ki sormuş olduğumuz sorulara
gerçekten ciddi anlamda cevap vermiyorlar. Şimdi, bir tane soruyu, geçmiş
dönemde sormuş olduğum bir soruyu sizlerle paylaşmak istiyorum. Sayın Başbakana
bir soru soruyorum, diyorum ki: “Hükûmetçe stadyumların adlarının yenilenmesi
konusunda, bazı isimlerle alakalı tereddütlerimiz var. Eski adı Antalya Atatürk
Stadı olan stadı Antalya Arena yaptınız. Eski adı Afyon Atatürk Stadı olan
stadı Afyon Arena yaptınız. Hatay Atatürk Stadı’nı Antakya Arena yaptınız.
Bursa Atatürk Stadı’nı Timsah Arena yaptınız. Eskişehir Atatürk Stadı’nı Es-Es
Arena yaptınız. Sakarya Atatürk Stadını Sakarya Arena yaptınız.” Bakın,
tesadüflere bakın. “Rize Atatürk Stadı’nı Rize Şehir Stadı yaptınız. Samsun
Atatürk Stadı’nın adını Samsun Arena yaptınız. Kocaeli İsmetpaşa Stadı’nın
adını Kocaeli Arena yaptınız.” Doğru mudur Sayın Akar?
TAHSİN
TARHAN (Kocaeli) – Yıktılar, yıktılar. 
UĞUR
BAYRAKTUTAN (Devamla) – Şimdi, bakın, soruyorum ki bunları niye yaptınız?
Cumhuriyetin kurucusu, Ulusal Kurtuluş Savaşı’mızın Önderi Mustafa Kemal
Atatürk’ün adlarını niye değiştirdiniz diye soru soruyorum Sayın Başbakana.
Sayın Başbakanın bana vermiş olduğu cevabı okuyorum. Bakın, altında Sayın Akif
Çağatay Kılıç’ın imzası var Spor Bakanı olarak. Bakın, bana vermiş olduğu cevap
şu… Ben soruyorum ki niye Atatürk’ün adını değiştirdiniz diye, Sayın Bakan bana
aynen şöyle cevap veriyor, diyor ki: “Gerek Hükûmet ve gerekse Bakanlık olarak,
cumhuriyetimizin banisi, bütün milletimizin ortak değeri olan Gazi Mustafa
Kemal Atatürk’ün siyasi polemik konusu hâline getirilmesini ve bunun üzerinden
siyasi rant devşirme yoluna gidilmesini, tevessül edilmesini esefle
karşılamaktayız.” Ben soruyorum ki bu statlardan Atatürk’ün adını niye
değiştirdiniz, Gençlik ve Spor Bakanı bana cevap veriyor: “Bunu siyasi polemik
konusu hâline niye getiriyorsunuz?” diyor. Arkadaşlar, Gazi Mustafa Kemal
Atatürk… Biz Gazi Meclisteyiz, burası Atatürk’ün Parlamentosu. Ben de diyorum
ki stadın adını niye değiştirdin? Devam ediyor, “1994-2002 tarihleri arasında
tek bir stat bile inşa edememiş Türkiye.” diyor, devam ediyor “Biz bunu
değiştirmekte haklıyız.” diye. Önce şaşırdım, niye böyle bir cevap verdi diye.
Bakın, ben size Artvin’de yaşanmış bir olayı anlatayım. Şimdi, Gençlik ve Spor
Bakanı herhâlde il müdürünü örnek aldı diye düşünüyorum. 30 Mart 2014 yerel
seçimlerinden önce Artvin’e siyasi liderler geldi değerli arkadaşla, Sayın
Başbakan da geldi, Genel Başkanımız da geldi. Genel Başkanımızı getiren
helikopter Artvin’e inecekti, 30 Mart seçimlerinden önce, her şey tamam, bir
problem yok, ineceği yer de futbol sahasıydı. Bir gün evvel, bir baktık ki
sayın il müdürü bizi aradı “Hayır, Sayın Genel Başkanın helikopteri buraya
inemez.” dedi. “Nasıl inemez?” dedik. Dedi ki: “Çimlere zarar veriyor bunun
helikopteri.” “Allah Allah, bu nereden çıktı?” dedik. İl müdürüne dedim ki:
“Sayın müdür, bu gerçekçi değil. Buraya gelen devlet büyükleri veya siyasi
parti genel başkanları hep buraya iniyorlar.” “Olsun.” dedi. “O zaman sen bana
yazılı bir cevap ver.” dedim. Hoşuna gitmedi il müdürünün. Aynen dilekçemiz şu,
il başkanına yazdırdım, dilekçeyi yazan da benim: “5 Mart 2014 Çarşamba günü
gerçekleştireceğimiz miting için Genel Başkanımız Sayın Kemal Kılıçdaroğlu
şehrimize helikopterle gelecektir. Helikopterin İskebe Şehir Stadı’na
inebilmesi için gerekli iznin verilmesi hususunda gereğini arz ederim.” diye il
başkanı dilekçe verdi. İl başkanının verdiği dilekçeye il müdürünün verdiği
cevabı hiç kelimesine dokunmadan okuyorum değerli arkadaşlar: “Artvin Şehir
Stadı sentetik çim yüzeyli olup helikopterlerin inişi sırasında halının üzerine
serili granit ve kuvars kumunun fırlaması nedeniyle saha zeminine zarar
verildiğinden, sentetik çim yüzeyli statlara helikopter inişine izin
verilmemektedir. Gereğini bilgilerinize rica ederim.” Olabilir, gayet de
normal, biz de bunu saygıyla karşıladık. Tamam, bizim Genel Başkanımız
helikopterle “Kafkasör” diye tabir ettiğimiz bir yaylaya indi, yukarıya, zor
koşullarda indirdik. Bizimkinin helikopteri, Sayın Genel Başkanın helikopteri
küçük, “pırpır” diye tabir edilen bir helikopter, öyle söyleyeyim. Aradan bir
on gün geçti, baktık ki aynı stada, bakın değerli milletvekilleri, 3 tane
Skorsky indi, Sayın Başbakanın helikopterleri.
TAHSİN
TARHAN (Kocaeli) – Sıkıysa indirmesin!
OSMAN
AŞKIN BAK (Rize) – Skorskyler her tarafa iner.
UĞUR
BAYRAKTUTAN (Devamla) – Hani, bizimki kuvars şeyine zarar veriyordu ya...
Şimdi, il müdürü bu. Ben önce, il müdürünü -sizleri incitmek istemiyorum-
şikâyet edeyim dedim, “Böyle böyledir.” diye, “Bizimkinin helikopteri küçük, 3
tane kocaman helikopterlerle indi Sayın Başbakan, bunlar zarar vermiyor da
bizim helikopter niye zarar veriyor?” diye. 
HAYDAR
AKAR (Kocaeli) – Küçükler inemiyormuş!
UĞUR
BAYRAKTUTAN (Devamla) – Önce şikâyet edecektim, sonra şikâyet etmekten
vazgeçtim. Niye biliyor musunuz? O birinci helikopterde Gazi Mustafa Kemal
Atatürk’ün koltuğunda oturan CHP’nin Genel Başkanı var; çimlere zarar veriyor,
ağır geldi demek ki ondan dolayıdır diye il müdürünü şikâyet etmedim. 
Şimdi,
gelinen noktada, il müdürü böyle yaparsa sayın bakan da böyle cevap verir
değerli arkadaşlarım. O nedenle sizlerden istirhamım şu, Başkanlık Divanına da
söylüyorum, Sayın Başkan Vekili burada, Meclis Başkanımıza söyleyin: Meclis
Başkanımız matbu şekilde göndermiş olduğumuz bütün dilekçeleri matbu şekilde
geri göndermesin. 
OSMAN
AŞKIN BAK (Rize) – Seçimi ondan mı kaybettiniz Uğur Bey? Helikopter inmeyince
seçimi mi kaybettiniz? Belediyeyi kaybettiniz ama. 
UĞUR
BAYRAKTUTAN (Devamla) - Milletvekilinin yasal denetim yollarından bir tanesi
yazılı sorudur; yazılı soruya cevap vereceksiniz, sözlü soruya cevap
vereceksiniz. Eğer bunlara cevap vermiyorsa bırakın, ilgili bakan cevap versin,
Sayın Meclis Başkanının böyle bir görevi yok, böyle bir filtreleme görevi yok,
bu şekilde engelleme görevi yok. Yani, burası bir sansür kurulu değil,
sorularımıza gereken cevap verilir. Biz hangi soruyu soracağımızı gayet iyi
biliyoruz, Parlamentoda uzun zamandır görev yapıyoruz. 
Bu
konuda bir daha bir yanlışlığın olmamasını temenni ediyorum, Meclis Başkanının
bu tavır içerisinde olmamasını temenni ediyorum. Yüce heyetinizi saygıyla
selamlıyorum. (CHP sıralarından alkışlar) 
BAŞKAN
– Teşekkürler Sayın Bayraktutan. 
Şimdi,
söz sırası Halkların Demokratik Partisi Grubu adına Iğdır Milletvekili Mehmet
Emin Adıyaman’a aittir. 
Buyurun
Sayın Adıyaman. (HDP sıralarından alkışlar) 
HDP
GRUBU ADINA MEHMET EMİN ADIYAMAN (Iğdır) – Sayın Başkan, değerli
milletvekilleri; hepinizi saygıyla selamlıyorum. 
281
sıra sayılı Çocuk Nafakası ve Diğer Aile Nafaka Türlerinin Uluslararası
Tahsiline İlişkin Sözleşmeye Katılmamızın Uygun Bulunduğuna Dair Kanun Tasarısı
hakkında grubumuz adına söz almış bulunuyorum. Hepinizi saygıyla selamlıyorum. 
Şimdi,
tabii, değerli arkadaşlar, aslında çocuk nafakası ve aile nafakası hakikaten
uygulamada ciddi bir sorun. Özellikle, Avrupa’da 5-6 milyona yakın bir
nüfusumuzun, yurttaşımızın olduğu, bunun bir kısmının çifte vatandaş olduğu
varsayıldığında, bu nafakaların özellikle Türkiye’de tahsili veya yine,
Türkiye’de nafakaya hak kazanmış olup muhatabı Avrupa’da bulunan nafaka
borçlusunun borçlarını ödemesi konusunda uygulamada ciddi sıkıntılar yaşanıyor.
Dolayısıyla, bu anlaşmanın uygun bulunması belki bu sorunu bir nebze çözümlemiş
olacaktır ama esasen, iç hukukumuz açısından da ciddi bir problem yani çocuk
nafakası ve diğer aile nafakalarının tahsili başlı başına bir sorun. Yani,
mahkemece hak kazanmak ayrı bir sorun ama onu icra yoluyla tahsil etmek tamamen,
başlı başına bir sorun. Dolayısıyla, umarım, bu sözleşme kapsamında iç
mevzuatımız da demokratik bir tarzda düzenlenir ve yine, bu çocuk nafakalarının
tahsilini kolaylaştıracak düzenlemelere gidilir. 
Şimdi,
tabii, özellikle boşanma davalarından kaynaklı bu tür nafaka meselelerinde en
başta mağdur olan çocuklardır. OECD’nin raporlarına göre mesela, çocukların
maddi durum, sağlık ve çevreyle ilgili eğitim konularında Türkiye OECD ülkeleri
arasında oldukça alt sıralarda yer almaktadır.
Yine,
Türkiye'nin yalnızca riskli davranış konusunda sorumluluğu mesela, Meksika’dan
sonra gelmekte. AB ilerleme raporları ve sivil toplum kuruluşları, özellikle
çocuklara yönelik çalışma yürüten sivil toplum kuruluşlarının elde ettiği
veriler ve iç mevzuatımız açısından, dilerim bu sözleşme vesilesiyle, özellikle
-çünkü bizim her önerimiz, her kanun teklifimiz peşinen reddedildiğine göre-
burada sunacağımız öneriler iktidar grubu tarafından dikkate alınır ve
değerlendirilir. 
Mesela,
bu kurumların ve Avrupa Birliğinin ilerleme raporunda, yine benzeri sivil
toplum kuruluşlarının elde etmiş olduğu verilerde ortaöğretim okullaşma
oranında cinsiyetler arasında ciddi bir fark artışı olduğu Türkiye’de tespit
edilmiş. Yine, okul kitaplarında cinsiyetle ilgili ön yargılar tam olarak henüz
kaldırılmış değil. Yine, çocuklar arasında fakirlik oranı orantısız şekilde
yüksek; 6 yaşın altında olanlar için bu oran yüzde 24, kırsal kesimde ise bu
rakam oldukça yüksek, yüzde 49 gibi bir rakama ulaşıyor. Çocuklara yönelik aile
içi şiddetle mücadele edecek etkili bir iç mekanizma maalesef, iç hukukumuzda
yok. Tam zamanlı çocuk yuvalarındaki şartların iyileştirilmesine yönelik bir
düzenleme keza yok. Çocuk işçiliğiyle mücadele konusunda yine henüz ölçülebilir
bir gelişme kaydetmiş değiliz. Çocuk işçiliğini ortadan kaldıracak entegre bir
sistemimiz yok. Terörle Mücadele Kanunu’nda ağırlaştırıcı koşulların çocuklara
uygulanamayacağı ve çocukların sadece çocuk mahkemelerinde veya çocuk ağır ceza
mahkemelerinde yargılanacağına ilişkin düzenleme öngörülmüş olmasına rağmen
maalesef, çocuklar hâlâ yetişkinlere ilişkin ağır ceza mahkemelerinde
yargılanıyor. Çocuk ıslahevi sayısı yetersiz. Yine Çocuk Koruma Kanunu’nda 81
ilde çocuk mahkemelerinin kurulmasına ilişkin düzenleme olmasına rağmen, bu
mahkemelerin henüz daha kurulmadığı, yine çocuk mahkemelerinde davaların uzun
sürmesi, yaşları 12-18 arasında değişen 2.500 çocuk hapishanede –ki bu rakam
daha da artmış durumda- ancak çocuklar için hapis cezasının en son başvurulan
ceza yöntemi olması ve en kısa süreyi kapsaması gerekiyorken maalesef, buna da
uygulamada dikkat edilmiyor. 
Değerli
arkadaşlar, şu anda, belki yine dramatik sorunlardan bir tanesi, mesela
ebeveyni, özellikle anneleri hükümlü olan pek çok çocuk anneleriyle birlikte
cezaevi koşullarında büyümekte ve dolayısıyla âdeta anneyle beraber hükmü infaz
etmektedir. Dolayısıyla, buna ilişkin de bir düzenlememiz olmadığı gibi tersine
bir durum da söz konusu. Mesela ebeveyn, anne veya baba içeride ama çocuk
dışarıda belki dedesi veya büyükannesi tarafından yetiştiriliyor; dolayısıyla
cezaevinde bulunan ebeveynleriyle sağlıklı bir ilişki kurabilmesini, psikolojik
ve sosyal açıdan sağlıklı gelişebilmesini düzenleyen bir düzenlememiz de yok. 
Keza,
bütün bunların yanında, çocukların cinsel istismarı, tecavüz, işkence gibi
ahlak dışı eylemlerin yaşattığı üzüntü bir yana, bu tür olayların yaşandığı
mekânlar ve bu mekânların özellikle devletin kontrolünde olan mesela
cezaevleri, çocuk yurtları, vakıflar, okullar olması gibi ve yine bu fiilleri
gerçekleştirenlerin büyük çoğunlukla devlet erkini kullanan kişiler olması
olayı daha vahim bir hâle getiriyor.
Bütün
bunların yanında, tabii, yine önemli bir sorun belki çocuk yaşta evlilikler
sorunu. Mesela, bununla ilgili bizzat Aile ve Sosyal Politikalar Bakanı Sayın Sema
Ramazanoğlu’nun bir soru önergesi üzerine vermiş olduğu bilgiler var. Örneğin,
2010’da çocuk yaşta evlenenlerin sayısı 45.738, 2011 yılında bu sayı 42.700,
2012’de 40.428, 2013’te 37.481, 2014’te bu rakam 34.629, 2015’te 31.337 gibi
bir rakama ulaşmış durumda. Dolayısıyla biz bu sözleşmeleri, Avrupa müfredatına
veya mevzuatına uygun bu sözleşmeleri onaylıyoruz ya da bu sözleşmeler
çerçevesinde katılım gösteriyoruz ama bunun paralelinde biz, kendi iç
hukukumuzu da uygun hâle getirmediğimiz sürece bu sözleşmelerin pratikte pek de
bir sonuç vermeyeceği, kadük kalacağı, belki yabancı uyruklular açısından bir
fayda sağlayabilecek veya bizim yurt dışındaki yurttaşlarımızın nafaka
alacakları konusunda bir fayda sağlayacaktır ama kendi iç hukukumuz açısından hem
çocuk hem aile hem diğer aile fertlerinin nafakaları konusunda bir katkı
sunmayacaktır. 
Bu
vesileyle, olumlu sonuç elde edileceğini umarak hepinizi saygıyla selamlıyorum.
(HDP sıralarından alkışlar)
BAŞKAN
– Maddeyi oylarınıza sunuyorum…
İDRİS
BALUKEN (Diyarbakır) – Karar yeter sayısı istiyoruz.
BAŞKAN
– Karar yeter sayısı arayacağım.
1’inci
maddeyi kabul edenler… Kabul etmeyenler… 1’inci madde kabul edilmiştir, karar
yeter sayısı vardır.
Şimdi,
2’nci maddeyi okutuyorum:
Madde 2.- Bu kanun yayımı tarihinde yürürlüğe girer. 
2’nci
madde üzerinde gruplar adına, Halkların Demokratik Partisi Grubu adına
Diyarbakır Milletvekili Çağlar Demirel konuşacaktır. 
Buyurun
Sayın Demirel. (HDP sıralarından alkışlar)
Süreniz
on dakikadır. 
HDP
GRUBU ADINA ÇAĞLAR DEMİREL (Diyarbakır) – Teşekkürler Sayın Başkan. 
Değerli
milletvekilleri, evet, bu maddeyle, aslında, yürürlüğe girmesini… 
(Mikrofon
otomatik cihaz tarafından kapatıldı)
BAŞKAN
– Bir saniye Sayın Demirel, kusura bakmayın. 
Buyurun.

ÇAĞLAR
DEMİREL (Devamla) – Evet, Türkiye’de çocuk ve kadına yönelik şiddet ve
ayrımcılığa ilişkin aslında karnemiz çok kabarık ve zayıf. Bunu gidermenin tek
yolu, bu maddeleri ve bu Avrupa Birliği uyum yasalarını hazırlamakla değil,
aslında bir bütün sorunları genel anlamda çözmekle sorun çözülmüş olur. 
Tabii
ki bu Avrupa Birliği sözleşmesinde, uyum yasalarında vizeye ilişkin
çalışmaların önemli ve anlamlı olduğunu biliyoruz. Ama, gelin görün ki burada
yapılan bütün konuşmalar, söylemler, pratikler, ne yazık ki daha sonraki
süreçlerde, kendi bulunduğumuz alanlarda inkâr ediliyor. Bunun en güzel
örneğini biz, 23 Nisan günü burada yapmış olduğumuz açıklamada gördük. Sizin de
bildiğiniz gibi, 23 Nisan vesilesiyle Genel Kurulda yaptığımız konuşmaya binaen
Cumhurbaşkanı şu ifadeleri kullandı: Dolmabahçe mutabakatı diye bir mutabakatın
olmadığını, “Nereden çıktı böyle bir şey? Böyle bir mutabakat falan söz konusu
değil.” dedi, “Bu iktidarın böyle bir mutabakatı söz konusu değildir,
olmamıştır.” diye ifade etti. Biz buradan sormak istiyoruz: Evet, Dolmabahçe
mutabakatına atıfta bulunarak aslında bugünü ifade ederken tam da “olmadı”
dediği, Cumhurbaşkanının “olmadı” dediği ve “olmamıştır da” dediği mutabakat
tablosu burada. Biz bu fotoğrafı mı ele alacağız yoksa dün Cumhurbaşkanının
söylediği sözü mü dikkate alacağız? O mutabakatın, Dolmabahçe mutabakatının
imzalandığı gün, deklare edildiği günkü tablo. Biz, HDP Grubu olarak, bu
mutabakatın arkasındayız ve bunu da sahiplendiğimizi ifade etmek istiyoruz ama
bu tabloyu hâlâ Cumhurbaşkanı yok sayıyor ve görmezden geliyor. Oysaki, bunu
tüm Türkiye halkları, tüm dünya halkları görmüş oldu. Hangisi doğru, bu Genel
Kurul karar versin, Türkiye halkları karar versin. Bu fotoğraf mı doğru yoksa
dün Cumhurbaşkanın yapmış olduğu açıklama mı doğru?
Yine,
bildiğiniz gibi… Biz çok iyi biliyoruz yani bu oturma düzenine kadar
Cumhurbaşkanın bilgisi dâhilinde gerçekleştiğini, aslında hepimiz biliyoruz.
Bunu bir kez daha göstermek istedik. Ama, yine aynı gün, yine Cumhurbaşkanı 28
Şubat 2015’te Suudi Arabistan ziyareti öncesi yapılan açıklamada aynen şunu
diyor, hatta bir gazetecinin sorusu üzerine şu cevabı veriyor: “Bu hasretle
beklediğimiz bir çağrıdır.” diyor. Bunu da tekrar hatırlatmak istiyoruz. 
Bu
çağrıyı yaparken aynen, ertesi gün bütün gazete manşetlerinde tarihî bir çağrı
olduğu da tekrar görüldü. Bu manşetleri biliyorsunuz, uygulamanın ne kadar
önemli olduğunu Cumhurbaşkanı orada da ifade ediyor. Yine “barış baharı” diye
ifade etti başka basın mensupları. Şiddetin dilinin sona ereceğini söyledi
Sayın Davutoğlu. Yine aynı şekilde “Şimdi barış zamanı.” diye başka bir manşeti
gösterelim ve bu manşette de “Çağrılar güzel, sıra uygulamada.” dedi,
Cumhurbaşkanı. Yine aynı şekilde, biz 23 Nisanda, burada ifade ettiğimiz darbe
süreçleri ile çözüm ve Dolmabahçe mutabakatı arasındaki farkı gösterirken de
ifade etmiştik. Aynen o gün, Sayın Davutoğlu “Darbe gitti, çözüm geldi.” diye
ifadelerde bulundu ve bunların hepsini bizler basında ve kamuoyunda çok net
olarak izledik. Yine aynı şekilde, Cumhurbaşkanı şunu da ifade etmişti, birçok
şeyi ifade etti ama sürem yetmeyeceği için sadece bir kaçını burada ifade
edeceğim: “Temennim odur ki bu yapılan açıklamaların arkasında durulur ve
bununla ilgili adımlar da atılır.” Kimin arkasında durmadığı, Cumhurbaşkanın
dünkü konuşmasından sonra biraz daha açığa çıktı ve net olarak görüldü. O
yüzden, demokrasi mücadelesi tarihinin en önemli ve en anlamlı günüydü
Dolmabahçe mutabakatının gerçekleştiği o gün ve toplumun özelde de barış
süreciyle büyük bir umutla beklediği bir gündü; bunu görmek gerekiyor. Yine,
toplumun her kesimince heyecanla karşılandı o gün, ölümlerin değil, konuşarak
her sorunun çözülebileceğine dair eşit, özgür ve aidiyet bağını güçlendiren bir
birlikte yaşamın ve toplumsal barışın formülasyonuydu; herkes bunu çok net olarak
gördü.
Yine “Sayın Başbakan da Cumhurbaşkanı
gibi düşünüyor mu?” diye sormak istiyoruz. Başbakandan bir açıklama gelmedi.
Yoksa, ete kemiğe kavuşturan, çözüme ivme kazandıran Dolmabahçe metninin
oluşmasında Hükûmet olarak çaba ve ortaklaşmanın sahibi olduğunuzu
söyleyebiliyor musunuz? Yine, bu sahiplenme yapılmış olsa büyük bir ihtimalle,
yaşamını yitiren insanlarımızın tamamı şu anda yaşıyor olacaktı. Evet,
Dolmabahçe mutabakatı gerçekleşmiş olsaydı, bugün aslında bu savaşı değil,
barışı ve çözümü konuşmuş olacaktık şu ana kadar, bundan önceki oturumlarda
ifade ettiğimiz yaşamını yitirenlerin aslında bugün yaşamını yitirmemiş
olmasına ilişkin konuşmalarımızı ve bu bütünlüğü sağlamış olacaktık.
Ben, kısaca, Dolmabahçe mutabakatı metni
derken tekrar hatırlatmak istiyorum, metinde neler vardı, nelere imza atıldı ve
bu deklarasyonda neler dile getirildi. Silahlı mücadelenin yerine demokratik
siyasetin yer alması ve tarihî bir niyet beyanı olarak Dolmabahçe mutabakatı
ele alındı ve hem gerçek bir demokrasinin hem de büyük barışımızın temel
omurgasını teşkil edecek olan olgusal başlıklardı.
Başlıklar şunlar:
1) Demokratik siyasetin tanımı ve
içeriği.
2) Demokratik çözümün ulusal ve yerel
boyutlarının tanınması.
3) Özgür vatandaşlık, yasal ve demokratik
güvenceleri.
4) Demokratik siyasetin devlet ve
toplumla ilişkisi ve bunun kurumsallaşmasına dönük başlıklar.
5) Çözüm sürecinin sosyoekonomik
boyutlarının ele alınması.
6) Çözüm sürecinde demokrasi-güvenlik
ilişkisinin kamu düzenini ve özgürlükleri koruyacak şekilde ele alınması.
7) Kadın, kültür ve ekolojik sorunların
yasal çözümleri ve güvence altına alınması.
8)
Kimlik kavramı tanımı ve tanınmasına dönük çoğulcu demokratik anlayışın
geliştirilmesi.
9)
Demokratik cumhuriyet, ortak vatan ve milletin demokratik ölçütlerde
tanımlanması, çoğulcu demokratik sistem içerisinde yasal ve anayasal
güvencelere kavuşturulması. 
10)
Bütün bu demokratik hamle ve dönüşümleri içselleştirmeyi hedefleyen yeni bir
anayasanın gerçekleştirilmiş olmasıydı.
Tabii,
tüm bu hususların, beklenen tarihî gelişmelerin hayata geçirilebilmesi için
tahkim edilmiş bir çatışmasızlığın elzem olduğundan şüphe yoktur. Biz de HDP’li
heyet ve HDP Grubu adına, bu demokratik çerçeveye ve barıştan yana olan
kesimlere gelinen bu demokratik müzakere ve çözüm aşamasında güç katacağını
düşündük ve bu Dolmabahçe mutabakatının hâlâ hayata geçirilmesi gerektiğini
tekrarlıyor ve yineliyoruz. Çünkü, bu kadar ölümlere, bu kadar insanın yaşamını
yitirmesine, bu kadar çöküntünün ve Avrupa uyum yasalarıyla ilgili geldiğimiz
bu süreçte Avrupa İnsan Hakları Mahkemesinin Türkiye’yi en çok mahkûm ettiği
konuların, düşünce ve örgütlenme özgürlüğü başta olmak üzere bu sorunların
giderilmesine dair çözüm gücü olabilecekti Dolmabahçe mutabakatı. Biz, bu
Dolmabahçe mutabakatının hayata geçirilmesi için, barışın dilinin oluşturulması
için hâlâ gündemde olduğunu ve hâlâ Dolmabahçe mutabakatının sürecine geri
dönülmesi gerektiğini düşünüyoruz. Bu mutabakatla birlikte aynı zamanda, Sayın
Davutoğlu’nun da manşetlerde belirttiği gibi, biz de önceki günkü konuşmamızda
ifade ettik ve hâlâ söylüyoruz, aslında yaşanan darbe süreçlerinin de önüne
geçilen bir mutabakattı. Tüm halkların, tüm inançların, tüm kimliklerin ortak
vatan ve demokratik siyasetle hayata geçebileceği bir süreçti. O yüzden,
Dolmabahçe mutabakatıyla birlikte, bugün demokratik siyasetin hayata geçmesi
için bu Parlamentonun bir kez daha bu konuyu ele alması ve gerçekleştirmesi
gerekiyor diyorum.
Hepinizi saygıyla selamlıyorum. (HDP
sıralarından alkışlar) 
BAŞKAN – 2’nci maddeyi oylarınıza
sunuyorum…
İDRİS BALUKEN (Diyarbakır) – Karar yeter
sayısı…
BAŞKAN – Karar yeter sayısı arayacağım. 
Maddeyi kabul edenler… Kabul etmeyenler…
Madde kabul edilmiştir, karar yeter sayısı vardır. 
3’üncü maddeyi okutuyorum: 
MADDE 3- (1) Bu Kanun hükümlerini Bakanlar Kurulu yürütür.
BAŞKAN – Madde üzerinde gruplar adına,
Halkların Demokratik Partisi Grubu adına Bitlis Milletvekili Mahmut Celadet
Gaydalı konuşacaktır. 
Buyurun Sayın Gaydalı. (HDP sıralarından
alkışlar) 
HDP GRUBU ADINA MAHMUT CELADET GAYDALI
(Bitlis) – Sayın Başkan, değerli milletvekilleri; Halkların Demokratik Partisi
ve grubum adına 281 sıra sayılı Kanun Tasarısı’nın 3’üncü maddesi üzerine söz
almış bulunmaktayım. Sizleri ve kamuoyunu saygıyla selamlarım. 
Değerli milletvekilleri, son günlerde,
iktidar vize serbestliği konusunda birçok kanun tasarısını Parlamentoya
getiriyor ve çoğunluğun oylarıyla kabul edip kanunlaştırıyor. Tabii,
uluslararası alanda atılmaya çalışılan bu adımlar aynı zamanda iktidarın da
birçok önemli değere nasıl yaklaştığını ve ne gibi bir yol izlediğini gözler
önüne sermesi açısından önemli bir yer tutmaktadır. Özellikle, bahsi geçen bu
değer çocuk olunca, çocuğun hem uluslararası statüsü hem de son zamanlarda
Türkiye’de yaşanan toplumun temel değer ve yargılarını olumsuz yönde etkileyen
gerek Ensar Vakfında gerekse Türkiye’nin birçok yerinde meydana gelen çocuk
istismarlarının bireylerin bu konuya olan hassasiyetini daha fazla artırmış
olmasını da umut ediyorum. 
Son zamanlarda savaşın yoğun olarak
yaşandığı, yıkımın tüm şiddetini ve barbarlığını gösterdiği coğrafyalarda belki
de bizleri, hatta tüm insanlığı yaşamından utandıran bir konu vardı ki o da
Aylan bebekti. Avrupa, Orta Doğu’nun bu ölüm cenderesi karşısında sessizliğe
bürünmüş ve habersizmiş gibi bir tutum sergilerken Aylan bebeğin karaya vurmuş
görüntüsü dünyanın dört bir yanını yasa boğan bir andı. Bu da bizlere bugün
bahsedeceğimiz ve tek evrensel değer olarak kalabilen çocuğun önemini bir kez
daha göstermektedir çünkü her yıkım, ister bir ailenin dağılması olsun ister
bir evin yerle bir olması, bu durum en çok çocuk üzerinde kalıcı hasarlar
verir; genellikle de psikolojik olan bu yıkımlar uzun süre üzerlerinden
atamayacakları bir ruh hâline dönüşebilir. Çocuktan yani uluslararası bir
değerden bahsederken çocukların zihinsel ve fiziksel gelişimlerinin yanında
ruhsal, ahlaki ve toplumsal gelişmelerini de sağlayacak bir tutumun
geliştirilmesi ve bu yönde ilerlenmesi gerekmektedir. Lahey Sözleşmesi ya da
Avrupa Birliği vize serbestliği açısından değil, gerçekten doğru ve sağlıklı
bir toplum yaratabilmek adına bu adımlar atılmalıdır. Hükûmet, bu konuyla
ilgili sunduğu kanun tasarısının gerekçe kısmında yine Avrupa Birliğiyle
başlatılan vize serbestliği konusuna değinmiş, genel olarak bu doğrultuda hayata
geçirilmesini planlamıştır. 
Değerli milletvekilleri, evrensel bir
konuyu değerlendirdiğimiz zaman, yalın olarak kendi beklentilerimiz değil,
hayata geçirilecek olan bu çalışmanın yetişecek olan gelecek kuşaklar
üzerindeki pozitif ve negatif ölçüleri açısından ele alınması gerekmektedir.
Bugün üzerinde konuştuğumuz bu tasarı, genel hatlarıyla çocuğun üstün yararını
temel alan bir anlaşmaya taraf olma tasarısıdır ve çocuk yararına olan her
çalışma tüm boyutlarıyla değerli bir durumdur. Bir çocuğun gelişimi için en
önemli gereksinimlerinden biri de ekonomik boyutudur. Dolayısıyla, hem eğitimi
ve öğretimi hem de gelişimi açısından ortaya çıkacak faturanın karşılanması
için bu tasarı önemlidir. Tabii, aynı ölçüde aile nafakalarıyla oluşabilecek
mağduriyetlerin giderilmesi ve hangi devlet olursa olsun bu yardımların
sağlanması için hükûmetler kolaylaştırıcı roller oynamalıdır. Çocuk gibi, aile
de evrensel bir değerdir ve bu değer sonucunda ortaya çıkan mağduriyet nerede
olursa olsun giderilmelidir. Bu yüzden, üzerinde durmamız gereken asıl konu bu
tasarı değil, genel olarak Hükûmetin izlediği politikalardaki çocuğun yeridir. 
Değerli
milletvekilleri, ne yazık ki bugün, Türkiye'de çocuktan bahsederken ya da konu
çocuk olunca çocukları ya tacizler ya da devletin ambargoların sürdüğü illerde
uyguladığı savaş politikası sonucu yitip giden canlarla hatırlar hâle geldik.
Ensar Vakfıyla gündeme düşen çocuk istismarı konusu, vicdanlı insanlar ile
vicdansızların bu konu üzerindeki yaklaşımlarını gözler önüne serdi. Çocuk konusunda
o kadar vurdumduymaz bir görüntü var ki neredeyse “Bir kereden bir şey olmaz.”
denilecek duruma gelinmiş vahim boyutlarda. Ben, Ensar Vakfını savunan
zihniyete ve ilgili Bakanlığına şunu söylemek isterim: “Ya o çocuk sizin
çocuğunuz olsaydı, bu kadar vurdumduymaz bir tutum sergiler miydiniz?” 
Zergele
köyü, Suruç ve Ankara katliamları, toplumsal gösteriler ve iktidarın savaş
konseptini tüm yıkıcılığıyla devreye soktuğu illerde yaşamını yitiren 868
kişinin 102’si çocuktu. Yaşama daha adım atmamış ufacık bedenlere kurşun ve top
mermilerini reva görenler, tarihte eşine az rastlanır bir yıkımı sergilemeye de
devam etmektedir. 
2015
yılı çocuk yaşam hakkı ihlal verilerine göre, devlet eliyle ortaya çıkan yaşam
hakkı ihlalleri sonucu, yargısız infazlarda 61, silahlı çatışmada 1, askerî
mühimmat veya mayın sonucu 5, eğitim hizmeti alırken 15, sağlık hizmeti alırken
11, barınma hizmeti alırken 8, kapatılma ve alıkoyma alanlarında 1, sokakta 1
çocuk olmak üzere 103 çocuğun yaşam hakkı ihlal edildi. Aynı raporda, devletin
önlem almadığı için ortaya çıkan çocuk yaşam hakkı ihlalleri; bombalı
saldırılarda 6, nefret cinayetlerinde 1, ev içi şiddette 18, akran şiddeti 8,
çocuk cinayetleri 16, uyuşturucu kullanımı 4, çocuk işçi ölümü 55 gibi birçok
nedenle 772 çocuğun yaşam hakkının ihlal edildiği açıklandı ve raporda mülteci
çocuklar için de bir kısım yer almaktadır. Türkiye’den geçiş yaparken 59,
mülteci çocuk işçi ölümleri 11 ve mülteci çocuk barınma merkezinde 6 olmak
üzere 76 çocuğun devletin yeterli önlem almamasından kaynaklı yaşam hakkı ihlal
edilmiştir. Raporda son olarak, en yoğun çocuk ihlallerinin yaşandığı illerin
ilk iki sırasında Diyarbakır ve Şırnak olduğu söylendi ve bu rapor sadece 2015
yılına aittir. 
Sayın Başkan,
değerli milletvekilleri; bu verilerle sizlere sataşmak ya da sizleri zayıf
göstermek adına bir çaba ya da kaygı içinde değilim. Bu veriler benim
hazırladığım veriler de değil, iktidarınızın uyguladığı çocuk politikaları
karşısındaki karnedir. Her iyi çalışmanızı burada sayısal veriler üzerinden
değerlendirip ambargo ve savaşın meydana getirdiği illerde yaşamını yitiren
çocuk katliamlarını sadece “terörle mücadele” adı altında değerlendiremezsiniz.
Ege’de neredeyse her gün yitirilen çocukları “mülteci sorunu” diye
adlandırmanız yaptığınız yıkımın ve yetersizliklerin üstünü elbette
örtmeyecektir. Zaten bu tasarı da -açıkça belirttiğiniz gibi- çocukların
zihinsel, bedensel, ruhsal ve ahlaki gelişmeleri konusunda herhangi bir kaygı
içinde değil, tamamen vize serbestliği hususunda hazırlanmış ve asli değer olan
çocuğu çok da önemsemeyen bir tutum içindedir.
Değerli
milletvekilleri, iktidar partisinden beklentimiz, çocukları hak ve özgürlük
konusunda bir yetişkin bireymişçesine görmesi ama savaş ve yıkım gibi
politikalarda da masum bir hayat olarak görmesi gerekmektedir. Sağlıklı bir
hayat sağlıklı bir ortak vatan ve yaşanabilir bir dünya oluşturabilmek adına bu
konu büyük önem teşkil etmektedir. İster sığınmacı ister mülteci ister vatandaş
veya dünyanın öbür ucunda olsun, evrensel bir değer olan çocuğu bütüncül
politikalar çerçevesinde ele almalı ve çocuk hakları geliştirilerek tek ve
sağlam bir yöntem izlenmelidir. 
Ensar
Vakfı davasında toplum baskısıyla derhâl mahkeme ve tek celsede karar
alınmasının yanında, bugün doğu ve güneydoğu illerimizde sekiz dokuz aydır
gözaltına alınıp mahkemeye çıkarılmayan gençlerimizin durumu ülkedeki hukuk
anlayışını ve kişilerin kanun önünde eşitlik ilkesinin ihlalini göstermektedir.

Son
bir vurgu da vize üzerine yapmak istiyorum. Vize serbestisi kesinlikle serbest dolaşım
olarak algılanmamalıdır. Bu, otuz kırk yıl önce uygulanan turistik vize
gerekmez, sadece gümrük kapılarında yetkililerin vereceği vizeyle -bir hafta mı
olur, on beş gün mü olur veya altı ay mı olur- onların takdiriyle verilecek
vizelerdir. 
Hepinizi
saygıyla selamlıyorum. (HDP sıralarından alkışlar) 
BAŞKAN
– Teşekkürler.
Maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir. 
Böylece,
tasarının üzerindeki görüşmeler tamamlanmıştır. 
Tasarının
tümü açık oylamaya tabidir.
Açık
oylamanın elektronik oylama cihazıyla yapılmasını oylarınıza sunuyorum: Kabul
edenler... Kabul etmeyenler... Kabul edilmiştir.
Oylama
için üç dakika süre veriyorum.
Oylama
işlemini başlatıyorum.
(Elektronik
cihazla oylama yapıldı)
BAŞKAN
– Sayın milletvekilleri, Çocuk Nafakası ve Diğer Aile Nafaka Türlerinin
Uluslararası Tahsiline İlişkin Sözleşmeye Katılmamızın Uygun Bulunduğuna Dair
Kanun Tasarısı’nın yapılan açık oylama sonucunu açıklıyorum:
“Kullanılan
oy sayısı : 213
Kabul
 : 212
Boş : 1 (x)

 Kâtip
Üye Kâtip Üye
 Özcan
Purçu Elif Doğan Türkmen
 İzmir Adana”
Böylece,
tasarı kanunlaşmıştır. Hayırlı uğurlu olsun.
Şimdi,
3’üncü sıraya alınan, Suçluların İadesine İlişkin Avrupa Sözleşmesine Ek
Protokolün Onaylanmasının Uygun Bulunduğuna Dair Kanun Tasarısı ve Dışişleri
Komisyonu Raporu’nun görüşmelerine başlayacağız.
3.- Suçluların İadesine İlişkin Avrupa
Sözleşmesine Ek Protokolün Onaylanmasının Uygun Bulunduğuna Dair Kanun Tasarısı
(1/707) ve Dışişleri Komisyonu Raporu (S. Sayısı: 294) (xx)
BAŞKAN
– Komisyon ve Hükûmet yerinde.
Komisyon
raporu 294 sıra sayısıyla bastırılıp dağıtılmıştır.
Tasarının
tümü üzerinde söz isteyen Halkların Demokratik Partisi Grubu adına Mardin
Milletvekili Erol Dora.
Buyurun
Sayın Dora. (HDP sıralarından alkışlar) 
Süreniz
yirmi dakikadır.
HDP
GRUBU ADINA EROL DORA (Mardin) – Sayın Başkan, değerli milletvekilleri; 294
sıra sayılı Suçluların İadesine İlişkin Avrupa
Sözleşmesine Ek Protokolün Onaylanmasının Uygun Bulunduğuna Dair Kanun Tasarısı
üzerinde Halkların Demokratik Partisi adına söz almış bulunuyorum. Genel Kurulu
saygıyla selamlıyorum.
Değerli
milletvekilleri, Türkiye, 1957 tarihli Suçluların İadesine İlişkin Avrupa
Sözleşmesi’ne taraf durumdadır. Sözleşmeye taraf olan devletler ile Türkiye
arasındaki suçlu iadesi işlemleri hâlihazırda bu sözleşme hükümlerine göre
yerine getirilmektedir. Bununla birlikte, Türkiye, sözleşmenin 1975 tarihli ek
protokolüne ise bugüne kadar taraf olmamıştı. Söz konusu, Suçluların İadesine
İlişkin Avrupa Sözleşmesi’ne Ek Protokol geçtiğimiz mart ayında Türkiye
tarafından da imzalanmıştır. 
Değerli
milletvekilleri, üzerinde görüştüğümüz bu ek protokol, bireylerin ve insanlığın
korunmasının güçlendirilmesi amacıyla hazırlanmış olup soykırım ve insanlığa
karşı işlenen suçların siyasi suç kapsamında görülemeyeceğini kayda
geçirmektedir. Tabii, Hükûmet, bu protokolü demokratik bir gereklilikten değil,
Avrupa Birliğiyle başlatılan vize serbestisi diyaloğu çerçevesinde, yüzeysel ve
sembolik bir yaklaşımla ve alelacele Meclis gündemine taşımıştır. 
Tasarının
gerekçe bölümünde, “Uluslararası hukuk uyarınca, bir uluslararası anlaşmaya
ilişkin çekince ve beyanların, anlaşmanın imzalanması ya da onay veya katılım
belgesinin tevdii sırasında yapılması mümkündür. Bu bağlamda, söz konusu Ek
Protokol’e ilişkin çekince ve beyanlarımız onay aşamasında bildirilecektir.”
denilmiştir. 
Değerli
milletvekilleri, bu noktada, Türkiye’nin uluslararası sözleşmeleri onaylarken
yaygın bir biçimde uyguladığı, uygulayageldiği sözleşmelere çekince koyma
tutumuna ilişkin birkaç konuya değinmeyi lüzumlu buluyorum. Tabii, Türkiye’nin
uluslararası sözleşmelere koyduğu çekinceler âdeta bir çekince rejimi hâlini
almıştır. Bildiğimiz gibi, çekinceler rejimine ilişkin, uluslararası alanda
ortaya konan ve günümüzde örf ve âdet hukuku niteliği kazanmış hukuk metni,
1969 tarihli Viyana Andlaşmalar Hukuku Sözleşmesi’dir. Çekincelere ilişkin
düzenleme ise Viyana Sözleşmesi’nin 19 ve 23’üncü maddelerinde yer almaktadır.
Bu maddelerde, sırasıyla, çekincelerin ileri sürülmesi, çekincelerin kabulü ve
çekincelere itiraz, çekincelerin ve çekincelere yapılan itirazların hukuki
etkisi, çekincelerin ve çekincelere yapılan itirazların geri alınması ve
çekincelerle ilgili usul başlıkları altında konuyla ilgili düzenlemeler
öngörülmektedir. 
Sayın
Başkan, değerli milletvekilleri; Türkiye, insan hakları hukuku ve insancıl
hukuk alanında, gerek evrensel gerekse bölgesel kapsamlı sözleşme ve
protokollerin birçoğuna taraf durumdadır. Temel hak ve özgürlüklere ilişkin
ikiz sözleşmeler, ırk ayrımcılığı karşıtı ve azınlık haklarını koruyucu
sözleşmeler, kadın hakları sözleşmeleri, kölelik ve kölelik benzeri
uygulamalara ilişkin sözleşmeler, işkence, onur kırıcı muamele ve kaybolmalara
ilişkin sözleşmeler, çocuk hakları sözleşmeleri, örgütlenme özgürlüğüne ilişkin
sözleşmeler, çalışma ve zorla çalıştırılmaya ilişkin sözleşmeler, eğitim
hakkıyla ilgili sözleşmeler, mültecilere ve ilticaya ilişkin sözleşmeler,
silahlı çatışma hukukuna ilişkin sözleşmeler bunlardan bazılarıdır. 
Değerli
milletvekilleri, uluslararası sözleşmelerin konu ve amacına aykırı biçimlerde
konulan çekince ve beyanlar, 1969 Viyana Konvansiyonu ve Uluslararası Hukuk
Komisyonu ilkeleri beraber değerlendirildiğinde hükümsüz addedilmektedir. 
Bu
hatırlatmadan sonra, çeşitli sözleşme organlarının, Türkiye’nin çekinceleri ve
beyanları bakımından yaptığı değerlendirmelerden örnekler vererek konuşmamı
sürdürmek istiyorum. Örneğin, Irksal Ayrımcılığın Ortadan Kaldırılması
Komitesi, 2009 yılında yayınladığı Sonuç Gözlemleri metninde, Türkiye’nin
çekince ve beyanlarının tüm sözleşmenin uygulanmasına halel getirebileceği
uyarısını yapmış, çekincenin yanı sıra sözleşme uygulamasına getirilen coğrafi
kısıtlamanın da kaldırılması gerektiğini belirtmiş ve bir yıl içinde,
Türkiye’den, bu konuda kendisini bilgilendirmesini talep etmiştir. Ancak
Türkiye bu konuda makul bir düzenleme gerçekleştirmemiştir.
Yine,
Medeni ve Siyasi Haklar Sözleşmesi’nin denetim organı olan İnsan Hakları
Komitesi, 2011 yılında yayınladığı Sonuç Gözlemleri metninde, Türkiye’nin
Medeni ve Siyasi Haklar Sözleşmesi’ne koyduğu çekincelerin, Kürtler ve Romanlar
gibi çeşitli azınlık grupların ayrımcılığa maruz kalmasına ve haklarının
kısıtlanmasına yol açtığını, bu nedenle kendi kültürlerini
gerçekleştirmelerinin ve dillerini kullanmalarının olumsuz etkilendiğini
belirtmiştir. 
Sayın
Başkan, değerli milletvekilleri; komite, ayrıca, her taraf devletin etnik,
dinsel veya dilsel tüm azınlık gruplarının ayrımcılığa karşı etkin biçimde
korunmasını ve haklarından yararlanmasını sağlama yükümlülüğü altında olduğunu
belirtmiş, bunun yerine getirilebilmesi için Türkiye’nin 27’nci maddeye koyduğu
çekinceyi kaldırması yönünde görüş bildirmiştir. Komitenin Türkiye’yi uyardığı
ve çekinceyi kaldırmasını telkin ettiği 27’nci madde ne diyor bakalım: “Madde
27- Etnik, dinsel ya da dil azınlıklarının bulunduğu devletlerde, bu
azınlıklara mensup olan kişiler, kendi gruplarının diğer üyeleri ile birlikte,
kendi kültürlerinden yararlanma, kendi dinlerine inanma ve bu dine göre ibadet
etme ya da kendi dillerini kullanma hakkından yoksun bırakılmayacaklardır.”
Değerli
milletvekilleri, gördüğümüz gibi, Türkiye hükûmetleri, Türkiye coğrafyasında
yaşayan farklı kültür, farklı dil ve inançlara mensup yurttaşlarının bu temel
haklarını sözleşmeye çekince koymak suretiyle açıkça engellemektedir. İnsan
Hakları Komitesinin 2.929’uncu toplantısının özet kayıt metninde de Türkiye’nin
Medeni ve Siyasi Haklar Sözleşmesi’ne koyduğu beyan ve çekincelerin sözleşmenin
konu ve amacına uygun olmadığı açıkça belirtilmektedir. Toplantı metninde,
Türkiye delegasyonunun çekincenin kaldırılabileceğine ilişkin beyanlarından
duyulan memnuniyet dile getirilmiştir ancak 2009’dan bugüne beyanların aksine
Türkiye’de bu çekinceyi kaldırmak yönünde hiçbir düzenlemeye gidilmediğini
hepimiz görüyoruz. 
Değerli
milletvekilleri, Türkiye’nin uluslararası sözleşmelere koyduğu çekincelere bir
diğer örnek Ekonomik, Sosyal ve Kültürel Haklar Sözleşmesi’dir. Ekonomik,
Sosyal ve Kültürel Haklar Komitesi, 2011 yılında yayınladığı Türkiye’ye ilişkin
Sonuç Gözlemlerinde, Türkiye’den sözleşmenin 13’üncü maddesine koyduğu
çekinceyi kaldırmasını, söz konusu maddeyi komitenin içtihadı ışığında
yorumlamasını ve uygulamasını önermiştir. Türkiye’nin çekince koyduğu maddeyi
okuyalım: “Madde 13- Bu sözleşmeye taraf devletler ebeveynlerin kendi çocukları
için kamu makamları tarafından kurulmuş okulların dışında devlet tarafından
konulmuş ya da onaylanmış asgari eğitim standartlarına uygun diğer okulları
tercih etme ve çocuklarına kendi inançlarına uygun, dinî ve ahlaki eğitim sağlama
özgürlüğüne saygı göstermeyi taahhüt ederler.”
Değerli
milletvekilleri, gördüğümüz gibi, Türkiye, ebeveynlerin kendi çocuklarına,
kendi inançlarına uygun dinî ve ahlaki eğitim sağlama haklarını açıkça
engellemektedir. Bu çekinceyi yorumlarsak eğer, devlet sadece kendi yaptığı din
ve ahlak tanımı üzerinden çocukların eğitimini tekelleştirmekte ve farklı
inançlara mensup ailelerin, çocuklarına kendi inançlarını eğitim yoluyla
aktarmalarını engellemektedir. 
Tabii,
bunun Türkiye’de nüfus bakımından en büyük niceliğe sahip mağdurları Alevi
yurttaşlarımızdır. Alevi yurttaşlarımızın ibadethanelerinin yasal bir statüsü
dahi henüz mevcut değildir. Alevi yurttaşlarımızın kutsal günlerinde ve
bayramlarında gerek okul ve gerekse iş hayatında tatil yapmaları mümkün değildir.
Devlet, Aleviliği kendi din anlayışına göre, Alevilere danışmadan tanımlamakta
ve Alevileri bu kalıba sokmaya çalışmaktadır. Elbette devletin bu tutumu
Ekonomik, Sosyal ve Kültürel Haklar Sözleşmesi’ne aykırıdır. Dolayısıyla, bu
sözleşmeye konulan çekince kaldırıldığında, ülkemizde yaşayan ve farklı
inançlara mensup yurttaşlarımız daha özgür zeminde kendilerini ifade
edebileceklerdir.
Sayın
Başkan, değerli milletvekilleri; yine, Çocuk Hakları Komitesi, Türkiye’ye
ilişkin Sonuç Gözlemlerinde, Türkiye’nin, Çocuk Hakları Sözleşmesi’nin 17, 29
ve 30’uncu maddelerine koyduğu çekinceleri geri çekmesini önermektedir.
Komitenin görüşüne göre ancak bu yolla, farklı gruplara mensup çocukların,
özellikle Kürt çocuklarının belli eğitsel olanaklardan faydalanabilmesi
sağlanabilecektir. Ayrıca, Çocuk Hakları Komitesinin 1.705’inci toplantısının
özet kayıt metninde, çekincelerin kaldırılmasının azınlık gruplara mensup
çocukların, özellikle Roman ve Kürt çocukların ayrımcılığa uğramasının
engellenmesi bakımından önemi vurgulanmıştır.
Değerli
milletvekilleri, bakınız, Birleşmiş Milletler Çocuk Hakları Sözleşmesi’nin
Türkiye’nin çekince koyduğu 30’uncu maddesi ne diyor: “Madde 30- Etnik, dinsel
ya da dilsel azınlıkların ya da yerli halk kökenli kişilerin var olduğu devletlerde
böyle bir azınlığa mensup ya da yerli halktan olan bir çocuğun kendi grubunun
diğer üyeleriyle birlikte topluluk içinde kendi kültüründen yararlanması, kendi
dininde ibadet etmesi ve dinin gereklerini yerine getirmesi ya da kendi dilini
kullanması hakkından yoksun bırakılamaz.”
Şimdi
sormak gerekiyor: Türkiye bu maddeye neden çekince koymuştur? Çekince koyarak
ve çekinceyi kaldırmayarak neyi hedeflemektedir? Hükûmetin çıkıp bunu
açıklaması gerekmektedir. 
Değerli
milletvekilleri, Türkiye'nin çekince karnesinde eksi puan aldığı bir diğer
uluslararası sözleşme Kültürel İfadelerin Çeşitliliğinin Korunması ve
Geliştirilmesi Sözleşmesi’dir. Bu sözleşme UNESCO Genel Konferansı’nda Ekim
2005’te kabul edilmiş ve Mart 2007’de yürürlüğe girmiştir. Sözleşme, Türkiye
tarafından imzalanmış olmasına karşın henüz onaylanmamıştır. Türkiye bu
sözleşmeyi de 7’nci maddesine çekince koyarak imzalamıştır. Sözleşmenin 7’nci
maddesi şöyle diyor:
“Kültürel
İfadelerin Geliştirilmesi Önlemleri
1. Taraflar kendi ülkelerindeki bireyleri
ve grupları,
(a) Kadınların ve ayrıca azınlıklara ve
yerli halklara mensup kişiler dâhil, çeşitli sosyal grupların özel şartlarına
ve ihtiyaçlarına gereken önemi vererek kendi kültürel ifadelerini yaratma,
üretme, yayma, dağıtma ve bunlara erişme;
(b) Gerek kendi ülkeleri içinden gerekse
dünyanın başka ülkelerinden gelen çeşitli kültürel ifadelere erişme
hususlarında teşvik eden bir iklim oluşturma gayreti göstereceklerdir.”
Evet, ne yazık ki, Türkiye bu maddeye de
çekince koymuştur.
Sayın Başkan, değerli milletvekilleri;
gördüğümüz gibi, uluslararası sözleşmelerde farklı dillere, inançlara,
kültürlere tanınan asgari hakların neredeyse tamamına çekince koymak
Türkiye'nin geleneksel bir politikası olagelmiştir. Türkiye’nin insan haklarına
aykırı olan bu hattan bir an önce çıkması gerekmektedir.
Aslında hepimizin gördüğü gibi, ülkemizde
yurttaşlarımızın yaşadığı ve kangren hâlini almış birçok mesele, uluslararası
sözleşmelerde zaten yerini bulmuş olan bazı ilkelere onay vermememizden
geçmektedir.
Gelişmiş demokrasilerin onayladığı çağdaş
ilkelere Türkiye neden onay vermemektedir? Bunun makul bir izahı yoktur.
Türkiye bu demokrasi ayıbından ne zaman kurtulacaktır? Türkiye kendi
yurttaşlarının ana dilinde eğitimini daha ne kadar engelleyebilecektir? Türkiye
farklı inançlara mensup yurttaşlarının sorunlarını daha ne kadar
erteleyebilecektir? Çağımıza yakışmakta mıdır bu? Türkiye kendi yurttaşlarının
yaşadığı farklı kültürlerin gelişimini engellemekten ne zaman vazgeçecektir? Bu
soruları cevaplamanız gerekmektedir. Bu bağlamda, temel insan hakları
belgelerine konulan çekincelerin bir an önce kaldırılması gerekir. Bu,
demokrasinin gereğidir; bu, evrensel hukukun gereğidir; bu, eşit yurttaşlığın
gereğidir. 
Sayın
Başkan, değerli milletvekilleri; şimdi, bu bağlamda, üzerinde görüştüğümüz
Suçluların İadesine İlişkin Avrupa Sözleşmesine Ek Protokolün Onaylanmasının
Uygun Bulunduğuna Dair Kanun Tasarısı’nda da Türkiye’nin sözleşmeye koyduğu
çekinceleri görmekteyiz. Tasarı metninde “Türkiye Cumhuriyeti, ek protokolün
6’ncı maddesinin birinci paragrafına göre, ek protokolün I’inci faslını kabul
etmemektedir.” denilmiştir. Türkiye’nin çekince koyduğu maddeye baktığımızda,
bu madde, Birleşmiş Milletlerin 1948’de kabul ettiği Soykırım Suçunun Önlenmesi
ve Cezalandırılmasına İlişkin Sözleşme’de belirtilen insanlığa karşı suçların
siyasi suç kapsamında kabul edilemeyeceğini belirtmektedir. Yine, aynı maddenin
diğer bendi, 1949’da kabul edilen Cenevre Sözleşmesi’nin silahlı kuvvetlerin
savaş alanında sivillerin korunmasını düzenleyen maddelerinin kapsamına giren
ihlallerin siyasi suç kabul edilemeyeceğini belirtmektedir. Türkiye ise koyduğu
çekinceyle bu suçların siyasi olmadığını kabul etmediğini beyan etmektedir. 
Sayın
Başkan, değerli milletvekilleri; tasarının gerekçe bölümüne baktığımızda aynen
şu ifade bulunmaktadır: “Ek Protokol, bireylerin ve insanlığın korunmasının
güçlendirilmesi amacıyla hazırlanmış olup, soykırım ve insanlığa karşı işlenen
suçların siyasi suç kapsamında görülmediğini kayda geçirmektedir.” Evet, Hükûmet
gerekçeye aynen böyle yazmıştır. Ancak, gerekçede övgüyle anlatılan bu duruma
metnin sonunda çekince konulması da AKP Hükûmeti açısından trajikomik bir durumdur. Hükûmet, bu maddelere çekince
konulmasının gerekçesini Meclise ve kamuoyuna açıklamak durumundadır. 
Değerli milletvekilleri, evet, protokolün
6’ncı maddesi, taraf devletlerin kabul etmek durumunda olmadıkları hususları
belirtmiştir ve Türkiye de buna istinaden protokolün I’inci bölümünü kabul
etmediğini belirtmiştir. Ancak, burada ciddi teknik bir sorun bulunmaktadır.
Türkiye’nin kabul etmediği madde, onay metninde “Çekince” başlığı altında
sunulmuştur. Oysa, dikkat çekmek isterim ki protokolün 6’ncı maddesinin
(3)’üncü bendinde “Bu protokolün hükümlerine herhangi bir çekince konulamaz.”
denmektedir. Kanımızca, burada düzeltilmesi gereken teknik bir hata
bulunmaktadır. 
Sayın Başkan, değerli milletvekilleri;
uluslararası alanda yüzyıllar boyu süren trajedilerden elde edilen deneyimler
sonucu üzülerek ortaya çıkan temel değerleri görmezden gelemeyiz. İnsan hakları
görmezden gelindiği sürece, haksızlıklar, sorunlar devam edecektir. Bu da daha
fazla acı demektir, daha fazla kan demektir. Temel insan haklarını yok saymakla
yok edemeyiz. Eşit yurttaşlık çağın bir gereğidir, insanlığın bir gereğidir ve
biz de insanlığın gereğini yerine getirmekle yükümlüyüz diyerek sözlerimi
bitiriyor; yine, Genel Kurulu saygıyla selamlıyorum. (HDP sıralarından
alkışlar)
BAŞKAN – Tasarının tümü üzerindeki
görüşmeler tamamlanmıştır. 
ÇAĞLAR DEMİREL (Diyarbakır) – Karar yeter
sayısı istiyoruz. 
BAŞKAN – Maddelerine geçilmesini
oylarınıza sunacağım ve karar yeter sayısı arayacağım. 
Kabul edenler… Kabul etmeyenler… Karar
yeter sayısı yoktur. 
Birleşime beş dakika ara veriyorum. 
Kapanma Saati:21.27
YEDİNCİ OTURUM
Açılma Saati: 21.39
BAŞKAN: Başkan Vekili Ahmet AYDIN
KÂTİP ÜYELER: Özcan PURÇU (İzmir), Elif Doğan TÜRKMEN (Adana)
----- 0 -----
BAŞKAN – Sayın
milletvekilleri, Türkiye Büyük Millet Meclisinin 80’inci Birleşiminin Yedinci
Oturumunu açıyorum.
294 sıra sayılı
Kanun Tasarısı’nın maddelerine geçilmesinin oylanmasında karar yeter sayısı
bulunamamıştı. Şimdi, tasarının maddelerine geçilmesini tekrar oylarınıza
sunacağım ve karar yeter sayısı arayacağım.
Maddelere
geçilmesini oylarınıza sunuyorum: Kabul edenler… Kabul etmeyenler… Kabul
edilmiştir, karar yeter sayısı vardır.
294 sıra sayılı
Kanun Tasarısı’nın görüşmelerine kaldığımız yerden devam edeceğiz.
Komisyon
ve Hükûmet yerinde.
LEVENT
GÖK (Ankara) – Sayın Başkan… 
Efendim,
bir… 
BAŞKAN
- Buyurun Sayın Gök. 
V.- AÇIKLAMALAR (Devam)
19.- Ankara Milletvekili Levent Gök’ün,
Türkiye Büyük Millet Meclisi Başkanı İsmail Kahraman’ın laiklik ilkesi
konusundaki söylemlerini şiddetle kınadığına ve derhâl istifa etmesi
gerektiğine ilişkin açıklaması
LEVENT
GÖK (Ankara) – Sayın Başkanım, ülkemizin giderek kutuplaştığı ve toplumda
gerilimin tırmandığı…
BAŞKAN
– Dilerseniz yerinizden bir dakika süreyle söz vereyim.
LEVENT
GÖK (Ankara) – Yok, böyle izah etmek istiyorum efendim.
…toplumda
giderek kutuplaşmanın arttığı ve Türkiye’nin çözümlerinin giderek zorlaştığı
bir ortamda…
MEHMET
METİNER (İstanbul) – Biz duyamıyoruz ama! Sayın Başkan, bizi bu sözlerden
mahrum bırakmayın!
LEVENT
GÖK (Ankara) – …Türkiye’nin kurucu iradesine bugün Sayın Meclis Başkanı
tarafından ağır bir saldırıda bulunulmuştur. Meclis Başkanı İsmail Kahraman
bugün katılmış olduğu bir konferansta aynen şu sözcükleri söylemiştir: İsmail
Kahraman “Laiklik bir kere yeni anayasada da olmamalıdır… Dindar anayasa
meselesinden anayasamızın kaçınmaması lazım. Dinî olarak bahsetmesi lazım.”
diyerek laiklik ilkesinin çıkartılmasını savunmuştur.
İLYAS
ŞEKER (Kocaeli) – Ne var bunda? Olabilir, düşüncesi.
LEVENT
GÖK (Ankara) – Bu haberi yeni edindik, bu haberi yeni edindik. 
AKP
Grubundan “Ne varmış bunda?” diyen sözler kulağıma geliyor.
MEHMET
METİNER (İstanbul) – Fikir özgürlüğü, fikir özgürlüğü!
LEVENT
GÖK (Ankara) – Değerli Başkanım, Türkiye Cumhuriyeti’ni kuran Mustafa Kemal
Atatürk kurucu irade olarak laikliği Türkiye Cumhuriyeti’nin birinci unsuru
olarak belirlemiştir. Meclisin kuruluşunun 96’ncı yılını kutladığımız daha
birkaç gün önce, “Egemenlik kayıtsız şartsız milletindir.” diyen ve bu Meclisi
bizlere armağan eden… Varlık sebebini bu Meclisten alan Meclis Başkanının
laiklik ilkesi konusundaki bu söylemlerini şiddetle kınıyorum, şiddetle
kınıyorum. Meclis Başkanı, bu sözüyle sadece bir kişisel sözü söylemekten uzak,
kurucu iradeyi yok sayan bir anlayışla, bir Meclisin Meclis Başkanının
neredeyse çok ağır söylemleriyle, bir darbe gibi nitelendirilebilecek
söylemleriyle Meclisimizi, Anayasa’mızı ayaklar altına almıştır.
MEHMET
METİNER (İstanbul) – O kurucu irade 1921 ve 1924 Anayasası’nda!
LEVENT
GÖK (Ankara) – Böyle bir tabloyu Cumhuriyet Halk Partisi olarak kabul edemeyiz.
Bu Meclis Başkanının söylediği bu sözleri şiddetle kınıyoruz ama bunu kınamak
yetmez. “Evet, bu sözlere biz de katılıyoruz.” diyen AKP Grubunu ne yapacağız? 
YILMAZ TUNÇ (Bartın) – Kim “Katılıyoruz.”
dedi ya? Kim söyledi onu?
MEHMET METİNER (İstanbul) – Fikir
özgürlüğü!
LEVENT GÖK (Ankara) – Ne yapacağız bunları?
Ne yapacağız? (CHP sıralarından alkışlar) 
İLYAS ŞEKER (Kocaeli) – Şahsi düşüncesini
açıklayamaz mı ya? Şahsi görüşünü açıklar. Niye ambargo koyuyorsun?
LEVENT GÖK (Ankara) – Sayın Başkan, bu
sorun ciddidir. Meclis Başkanı şahsi olarak söylese dahi kurumsal kimliği
itibarıyla artık hepimizi temsil eden bir başkan olarak bu sözlerin altında
kalacaktır ve kalmalıdır. Böyle bir Meclis Başkanı Türkiye Meclis Başkanlığını
yapamaz, yapamaz! 
KEMALETTİN YILMAZTEKİN (Şanlıurfa) – Sen
yaparsın, sen! Sen yaparsın!
LEVENT GÖK (Ankara) – Böyle bir tabloyu
Meclisimiz hak etmiyor, Türkiye hak etmiyor. Şurada iyi niyetle bir çalışma
yaparken, sizler orada, bizler burada bir çalışma yaparken Meclis Başkanının
söylemleriyle Türkiye’yi sabote etmesinin hiçbir gerekçesi yoktur. Böyle bir
tabloyu kabul edemeyiz. 
BAŞKAN – Sayın Gök…
LEVENT GÖK (Ankara) – Meclis Başkanı
derhâl istifa etmelidir! (CHP sıralarından alkışlar, AK PARTİ sıralarından
gürültüler) Böyle bir Meclis Başkanını Türkiye taşıyamaz, böyle bir Meclis
Başkanını taşıyamaz. 
Sayın Başkan, şimdi karşılaştığımız
sorun, burada görüştüğümüz anayasal çerçevede yaptığımız görüşmelerin dışında,
ama hepimizi bağlayan bir konumdur.
MEHMET METİNER (İstanbul) – Bu, dayatmacı
bir üslup Sayın Başkan. Herkesin her şeyi söyleme özgürlüğü olmalı.
LEVENT GÖK (Ankara) – Böyle bir tablo
konusunda Meclis Başkanının özgürlüğü söz konusu olamaz. (CHP sıralarından
alkışlar) O, “Egemenlik kayıtsız şartsız milletindir.” diyen bir Meclisin
Başkanıdır. O, iki gün önce Atatürk’ün manevi huzurunda saygı duruşunda
bulunmak için oraya giden bir Başkandır. 
RAMAZAN CAN (Kırıkkale) – Böyle bir
üslup, usul mü var ya?
LEVENT GÖK (Ankara) – Bunları ne çabuk
çiğnedi; ne hakla, ne cüretle, ne cüretle? (CHP sıralarından alkışlar) 
BAŞKAN – Sayın Gök, sizi dinledim.
Tutanaklara geçmiştir. 
LEVENT GÖK (Ankara) – Sayın Başkan, bu,
“Tutanaklara geçmiştir.” ile açıklanacak bir ifade değildir. (AK PARTİ
sıralarından gürültüler)
RAMAZAN CAN (Kırıkkale) – Ne yapacaksın
ya?
BAŞKAN – Sayın Gök…
Buyurun.
LEVENT GÖK (Ankara) – Böyle bir tabloyu
Meclisimiz kabul edemez. Böyle bir tablo karşısında Meclis Başkanına karşı
ortak bir bildiri açıklamamızda yarar vardır, ortak bir bildiri. (AK PARTİ
sıralarından gürültüler)
BAŞKAN – Sayın Gök, şu anda, tabii,
burada bu milletvekillerinin değerli oylarıyla bu makama seçilen Sayın Meclis
Başkanıyla ilgili lütfen biraz daha nazik bir dil kullanmanızı özellikle
istirham ediyorum.
LEVENT GÖK (Ankara) – Sayın Başkan, ben
daha ne söyledim ki? İstifaya davet ediyorum.
BAŞKAN – Dışarıda söylemiş olduğu
ifadenin ne olduğunu biz bilemiyoruz. 
LEVENT GÖK (Ankara) – İstifaya davet
ediyorum.
BAŞKAN – Sayın Meclis Başkanımız da
kendisi zaten bu noktada gerekli açıklamayı yapmıştır, yapar da.
LEVENT
GÖK (Ankara) – Şu anda bütün ajanslar veriyor bu haberi, biz de yeni gördük.
Ben bunu Meclisimizle paylaşıyorum.
RAMAZAN
CAN (Kırıkkale) – Biz daha görmedik.
BAŞKAN
– Sayın Gök, evet…
LEVENT
GÖK (Ankara) – Sizler bilmiyorum aynı düşüncede misiniz?
YILMAZ
TUNÇ (Bartın) – Nereden biliyorsun öyle dediğini? Gazete haberleriyle hareket
ediyorsun. 
BAŞKAN
– Buyurun Sayın Gök.
LEVENT
GÖK (Ankara) – Sayın Başkanım, bu kabul edilebilir bir yan değildir. 
ERTUĞRUL
SOYSAL (Yozgat) – Ya, anlaşıldı; tamam, tamam.
YILMAZ
TUNÇ (Bartın) – Kendisi açıklama yapacaktır zaten.
LEVENT
GÖK (Ankara) – Öyle AKP Grubunun hafiften alacağı hiçbir yan değildir.
AYŞE
SULA KÖSEOĞLU (Trabzon) – Burası da şov yapma yeri değildir.
BAŞKAN
– Sayın Gök, sizi dinledim, şimdi Sayın Bostancı söz istiyor.
Buyurun
Sayın Bostancı.
20.- Amasya Milletvekili Mehmet Naci
Bostancı’nın, AK PARTİ Grubunun laiklikle hiçbir probleminin olmadığına ilişkin
açıklaması
MEHMET
NACİ BOSTANCI (Amasya) – Sayın Başkanım, Sayın Meclis Başkanı ne demiş, hangi
bağlamda söylemiş bilmiyoruz. 
LEVENT
GÖK (Ankara) – Burada.
MEHMET
NACİ BOSTANCI (Amasya) – Sayın Levent Gök bu konuyu dile getirdi. Sayın Başkan
herhâlde buna ilişkin, kendi sözlerine ilişkin bir değerlendirme yapacaktır.
LEVENT
GÖK (Ankara) – Siz ne diyorsunuz?
MEHMET
NACİ BOSTANCI (Amasya) – AK PARTİ Grubunun laiklikle hiçbir problemi yoktur;
bu, bir. 
MYK’ya
katılıyorum, AK PARTİ aynı zamanda bir anayasa taslağı hazırlıyor, anayasa
taslağı hazırlanırken hiç böyle bir gündemimiz yok. Dolayısıyla, AK PARTİ
Grubunun gündeminde laiklikle ilgili Sayın Gök’ün ifade ettiği çerçevede
herhangi bir tartışma söz konusu değildir, durum bundan ibarettir. (AK PARTİ
sıralarından alkışlar) 
OSMAN
AŞKIN BAK (Rize) – Grubu suçlamayın.
LEVENT
GÖK (Ankara) – Sayın Başkan, ben, Sayın Bostancı’nın sözlerini memnuniyetle
karşıladığımı ifade ediyorum.
RAMAZAN
CAN (Kırıkkale) – Tamam, ne yapacağız daha?
LEVENT
GÖK (Ankara) – Ancak, ben konuşurken atılan o sözleri duymadığımı kimse farz
etmesin, çocuk değiliz burada. Kendisine teşekkür ederim böyle bir hassasiyet
gösterdiği için ama Meclis Başkanının bu açıklamalarını lütfen herkes okusun ve
tutumunu ona göre belirlesin. Benim söylediğim budur. (CHP sıralarından
alkışlar) 
RAMAZAN
CAN (Kırıkkale) – Ne yapacağız ya?
LEVENT
GÖK (Ankara) – Ne yapacaksak yapacağız hep beraber.
BAŞKAN
– Evet Sayın Gök.
MEHMET
METİNER (İstanbul) – O adam fikrini söylemiş, ne var ya bu kadar abartıyorsun?
LEVENT
GÖK (Ankara) – Bak hâlâ “Ne var?” diyorsun Metiner. O, Meclis Başkanı; basit mi
o kadar?
UĞUR
BAYRAKTUTAN (Artvin) – Yemin etmiş, yemin etmiş o ilkeye bağlı kalacağına.
MEHMET
METİNER (İstanbul) – Biz demokratik laiklikten yanayız. Hem adam fikrini
söylemiş ya; bu kadar horgörüye gerek yok ya.
LEVENT
GÖK (Ankara) – Artık “şahsına kalmış” mı? O, Meclis Başkanı.
MEHMET
METİNER (İstanbul) – Gerek yok, ne var bunda ya? Fikir söylemesin mi yani? Bir
de ifade özgürlüğünden bahsediyorsunuz.
X.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
3.- Suçluların İadesine İlişkin Avrupa
Sözleşmesine Ek Protokolün Onaylanmasının Uygun Bulunduğuna Dair Kanun Tasarısı
(1/707) ve Dışişleri Komisyonu Raporu (S. Sayısı: 294) (Devam)
BAŞKAN
- Şimdi, tasarının 1’inci maddesini okutuyorum: 
SUÇLULARIN İADESİNE EK AVRUPA SÖZLEŞMESİNE EK PROTOKOLÜN ONAYLANMASININ UYGUN
BULUNDUĞUNA DAİR KANUN TASARISI
MADDE 1- (1) Türkiye Cumhuriyeti adına 22 Mart 2016 tarihinde Starzburg’da
imzalanan “Suçluların İadesine İlişkin Avrupa Sözleşmesi’ne Ek Protokol”ün
çekince ve beyanla onaylanması uygun bulunmuştur.
BAŞKAN
– Madde üzerinde gruplar adına ilk söz Halkların Demokratik Partisi Grubu adına
Diyarbakır Milletvekili İdris Baluken’e aittir.
Buyurun
Sayın Baluken. (HDP sıralarından alkışlar) 
HDP
GRUBU ADINA İDRİS BALUKEN (Diyarbakır) – Teşekkür ediyorum.
Sayın
Başkan, değerli milletvekilleri; hepinizi saygıyla selamlıyorum. 294 sıra
sayılı Suçluların İadesine İlişkin Avrupa Sözleşmesine Ek Protokolün
Onaylanmasının Uygun Bulunduğuna Dair Kanun Tasarısı üzerine söz aldım. 
Öncelikle
şunu ifade edeyim: Tabii, buradan geçen her yasal düzenlemenin uygulamasının ne
şekilde olduğuna da Avrupa Birliği ya da Avrupa’yla ilgili kurumlar önem
verirler. Pek çok konuda; düşünce, ifade özgürlüğü, basın özgürlüğü, örgütlenme
özgürlüğü konusunda AKP Hükûmetinin uygulamalarının AB kriterleriyle ne kadar
uyuştuğunu ya da Avrupa İnsan Hakları Mahkemesi, Birleşmiş Milletler İnsan
Hakları Evrensel Bildirgesiyle ilgili burada yapılan düzenlemelerin ne kadar
hayata geçtiğini bu kürsüden defalarca belirttik, ifade ettik. 
Şimdi,
bugün yapılan düzenleme de suçluların iadesine ilişkin bir kabulü, bir onayı
öngörüyor. Ancak yakın dönemde AKP Hükûmetinin suçluların iadesiyle ilgili
karnesi, sicili o kadar bozuk ki bu konuda hangi yasal düzenlemeyi getirirseniz
getirin Avrupa Birliğini inandırmanız ya da bugüne kadar işlemiş olduğunuz
suçlardan sıyrılmanız mümkün değil. Bütün bunların tamamı da yine Suriye ve
Orta Doğu politikasıyla yakından ilişkilidir. IŞİD başta olmak üzere oradaki
çete yapılarla girilen birtakım kirli ilişkiler neticesinde, bugün dünyanın neresinde
olursa olsun herhangi bir yerde bir bomba patladığında bu bombayı patlatanların
Türkiye’den geçtiğine dair, bu toprakları, bu sınırları kullandığına dair hemen
sıcağı sıcağına bir tartışma başlıyor çünkü dediğim gibi, bu konuda geliştirmiş
olduğunuz ilişkiler zaten sizi böyle bir tartışmanın ortasına atıyor. 
Bakın,
yakın dönemde, 2015 yılının Temmuz ayında Ankara’da EĞİTİM-SEN’de bir polis
operasyonu yapıldı, EĞİTİM-SEN misafirhanesinde AFAD kimlik kartıyla Türkiye’ye
gelen 6 Rojavalı yurttaş gözaltına alındı ve sonra birtakım hukuksal süreçler,
mahkeme süreçleri işletildi. Dikkat edin, bu kişilerin cebinde AFAD kimlik
kartı vardı yani AKP Hükûmeti ya da AFAD kurumu Rojava’daki yetkililere “Eğer
bu yaralılar Türkiye’ye gelirlerse biz onları tedavi edip, sağlık sorunlarını
giderip ondan sonra kendi topraklarına geri göndereceğiz.” sözünü vermişlerdi,
o taahhütte bulunmuşlardı. Ancak, yapılan operasyondan sonra gözaltına alınan 6
Rojavalı yurttaş çıkarıldıkları mahkeme sürecinden beraat ettiler yani herhangi
bir suçlarının olmadığı, gözaltına alınma işleminin haksız, hukuksuz olduğu ve
dolayısıyla da tutuklanmaları için bir gerekçe olmadığı belirtildi. Şimdi,
beklenir ki tedavi için bu topraklara kabul ettiğiniz ve taahhüt verdiğiniz bu
6 Rojavalı yurttaşı kendi topraklarına, kendi sınırlarına geri göndermeniz.
Ancak, AKP Hükûmeti bu insanları kendi sınırlarına göndermek, kendi
yakınlarının yanına göndermek yerine o dönem Ahrar el-Şam ve El Nusra’nın
denetiminde bulunan Cilvegözü Sınır Kapısı’ndan bu örgütlere teslim etti. Yani,
6 Rojavalı yurttaş sedyeler üzerindeyken gözaltına alındı; gözaltında
yaralıyken ağır hakaretlerden, ağır işkencelerden geçirildi; beraat ettikten
sonra da âdeta ölüme gönderilecek şekilde Suriye’de, Rojava’da savaştıkları
çete yapılarına teslim edildi.
Biz
o dönem hem Hükûmet nezdinde hem devlet nezdinde girişimlerde bulunduk. Önce
inkâr ettiler, “Böyle bir şey olamaz.” dediler. Çünkü, bu, Birleşmiş
Milletlerin evrensel sözleşmelerine göre, Türkiye’nin de 1949 yılında altına
imza attığı Cenevre Sözleşmesi’ne göre savaş suçudur ve bir ülkeyi Lahey’e
götürecek, orada yargılanmaya götürecek olan, insanlığa karşı işlenmiş bir
suçtur. Ancak, bunu inkâr eden yetkililer, daha sonra konuyu araştırdıklarında
bu olayın gerçekten o şekilde vuku bulduğunu ve bu 6 Rojavalı yurttaşın bu
çetelerin elinde olduğunu, bu çetelerden almak için de kendilerinin devreye
gireceği sözünü bize verdiler. Ancak, aradan aylar geçmesine rağmen, bu verilen
sözler ve taahhütlere rağmen bu Rojavalı yurttaşlar o çetelerden alınmadı ve
AKP eliyle, Türkiye açık bir şekilde savaş suçu konusu olabilecek bir suçun
altına imza atmış oldu.
Şimdi,
tabii, bu konuda sayısız örnekler verebiliriz. Ancak suçluların iadesinden çok,
suçluları bir takas pazarlığı konusu hâline getirmek geleneğini AKP’nin daha
fazla alışık olduğu bir gelenek olarak buradan ifade etmek gerekiyor. Musul
Başkonsolosluğuna yapılan baskından sonra -hatırlarsanız- o dönem 49
yurttaşımız rehin alınmıştı ve o dönem IŞİD’le yapılan birtakım gizli
pazarlıklardan sonra, yüz bir günlük bir rehine olma durumu ortadan kaldırılmış
ve bu yurttaşlarımız kendi ailelerine, kendi ülkelerine, topraklarına geri
dönmüşlerdi. Tabii, geri dönmeleri son derece memnuniyet verici ancak IŞİD gibi
bir çete örgütüyle o dönem hangi kirli pazarlıkların yapıldığını bütün dünya
kamuoyu ve Türkiye kamuoyu tartışmasına rağmen, bugüne kadar kamuoyunu tatmin
edecek hiçbir açıklama yapılmadı. O dönem hatırlarsanız Cumhurbaşkanı Erdoğan
da IŞİD’le birtakım müzakerelerin yapıldığını, velev ki takas olmuşsa bile
bunun bir başarı sayılması gerektiğini ifade etmişti. Hükûmete yakın olan bazı
yandaş kalemler de bu 49 yurttaş karşılığında 50’ye yakın IŞİD mensubunun -ki
bunların içerisinde örgütün üst düzey yöneticilerinin de olduğunu ifade etmişlerdi-
IŞİD’e teslim edildiğini, IŞİD’le bir takas alışverişinin yapıldığını ifade
etmişlerdi. 
Şimdi,
siz böylesi bir karneye sahipken yani bu tarz çete örgütleriyle olmaması
gereken her türlü karanlık birtakım ilişkilere girmişken burada suçluların
iadesine ilişkin herhangi bir düzenleme yaptığınızda da herhangi bir
inandırıcılığınız olmaz. Avrupa Birliğinin de bu süreçleri bilmediğini farz
ediyor olamazsınız. Yani bütün bu süreçler, dosyalar hâlinde, uluslararası
kamuoyu tarafından da yakından takip ediliyor. Belki bugün içeride, bölgede,
Orta Doğu’daki sıcak gelişmelerden dolayı bu dosyalar gündemleştirilmiyor,
önünüze getirilmiyor ancak yakın dönemde yapılan pazarlıklar konusunda
hazırlanmış olan dosyaların tamamının önünüze getirileceğini bilmeniz gerekiyor.

Bakın, bu, suçluların iadesiyle ilgili
kanayan bir yaraya özellikle buradan parmak basmak istiyorum: Bu geri gönderme
merkezlerindeki insanlık dışı uygulamalar. En son, Erzurum Aşkale’deki geri
gönderme merkezinde Dilo Derviş’in, Dilo Derviş adında bir Rojavalı yurttaşın
katledilmesiyle, altını çizerek söylüyorum katledilmesiyle birlikte bu geri
gönderme merkezlerindeki insani dram burada da gündemleştirilmişti. Dilo
Derviş, Aşkale’deki geri gönderme merkezinde, 3 metrekarelik bir hücrede, 1,80
boyundaki bir ranzada, ölüm sebebi “Kendi hazırlamış olduğu bir iple intihar
etti.” şeklinde kamuoyuna yansıtıldı. Ancak o dönem milletvekillerimizi, insan
hakları savunucularını, ailesini o geri gönderme merkezine gönderdiğimizde,
maalesef, o alanda herhangi bir inceleme yapmalarına müsaade edilmedi ve Dilo
Derviş’in otopsi raporu da bütün kamuoyundan saklandı. 1,80 boyundaki bir
kişinin 1,80 boyundaki bir ranzadan kendini asmak suretiyle intihar ettiğini
kamuoyuna ifade edecek kadar çılgınlaşmış ve aslında da insanlıktan uzaklaşmış
olan bir yaklaşımdan bahsediyoruz. Dolayısıyla, bu tarz süreçler geri gönderme
merkezlerinin hemen hemen tamamında yaşanıyor. Yani, insanlar geri gönderilmesi
gereken yerlere, kendi topraklarına, kendi ailelerine geri gönderilmek yerine,
ya bu geri gönderme merkezlerinde infazlara tabi tutuluyorlar ya da oralarda
hayatlarını kurtarabilmişlerse de onları sınır dışında kendi savaştıkları
çetelere teslim etme süreçleri AKP eliyle geliştiriliyor. 
Dolayısıyla, bu konularla ilgili,
uluslararası hukuk mercilerinde her geçen gün biriken dosyalarınız ortadayken
burada suçluların iadesiyle ilgili bir düzenlemenin altına onay vermeniz hiçbir
şekilde inandırıcı bulunmaz. AB kriterleri açısından da bu tarz palyatif
çözümlerle herhangi bir şekilde yol alınmaz diyorum. 
Hepinizi saygıyla selamlıyorum. (HDP
sıralarından alkışlar) 
BAŞKAN
– Teşekkür ediyorum. 
Gruplar
adına ikinci söz, Cumhuriyet Halk Partisi Grubu adına Trabzon Milletvekili
Haluk Pekşen’e aittir. 
Buyurun
Sayın Pekşen. (CHP sıralarından alkışlar)
CHP
GRUBU ADINA HALUK PEKŞEN (Trabzon) – Sayın Başkan, saygıdeğer milletvekilleri;
Türkiye’nin, özellikle AKP iktidarıyla, gündemini önceden öngörmek, kestirmek
pek kolay değil. Hele hele böyle köşeye sıkıştığı dönemlerde mutlaka absürt bir
gündem konusu bulmayı başarıyorlar. Bu, zaten artık toplumun, kamuoyunun her
kesiminin bildiği bir yöntem. Bakıyorsunuz, bir anda Anayasa değişikliği
gündeme geliyor, bir hafta onu kullanıyoruz, miadı bitiyor pop şarkı gibi; yeni
gündem dokunulmazlıklar oluyor, onun da miadı bir hafta sürüyor, o da bitiyor;
bu defa “Yargılansın, yargılanmasın.” tartışmaları. Ama, halkın gündemi ile
Parlamentonun gündemini veya AKP’nin gündemini örtüştürmeyi bir türlü ne yazık
ki bu Parlamento başaramıyor. 
Ama,
bugün emin olun, bu Meclis Başkanının gündem belirleme gayreti boşa çıkacak.
Niye biliyor musunuz? Zencani’nin sizlere selamı var. (CHP sıralarından
alkışlar) Hani bu İran’da tutuklu bir Zencani var ya, o Zencani diyor ki: “Ya,
bu Türkiye’de bana büyük haksızlık yapılıyor. Bu 3 bakan değil, başkası da var,
daha başkaları var. Hatta bakanın birisi onların dışında…” Aman, onları
karıştırmayın, o meşhur 17-25’ciler var ya onlar değil. “Onların dışında
bakanın birine o kamu bankasındaki paramı söyledim, inanmadı; hemen kamu bankasını
aradı, o kamu bankasından aldığı cevabı duyunca gözleri fal taşı gibi açıldı.”
diyor, “Kadim dostumdur, ben içerideyim, ona selam söyleyin.” diyor; siz
anladınız. (CHP sıralarından alkışlar) Bir hafta süre, o Zencani dosyası buraya
gelecek. Emin olun, siz bile o arkadaşlarınızın asla arkasında
duramayacaksınız. Onların bir kısmı şu anda burada, burada aranızda, onlar da
aranızda. Onlar kim olduklarını iyi biliyorlar. Zencani konusunu Türkiye de,
Avrupa da dikkatle izleyecek; şimdilik bu kadar. (CHP sıralarından alkışlar) 
Dün
akşam, çok enteresan bir gelişme oldu. Trabzon’da bir futbol maçı büyük bir
talihsizlikle yarıda kaldı. Maçın yarıda kalması gerçekten bizi de,
Trabzonluları da üzdü. Ama, asıl gerçek şu: İktidara geldiğinizde Trabzon’da
Rahip Santorini öldürüldü, siz iktidardaydınız; öldürenin, arkasında kimlerin
olduğunu bulmadınız ama faturayı biz Trabzonlular ödedik. 
İSMAİL
AYDIN (Bursa) – Bulundu, bulundu.
HALUK
PEKŞEN (Devamla) – Aradan kısa bir süre geçti, bu defa Hrant Dink’i
iktidarınızdaki devlet görevlilerinin gözetiminde öldürdünüz ama yine faturayı
Trabzonlular ödedi. Bitmedi, arkasından bir başka, üniversite profesörü,
masumane bir şekilde, 3 yaşında çocuğuyla evine giderken iktidarınızın
gözetiminde katledildi ama yine, faturayı Trabzonlular ödedi. Bitti mi?
Bitmedi, devam edelim: Sizin iktidarınız döneminde Trabzon, yalnızca Trabzon
değil, bütün Karadeniz göçtü, “Lanet olsun.” dediler, o illerden ayrıldılar,
Trabzon’dan 400 bin insan göçtü ama siz o faturayı yine Trabzon’a ödettirdiniz.
OSMAN
AŞKIN BAK (Rize) – 5 nasıl oldu, 5?
HALUK
PEKŞEN (Devamla) – 2007 yılında iki yıl içerisinde bitireceğiz diye bir futbol
stadının temelini attınız, o iki yıldan beri bir sürü iki yıllar geçti, hâlâ o
stadı yüzünüze gözünüzü bulaştırdınız. 
Bak,
Bilal’e anlatır gibi anlatıyorum, sen bile anlayabilirsin.
OSMAN
AŞKIN BAK (Rize) – Vay, vay, vay, vay!
HALUK
PEKŞEN (Devamla) – Bak, Bilal’e anlatır gibi anlatıyorum, hâlâ anlamadıysan
daha düşük tempoda anlatayım. (AK PARTİ sıralarından gürültüler)
OSMAN
AŞKIN BAK (Rize) – 5 nasıl oldu, 5? Sen de gideceksin oradan. 6 oldu, 6!
HALUK
PEKŞEN (Devamla) – Evet, el koydular…
BAŞKAN
– Sayın Pekşen, Sayın Pekşen, bir dakika…
HALUK
PEKŞEN (Devamla) – Bakın, Karadenizlilerin tarım alanlarına, baba, ata, dede
topraklarına el koydunuz.
FATİH
ŞAHİN (Ankara) – Sayın Başkan, şahsiyatla uğraşıyor, şahsiyatla uğraşmasına
izin vermeyin!
HALUK
PEKŞEN (Devamla) – Tapulu arazilerini ellerinden aldınız, tapuya kayıtlı
arazilerini ellerinden aldınız ama faturayı yine Karadenizliler ödedi.
FATİH
ŞAHİN (Ankara) – Sayın Başkan, şahsiyatla uğraşıyor, izin veremezsiniz buna! 
BAŞKAN
– Sayın Pekşen… Bir dakika sayın milletvekilleri…
HALUK
PEKŞEN (Devamla) – Buyurun Sayın Başkan.
FATİH
ŞAHİN (Ankara) – O ifadesini geri alması gerekiyor, buna izin veremezsiniz.
BAŞKAN
– Sayın Pekşen, şimdi, hem İç Tüzük’ün amir hükümleri, 66 ve devamı… 
HALUK
PEKŞEN (Devamla) – Evet, evet…
BAŞKAN
– …hem yine geçtiğimiz gün sayın grup başkan vekilleriyle birlikte yapılan
mutabakat metnine göre de konuşmacıların görüşülen konudan ayrılmamaları
gerekmektedir ve bu konuda Meclis başkan vekili ikaz edecektir.
HALUK
PEKŞEN (Devamla) – Tam da o konuya gelelim işte, tam da o konuya gelelim.
BAŞKAN
– Bundan sonra da, bakın…
FATİH
ŞAHİN (Ankara) – Özür dilesin… Sayın Başkan, o sözünü geri alması lazım!
BAŞKAN
– …şahsiyatla lütfen uğraşmayın, konudan ayrılmayın. Lütfen…
HALUK
PEKŞEN (Devamla) – Tam da o konuya gelelim. 
BAŞKAN
– Lütfen… Sözünüzün nereye gideceğini de çok iyi düşünerek konuşun.
Buyurun.
FATİH
ŞAHİN (Ankara) – Burada olmayan şahıslarla ilgili cevap hakkını doğuruyor Sayın
Başkan.
HALUK
PEKŞEN (Devamla) – Ben sözlerimin nereye gittiğini çok iyi biliyorum.
FATİH
ŞAHİN (Ankara) – Burada olmayan isimlere cevap hakkı doğuyor.
HALUK
PEKŞEN (Devamla) – Sayın Başkan, siz susturacak mısınız?
FATİH
ŞAHİN (Ankara) – Hakaretini geri alması gerekiyor, buna izin veremezsiniz. 
BAŞKAN
– Fatih Bey, lütfen buyurun.
Buyurun
siz…
FATİH
ŞAHİN (Ankara) – Bu üslupla konuşamaz burada.
LEVENT
GÖK (Ankara) – Lütfen sükûneti sağlayınız. 
BAŞKAN
– Fatih Bey, buyurun. 
Buyurun
siz. 
FATİH
ŞAHİN (Ankara) – Sayın Cumhurbaşkanımızın ailesiyle ilgili burada bu ifadeleri
kullanamaz, buna izin veremeyiz. O sözlerini geri alması gerekiyor Sayın
Başkan. 
LEVENT
GÖK (Ankara) – Sayın Başkan, lütfen sükûneti sağlayınız, konuşmacımız
konuşamıyor. 
BAŞKAN
– Sayın Şahin, buyurun siz oturun. 
Sayın
Pekşen, lütfen siz de kişileri hedef alarak sataşmaya meydan verebilecek…
LEVENT
GÖK (Ankara) – Niye alınıyorlar? 
HALUK
PEKŞEN (Devamla) – Hiç kimseyi hedef almıyorum Sayın Başkan. 
BAŞKAN
- …ya da burada olmayan insanlarla, şahsiyatla uğraşmayın.
FATİH
ŞAHİN (Ankara) – Böyle bir üslup olabilir mi?
LEVENT
GÖK (Ankara) – Sayın Başkan, lütfen sükûneti sağlayınız. 
FATİH
ŞAHİN (Ankara) – Böyle bir üslup olabilir mi?
BAŞKAN
– Sayın Gök, böyle bir üslup da olmaz. 
OSMAN
AŞKIN BAK (Rize) – Kaybın 6 olacak, 6!
FATİH
ŞAHİN (Ankara) – Bunu geri alması gerekiyor! 
BAŞKAN
- Sayın Şahin, siz de lütfen aynı şekilde buyurun. 
FATİH
ŞAHİN (Ankara) – Sayın Cumhurbaşkanının ailesiyle hakaretamiz bir şekilde
konuşamazsın! 
BAŞKAN
- Sayın Pekşen, kaldığınız yerden devam edin, konudan ayrılmayın. Konuya davet
ediyorum sizi
Buyurun.

LEVENT
GÖK (Ankara) – Efendim, oturtturun arkadaşları yerlerine. 
FATİH
ŞAHİN (Ankara) - Hayır, konuya gelmeyecek, özür dileyecek ilk önce, özür
dileyecek!
LEVENT
GÖK (Ankara) – Yerlerine oturtturun arkadaşları. 
HALUK
PEKŞEN (Devamla) – Sayın Başkan, ben… 
FATİH
ŞAHİN (Ankara) – Sayın Başkan, özür dileyecek! 
HALUK
PEKŞEN (Devamla) – Hiç dileyeceğim bir şey yok burada. Ben Silivri’den
geliyorum, Silivri’den geliyorum, orada da…
FATİH
ŞAHİN (Ankara) – Sayın Başkan, özür dileyecek.
HALUK
PEKŞEN (Devamla) – …boynumu bükmedim, burada da boynumu bükmem. 
FATİH
ŞAHİN (Ankara) – Sayın Başkan, buna göz yumamayız! 
LEVENT
GÖK (Ankara) – Sayın Başkan, sükûneti sağlayınız, sükûneti sağlayınız!
HALUK
PEKŞEN (Devamla) – Bu ülkede kimse bizi susturamaz.
Bu
nedir?
BAŞKAN
– Sayın Şahin, lütfen… 
FATİH
ŞAHİN (Ankara) – Burada buna izin veremeyiz! 
KEMALETTİN
YILMAZTEKİN (Şanlıurfa) – Haddini bileceksin, haddini!
HALUK
PEKŞEN (Devamla) – Herkes bilecek, herkes bilecek!
LEVENT
GÖK (Ankara) – Sayın Başkan, lütfen sükûneti sağlayınız burada. 
KEMALETTİN
YILMAZTEKİN (Şanlıurfa) – Haddini bileceksin, haddini!
HALUK
PEKŞEN (Devamla) – Herkes bilecek, herkes, herkes bilecek, herkes!
LEVENT
GÖK (Ankara) – Sükûneti sağlayın lütfen burada. Böyle şey olur mu ya!
(Kürsü
önünde toplanmalar)
BAŞKAN
– Birleşime beş dakika ara veriyorum. 
Kapanma Saati: 22.04
SEKİZİNCİ OTURUM
Açılma Saati: 22.42
BAŞKAN: Başkan Vekili Ahmet AYDIN
KÂTİP ÜYELER: Özcan PURÇU (İzmir), Elif Doğan TÜRKMEN (Adana)
----- 0 -----
BAŞKAN – Sayın
milletvekilleri, Türkiye Büyük Millet Meclisinin 80’inci Birleşiminin Sekizinci
Oturumunu açıyorum.
294 sıra sayılı
Kanun Tasarısı’nın görüşmelerine kaldığımız yerden devam ediyoruz. 
Komisyon
ve Hükûmet yerinde. 
Sayın
milletvekilleri, daha önce de bu kürsüden birkaç defa yapmış olduğum bir genel
uyarı vardı, bunu tekrar tüm milletvekillerinin dikkatine özellikle sunmak istiyorum:
Gerek İç Tüzük’ümüzün amir hükümleri gerekse de yine grup başkan vekilleri ve Meclis
başkan vekillerinin Sayın Meclis Başkanımızın başkanlığında yapmış olduğu
toplantılarda varmış olduğu mutabakat metnine göre, aynı zamanda, İç Tüzük’ün
de 66’ncı maddesi İç Tüzük’e uymayı, görüşülen konudan ayrılınmamasını, İç
Tüzük’ün 67’nci maddesi Genel Kurulda yapılan konuşmalarda temiz bir dil
kullanılmasını, kaba ve yaralayıcı sözler sarf edilmemesini düzenlemektedir.
Yine İç Tüzük’ün 65’inci maddesinde Genel Kurulda söz kesmek, şahsiyatla
uğraşmak ve çalışma düzenini bozucu harekette bulunmak yasaklanmıştır.
Görüşmelerin sağlıklı ve verimli yürütülebilmesi, gerginliklere imkân
tanınmaması için tüm milletvekillerimizden, konu dışına çıkılmamasını, temiz
bir dil kullanılmasını ve şahsiyatla uğraşılmamasını ve yine hatibin sözünün
kesilmemesi hususunda da azami hassasiyet gösterilmesini özellikle istirham
ediyorum. Bu vesileyle, tüm milletvekillerimizden, iktidar, muhalefet, her
konuşmacının, azami nezaket kuralları çerçevesinde de olsa, bu uyarılara dikkat
etmesini önemle istirham ediyorum ve göstereceğiniz hassasiyet için de şimdiden
teşekkür ediyorum. 
Az
önce, ara vermeden önce Sayın Haluk Pekşen’in konuşması devam ediyordu.
Zannediyorum dört buçuk dakikası kalmıştı. Ben Sayın Pekşen’e… 
LEVENT
GÖK (Ankara) – Biz burada kullanmak istiyoruz. 
BAŞKAN
– Tamam. 
Buyurun
Sayın Pekşen. 
HALUK
PEKŞEN (Trabzon) – Sayın Başkan, saygıdeğer milletvekilleri; ben bir muhalefet
milletvekiliyim. Benim görevim, bana verilen görev, muhalefet adına, milletimiz
adına hassasiyetleri Parlamento gündemine taşımak ve burada tartışmaktır.
Elbette sert eleştiride bulunmak benim en önemli görevlerimin başında geliyor.
Hiç kimseyi itham etmek, zan altında bırakmak gibi bir düşüncem asla söz konusu
olamaz. Mesleğimde, avukatlık mesleğimde otuz yıla yakın bir süre kürsüde de
konuştum. Hiç kimseyi bugüne kadar zan altında bırakacak, hiç kimsenin kişisel
haklarına, özgürlüklerine, temel değerlerine saldıracak hiçbir davranışım
meslek hayatım içerisinde de yaşamım içerisinde de olmamıştır. Buradaki
saygıdeğer milletvekillerinin bu hassasiyetle konuşmayı değerlendirmeleri
önemlidir. 
ABDULHAMİT
GÜL (Gaziantep) – “Bu salonda var.” dedin ama bak, “Bu salonda var.” dedin.
“Biliyor onlar.” dedin, “Cevap versin…” 
HALUK
PEKŞEN (Trabzon) - Bizim burada temel vurgumuz uluslararası hukukun temel
gereklerini hatırlatmaktan ibarettir. Bu itibarla buradaki, bu salondaki
milletvekillerinin şahıslarıyla ilgili herhangi bir şey, bir itham, bir iddia,
onları bağlayacak bir sözüm söz konusu olamaz. Buna ilişkin amaç hasıl
olmuştur.
Çok
teşekkür ederim.
METİN
KÜLÜNK (İstanbul) – Mesele yok zaten, meselenin aslı o değil.
UĞUR
AYDEMİR (Manisa) – “İçinizde var.” dediniz.
METİN
KÜLÜNK (İstanbul) – Sayın Cumhurbaşkanının oğlu ile buradaki milletvekillerini
ilzam edici, itham edici cümle konuşamazsınız.
BAŞKAN
– Sayın milletvekilleri, 1’inci madde üzerindeki görüşmeler tamamlanmıştır.
FATİH
ŞAHİN (Ankara) – Cumhurbaşkanımızdan özür dilemedi. Cumhurbaşkanımızın
ailesinden özür dileyecek.
METİN
KÜLÜNK (İstanbul) – Hayır, özür dilesin. Özür dilesin, maksat hasıl olmamıştır.
BAŞKAN
- Maddeyi oylarınıza sunuyorum: Maddeyi kabul edenler… 
METİN
KÜLÜNK (İstanbul) – Hayır, Sayın Başkanım.
BAŞKAN
- Kabul etmeyenler…. 
1’inci
madde kabul edilmiştir.
METİN
KÜLÜNK (İstanbul) – Hayır Sayın Başkanım, bu model, model değil ki.
ABDULHAMİT
GÜL (Gaziantep) – Özrü kabahatinden büyük.
BAŞKAN
- 2’nci maddeyi okutuyorum:
MADDE 2- (1) Bu Kanun yayımı tarihinde yürürlüğe girer.
BAŞKAN
– Madde üzerinde söz isteyen Halkların Demokratik Partisi Grubu adına Siirt Milletvekilli
Kadri Yıldırım.
Buyurun
Sayın Yıldırım. (HDP sıralarından alkışlar) 
HDP
GRUBU ADINA KADRİ YILDIRIM (Siirt) – Sayın Başkan, değerli milletvekilleri;
hepinizi saygılarımla selamlıyorum. 
Bugünlerde
en çok konuşulan kavramların başında “çocuk”, “suç”, “suçluyu iade”, “hak”,
“hukuk” gibi terimler gelmektedir. Ben de çocuklara verilen “Savaş” ve “Barış”
isimleriyle ilgili Hazreti Peygamber’in tavrı hakkında bir iki anekdot arz
etmek istiyorum. Bilindiği gibi İslam’ın türemiş olduğu “silm” kökü “barış”
anlamına geliyor. Bu bağlamda Bakara Suresi’nin 208’inci ayetinde şöyle
deniliyor: Bismillahirrahmanirrahim…
(Hatip tarafından Bakara Suresi’nin
okunması)
KADRİ YILDIRIM (Devamla) – Yani, “Ey iman
edenler, hepiniz topyekûn barış içerisinde yerinizi alınız.” 
Bu bağlamda, Hazreti Peygamber -ki
kendisi Kur’an-ı Kerim’in en büyük açıklayıcısıdır- aileleri tarafından
kendilerine “Savaş” ismi verilen çocukların bu ismini “barış” anlamına gelen “silm”le
değiştirmiştir. Kütüb-ü Sitte’nin yazarlarından biri olan Ebu Davut “Sünen”
adlı eserinde belirttiğine göre, Hazreti Peygamber, adı “Harp” olan bir
çocuğunun adını “silm” yani “Barış” ismiyle değiştirilmiştir.
Yine, İmam Malik’in bir rivayetine göre,
Hazreti Peygamber bir gün devesini sağdırmak için -tek başına bunu
yapamadığından dolayı- yolda geçecek olan birini beklerken çok geçmeden oradan
geçen bir Müslüman sahabeyi çağırıyor ve devesinin sağılması için kendisine
yardımcı olmasını talep ediyor. Söz konusu şahıs tam da elini devenin memesine
atmak üzereyken Hazreti Peygamber “…”(x) yani “Senin adın nedir?” diyor.
Kendisi de “…” (x) yani “Benim adım ‘savaş’ manasında
Harp’tir.” deyince Hazreti Peygamber derhâl devenin memesini bırakmayı
emrediyor ve “Git, uğurlar olsun." diyor. Bir süre sonra biri daha geliyor
ancak ona da “Devemin sağılması için bana yardım et.” demeden önce “…”(x) yani “Senin adın nedir?” diye soruyor.
Kendisi “…” (x) “Benim adım Yaiştir.”
diyor. “Yaiş” Arapça bir kelimedir, Arapçadaki eş anlamlısı “Yahya”dır,
Türkçedeki karşılığı “Yaşar”dır. Dolasıyla, burada bizim dikkatimizi çeken
husus, Hazreti Peygamber çocuklara verilen “Harp” yani “Savaş” ismine tahammül
etmediği gibi, adı “Harp” olan yani “Savaş” olan birine devesini sağdırmayı da,
dolayısıyla bu konuda kendisinden yardım almayı da uygun görmemiştir. Bunun
yerine, adı “Yaiş” yani “Yaşar” olan, yani yaşamayı tercih eden bir felsefeyle
ismi “Yaşar” olan, “Yaiş” olana da devesini sağdırmıştır.
Bundan
anlaşılıyor ki çocuklara aileleri tarafından isim konulurken bile İslam
ahlakına göre, İslam felsefesine göre ve anlayışına göre hem “Savaş” ismi
verilmemelidir hem de “Savaş” ismini çağrıştıracak olan başka birtakım isimler
de verilmemelidir. Bunlar yerine bizatihi “silm” yani “Barış” ismi tercih
edilmeli veya barışı çağrıştıracak olan başka isimler aileler tarafından
çocuklara verilmelidir.
Bu,
aslında görünürde küçük bir detay gibi gözüküyor ancak İslam’da çocuğun,
ebeveyn veya aile üzerindeki haklarından bir tanesinin de ona uygun bir isim
verilmesi gerektiğini eğer düşünecek olursak, bunun hiç de dikkate alınmayacak
bir detay olmadığı çok açık ve net bir şekilde ortaya çıkmaktadır. Bundan
dolayıdır ki biz her zaman gerek lokal olarak bulunduğumuz birimde, ülkede,
bölgede gerekse genel manada yaşamakta olduğumuz cihanda, dünyada, evrende
mümkün olduğu kadar savaşı dışlayacak olan, savaşı bizden uzak tutacak olan;
buna mukabil, barışı her zaman çağrıştıracak olan ve her zaman barışa
yaklaşılmasına vesile olacak olan isimleri çocuklarımız için tercih etmeliyiz.
Dolayısıyla, “silm” dediğimiz “barış” kökeninden türeyen İslam, kendi türemiş
olduğu bu ”barış” köküyle de yetinmemiş, çocuklara verilecek olan isimlerin de
yine “Barış” olmasını tavsiye etmiş, hatta emretmiş ve Hazreti Peygamber de bu
tavsiyeyi aynen uygulamıştır, yerine getirmiştir. 
Buna
mukabil, bakın, tam manasıyla savaş ve barışı bir tarafa bırakacak olursanız,
sertlik ifade eden özel isimleri, yumuşaklık ifade eden özel isimlerle yine
değiştirmiştir. Örneğin, bir sahabe, ailesi tarafından kendisine verilen
“Saab”, -Arapçada “saab”, Türkçede “çetin”, “zor”, “sert” manasına geliyor-
yani “zor”, “çetin” kelimesini, “sert” kelimesini, “haşin” kelimesini neyle
değiştirmiştir? “Sehlün” ismiyle. “Sehl” demek, “kolay”, “yumuşak” ve “basit”
demektir. O hâlde, çocuklara verilecek olan isimlerin de mutlaka ama mutlaka
bir topluma hâkim kılınmak istenen anlayış doğrultusunda verilmelidir şeklinde,
bu, algılanmalıdır. 
Bugün,
gerek dünyada gerek ülkemizde gerekse bölgemizde en çok muhtaç olduğumuz
kavramlardan bir tanesi de “barış”tır; “barış”la birlikte “kardeşlik”tir;
“kardeşlik”le birlikte anılması gereken “eşitlik”tir. 
Bütün
bunların bir gün hem dünyaya hem ülkemize hem bölgemize hâkim olması dileğiyle
sözlerime son vermeden evvel bu dileklerle, hem sorumluluk mevkisinde olan
Hükûmetin hem sorumluluk mevkisinde olan HDP’nin hem sorumluluk mevkisinde olan
CHP ve MHP’nin bu konuda mutlaka ama mutlaka bir şeyler yapmaları gerektiğine
inanıyoruz. 
İDRİS BALUKEN (Diyarbakır) – Yapıyoruz
biz Hocam.
KADRİ YILDIRIM (Devamla) - Ha, yapılacak
olan şey nedir? Yapılacak olan şey, ismine bile tahammül edilmeyen bu savaşın
mutlaka ama mutlaka bir şekilde gündemimizden, ülkemizin gündeminden,
bölgemizin gündeminden çıkarılması ve bunun yerine, İslam’ın da arzuladığı,
insaniyetin de gerektirdiği ve bütün evrensel değerlere saygılı olan her
kesimin de arzuladığı barış, yani “silm” yani sulhun ikame edilmesi için
çalışmaktır. Bu konuda kimin üzerine ne düşüyorsa yapmalıdır; yapmadığı
takdirde hem bu dünyada toplum ve halk nezdinde gerekli sorumluluğun altında
ezilecektir hem de öbür dünyada bunun ezikliğini yaşayacak, bunun manevi
sorumluluğu altından kalkamayacak bir duruma gelecektir. 
Bu bağlamda ülkemize, dünyaya ve
bölgemize savaş yerine barış yani harp yerine “silm”in hâkim olması dileğiyle
yüce Meclisi ve halkımızı tekrar saygılarımla selamlıyorum. (HDP sıralarından
alkışlar)
BAŞKAN – 2’nci maddeyi oylarınıza
sunuyorum: 
İDRİS BALUKEN (Diyarbakır) – Karar yeter
sayısı istiyoruz Sayın Başkan.
BAŞKAN – Karar yeter sayısı arayacağım.
Maddeyi kabul edenler… Kabul etmeyenler…
Elektronik cihazla oylama yapacağız.
İki dakika süre veriyorum.
(Elektronik cihazla oylama yapıldı)
BAŞKAN
– Madde kabul edilmiştir, karar yeter sayısı vardır.
3’üncü
maddeyi okutuyorum:
MADDE 3- (1) Bu Kanun hükümlerini Bakanlar Kurulu yürütür.
BAŞKAN
– 3’üncü madde üzerinde Halkların Demokratik Partisi Grubu adına Diyarbakır
Milletvekili İdris Baluken konuşacaktır.
Buyurun
Sayın Baluken. (HDP sıralarından alkışlar) 
HDP
GRUBU ADINA İDRİS BALUKEN (Diyarbakır) – Teşekkür ediyorum.
Sayın
Başkan, değerli milletvekilleri; 294 sıra sayılı Kanun Tasarısı’nın 3’üncü
maddesi üzerine söz aldım. Hepinizi bir kez daha saygıyla selamlıyorum.
Başından
beri Avrupa Birliği süreci ve vize muafiyetiyle ilgili yapılması gereken köklü
değişikliklerle ilgili buradan uyarılarda bulunuyoruz. Şunu herhâlde hepimiz
hakkını teslim ederek kabul ediyoruz: Bu ülkede vatandaşlık tanımıyla ilgili,
temel hak ve hürriyetlerle ilgili, inanç özgürlüğüyle ilgili, ana dil önündeki
engellerin kaldırılmasıyla ilgili ve yerinden yönetim modelleriyle ilgili yani
yetkiyi yerele veren bir idari reformla ilgili temel birtakım düzenlemeler
yapılmadan, bizim, Avrupa Birliği standartlarını yakalamamız ya da onlarla
ilgili herhangi bir iddiada bulunmamız mümkün değil. O nedenle getirilen teknik
düzenlemelerden çok, bahsettiğim konu başlıklarında hızla köklü birtakım
değişikliklere ve buradan yola çıkarak da sivil özgürlükçü demokratik bir
anayasaya ihtiyacımız var. 
Şimdi, bakın, demin
CHP grup başkan vekili Meclis Başkanının laiklikle ilgili söylemiş olduğu
sözlerle ilgili burada bir konuşma yaptı. Herhangi bir milletvekili bu konuda
görüşlerini ifade edebilir, bu bir düşünce ve ifade özgürlüğü hakkıdır ve bir
milletvekilinin kendi hakkını kullanması kadar da doğal bir şey yoktur ama bir
Meclis Başkanı, özellikle 78 milyonun tamamının iradesini temsil eden bu
Meclisin iradesiyle ilgili bu tarz süreçlerde çıkıp böyle sorumsuzca
açıklamalar yapma hakkına sahip değildir. Evet, Türkiye'de gerçek anlamda bir
laiklik hiçbir zaman olmamıştır yani Türkiye'deki laiklik laiklikten çok bir
laikçilik dogması üzerinden, neredeyse doksan yıldır bugünlere getirilmiştir.
Bu dogmatik yapı dini devletin tahakkümü altına almış, dini devletin hizmetine
sunmuş ve bu yönüyle de aslında laikliğin esas amacı olan bağlamdan da laikliği
olabildiğince uzaklaştırmıştır. Çoğu zaman bir sopa olarak toplumsal kesimleri
terbiye etmenin bir aracı olarak kullanılmıştır. Yani bugün iktidar partisi
sıralarını dolduran birçok milletvekili ve cumhuriyetin kuruluşundan bugüne
kadar laiklik sopasıyla muhafazakâr, mütedeyyin kesimlerin inanç dünyası
üzerinde büyük bir baskı oluşturmuştur. Bu tavrın kendisi laiklik falan değil.
O nedenle Türkiye'nin bu dogmatik laikçilik anlayışı aşıp özgürlükçü bir
laikliği yeni anayasaya mutlaka oturtması gerektiği kanaatindeyiz. 
Bakın,
doksan yıldır bir devlet dini oluşturuldu âdeta. Yani, Türk Sünni ve Hanefi
mezhebini merkezine alan ama aslında o Sünni ve Hanefi mezhebinin
içtihatlarından da uzak olan bir kutsal devlet dini oluşturuldu ve o kutsal
devlet dinine göre de inanç dünyasının, din dünyasının tamamı tahakküm altına
alınmaya çalışıldı. Sadece Alevilik ya da Şiilikle ilgili ya da diğer din ve
inançlarla ilgili sorunlar aslında bu topraklarda yaşanmadı. Sünniliğin diğer
mezhepleriyle ilgili de dayatmacı ceberut bir devlet anlayışı, bu dogmatik
laiklik üzerinden yaşama geçirilmeye çalışıldı. Örneğin ben bir Şafii Kürt
olarak, kendi bulunduğum memleketin yüzde 95’i Şafii mezhebine göre
ibadetlerini, o içtihatları yerine getirmelerine rağmen o il sınırları
içerisinde kendi mezhebimin içtihatlarına göre ibadet yapma özgürlüğüne hiçbir
zaman sahip olmadım. 
Yine
diğer mezheplerle ilgili, zaten herhâlde burada uzun uzun konuşmaya gerek yok.
Yani Alevilikle ilgili bu devlet dininin yaklaşımı, bu dogmatik laikliğin
yaklaşımı doksan yıldır ortada. Hâlâ cemevlerine statü verilmemesi, ibadethane
statüsünün tanınmaması, hâlâ Alevilerin nasıl bir inanç dünyasının olması
gerektiğiyle ilgili devlet kurumlarının kendi hadlerini de aşarak birtakım
çerçeveler çizmeleri, bu konuda içerisinde bulunmuş olduğumuz geri noktayı
anlatmaya yeter diye düşünüyoruz. 
Tabii
ki Müslümanlık dışında diğer dinlere mensup olan Hristiyan, Musevi, Ezidi gibi
yurttaşlarımızın da inanç özgürlüğünü olabildiğince özgür bir şekilde
yaşadığını herhâlde hiçbir milletvekili iddia edemez. Bizim savunmuş olduğumuz
özgürlükçü laiklikte devlet, yurttaşın veyahut toplulukların dinle ilgili
faaliyetlerine ya da örgütlenme çalışmalarına nötr kalmak zorundadır, burnunu
sokma hakkına sahip değildir. Bu nötr pozisyonda o toplulukların ya da
bireylerin kendi dini ya da inancının gereklerini yerine getirmekle kaynak
sunma, destek sunma pozisyonunda ancak olabilir. Bunun ötesindeki yaklaşımlar -dediğim
gibi- doksan yıllık dogmatik bir laikçilik anlayışının ötesine geçemez ki bunu
da aşmadan bizim temel birtakım reformları yapmamız mümkün değil.
Yani
bahsettiğim beş konu başlığında, her konu başlığında çok uzun detaylı
konuşulabilir ancak özellikle demokrasi, insan hakları, barış ve hukuk devleti
konusunda kabul etmeliyiz ki Avrupa Birliği kriterlerinin çok çok gerisinde ve
özellikle son on dört yıllık AKP iktidarının son beş altı yıllık döneminde de
olabildiğince uzağına savrulmuş durumdayız. 2002 ile 2010 AKP dönemini bir
şekilde ayrı tutup 2010’la 2016 arasına bir parantez açmak gerekirse düşünce,
ifade, örgütlenme özgürlüğü, basın özgürlüğü, özgür medya, yargı bağımsızlığı
konusunda nerelere savrulduğumuz noktasında herhâlde en son AB ilerleme raporuna
bir göz atmak yeterlidir. Yani en son, daha birkaç hafta önce açıklanan
ilerleme raporunda açık bir şekilde Türkiye’de medyanın bağımsız olmadığı,
yargının bağımsız olmadığı, hukuk devleti ilkesinden alabildiğince Türkiye'nin
uzaklaştığı, kuvvetler ayrılığıyla ilgili kaygıların had safhaya ulaştığı,
temel insan hakları ve hak ve hürriyetler konusunda da her geçen gün geriye
doğru giden bir tablo çizildi. 
Yine,
içeride yaşanan savaş süreciyle ilgili Avrupa Birliği ilerleme raporunda net
olarak bir an önce müzakere masasına dönme ve çözüm sürecini başlatma çağrısı
yapıldı. 
Şimdi,
bu bahsedilen hususların hiçbirinin gereğini yerine getirmeyeceksiniz, bu
konuda temel düzenlemeyi esas alan hiçbir ilerlemeyi sağlamayacaksınız, barışla
ilgili herhangi bir kaygınız olmayacak, özellikle Suriye ve Orta Doğu
politikasında sizin politikalarınızın ortaya çıkarmış olduğu mülteci sorunuyla
ilgili gerçek çözüme hiçbir katkı sunmayacaksınız, mültecileri Avrupa Birliğine
karşı bir tehdit kartı olarak gittiğiniz her yerde kullanacaksınız, ondan sonra
da buraya getirdiğiniz teknik birtakım yasaları, işte “1 Mayısa kadar
geçirirsek Avrupa Birliği konusunda şu şu ilerlemeleri sağlarız.” gibi
tespitlerde bulunacaksınız. Buna, ne bizim inanmamız ne dünyanın inanması mümkün
değildir. Yapılması gereken, temel konularda cesur, köklü reformlar yapmak ve
bir an önce içeride iç barışını sağlamış, dışarıda da Orta Doğu’da yaşanan kaos
ve savaş süreçlerinde sözü dinlenir, ağırlığı olan, barışçıl, diplomatik
çabaların merkezinde yer alan bir ülke pozisyonunu hızla yakalamaktır diyorum
Sayın Başkan. 
Karar
yeter sayısı isteyerek Genel Kurulu saygıyla selamlıyorum. (HDP sıralarından
alkışlar) 
OSMAN
AŞKIN BAK (Rize) – Daha oylamaya geçilmedi Sayın Başkan.
BAŞKAN
– 3’üncü maddeyi oylarınıza sunuyorum: Kabul edenler… 
İDRİS
BALUKEN (Diyarbakır) – Karar yeter sayısı…
BAŞKAN
- Karar yeter sayısı arayacağım.
YILMAZ
TUNÇ (Bartın) – Karar yeter sayısını zamanında istemedi, erken istedi.
OSMAN
AŞKIN BAK (Rize) – Oylama anında istemedi efendim, geçersizdir.
BAŞKAN
- Evet, karar yeter sayısı vardır, madde kabul edilmiştir.
Böylece,
tasarının tümü üzerindeki görüşmeler tamamlanmıştır.
İDRİS
BALUKEN (Diyarbakır) – Yoktu.
BAŞKAN
- Şimdi de elektronik yapacağız Sayın Baluken.
Tasarının
tümü açık oylamaya tabidir.
Açık
oylamanın elektronik oylama cihazıyla yapılmasını oylarınıza sunuyorum: Kabul
edenler… Kabul etmeyenler… Kabul edilmiştir.
Oylama
için iki dakika süre veriyorum.
(Elektronik
cihazla oylama yapıldı)
BAŞKAN
– Sayın milletvekilleri, Suçluların İadesine İlişkin Avrupa Sözleşmesine Ek
Protokolün Onaylanmasının Uygun Bulunduğuna Dair Kanun Tasarısı’nın yapılan
açık oylama sonucu:
“Kullanılan
oy sayısı : 201
Kabul
 : 201 (x)

 Kâtip
Üye Kâtip Üye
 Özcan
Purçu Elif Doğan Türkmen
 İzmir Adana”
Böylece,
tasarı kanunlaşmıştır. Hayırlı olsun.
Şimdi,
4’üncü sıraya alınan, Ceza İşlerinde Karşılıklı Adli Yardım Avrupa Sözleşmesine
İkinci Ek Protokolün Onaylanmasının Uygun Bulunduğuna Dair Kanun Tasarısı ve
Dışişleri Komisyonu Raporu’nun görüşmelerine başlayacağız.
4.- Ceza İşlerinde Karşılıklı Adli Yardım
Avrupa Sözleşmesine İkinci Ek Protokolün Onaylanmasının Uygun Bulunduğuna Dair
Kanun Tasarısı (1/708) ve Dışişleri Komisyonu Raporu (S. Sayısı: 295) (xx)
BAŞKAN
– Komisyon ve Hükûmet yerinde.
Komisyon
raporu 295 sıra sayısıyla bastırılıp dağıtılmıştır.
Tasarının
tümü üzerinde Halkların Demokratik Partisi Grubu adına Şanlıurfa Milletvekili
Osman Baydemir konuşacaktır.
Buyurun
Sayın Baydemir. (HDP sıralarından alkışlar) 
HDP
GRUBU ADINA OSMAN BAYDEMİR (Şanlıurfa) – Teşekkür ediyorum Sayın Başkan.
Saygıdeğer
milletvekilleri, her şeyden önce, bir kez daha, gecenin bu ilerleyen saatinde
şu soruyu kendimize yönelterek istişareye, tartışmaya, konuşmaya başlayalım:
Türkiye ve Türkiye’yi idare eden Hükûmet ve Hükûmet perspektifi gerçekten
Türkiye’nin Avrupa Birliğine dâhiliyetini istiyor mu, istemiyor mu? Ve
gerçekten Türkiye, mensubu bulunduğu, içerisinde yaşamış olduğu coğrafya ve
coğrafya içerisinde bütün yaşanmışlıkları ve yaşananları “Benim kaderimdir.”
deyip bu negativizme teslim mi olacak, yoksa bu girdap içerisinde çıkışın bir
yolunu, yöntemini mi arayacak ve bunun samimi çabasını mı ortaya koyacak? 
Eğer
ki gerçekten bir pazarlıkla mülteciler meselesinden istifade etme çabasıyla,
vize muafiyetini getirme çabasıyla bu mesai Parlamentoda yapılıyorsa, emin olun
ki birkaç uluslararası sözleşme -ki bu iyi bir şeydir de aynı zamanda-
Meclisten geçmiş olacak. Ancak esas hedef olan, menzil olan, Türkiye’nin Avrupa
Birliğine dâhiliyetini, bu eksik perspektif, bu yanlış perspektif, bu fırsattan
istifade etme perspektifi nihai sonuca bizleri götürmeyecektir. Sözün özü
şudur: Hükûmet Avrupa Birliğini Avrupa Birliği yapan temel değerlerden Avrupa
Birliğini vazgeçirme çabasından özü itibarıyla vazgeçmelidir çünkü Avrupa Birliğini
Avrupa Birliği yapan temel değerlerden, öyle görünüyor ki Avrupa Birliğinin
kurucu iradesi ve şu ana kadarki yürütücü iradesi vazgeçmeyecektir. Eğer bu
toplumun temel dizaynlarını Avrupa Birliğiyle uyumlu hâle getirme arzusundaysa
Hükûmet gerçekten, gelin, o zaman birlikte birkaç kritere göz atalım. 
Sayın
Başkan, Sayın Bakan, saygıdeğer milletvekilleri; demokrasi, özgürlük, hukukun
üstünlüğü ve yaşam kalitesine dair kimi verileri birlikte inceleyelim. Türkiye,
Demokrasi Endeksi’nde 165 ülke içerisinde 84’üncü sıradadır, Basın Özgürlüğü
Endeksi’nde 199 ülkeden 142’nci sıradadır, Yolsuzluk Algı Endeksi’nde 168 ülke
içerisinde 66’ncı sıradadır, yine, Hukukun Üstünlüğü Endeksi’nde 102 ülke
arasında 80’inci sıradadır, yargı bağımsızlığı konusunda en kötü olan 20 ülke
içerisinde yer almaktadır. 
Şimdi
hem Sayın Bakana hem saygıdeğer milletvekillerinin tümüne sormak isterim:
Avrupa Birliğine üye olan hangi ülke bu endeksler içerisinde hangi sıradadır?
İşte, gerçekle yüzleşmek gerekiyor. Muhalefetin, gerek ana muhalefetin gerek
orta muhalefetin gerek yavru muhalefetin, tüm muhalefetin esas görevi, ana
görevi Hükûmetin yüzüne ayna tutmaktır. İşte, şu anda bugün burada yapmaya
çalışmış olduğumuz husus da Hükûmetin yüzüne aynayı tutmaktır Sayın Bakan,
tabii ki eğer Hükûmetin gerçekten aynada kendisini görmeye cesareti varsa. 
Şimdi,
peki tablo buysa, realite buysa, bu tablo ve bu realite içerisinde çıkış nedir,
çıkışı nasıl sağlayabiliriz? Bir kez daha söylüyorum: Cumhuriyet tarihi boyunca
bu ülke iki büyük fırsatı yakaladı, altın kıymetinde, mücevher kıymetinde, paha
biçilmez kıymette, Sayın Başkan, iki büyük fırsatı yakaladı. Bunlardan bir
tanesi: 7 Haziran sabahı, Türkiye’nin bütün farklılıklarının oluşturmuş olduğu,
hür iradesiyle, özgür iradesiyle oluşturmuş olduğu Parlamentoydu ve o
Parlamento kurucu irade parlamentosu görevini üstlenebilirdi. Ve bırakın
Türkiye’nin bu girdaba girmesini, bugün Avrupa Birliğinin, bütün Orta Doğu
mülahazalarında sorunların çözüm mekanizması, çözüm yöntemi konusunda alın size
model ülke, alın size Türkiye; Kürt’üyle, Türk’üyle, Alevi’siyle, Sünni’siyle,
dindarıyla, inananıyla, inanmayanıyla, Hristiyan’ıyla bir bütün olarak alın
size model ülke önermesinde bulunacaktık. Bu fırsat –çok açık ve net
söylüyorum- aç gözlülükle, bu fırsat iktidar koltuğundan zinhar, asla, kata,
olamaz hezeyanıyla tepildi, ortadan kaldırıldı. Ve maalesef şu anda içerisinde
yaşamış olduğumuz bu girdabın daha da derinleşmesine dair bir Hükûmet çabasına
tanıklık ediyoruz. 
İkinci
büyük fırsat, ikinci tarihî fırsat, o da, her fırsatta ifade ediyorum, bugün
burada bir kez daha ifade etmekte de hiçbir mahzur görmüyorum: Cumhuriyet
tarihinin, Kürt sorununun çözümünde en büyük siyasal gelişmesi 2013 Nevroz’u
deklarasyonudur, adına “çözüm süreci” demiş olduğumuz sürecin başlamasıdır.
Burada da iki temel aktör, iki temel rol vardır: Bir tanesi Sayın Öcalan’ın
rolüdür, bir diğeri de Sayın Erdoğan’ın rolüdür. Ama maalesef…
HÜSEYİN
KOCABIYIK (İzmir) – Ne deniyordu o deklarasyonda, 4 madde vardı, neydi o? Söyle
haydi! Sonunda ne vardı? 
OSMAN
BAYDEMİR (Devamla) – Maalesef bu fırsat...
HÜSEYİN
KOCABIYIK (İzmir) – Söyle, deklarasyonda ne vardı?
OSMAN
BAYDEMİR (Devamla) – ...iki buçuk yıllık zaman dilimi içerisinde...
HÜSEYİN
KOCABIYIK (İzmir) – Ben sana söyleyeyim onları: “Silahları bırakacaksınız.”
Ortak şeyimiz Müslümanlık.
OSMAN
BAYDEMİR (Devamla) – ...sürüncemeye bırakılarak, ötelenerek, konuşulan,
istişare edilen ama...
HÜSEYİN
KOCABIYIK (İzmir) – “Türkiye Cumhuriyeti perspektifinden bu sorun çözülecek.”
Konuşsana bunları.
OSMAN
BAYDEMİR (Devamla) – ...hiçbir adım atılmadan heba edildi, ters yüz edildi ve
böylelikle iki büyük fırsatı, iki büyük olanağı bu ülkenin 78 milyon insanı
birlikte yitirdi. 
Eksen
ne üzerine kuruldu? Eğer gerçekten eksen Türkiye'nin Avrupa Birliği dâhiliyeti
üzerine kurulmuş olsaydı ne 7 Haziran seçim sonuçları heba edilecekti ne de
çözüm sürecinin kendisi heba edilecekti.
HÜSEYİN
KOCABIYIK (İzmir) – 2013 deklarasyonunu söylesene.
OSMAN
BAYDEMİR (Devamla) – Eksen kaydı, bu ülkede eksen kaydı. Siyasal iktidar, bana
göre, demokrasi kültürünü içselleştirmemiş olmasından kaynaklı rota değiştirdi,
rota. 
HÜSEYİN
KOCABIYIK (İzmir) – 2013 deklarasyonunda ne deniliyordu söylesene.
OSMAN
BAYDEMİR (Devamla) – “Şanghay Beşlisi” dedi, bilmem ne dedi ama en sonunda
dönüp dolaştı, Suud, Katar, El Nusra, El Kaide şer odağının maalesef bir
parçası hâline dönüştü. 
Değerli
kardeşlerim, eğer ki bu bir çözüm olsaydı, Medine Sözleşmesi’nden bugüne değin
Orta Doğu coğrafyasını kasıp kavuran ve bugün emperyallerin de sürekli kaşıdığı
coğrafya hâline dönüştüren en büyük etmen nedir biliyor musunuz? Mezhep
kavgasıdır, mezhep kavgası. Ve bugün, bu mezhep kavgası Türkiye'nin en kılcal
damarlarına dahi enjekte edilmiş durumda. Toplum, bu manada çok büyük bir
kaygıyı, çok büyük bir endişeyi bünyesinde barındırıyor, yaşıyor. Dolayısıyla,
bu iki büyük fırsatın kaçırılmış olmasından, heba edilmiş olmasından her
birimiz ne kadar hayıflanırsak emin olun yeridir. 
Bakın,
bu atmosfer bizi nereye getirdi? Bundan iki gün önce -spor barıştır değil mi,
spor kardeşliktir değil mi, spor hoşgörüdür değil midir, spor çeşitliliktir
değil mi- Ankara’da Amedspor’un maruz kaldıklarını “Bu, bir taraftar
kavgasıdır; bu, bir nezaketsizliktir.” deyip bir yere atamayız, üstünü
örtemeyiz. Son bir yıllık -açık söylüyorum ha- Kürt düşmanlığı, savaşta ısrar,
çatışmada ısrar ve şüphesiz ki bunun yaratmış olduğu bütün can kayıpları ve
şüphesiz ki bütün bu can kayıplarının, hukuksuzlukların kitle iletişim
araçlarında tek taraflı topluma empoze edilmesi, işte bizi getirmiş olduğu
nokta budur. 
Ben
on yıl Diyarbakır Büyükşehir Belediye Başkanlığı yaptım ve o zaman Amedspor
Kulübü Büyükşehir Belediyespor’du. Diyarbakır’a gelen her takım, kim olursa
olsun, ağırlanmıştır, çiçeklerle karşılanmıştır, el üstünde, baş üstünde
tutulmuştur mensubu olduğumuz kültürün de gereği olarak. Bu takımın kendisi de
bir hafta, on gün, bir ay önce Diyarbakır’da yine bu şekilde karşılanmıştır ama
gelin görün ki faşizm ve ırkçılık öyle bir illet, öyle bir hastalıktır ki
kulübün yöneticileri linçe maruz bırakılıyor. İşte savaşın topluma sirayetinin
bir başka versiyonunu biz görüyoruz. Çok değil ha, bundan birkaç ay sonra
toplumda komşu komşuyla yaşayamaz hâle gelecektir çünkü ölüm var, çünkü
insanlar toprağa düşüyor ve çünkü bu medya dili, bu siyasal akıl, bundan daha
da büyüme, bundan daha da büyük bir oy devşirme propagandası, çabası
içerisinde. Kısa vadeli, çok kısa vadeli, örneğin kasım ayında yapılması
planlanan bir referanduma bir miktar oy toplanabilir bu politika ve bu
zihniyetle ama emin olun, esas, temelin kendisi sarsılıyor, sarsıltılıyor. Çok
değil ha, bundan birkaç ay sonra dönülmek istense bile bu fırsat
yakalanmayabilir, yakalanamayabilir. 
Şimdi, bir kez daha ana konuya, ana
temasa dönersek, normal koşullarda bugün burada yürütmüş olduğumuz tartışmada
ya Dışişleri Bakanının -Sayın Bakanın- ya da AB’den sorumlu Bakanın Kabinede bu
tartışmalara katkı sunması bekleniyor idi. Ama maalesef görüyoruz ki Çevre ve
Şehircilik Bakanlığı bugün burada ve bu uluslararası sözleşmelerin istişare
edilmiş olduğu Mecliste kendileri Hükûmet adına bulunuyorlar. 
Sayın Bakan, inşallah, Hükûmetin bu
sözleşmelere bakış açıları ve bu sözleşmeleri hayata geçiriş perspektifi,
politikası, Çevre ve Şehircilik Bakanlığının çevreye dair politikalarına
benzemez. Eğer çevreye dair politikalara, şehirciliğe dair politikalara
benzerse vay bu uluslararası sözleşmelerin ruhunun hâline! Şimdiden -bana göre-
bu uluslararası sözleşmelerin ruhuna Fatiha okumak işten bile değildir diye
düşünüyorum. 
Şimdi, öyle bir noktada başladı ki
Hükûmet, aslında bizim söylememize gerek yok, kendisinin de, sizlerin de bunu
kendi iç dünyasında sorgulaması lazım diye düşünüyorum. “Sıfır sorun” diye bir
politikayla başladılar Orta Doğu’da ve hatta kimi ülkelerle vize uygulamasından
da vazgeçildi. Ne oldu da veya ne olmadı da bugün dünyada neredeyse tek bir
dost kalmadı? Ne oldu veya ne olmadı da, ne yapılmadı da bugün biz bu realiteyi
yaşıyoruz? Ben işin püf noktasını, işin esasını aha şuramdan gelerek
söylüyorum, şuramdan gelerek söylüyorum. 
Demin siz ifade ettiniz ya, 2013 Nevroz
deklarasyonunda ne vardı? Türk ve Kürt halkının yani Türkiye halklarının
tarihî, ebedî, ezelî, bin yıl etkisi sürecek bir ittifak çağrısı vardı, ittifak
çağrısı. Gelin, birlikte ittifak edelim ve bu girdaba girmeden, bundan
etkilenmeden Orta Doğu coğrafyasına sulhu da, barışı da, birlikte yaşamı da,
beraber ha beraber, sadece biz değil, sadece siz değil, beraber inşa edelim
çağrısı vardı.
HALİL ÖZCAN (Şanlıurfa) – Silahsız.
OSMAN BAYDEMİR (Devamla) – Bu çağrı karşılık
bulmadı. Bu çağrı boşa çıkarıldı.
YILMAZ TUNÇ (Bartın) – Silahı
bırakmadınız ki.
HALİL ÖZCAN (Şanlıurfa) – Silahı
bırakmadınız ki.
OSMAN BAYDEMİR (Devamla) – Vallahi,
billahi, tillahi, siz de benden iyi biliyorsunuz ki silahların ilelebet
gündemden, yaşamdan çıkmasına bir karış zaman kalmıştı.
HALİL ÖZCAN (Şanlıurfa) – Evlerin
önündeki hendekler…
OSMAN BAYDEMİR (Devamla) – Ama ne oldu?
Çünkü o silahlar gündemden çıkmış olsaydı, bugün 317 milletvekili olmayacaktı;
bugün Hükûmet AKP olmayacaktı, koalisyon Hükûmeti olacaktı. 
YILMAZ TUNÇ (Bartın) – Eylemleri kim
başlattı?
OSMAN BAYDEMİR (Devamla) - İşte,
koalisyon hükûmeti olmasın, tek başına bu Hükûmet olsun diye, bütün bu kan,
bütün bu gözyaşı, bütün bu revan bunun bedelidir.
YILMAZ TUNÇ (Bartın) – PKK eylemlerine
başlamamış mıydı?
OSMAN BAYDEMİR (Devamla) – Bu bir vatan
müdafaası, vatan savunması meselesi değildir ama öyle bir noktaya gelmiş ki
maalesef her şey ters yüz edilmiş durumda. 
Bakın, muhalefet kalkıyor, eleştiri
hakkını kullanıyor. Eleştiri, bir denetim mekanizmasıdır demokrasilerde ve
eleştiri şok edici mahiyette olsa bile, yönetmenin getirmiş olduğu erdem ve
elzem olarak buna tahammül etmek durumundadır. 
Sayın Başkan, ben çok uzatmayacağım,
sadece yirmi dakikalık söz hakkımı kullanacağım, uzatmayacağım, çok zamanınızı
da almayacağım.
HALİL ÖZCAN (Şanlıurfa) – Eleştirilerin
de usulü vardır, şeyi vardır.
ADNAN BOYNUKARA (Adıyaman) – İstediğin
kadar uzatma.
OSMAN BAYDEMİR (Devamla) – Şimdi, bu
denetim mekanizması soru önergesinin tek bir tanesine yanıt verilmiyor. Bugüne
kadar, Meclisin bir başka denetim mekanizması olan araştırma önergelerinde
neredeyse -bir tanesi dışında- muhalefetten gelen hiçbir çaba kabul görmedi. 
Peki, bütün bu uygulamalar yaşandığında,
Venedik Komisyonu, Karma Parlamenterler Asamblesi, Avrupa Birliği Parlamentosu
raporlar hazırlamıyor mu, gözlemlemiyor mu? 78 milyon insanla dâhil olacağımız
bir ülke, bir topluluk… Ya, bu gelecek nüfusun demokrasi standardı, yaşam
standardı, kültürü, siyaset kültürü nedir diye bakmıyor mu, bakmayacak mı?
İşte, birkaç ay sonra yine rapor hazırlanacak ve o raporlarda, uygulamadan
kaynaklı, savaştan kaynaklı, çatışma ortamından kaynaklı bütün ihlaller,
ihmaller yine raporlara sirayet edecek. Ne olacak peki? Sayın Cumhurbaşkanı
diyecek ki: “Ey ABD, ey AB, ey Kate Piri, ey falankes, ben senin raporunu
tanımıyorum, senin raporunu geri gönderiyorum.” Peki, bu, çözüm mü? Vallaha
çözüm değil. Bu, çözümü getirir mi? Vallaha getirmez. Bu, ne yapar? Bu,
çözümsüzlüğü derinleştirir. Bu, aynı zamanda bizi uzaklaştırır.
OSMAN
AŞKIN BAK (Rize) – Raporun bir hükmü yok. Kate Piri orada oturup rapor yazıyor,
teröristlere “terörist” demiyor.
İDRİS
BALUKEN (Diyarbakır) – Sen onun kadar gezmedin Osman, bütün bölgeyi gezdi, her
yeri gezdi, her tarafı gezdi.
CEYHUN
İRGİL (Bursa) – Madem her şeyi biliyordunuz Osman, niye Avrupa’nın eline
bakıyorsunuz? Girme, madem beğenmiyorsun girme, niye kapısında dileniyorsun?
Hem kapısında dilen hem de yazdığı mektuba itiraz et. 
OSMAN
BAYDEMİR (Devamla) – Bakın, Kate Piri, Cizre’ye gitti, Diyarbakır’a gitti ama
sizin kaçınız Diyarbakır’a gittiniz, Cizre’ye gittiniz, Sur’a gittiniz, kaçınız
gördünüz, kaçınız dokundunuz? 
HALİL
ÖZCAN (Şanlıurfa) – Hem Hükûmetimiz gitti hem bakanlarımız gitti, vekil
arkadaşlarımız gitti, hiçbir zaman oranın halkını yalnız bırakmadı.
OSMAN
BAYDEMİR (Devamla) – “Hükûmetimiz gitti.”, çok güzel, çok yaşa Sayın
Milletvekili, çok yaşa! Hükûmetimiz, Bakanlar Kuruluyla Urfa’ya gitti, davul,
zurna çalarak, halaylar çekerek Urfa’ya gitti, Balıklıgöl’de Urfalılara müjde
verdi. 
HALİL
ÖZCAN (Şanlıurfa) – Urfa’nın dışında Diyarbakır’a da gitti, Mardin’e de gitti,
her yere gitti.
OSMAN
BAYDEMİR (Devamla) – Ne oldu? Bir hafta sonra Urfa’nın elektriği kesildi. 500
bin dönümlük alan, arazi şu anda kuruyor ey milletvekilleri, kuruyor. 
HALİL
ÖZCAN (Şanlıurfa) – Hayır, sorun çözüldü, öyle bir şey yok. Biz oradaki
çiftçiyi de savunuyoruz. 
İDRİS
BALUKEN (Diyarbakır) – Nasıl yok ya?
OSMAN
BAYDEMİR (Devamla) – 300 bin insan, mevsimlik işçi olarak Türkiye’nin batı
yakasına ırgat olarak gidiyor ve bu 300 bin insana bir 100 bin insan daha
eklenecek. 
HALİL
ÖZCAN (Şanlıurfa) – Hiç öyle bir şey yok.
CEYHUN
İRGİL (Bursa) – “Hiç öyle bir şey yok.” diyor ya, Karacabey Ovası’nda Urfalı
dolu.
OSMAN
BAYDEMİR (Devamla) – Şimdi ben hiddetlenmeyeyim de kim hiddetlensin? Urfa, size
9 milletvekili verecek, Bakan verecek ama Bakan, Urfa’da Truva atı görevini
görecek… 
YILMAZ
TUNÇ (Bartın) – Ne demek Truva atı?
OSMAN
BAYDEMİR (Devamla) – …içeriye girmiş, Urfa’nın çiftçisi ölsün diye, Urfa’nın çiftçisi
üretimden düşsün diye elinden gelen bütün gayreti, bütün çabayı ortaya koyuyor.
Ya, böyle bir şey olabilir mi, hakikaten böyle bir şey olabilir mi? 
HALİL
ÖZCAN (Şanlıurfa) – Hayır, hiç öyle bir şey yok.
OSMAN
AŞKIN BAK (Rize) – Ya, sulama tünellerini görmüyor musun? Çiftçiler memnun.
Tünelleri görmüyor musun, tünelleri? GAP projesini görmüyor musun?
OSMAN
BAYDEMİR (Devamla) – İşte, bu bile başlı başına Hükûmetin A’dan Z’ye bütün
politikalara bakış açısının bir yansıması, pratiğidir. 
HÜSEYİN
ŞAHİN (Bursa) – Şap ile şekeri karıştırıyorsunuz.
OSMAN
AŞKIN BAK (Rize) – GAP projesini de söyle, sulama tünellerini de söyle.
OSMAN
BAYDEMİR (Devamla) – Ne demişti? Lafa bakılmaz, iştir, iştir, değil mi,
sonuçtur? İşte, sonuç ortada, sonuç ortada.
OSMAN
AŞKIN BAK (Rize) – Sonuç ortada, Urfa’dan 9 tane… 317…
OSMAN
BAYDEMİR (Devamla) – Urfa’da 4 tane hastane kapatıldı ya. 4 tane hastanenin
SGK’yla anlaşması iptal edildi ve ortadan kaldırıldı. 
HALİL
ÖZCAN (Şanlıurfa) – Yanlış yapanınki kapatıldı. Yanlış yapanların hepsi
kapatılır. Kapatıldı falan deme, haksızlık olur. 
OSMAN
BAYDEMİR (Devamla) – Bir nevi cezalandırılıyor ha, cezalandırılıyor. “Benim
fikrimde olmayan, benim inancımda olmayan, seçimde bana biat etmeyen kim varsa
yaşam hakkı tanımıyorum.” diyor.
İDRİS
BALUKEN (Diyarbakır) – Her yerde öyle, her yerde. Sadece Urfa’da değil.
OSMAN
BAYDEMİR (Devamla) – Bakın, bu nedir, bunun adı nedir, biliyor musunuz? 
HALİL
ÖZCAN (Şanlıurfa) – O, halkın verdiği yetkidir.
OSMAN
BAYDEMİR (Devamla) – Bunun adı, özetle, kısaca, “tek lider, tek parti, tek dil
ve tek inanç rejimi”dir. Bu, tek parti rejimidir. Bu ülke tek particilikten ve
millî şeflikten çekti çekeceği kadar. 
HALİL
ÖZCAN (Şanlıurfa) – Tek parti şimdi yok, eskiden vardı. Şimdi var mı? 
OSMAN
BAYDEMİR (Devamla) – Yeni bir millî şefe ve yeni bir tek partili rejime veya
kurucu irade meclisinden tek parti meclisine ihtiyacı yoktur bu ülkenin. Bu
ülkenin barışa, bu ülkenin selamete ihtiyacı vardır. 
En
derin saygılarımı sunuyorum. (HDP sıralarından alkışlar) 
OSMAN
AŞKIN BAK (Rize) – Rüya görmüş ya, ama yanlış bir rüya.
BAŞKAN
– Tasarının maddelerine geçilmesini oylarınıza sunuyorum: Kabul edenler...
Kabul etmeyenler... Kabul edilmiştir. 
1’inci
maddeyi okutuyorum: 
CEZA İŞLERİNDE KARŞILIKLI ADLİ YARDIM
AVRUPA SÖZLEŞMESİNE İKİNCİ EK PROTOKOLÜN ONAYLANMASININ UYGUN BULUNDUĞUNA DAİR
KANUN TASARISI

MADDE 1- (1) Türkiye Cumhuriyeti adına 22 Mart 2016
tarihinde Strazburg’da imzalanan “Ceza İşlerinde Karşılıklı Adli Yardım Avrupa
Sözleşmesi’ne İkinci Ek Protokol’ün çekince ve beyanla onaylanması uygun
bulunmuştur.
BAŞKAN
– 1’inci maddeyi oylarınıza sunuyorum: Kabul edenler... Kabul etmeyenler...
Kabul edilmiştir. 
2’nci
maddeyi okutuyorum: 
MADDE 2- (1) Bu Kanun yayımı tarihinde yürürlüğe
girer.
BAŞKAN
– 2’nci maddeyi oylarınıza sunuyorum: Kabul edenler... Kabul etmeyenler...
Madde kabul edilmiştir. 
3’üncü
maddeyi okutuyorum:
MADDE 3- (1) Bu Kanun hükümlerini Bakanlar Kurulu
yürütür.
BAŞKAN
– 3’üncü maddeyi oylarınıza sunuyorum: Kabul edenler... Kabul etmeyenler...
Madde kabul edilmiştir. 
Böylece
tasarının tümü üzerindeki görüşmeler tamamlanmıştır.
Tasarının
tümünün oylamasının elektronik oylama cihazıyla yapılmasını oylarınıza
sunuyorum: Kabul edenler... Kabul etmeyenler... Kabul edilmiştir. 
Oylama
için iki dakika süre veriyorum ve oylama işlemini başlatıyorum.
(Elektronik
cihazla oylama yapıldı)
BAŞKAN – Sayın milletvekilleri, Ceza
İşlerinde Karşılıklı Adli Yardım Avrupa Sözleşmesine İkinci Ek Protokolün
Onaylanmasının Uygun Bulunduğuna Dair Kanun Tasarısı açık oylama sonucu:
“Kullanılan oy sayısı : 197
Kabul : 197 (x)
 Kâtip Üye  Kâtip
Üye
 Özcan Purçu Elif
Doğan Türkmen
 İzmir Adana”
Böylece, tasarı kanunlaşmıştır; Allah
hayırlı, mübarek eylesin. 
5’inci sıraya alınan, Suçluların
İadesine İlişkin Avrupa Sözleşmesine Ek Üçüncü Protokolün Onaylanmasının Uygun
Bulunduğuna Dair Kanun Tasarısı ve Dışişleri Komisyonu Raporu’nun görüşmelerine
başlıyorum.
5.- Suçluların İadesine İlişkin Avrupa
Sözleşmesine Ek Üçüncü Protokolün Onaylanmasının Uygun Bulunduğuna Dair Kanun
Tasarısı (1/709) ve Dışişleri Komisyonu Raporu (S. Sayısı: 296)
BAŞKAN - Komisyon? Yok.
Ertelenmiştir.
6’ncı sıraya alınan, Suçluların İadesine İlişkin Avrupa
Sözleşmesine Ek Dördüncü Protokolün Onaylanmasının Uygun Bulunduğuna Dair Kanun
Tasarısı ve Dışişleri Komisyonu Raporu’nun görüşmelerine başlıyoruz.
6.- Suçluların İadesine İlişkin Avrupa
Sözleşmesine Ek Dördüncü Protokolün Onaylanmasının Uygun Bulunduğuna Dair Kanun
Tasarısı (1/710) ve Dışişleri Komisyonu Raporu (S. Sayısı: 297)
BAŞKAN - Komisyon? Yok.
Ertelenmiştir.
Bundan sonra da Komisyonun
bulunamayacağı anlaşıldığından, alınan karar gereğince, kanun tasarı ve
teklifleri ile komisyonlardan gelen diğer işleri sırasıyla görüşmek için 26
Nisan 2016 Salı günü saat 15.00’te toplanmak üzere birleşimi kapatıyorum.
Hayırlı geceler diliyorum.
Kapanma Saati:
23.41




(C) Bu
ifadeye ilişkin düzeltme, bu birleşim tutanağının 32’nci sayfasındaki
“Düzeltişler” bölümünde yer almaktadır. 


(x) Bu düzeltmeye ilişkin ifade, bu
birleşim tutanağının 31’inci sayfasında yer almaktadır. 


(x) 280 S. Sayılı Basmayazı tutanağa
eklidir.


(x) Açık oylama kesin sonuçlarını
gösteren tablo tutanağa eklidir. 


(xx) 281 S. Sayılı Basmayazı tutanağa
eklidir.


(x) Açık oylama kesin sonuçlarını
gösteren tablo tutanağa eklidir.


(xx) 294 S. Sayılı Basmayazı tutanağa
eklidir.


(x) Bu bölümlerde hatip tarafından Türkçe
olmayan kelimeler ifade edildi.





(x) Açık oylama kesin sonuçlarını
gösteren tablo tutanağa eklidir.


(xx) 295 S. Sayılı Basmayazı tutanağa
eklidir.


(x) Açık oylama kesin sonuçlarını
gösteren tablo tutanağa eklidir.




