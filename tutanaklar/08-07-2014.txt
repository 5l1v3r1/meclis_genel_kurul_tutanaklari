



TBMM Tutanak Müdürlüðü




8 Temmuz 2014
Salı
BİRİNCİ OTURUM
Açılma Saati:
15.00
BAŞKAN: Başkan
Vekili Ayşe Nur BAHÇEKAPILI
KÂTİP ÜYELER:
Fehmi KÜPÇÜ (Bolu), Muharrem IŞIK (Erzincan) 
----- 0 -----
BAŞKAN – Türkiye Büyük Millet
Meclisinin 113’üncü Birleşimini açıyorum.
Toplantı yeter sayısı vardır, gündeme
geçeceğiz.
Gündeme geçmeden önce üç sayın
milletvekiline gündem dışı söz vereceğim.
Gündem dışı ilk söz, Burdur’un güncel
sorunları hakkında söz isteyen Burdur Milletvekili Ramazan Kerim Özkan’a
aittir.
Sayın milletvekilleri, lütfen
sessizliğimizi koruyalım.
Buyurun Sayın Özkan. (CHP sıralarından
alkışlar)



RAMAZAN KERİM ÖZKAN (Burdur) – Sayın
Başkan, değerli milletvekilleri; göller, güller ve gönüller diyarı Burdur
milletvekili olarak hepinize saygılarımı, sevgilerimi sunuyorum.
Burdur’un 6 “T”sini sizlerle paylaşmak
isterim.
Burdur ilimiz, tarım ve hayvancılığın
başkentidir. Burdur ilimiz, taşta yani doğal taşta, mermerde, travertende öncü
bir şehirdir. Burdur ilimiz, tarım alet ve makinelerinde öncü bir ildir;
taşımada öncü bir ildir; turizm ve tarihte öncü bir ildir; ticarette,
hayvancılık borsası, süt borsası anlamında da öncü bir ildir. Ancak, bunlarda
sorunlar yaşanmaktadır. 
Bizim 3 beyaz altınımız var. Bunlardan
biri bir ilde var, birinde yok ama biz de bu güzellikleri paylaşıyoruz.
Endüstri bitkilerinin en güzeli; haşhaşı, anasonu, tütünü, pancarı bizde
yetişmektedir. Ancak, pancar üreticilerimiz kotalardan dolayı muzdariptir.
Mermerimiz, Burdur beji…
BAŞKAN – Sayın Konuşmacı, bir dakika,
Sayın Özkan…
RAMAZAN KERİM ÖZKAN (Devamla) –
Efendim?
BAŞKAN – Bir dakika, sürenize
ekleyeceğim.
RAMAZAN KERİM ÖZKAN (Devamla) – Tabii.
BAŞKAN – Sayın milletvekilleri,
konuşmacı kürsüde. Lütfen, sessizlik içinde dinlemenizi rica ediyorum
hepinizden.
Buyurun.
RAMAZAN KERİM ÖZKAN (Devamla) – Türkiye’nin
gelir ve getiri kaynaklarını sizlerle paylaşmak istiyorum arkadaşlarım. Bunlar
Türkiye’nin beyaz altınları, bunlar Burdur’da var. Bej mermerimiz bugün
Amerika’nın New York kentinde, havaalanında, yerlere ev sahipliği yapmaktadır.
Burdur Şeker Fabrikası, pancarımız bir markadır ama pancar üreticisi
muzdariptir. Pancar fiyatından, enerji girdisinden, mazot girdisinden,
sulamadan yeterli gelir ve getiriyi elde edememektedir. Şeker pancarına ve
şekere sahip çıkmamız gerekiyor.
Yine, hayvancılığımızda sütümüz bir
markadır, 15 marka olarak. Sütümüz bir marka olmasına rağmen, süt üreticisi de
şu anda mağdurdur. Şu anda Bakanlık et ithalatı yönünde bir girişimde bulunmuş,
ona şiddetle karşıyız. Damızlık, besi olarak alınabilir, 250’ye 250 anlamında
bir değerlendirmesi var ancak yurt dışından canlı hayvan getirilişine, besi ve
düve anlamında, karşıyız. Popülasyonumuz vardır. Et ve Süt Kurumunu dengeli bir
şekilde çalıştırmanız gerekiyor.
Bu, mermerimizdeki sorunlar… Burdur
“MERİH” diye bir proje yaptı arkadaşlar. 353 hektarlık bir alanda OSB’miz var
şu anda, MERİH, mermer ihtisas organize sanayi bölgesi olarak. Bu bölge
yaklaşık 2,5 milyarlık bir yatırımla en az 30 iş adamımıza ev sahipliği
yapacak, burada binlerce insanımız yaşayacak. İş adamlarımızı buraya davet
ediyoruz. Ancak, Burdur’umuz OSB anlamında 3’üncü, kalkınma anlamında 4’üncü
sırada.
Burdur çalışan bir yer. Burdur’a
verilenleri zaman zaman duyuyoruz, Tarım Bakanlığı yetkililerinden duyuyoruz.
Değerli arkadaşlarım, Burdur’a geçen yıl tarımsal anlamda destek 91 milyon ama
sadece Burdur üreticisinin yemden ve sütten verdiği KDV 120 milyon. Yani, biz
Burdurlu olarak, üretici olarak 30 milyondan, sadece süt ve yemden verdiğimiz
KDV’den alacaklıyız. Mazotu saymıyoruz. Bakın, diğer, kumaşı, traktörü, vergileri
saymıyoruz.
Taşıma dedim. Değerli arkadaşlarım,
yollarımız, Burdur’umuzun yolları Çendik’ten başlayarak Karamanlı’ya kadar olan
hattımızda Çendik var, Suludere’miz var, Kuruçay’ımız var, Akyaka’mız var,
Yassıgüme’ümüz var, Hacılar’ımız var. Bu köylerde, bu yol üzerinde cenazesi
çıkmayan bir köyümüz yok. Yine, aynı şekilde Düğer, Hacılar, Yarıköy, Yazıköy
hatlarımız var. Bu hatlarda da duble yol yapılmadığı için her gün ölümlü
kazalar oluyor. Burdur’da Ulaştırma Bakanlığının bir an önce bu konuya eğilmesi
gerekiyor çünkü Burdur’dan günlük 10 bin araç geçiyor. Taşımacılarımız,
kamyoncularımız 10 numara yağla ömür tüketiyor, onlar nakliye bulmakta,
arabalarının R1, R2, K1, K2 belgelerini ödemekte güçlük çekiyorlar. 
Yine, aynı şekilde mermercilerimiz enerji
girdisinden muzdaripler. Sahalarındaki saha açmada zorluk çekiyorlar. Sahaların
uygulaması sadece Başbakanlığa geldi. Maden Dairesini çalıştırmanız gerekiyor,
orada imzalarda gecikmeler oluyor. Zaten bu üretimi yapan insanlarımız -enerji,
mazot, dağlarda çoban ateşi gibi- ülke ekonomisine katkı koymak için
çalışıyorlar. Onların da çevre duyarlılığı içinde çalışmaları için o yasamızın
çalışmasını talep ediyoruz. 
Yine, süt hayvancılığımızda, değerli
arkadaşlarım, bakın, yem yine aldı başını gitti. Bu sene saman kıtlığı
çekeceğiz. Tarım Bakanlığının bir an önce yem ve samanda rekolteyi dikkate alıp
bu ürünlere sahip çıkması gerekiyor. Silaj aldı başını gitti, sulama aldı
başını gitti. 
Bu enerjideki KDV’yi bir türlü 18’den
1’lere düşürmediniz. Enerji KDV’si en büyük girdimiz. Mazottaki özel tüketim
vergisi yüzde 65. Yani, çiftçimiz bugün traktörüne 100 liralık mazot aldığı
zaman devletimize 65 lira katkı yapıyor ama çiftçim sattığı hiçbir ürünün
kilosundan veya litresinden 3,5 lira gibi bir para kazanmıyor. Bunu çiftçimize
layık görmeyin, çiftçimizin elinden tutun.
Bakın, bu sene Türkiye genelinde,
bölgelerimizde dolu olayı oldu, yağışlar oldu, aşırı yağışlar oldu, bundan
çiftçilerimiz zarar gördü. Şu anda Ziraat Bankası ve Tarım Kredilerde bir
yapılandırma bekliyorlar. Ancak Hükûmet yüzde 3 faizle bir erteleme söz konusu
yapıyor, bu yeterli değildir. Zaten vatandaş ürününü alamamış, gelecek yılın
tohumluğunu elinde bulunduramıyor. Bu vatandaşlarımızın tohuma ihtiyacı vardır.
Toprak Mahsulleri Ofisini çalıştırmanız gerekiyor. 
Bakınız, buğday üretimi bitmek üzere,
hâlâ bir taban fiyat politikasını, buğday taban fiyatını açıklamadınız.
Üreticimiz, tüccarın elinde kaldı. Toprak Mahsulleri Ofisinin…
(Mikrofon otomatik cihaz tarafından
kapatıldı) 
BAŞKAN – Teşekkür ederim Sayın Özkan. 
RAMAZAN KERİM ÖZKAN (Devamla) –
Teşekkür ederim Sayın Başkanım. 
Saygılar sunarım. (CHP ve MHP
sıralarından alkışlar) 
BAŞKAN – Gündem dışı ikinci söz, TEOG
ve KPSS sınavlarında yaşanan sorunlar hakkında söz isteyen Kütahya Milletvekili
Alim Işık’a aittir. 
Buyurun Sayın Işık. (MHP sıralarından
alkışlar) 



ALİM IŞIK (Kütahya) – Sayın Başkan,
değerli milletvekilleri; bilindiği gibi, son yıllarda Ölçme, Seçme ve
Yerleştirme Merkezi yani ÖSYM tarafından yapılan hemen hemen her sınavda bir
skandalla karşı karşıya kalmaktayız. Önceki yıllarda olanları bir tarafa
bırakıp bugün de ÖSYM’nin en son yaptığı 2 sınavda yani birisi “Temel Eğitimden
Ortaöğretime Geçiş Sınavı” olarak bilinen, “TEOG” olarak isimlendirilen
sınavda, diğeri de üç gün önce Kamu Personeli Seçme Sınavı yani KPSS’de yaşanan
sorunlar hakkında sizlerle sıkıntıları paylaşma adına söz aldım. Bu vesileyle
sizleri saygıyla selamlıyorum. 
Değerli milletvekilleri, bilindiği
gibi, Millî Eğitim Bakanlığı tarafından daha önce uygulanan SBS yerine
2013-2014 eğitim-öğretim yılı başında uygulamaya konulan TEOG sınavları
kapsamında, 8’inci sınıf öğrencilerinin girdiği ilk ortak sınav 28-29 Kasım
2013 tarihlerinde yapılmıştı. Bu sınavlarda yanlış hazırlandığı gerekçesiyle,
sınav sonucunda, matematik dersinden 2, fen ve teknoloji dersinden de 1 soru
iptal edilmiş, daha sonra da 4 sorunun daha iptal edilmesi gerekçesiyle Ankara
13. İdare Mahkemesine dava açılmıştır. Açılan bu dava sonucunda toplam 4
sorunun hatalı olduğu gerekçesiyle 1 Temmuz 2014 tarihinde yürütmenin
durdurulmasına, 7 Temmuz 2014 tarihinde de sınav sonuçlarının iptaline karar
verilerek sonuçların yeniden değerlendirilmesi gerektiği belirtilmiştir. Bu
durumda, bu sınavda hatalı soru hazırlanan testlerdeki kalan her sorunun puanı
artmış ve bu sorulardan yanlış verilen her cevap nedeniyle hesaplanan kayıp
puanı da artmış olacaktır. Bu da öğrencilerin başarı puanını düşürecek,
sorumluların cezalandırılması yerine, ÖSYM tarafından yapılan yanlışın
faturasının öğrencilere yüklenmesine yol açacaktır. Bu mağduriyetin önlenmesi
için, iptal edilen her sınav sorusunun sınava giren tüm öğrenciler tarafından
doğru yapıldığı kabul edilerek hesaplamanın yapılması ve yaşanacak
mağduriyetlerin önlenmesi gerekmektedir. Çünkü, anılan sınavlara katılmadığı
için, daha sonra mazeret sınavına giren yaklaşık 46 bin dolayındaki öğrencinin
sınav testlerinde yanlış soru olmadığı için onlar tam puan üzerinden
değerlendirilmeye tabi tutulmuş, diğerleri ise eksik sorularla puan
hesaplamasına tabi tutulacaktır. Bu haksızlık mutlaka önlenmelidir. 
Yine, TEOG
sınavlarının 2’ncisi 28-29 Nisan 2014 tarihlerinde yapılmıştır. Bu sınavlarda
ise ikili kopya skandalı yaşanmış, yaklaşık 1 milyon 200 bin öğrencinin girdiği
bu sınavda, iptal edilen soruların yanı sıra, aynı sınıfta sınava giren fakat
aynı soruya yanlış cevap veren 2 öğrenci kopya çektiği gerekçesiyle bilgisayar
tarafından değerlendirme sırasında o testte tamamen puanı sıfırlanmıştır.
Böylece, binlerce öğrenci bundan mağdur olmuş ve eksik sınavla lise tercihine
girecek duruma gelmişlerdir. Bu nedenle, ikili kopya sisteminin mutlaka iptal
edilmesi ve diğer soruların da yine öğrenciler tarafından tam yapıldığı dikkate
alınarak puanlamanın yeniden yapılması gerekmektedir. Nitekim, Kütahya
Cumhuriyet Ortaokulundaki Kemal Göçer isimli öğrencimiz çok başarılı bir
öğrenci olmasına rağmen, aynı sınıfta bir başka kız öğrenciyle kopya yaptığı
gerekçesiyle sıfır puanla matematikten değerlendirilmesi yapılmış, tüm
itirazlarına da Millî Eğitim Bakanlığının ilgili daire başkanlığından
“Yapılacak bir şey yok, matematik testiniz sıfır olarak değerlendirilmiştir.”
şeklinde cevap gelmiştir. Böyle bir şey olamaz, kabullenilmesi de mümkün
değildir. 
Bir diğer önemli
konu, ÖSYM’de skandalların yaşadığı KPSS sınavları konusudur. 2012’de yapılan
KPSS’de master soru kitapçığının bina dışına çıkartılarak bazı illerde PKK
terör örgütüne gelir elde etmek için sınav öncesi satıldığı iddiaları henüz
cevaplanmamışken maalesef 5-6 Temmuz 2014 tarihinde yapılan 2014 KPSS lisans
sınavında da ÖSYM’nin daha önce sınav kılavuzunda ilan ettiği sınav
konularından soru sormadığı, sınavdan belirtilen, kılavuzda belirtilen ağırlık
ortalamalarına uymadığı ve siyasi içerikli bazı sorularla siyasi propaganda
yapıldığı iddiaları da kamuoyunun gündemindedir. Bir taraftan, soruların
açıklanmadığı daha önce ÖSYM tarafından belirtilmiş, dolayısıyla, şu anda bu
iddiaların doğru olup olmadığı da gerçekten tartışma konusudur. Özellikle, bu
konunun mutlaka gündeme alınması ve Millî Eğitim Bakanlığıyla Hükûmetin konunun
üzerine giderek yaşanan mağduriyetleri önlemesi gerektiğini belirtiyor,
hepinize tekrar saygılar sunuyorum. (MHP sıralarından alkışlar)
BAŞKAN – Teşekkür ederim Sayın Işık. 
Gündem dışı üçüncü söz, Başbağlar
katliamının 21’inci yıl dönümü münasebetiyle söz isteyen Erzincan Milletvekili
Sebahattin Karakelle’ye aittir. 
Buyurun Sayın Karakelle. (AK PARTİ
sıralarından alkışlar)



SEBAHATTİN KARAKELLE (Erzincan) – Sayın
Başkan, değerli milletvekilleri; ülkemizi ve milletimizi derin bir yasa boğan,
insanlık tarihinin utanç tablosu Başbağlar katliamının 21’inci yıl dönümü
münasebetiyle gündem dışı söz almış bulunuyorum. Yüce heyetinizi saygıyla
selamlıyorum. 
Tek vatan, tek bayrak, tek millet, tek
devlet sevdasıyla Osmanlı İmparatorluğu’na yıllar yılı uç beyliği yapmış,
dağların avucunda Anadolu’muzun cennet köşesi Başbağlar köyümüze gözü dönmüş
canilerce yapılan menfur saldırının üzerinden yirmi bir yıl geçti. Geçen yirmi
bir yıla rağmen acılar tazedir, yüreklerdeki sızı dinmemiştir. Köyü ateşe
veren, camiyi ve okulu yakan gözü dönmüş caniler Başbağlar’ımızda ezanın
susmadığını, ay yıldızlı bayrağın da inmediğini ilelebet de inmeyeceğini
elbette görmüşlerdir. Başbağlar yakılmış, tarih sahnesinden silinmek istenmiş,
analar evlatsız çocuklar öksüz kalmış yine de 33 şehidine rağmen Başbağlarlı
hemşerilerim devletine küsmemiş, “Vatan sağ olsun.” demişlerdir. Onlar sadece
Sivas’ı gündemlerine alıp da Başbağlar’ı unutanlara gönül koymuşlardır. Anadolu’muzun
bağrında kurtuluş mücadelesi vermiş, et ile tırnak gibi birleşmiş milletimizin
zenginliği olan küçük farklılıklarımızı bölüp parçalama adına kullanmak isteyen
art niyetli, provokatif zihniyetler geçmişte olduğu gibi günümüzde de,
gelecekte de asla amaçlarına ulaşamayacaklardır. 
780 bin kilometrekare vatan topraklarında yaşayan 77 milyon
insanımız ortak tarihimizin, ortak kültürümüzün… Kürt’üyle, Türk’üyle,
Alevi’siyle, Sünni’siyle, Laz’ıyla, Çerkez’iyle, Abaza’sıyla bizi kardeş ilan
eden bin yıllık bu coğrafyada bizim birlik ve beraberliğimizi bozmaya kimsenin gücü
yetmeyecektir. 
Sayın Başkan, değerli milletvekilleri; Çanakkale’de,
Sakarya’da, Dumlupınar’da yedi düveli dize getiren atalarımız bu topraklarda
koyun koyuna yatarken bizlere emanet edilen vatanın her karışında birlik ve
beraberlik nidaları yükselmelidir, bu bizim tarihî bir sorumluluğumuzdur. Çünkü
terörün insanlığa söyleyeceği bir söz, gösterebileceği bir hakikat yoktur.
Zira, dünyanın hiçbir yerinde hiçbir fikir ve ideal terörle, şiddetle amacına
ulaşamamıştır. Bu yaşananları ülke ve millet bütünlüğüne, dirlik ve düzenine
yapılan saldırılar olarak görmek ve birbirinden ayırt etmemek, bir arada
düşünmek gereklidir. 
Bütün bunlar, maalesef, Sivas’ta şairlerin, ozanların,
sanatkârların, Başbağlar’da ise savunmasız masum köylülerin, kadınların,
çocukların kanı üzerinden yapılan bir hesap, bir provokatif eylem olarak
görülmelidir. Sivas’ı Başbağlar’dan, Başbağlar’ı Erzurum Yavi’den, Yavi’yi
Maraş’tan, Maraş’ı Çorum’dan ayırt etmeden menfur saldırıları şiddetle
kınıyorum.
Üzerinden yirmi bir yıl geçmesine rağmen Başbağlar’da,
Sivas’ta evlatlarını kaybeden analar hâlâ ağlamaktadırlar. Başbağlar’da
hunharca katledilen 13 yaşındaki İbrahim Baltacı ile Sivas’ta 12 yaşındaki
Koray Kaya ve 15 yaşındaki Menekşe Kaya’nın birbirlerinden ne farkı var?
Bunlar bizim evlatlarımız değil mi, bunların anaları bizim analarımız değil mi?
Terör örgütü tarafından kandırılarak dağa çıkarılan, piknik yaparken kaçırılan
çocukların anaları da bizim analarımız değil mi? Diliyor ve inanıyorum ki çözüm
süreci tüm anaların göz yaşlarının dinmesine, evlatlarıyla kucaklaşmasına
vesile olacaktır. Âşık Veysel’in deyimiyle:
“Değil miyiz hep bir kardaş 
Bizi yakar bizim ataş 
Söndürmektir tek çaresi”
Sivas’ı her fırsatta gündemlerine alıp
da Başbağlar’ı göz ardı edenleri bir kez daha vicdan muhasebesi yapmaya ve bu
konuda daha duyarlı olmaya davet ediyorum.
Yirmi bir yıl önce ebediyete
uğurladığımız Başbağlar’daki şehitlerimize ve terör kurbanı tüm şehitlerimize
rahmetler diliyor, hepinizi saygıyla selamlıyorum. (AK PARTİ sıralarından
alkışlar) 
BAŞKAN – Teşekkür ederim. 
Gündeme geçmeden önce söz talep eden…
SİNAN OĞAN (Iğdır) – Başbağlar’ın
katili kim? Onu da bari söyleyin. 
BAŞKAN – Laf atmayın lütfen!
SEBAHATTİN KARAKELLE (Devamla) – Malum,
PKK terör örgütüdür.
SİNAN OĞAN (Iğdır) – Başbağlar’ın
katili PKK terör örgütü.
BAŞKAN – Sayın Oğan…
YUSUF HALAÇOĞLU (Kayseri) – Adını bile
anamıyorsunuz be!
SİNAN OĞAN (Iğdır) – Bugün Mecliste
aklamaya çalıştığınız PKK terör örgütü. 
BAŞKAN – Gündeme geçmeden önce grup
başkan vekillerinden söz talebi varsa onlara söz vereceğim. 
Buyurun Sayın Halaçoğlu.



YUSUF HALAÇOĞLU (Kayseri) – Teşekkür
ederim Sayın Başkanım.
Başbağlar köyünde çocuk, kadın, ihtiyar
demeden 33 kişiyi hunharca katleden PKK örgütünü şiddetle kınıyorum. Bu tür
olaylar aslında silahsız insanlara yönelik ilk hareketlerden bir tanesi
olmuştur ve onların acılarını paylaşıyorum. Bugün onlarla masaya oturanların
yarın onları nasıl durduracaklarını da çok iyi düşünmeleri gerekmektedir. 
Bu vesileyle, bugün Başbağlar köyünde
yaşayan bütün insanlara başsağlığı diliyorum, sabırlar diliyorum. Allah tümüne
rahmet eylesin. 
BAŞKAN – Teşekkür ederim.
Sayın Altay…
ENGİN ALTAY (Sinop) – Teşekkür ederim
Sayın Başkanım. 
Müsaade ederseniz grubumuzun meramını
Sayın Ali Özgündüz aktaracak Genel Kurula. 
BAŞKAN – Buyurun.



ALİ ÖZGÜNDÜZ (İstanbul) – Teşekkür
ediyorum Sayın Başkan. 
Bugün, evet,
Başbağlar katliamının yıl dönümü, aynı zamanda Madımak’ın da yıl dönümüydü bir
iki hafta önce. Biz her ikisini de kınıyoruz. Madımak’ta hayatını kaybeden
canlara da, Başbağlar’da hayatını kaybeden yurttaşlarımıza da -onlara-
Allah’tan rahmet diliyoruz, katillerini lanetle, nefretle anıyoruz
Aynı zamanda dün
akşam tehlikeli bir gelişme oldu. İstanbul Esenyurt’ta bulunan bizim Caferi
yurttaşların ibadet ettikleri Muhammediye Camisi’ne gece yarısı bir sabotaj
düzenlendi. Daha önce de, yaklaşık bir ay önce de bir başka camiye sabotaj
düzenlenmişti. Bu, çok tehlikeli bir gelişmedir, son zamanlarda ülkede
yaygınlaşan ne yazık ki bu Vahabi, Selefi anlayışının bir sonucudur. Adam,
zaten gelerek kendisinin Selefi olduğunu ve bu camiye yakacaklarını bildirmiş. 
Burada Hükûmete
önemli görev düşüyor. Hükûmete ve Diyanete önemli görevler düşüyor. Allah
korusun, böyle bir mezhepsel çatışmanın, bölgede yaşanan çatışmanın ülkemize
sirayet etmesi hepimiz için bir felaket olur. Dolayısıyla, buradan ben
Hükûmeti, başta İçişleri Bakanlığını göreve çağırıyorum. Bu olayın failleri bir
an önce bulunup yargı önüne çıkarılmalıdır. Bu bir provokasyondur. Biz incinsek
de incitmeyeceğiz, bu provokasyona gelmeyeceğiz ama Hükûmet de üzerine düşeni
yapmalıdır diyorum.
Genel Kurulu
saygıyla selamlıyorum.
BAŞKAN –
Teşekkür ederim.
Başka söz talebi
yok sanıyorum.
Gündeme
geçiyoruz…
İDRİS BALUKEN
(Bingöl) – Var, var, Başkanım, var. 
Başkan, sisteme
girmiştim ama sorun var galiba.
BAŞKAN – Gündeme
geçmeden önce söyleseydiniz Sayın Baluken.
İDRİS BALUKEN
(Bingöl) – Sıkıntı var herhâlde.
MAHMUT TANAL
(İstanbul) – Biz de sisteme girmiştik, mümkün mü Sayın Başkan?
BAŞKAN – Geç
kaldınız.
İDRİS BALUKEN
(Bingöl) – Peki, tamam, sonra ifade edeyim.
BAŞKAN – Evet,
gündeme geçiyoruz.
Başkanlığın
Genel Kurula sunuşları vardır.
Meclis
araştırması açılmasına ilişkin üç önerge vardır, okutuyorum:












Türkiye Büyük Millet Meclisi Başkanlığına
Türkiye'deki
cezaevlerinde doluluk oranı dünya ortalamasının çok üstündedir. 1 Nisan 2012
tarihi itibarıyla; cezaevlerinde 77 bin 587 hükümlü, 36 bin 273 tutuklu, 18 bin
509 hükmen tutuklu olmak üzere toplam 132 bin 368 kişi cezaevlerinde
kalmaktadır. Kapasitelerinin neredeyse 2 katına yakın tutuklu ve hükümlü
barındıran cezaevlerinde kalan tutuklu ve hükümlüler insanlık onuruna
yaraşmayan koşullarda yaşamak zorunda kalmaktadırlar. Özgürlüklerinden mahrum
bırakılan mahkumlar, cezaevlerinde yaşanan insan hakları ihlalleri yüzünden dayanılmaz
koşullara maruz kalmaktadırlar. Cezaevlerindeki doluluk oranının, yaşanan hak
ihlallerinin araştırılıp gerekli tedbirlerin alınması amacıyla Anayasanın
98’inci, TBMM İçtüzüğü’nün 104 ve 105'inci maddeleri uyarınca Meclis
araştırması açılmasını arz ederim.
1) Erol Dora  (Mardin)
2) Pervin Buldan (Iğdır)
3) Hasip Kaplan (Şırnak
4) Sırrı Sakık (Muş)
5) Murat Bozlak (Adana)
6) Halil Aksoy  (Ağrı)
7) Ayla Akat Ata  (Batman)
8) İdris Baluken  (Bingöl)
9) Hüsamettin
Zenderlioğlu (Bitlis)
10)Emine Ayna (Diyarbakır)
11)Nursel
Aydoğan (Diyarbakır)
12) Altan Tan (Diyarbakır)
13) Adil Zozani  (Hakkâri)
14) Esat Canan (Hakkâri)
15) Sırrı
Süreyya Önder (İstanbul)
16) Sebahat
Tuncel (İstanbul)
17) Mülkiye
Birtane (Kars)
18) Ertuğrul
Kürkcü  (Mersin)
19) Demir Çelik (Muş)
209) İbrahim
Binici  (Şanlıurfa)
21) Nazmi Gür (Van)
22) Özdal Üçer (Van)
23) Leyla Zana (Diyarbakır)
Gerekçe:
Cezaevlerindeki
doluluk oranı ve yaşanan hak ihlalleri hemen her gün bir gazete haberine konu
olmaktadır. Buralarda kalan tutuklu ve hükümlü yurttaşlar, en doğal insani
haklarından mahrum bırakılmaktadırlar. 12 Eylül dönemi cezaevi koşullarının
bile günümüz koşullarından görece daha iyi olduğuna dair söylemler mevcuttur.
300 kişilik kapasitesi olan Mardin Cezaevinde 900'ün üzerinde mahkum kalmaktadır
ve çeşitli hastalıklara kapılmaktadırlar.
Son örneğini
Urfa Kapalı Cezaevinde yaşanan isyanda gördüğümüz cezaevlerindeki hak ihlalleri
gerçeği artık dayanılmaz boyutlara ulaşmış durumdadır. Mahkumlar kendi
hayatlarından bıkacak kadar her şeyi göze almış durumdadırlar. Böyle giderse ve
gerekli tedbirler alınmazsa, önümüzdeki aylarda başka cezaevlerinde mahkumların
isyan edecekleri gün gibi ortadır. Devletin görevi, özgürlüklerini zorla
elinden aldığı yurttaşlarını cezaevlerinde bir kere daha cezalandırmak değil,
bilakis mahkumların insan onuruna yaraşır biçimde cezalarını çekmelerini
sağlayacak koşulları yaratmaktır. 
Türkiye'de
cezaevlerindeki doluluk oranın dünya ortalamasına oranla bir hayli fazla
olmasının temel nedenlerinden biri tutukluk hâlinin istisna hâli olmaktan
çıkarılıp adeta bir cezaya dönüştürülmüş olmasıdır. Oysa tutukluma istisna bir
hâldir. Birçok dava için tutuksuz yargılama mümkünken hiçbir yere kaçması
mümkün olmayan seçilmiş belediye başkanları, parti meclis üyeleri, il ve belediye
meclis üyeleri, gazeteci ve aydınlar olmak üzere binlerce kişi, içeride
özgürlüklerinden mahrum bırakılmaktadırlar. AKP Hükümetinin Kürt sorununa karşı
almış olduğu güvenlik konsepti binlerce kişinin en ufak bir muhalefette içeriye
atılmasını öngörmektedir. Siyasetin yargısallaşması sorunuyla karşı karşıya
kalınmıştır. Hükûmet yetkililerinin yaptıkları açıklamalardan hemen sonra
operasyonlar olmakta, “KCK operasyonları” adı altında muhalif kesimler baskı
altına alınarak cezaevlerine tıkıştırılmaktadır.
Mahkûmlar cezaevlerinde son derece kötü
muamelelerle karşı karşıya bırakılmışlardır. Mahkemeye gidiş gelişlerde ve
revirlerde işkence devam etmektedir. Mahkûmlar verilen sağlıksız yemeklerden
zehirlenmekte, kapasitesinin bazen üç katından fazla mahkûmun kaldığı
cezaevlerinde âdeta hayatta kalma savaşı vermektedirler. Bir tuvalet ve
lavaboyu 30-40 kişi ortak kullanmakta, yemekhaneye atılan yer yataklarında
yatmak zorunda kalmaktadırlar. Şu anda yüzlerce mahkûm ölümcül hasta olmasına
rağmen, "Cezaevinde tedavisi mümkün değildir." raporlarına rağmen
böylesine kötü koşullarda yaşamak zorunda kalmaktadır.
Hükûmetin cezaevi koşullarını düzeltmek
için hiçbir projesi yoktur; aksine, koşullar her geçen gün ağırlaşmaktadır.
Hükûmet insani olmayan koşulları düzeltmek yerine yeni cezaevleri yaparak
sorunu çözmeye çalışmaktadır. Oysa çözüm, yeni cezaevleri yapmak değil, düşünce
ve örgütlenme özgürlüğünün önündeki engellerin kaldırılmasından geçmektedir.
Bu sorunlardan hareketle, cezaevlerinde
var olan doluluk oranlarının ve yaşanan ciddi insan hakkı ihlallerinin
araştırılarak iyileştirmelerin yapılması ve gerekli tedbirlerin alınması
amacıyla Meclis araştırması talep ediyoruz.



Türkiye Büyük
Millet Meclisi Başkanlığına
Toplu Konut İdaresi (TOKİ), AKP
iktidarı döneminde yakın ve yandaşlara rant ve kaynak aktarımının en önemli
aracı hâline gelmiştir. Dar ve orta gelir grubuna yönelik yaygın sosyal konut
üretimi görüntüsü ardında, kentsel dönüşüm ve gelir paylaşım projeleriyle
müteahhit ve iştirakçi yandaşlara aktarılan büyük rantlar gölgelenmektedir. Bu
dönemde dar ve orta gelir grubu için yapılan sosyal konutların hemen tamamı,
idarenin daha önceki dönemlerde yaptırmış olduğu benzer konutlarda görülmeyen
pek çok sorunla iştirakçilere teslim edilmektedir. Zor durumdaki iştirakçilere
tüketici hakları ve temel hukuk kurallarına aykırı hükümler ihtiva eden
sözleşmeler imzalatılmak suretiyle onların mağduriyetlerine sebep olunmakta ve
hak arama yolları engellenmektedir. "Alt yapı, peyzaj, yol ve çevre
düzenlemesinin tamamlanmamış olması nedeniyle hak talep edilmeyeceği",
"Site yönetiminin TOKİ tarafından atanacak gerçek veya tüzel kişilerce
yapılacağı" gibi hükümlerin hukuka aykırılığı TBMM Dilekçe Komisyonu
tarafından da tespit edilerek idareden düzeltilmesi talep edildiği halde idare
bu hususlara kayıtsız kalmaktadır.
Gelir paylaşım projeleri ise yandaş
müteahhitlere çıkar sağlama yanında siyasi iktidarın akraba ve yakın çevresine
ucuza gayrimenkul temininden başka bir anlama gelmemektedir. Ankara Erler
Projesi’nde olduğu gibi bu tür projelerin pazarlanmasında kamuoyuna duyuru
yapılmadan “talep örgütlemesi” adı altında yandaşlara ve bir kısım bürokrata
tahsis yapılmaktadır. Bu tür projelerin sözde gerekçesi dar gelirlilere yönelik
konut projelerine finansman temin etmek olarak ifade edilmekteyse de asıl
amacın kentlerin yüksek rantlı kesimlerinde yandaşlara konut yapımı olduğu,
aynı kentteki sosyal konut projeleri ile gelir paylaşımı amaçlı prestij
konutlarında aynı büyüklükteki konutlardan elde edilen gelirlerin
karşılaştırılması suretiyle kolayca görülebilecektir.
2008 yılında başlayan küresel ekonomik
kriz sonrasında iki yıla yakın bir süre konut ve inşaat sektöründe TOKİ
müteahhitlerinden başka anlamlı bir inşaat faaliyeti görülmemiştir. Çünkü, AKP
iktidarı döneminde sosyal konut finansman ve üretiminden ziyade, sosyal donatı,
bakanlık hizmet binası ve neredeyse AYM yapımına kadar faaliyet alanı
genişletilen TOKİ aracılığıyla ekonominin en dinamik sektöründeki bütün
rantların kontrolünün iktidar çevresine bağlanması amaçlanmıştır.
TOKİ bu dönemde akraba ve yandaş
istihdamı ile büyümüş, hantallaşmış, doğu-batı, kuzey-güney, dağ-ova,
sıcak-soğuk gözetmeden ülkenin bütün yöreleri için masa başında sosyal konutlar
için üretilen tek tip projelerle çağdaş mimari ve kentleşme anlayışının çok
gerisinde kalmıştır. Nitekim, kamuoyunda artık TOKİ sosyal konutları için
"F tipi" yakıştırması yapılmaktadır.
TOKİ, sosyal konutların site
yönetimlerini kat maliklerine uzun yıllar devretmeyerek, Emlak Yönetim
Hizmetleri A.Ş aracılığıyla buraları iktidar çevresi için yeni bir rant kapısı
olarak kullanmaktadır. Şehir merkezinden 20-25 km uzakta, konut geri
ödemelerini zar zor denkleştirmeye çalışan iştirakçilerden her ay, şehir
merkezlerinde lüks sitelerde oturanlardan daha fazla aidat ve yakıt parası
tahsil edilmektedir.
Yasal görev ve yetkisi dışına çıkan,
ihaleleri hep belirli firmalara bağlayan, sosyal konut projelerinde altyapı ve
çevre düzenlemelerini konut tesliminden yıllar sonraya bırakan, hukuka ve öz
yönetim ilkesine aykırı bir şekilde site yönetimlerini uzun süre devretmeyerek
toplu yaşamı çekilmez hâle getiren, gelir paylaşımı projelerini hep iktidar
çevresine tahsis yönünde kullanan, işe alımda ihtiyaç ve ehliyet yerine iktidar
çevresinin referansını arayan, TBMM Dilekçe Komisyonunun taleplerini yerine
getirmeyen TOKİ işlemlerinin araştırılması amacıyla, Anayasa’nın 98, İç
Tüzük’ün 104 ve 105'inci maddeleri uyarınca Meclis araştırması açılmasını
saygılarımızla arz ederiz.

1) Oğuz Oyan  (İzmir)
2) Celal Dinçer  (İstanbul)
3) Rahmi Aşkın Türeli  (İzmir)
4) Ali İhsan Köktürk  (Zonguldak)
5) Ali Sarıbaş  (Çanakkale)
6) Ali Rıza Öztürk  (Mersin)
7) Kadir Gökmen Öğüt  (İstanbul)
8) Namık Havutça  (Balıkesir)
9) Özgür Özel  (Manisa)
10) Mustafa Sezgin Tanrıkulu  (İstanbul)
11) Turgut Dibek  (Kırklareli)
12) Haydar Akar  (Kocaeli)
13) Musa Çam  (İzmir)
14) Hasan Ören (Manisa)
15) İhsan Özkes  (İstanbul)
16) Haluk Eyidoğan  (İstanbul
17) Melda Onur  (İstanbul)
18) Mehmet Hilal Kaplan  (Kocaeli)
19) Ahmet İhsan Kalkavan  (Samsun)
20) Doğan Şafak  (Niğde)
21) Bülent Tezcan  (Aydın)
Türkiye Büyük
Millet Meclisi Başkanlığına
Yoksulluk ve işsizlik sorunu, yıllardır
söz verildiği hâlde çözmek yerine her geçen gün daha da sömürülen konular
olmaktadır. 2002 yılında AKP tarafından yoksulluk ve işsizlikle mücadele
edileceğine dair sözler verilmesine rağmen ülkemizin yoksulluk ve işsizlik
rakamları büyümekte ve oy kazancı hırsı ile bu sorunlar istismar edilmektedir.
AKP tarafından konunun istismar
edildiği, konunun çözümüne yönelik politikalarının yetersiz kaldığı ve
samimiyetten uzak olduğunu Türkiye İstatistik Kurumu (TÜİK) ve sivil toplum
kuruluşları verileri ispatlamaktadır.
Ülkemizin ekonomik açıdan büyüdüğüne
dair Hükûmet kanadından açıklamalar yapılmasına rağmen maalesef ülkemizin refah
seviyesi yerine işsizlik ve yoksulluk rakamları artmaktadır. Resmî rakamların
ifade ettiği yoksulluk rakamlarının gerçeği yansıtmadığını daha öncesinde
Başbakan Recep Tayyip Erdoğan tarafından açıklanarak yoksul yurttaş sayısının
resmî rakamların daha da üstünde olduğunu paylaşmıştır. Ayrıca genç işsizlik
oranı ve diplomalı işsizler oranı azalmak yerine artmaktadır. Her yeni doğan
çocuğumuzun umutsuz ve işsiz yarınlarda yaşama olasılığı artmaktadır.
Dolayısıyla ülkemizdeki yoksul
vatandaşlarımızın sayısını azaltmak ve onların insan onuruna yakışır, asgari
geçim standartlarının üzerinde yaşamalarını sağlamak için hangi politikaların
uygulanacağını belirlemek amacıyla Anayasa’nın 98'inci, TBMM İçtüzüğü’nün 104
ve 105’inci maddeleri uyarınca Meclis araştırması açılmasını arz ve teklif
ederiz.
Saygılarımızla.
1) Mustafa Sezgin Tanrıkulu  (İstanbul)
2) Özgür Özel  (Manisa)
3) Ali Rıza Öztürk  (Mersin)
4) Celal Dinçer  (İstanbul)
5) Rahmi Aşkın Türeli  (İzmir)
6) Hasan Ören (Manisa)
7) Ali İhsan Köktürk  (Zonguldak)
8) Ali Sarıbaş  (Çanakkale)
9) Kadir Gökmen Öğüt  (İstanbul)
10) Namık Havutça  (Balıkesir)
11) İhsan Özkes  (İstanbul)
12) Musa Çam  (İzmir)
13) Turgut Dibek  (Kırklareli)
14) Haydar Akar  (Kocaeli)
15) Haluk Eyidoğan  (İstanbul
16) Melda Onur  (İstanbul)
17) Mehmet Hilal Kaplan  (Kocaeli)
18) Ahmet İhsan Kalkavan  (Samsun)
19) Doğan Şafak  (Niğde)
20) Bülent Tezcan  (Aydın)
21) Mehmet Ali Ediboğlu (Hatay)
22) Mustafa Serdar Soydan  (Çanakkale)

Genel Gerekçe:
Yoksulluk ve işsizlikle mücadele
devletin asli ve birincil görevleri arasındadır. Ülkemizde yoksulluk sorunu
çözülmek yerine istismar edilmekte ve sorun üzerinden fayda sağlanmak istenerek
âdeta yoksulluk yönetilmektedir. Yoksullukla mücadele sivil toplum
kuruluşlarına, yerel yönetimlere ve hayırsever yurttaşlara bırakılarak soruna
yönelik planlı ve samimi politikalar geliştirilmemektedir.
Yoksulluk kısaca, insanların temel
ihtiyaçlarını karşılayamama durumudur. Aynı zamanda bireylerin gıda, giyim ve
barınma gibi olanaklarının yaşamlarını devam ettirmeye yettiği hâlde toplumun
genel düzeyinin gerisinde kalmasını ifade eder. Türkiye'de yoksulluğu,
yolsuzluğu ve işsizliği bitireceği iddiasıyla iktidar olan AKP, söz konusu
sorunların hiç birini çözemediği gibi halkı yoksulluğa alıştırarak yoksulluğu
yönetme gayesi gütmektedir. Yoksulluğu yönetme amacıyla birlikte halkın onuru
ile oynanmakta ve yoksulluk üzerinden nemalanmaktadır. Ayrıca yapılan yardımlar
ile ilgili yolsuzluk iddiaları bulunmakta olup iddiaları çürütecek veya iddiaların
aksini ispatlayacak ne bir çalışma ne de bir kanıt bulunmaktadır.
Türkiye Devrimci İşçi Sendikası (DİSK)
tarafından hazırlanan raporun sonuçlarına göre, 4 kişilik bir aile için açlık
sınırı 1.047 TL, yoksulluk sınırı ise 3.312 TL olarak gerçekleşmiştir.
Araştırmanın sonuçlarına göre sağlıklı
beslenmek için yetişkin bir kadının yapması gereken günlük harcama tutarı 9,01
TL olurken bu rakam yetişkin bir erkek için 9,28 TL, 15-19 Yaş erkek çocuk için
9,82 TL, 4-6 yaş bir kız çocuğu için 6,80 TL'dir. Buna göre 4 kişilik bir
ailenin sağlıklı beslenmesi için yapması gereken günlük gıda harcaması 34,92
TL'dir.
Aynı hesaplamaya göre 4 kişilik ailenin
sağlıklı beslenmek ve insanca yaşayabilmek için yapması gereken asgari harcama
tutarı ise aylık 3.312 TL'dir. Söz konusu ailenin gereksinimlerini
karşılamasında gıda, içecek vb. için ayırması gereken tutar 1.047, giyim ve
ayakkabı için ayırması gereken tutar 207 TL'dir.
Diğer harcama kalemleri ve ayrılması
gereken tutarlar ise şöyledir: kira, su, elektrik vb. için 937 TL, mobilya, ev
bakımı vb. için 190 TL, sağlık için 74 TL, ulaştırma için 323 TL, haberleşme
için 142 TL, eğlence ve kültür hizmetleri için 73 TL, eğitim için 65 TL,
lokanta, yemek, otel vb. için 137 TL, çeşitli mal ve hizmetler için 117 TL'dir.
DİSK'in verilerine göre, geçtiğimiz
yılın aynı ayına göre açlık sınırı 84 TL, yoksulluk sınırı ise 265 TL artış
göstermiştir. 2012 yılında asgari ücrete yapılan zam sonucunda, asgari ücret
ile açlık sınırı ve yoksulluk sınırı arasındaki fark iyice açılmıştır. Türkiye
İstatistik Kurumu (TÜİK) tarafından genç işsizlik üzerine yapılan araştırma
sonuçları da geleceğe yönelik umut yerine umutsuzluk vermiştir. Araştırmada
genç işsizlik oranının yüzde 18, diplomalı işsizlik oranının ise yüzde 30
olduğu tespit edilmiştir. Diplomalı işsiz genç erkeklerde bu oran yüzde 24,
genç kadınlarda ise yüzde 35,6 olduğu belirtilmiştir. 
Yukarıdaki açıklamalar gösteriyor ki
işsizlik ve yoksulluk üzerine kalıcı, planlı ve sorunu çözme yönünde bir eylem
bulunmamaktadır. Yoksulluk ve açlık sınırı altından belirlenen çalışan maaşları
bulunmakta olup ailelerin kıt kanaat okuyarak meslek sahibi olmaları yönünde
umut beslediği gençlikte de oranlar umut yerine umutsuzluk ve mutsuzluk
vermektedir. Sonuç olarak gelinen noktada, yoksulluğu azaltmak ve insanların
asgari geçim standartlarının üzerinde yaşamalarını sağlamak için hangi
politikaların izlenmesi gerektiğinin belirlenmesi bir zorunluluk olarak
karşımıza çıkmaktadır.
BAŞKAN – Bilgilerinize sunulmuştur. 
Önergeler gündemdeki yerlerini alacak ve
Meclis araştırması açılıp açılmaması konusundaki görüşmeler sırası geldiğinde
yapılacaktır. 




BAŞKAN - Sayın milletvekilleri, Kadın
Erkek Fırsat Eşitliği, Kamu İktisadi Teşebbüsleri Komisyonlarında siyasi parti
grubu mensubu olmayan milletvekillerine de 1 üyelik düşmektedir. Bu
Komisyonlara aday olmak isteyen siyasi parti grubu mensubu olmayan
milletvekillerinin 14 Temmuz 2014 Pazartesi günü saat 18.00’e kadar Türkiye
Büyük Millet Meclisi Başkanlığına yazılı olarak müracaat etmelerini rica
ediyorum. 
Adalet ve Kalkınma Partisi Grubunun İç
Tüzük’ün 19’uncu maddesine göre verilmiş bir önerisi vardır, okutup işleme
alacağım ve oylarınıza sunacağım. 


08/07/2014

Türkiye Büyük
Millet Meclisi Başkanlığına
Danışma Kurulu 08/07/2014 Salı günü
(bugün) toplanamadığından, İçtüzük’ün 19’uncu maddesi gereğince, grubumuzun
aşağıdaki önerisinin Genel Kurulun onayına sunulmasını arz ederim.
 
 Mihrimah
Belma Satır
 
İstanbul
AK PARTİ Grup
Başkan Vekili
Öneri: 
Bastırılarak dağıtılan 629 sıra sayılı
Kanun Tasarısı’nın kırk sekiz saat geçmeden gündemin "Kanun Tasarı ve
Teklifleri ile Komisyonlardan Gelen Diğer İşler" kısmının 3’üncü sırasına,
yine bu kısımda bulunan 615, 240, 565, 387 ve 464 sıra sayılı kanun
tasarılarının ise yine bu kısmın sırasıyla 4, 5, 6, 7 ve 8’inci sıralarına
alınması ve diğer işlerin sırasının buna göre teselsül ettirilmesi;
Genel Kurulun;
Haftalık çalışma günlerinin dışında 11,
12, 13, 14, 18, 19 , 20 ve 21 Temmuz 2014 Cuma, Cumartesi, Pazar ve Pazartesi
günleri saat 14.00'te toplanması ve bu birleşimlerinde "Kanun Tasarı ve
Teklifleri ile Komisyonlardan Gelen Diğer İşler" kısmında yer alan işlerin
görüşülmesi;
8  Temmuz 2014 Salı günkü (bugün)
birleşiminde 629 sıra sayılı Kanun Tasarısı’nın görüşmelerinin tamamlanmasına
kadar;
9  Temmuz 2014 Çarşamba günkü
birleşiminde 240 sıra sayılı Kanun Tasarısı’na kadar olan işlerin
görüşmelerinin tamamlanmasına kadar;
10  Temmuz 2014 Perşembe günkü
birleşiminde 387 sıra sayılı Kanun Tasarısı’na kadar olan işlerin
görüşmelerinin tamamlanmasına kadar;
11  Temmuz 2014 Cuma günkü birleşiminde
163 sıra sayılı Kanun Tasarısı’na kadar olan işlerin görüşmelerinin
tamamlanmasına kadar;
12  Temmuz 2014 Cumartesi günkü
birleşiminde 244 sıra sayılı Kanun Tasarısı’na kadar olan işlerin
görüşmelerinin tamamlanmasına kadar;
13  Temmuz 2014 Pazar günkü
birleşiminde 590 sıra sayılı Kanun Teklifi’ne kadar olan işlerin görüşmelerinin
tamamlanmasına kadar;
14  Temmuz 2014 Pazartesi günkü
birleşiminde 104 sıra sayılı Kanun Tasarısı’na kadar olan işlerin
görüşmelerinin tamamlanmasına kadar;
15  Temmuz 2014 Salı günkü birleşiminde
458 sıra sayılı Kanun Tasarısı’na kadar olan işlerin görüşmelerinin
tamamlanmasına kadar;
16  Temmuz 2014 Çarşamba günkü
birleşiminde 440 sıra sayılı Kanun Tasarısı’na kadar olan işlerin görüşmelerinin
tamamlanmasına kadar;
17  Temmuz 2014 Perşembe günkü
birleşiminde 267 sıra sayılı Kanun Tasarısı’na kadar olan işlerin
görüşmelerinin tamamlanmasına kadar;
18  Temmuz 2014 Cuma günkü birleşiminde
202 sıra sayılı Kanun Tasarısı’na kadar olan işlerin görüşmelerinin
tamamlanmasına kadar;
19  Temmuz 2014 Cumartesi günkü
birleşiminde 121 sıra sayılı Kanun Tasarısı’na kadar olan işlerin
görüşmelerinin tamamlanmasına kadar;
20  Temmuz 2014 Pazar günkü
birleşiminde 140 sıra sayılı Kanun Tasarısı’na kadar olan işlerin
görüşmelerinin tamamlanmasına kadar;
21  Temmuz 2014 Pazartesi günkü
birleşiminde 432 sıra sayılı Kanun Tasarısı’na kadar olan işlerin
görüşmelerinin tamamlanmasına kadar;
22  Temmuz 2014 Salı günkü birleşiminde
383 sıra sayılı Kanun Tasarısı’na kadar olan işlerin görüşmelerinin
tamamlanmasına kadar;
23  Temmuz 2014 Çarşamba günkü
birleşiminde 455 sıra sayılı Kanun Tasarısı’na kadar olan işlerin
görüşmelerinin tamamlanmasına kadar;
24  Temmuz 2014 Perşembe günkü
birleşiminde 377 sıra sayılı Kanun Tasarısı’na kadar olan işlerin
görüşmelerinin tamamlanmasına kadar;
Yukarıda belirtilen birleşimlerde gece
24.00'te günlük programların tamamlanamaması hâlinde günlük programların
tamamlanmasına kadar çalışmalarına devam etmesi;
615 sıra sayılı Kanun Tasarısı’nın İç
Tüzük’ün 91’inci maddesine göre temel kanun olarak görüşülmesi ve bölümlerinin
ekteki cetveldeki şekliyle olması önerilmiştir.




615 Sıra
  Sayılı
Türkiye
  Sağlık Enstitüleri Başkanlığı Kurulması ile Bazı Kanun ve Kanun Hükmünde
  Kararnamelerde Değişiklik Yapılmasına Dair
Kanun
  Tasarısı
(1/937)




Bölümler


Bölüm Maddeleri


Bölümdeki
  Madde Sayısı




1. Bölüm


1 ila 27’nci maddeler arası


27




2. Bölüm


28 ila
  51’inci maddeler arası (Çerçeve 32’nci madde ile 2547 sayılı Kanuna ihdas
  olunan Geçici 66; Geçici 67; Geçici 68’inci maddeler ile Tasarının Geçici
  1’inci maddesi dahil)


27




Toplam Madde Sayısı


54




BAŞKAN
– Sayın Vural, sisteme girmişsiniz, bir şey mi söyleyecektiniz?
OKTAY
VURAL (İzmir) – Görüşmelerden sonra efendim, şeyi bölmeyelim.
BAŞKAN
– Peki.
Adalet
ve Kalkınma Parti Grup önerisi lehinde olmak üzere İstanbul Milletvekili Sayın
Mehmet Doğan Kubat konuşacak.
Buyurun.
(AK PARTİ sıralarından alkışlar)
MEHMET
DOĞAN KUBAT (İstanbul) – Sayın Başkanım, çok değerli milletvekili arkadaşlarım;
grubumuzun önerisi lehinde görüşlerimi ifade etmek üzere söz almış bulunuyorum.
Bu vesileyle yüce heyetinizi saygılarımla selamlarım.
Değerli
arkadaşlar, grup önerimizde Türkiye Büyük Millet Meclisinin 8 Temmuz yani
bugünden 24 Temmuza kadar olan çalışma gün ve saatlerine ilişkin bazı öneriler
yer almaktadır. Yine, gündemdeki bazı kanun tasarı ve tekliflerinin sıralarının
değiştirilmesi de teklif edilmektedir. Buna göre 629 sıra sayılı Terörün Sona
Erdirilmesi ve Toplumsal Bütünleşmenin Güçlendirilmesine Dair Kanun Tasarısı’nın
kırk sekiz saat geçmeden gündemin 3’üncü sırasına alınarak yani bugün eğer grup
önerimiz yüce Genel Kurul tarafından kabul edildiği takdirde görüşmelerine
bugün başlanması önerilmektedir.
Yine,
615 sıra sayılı Sağlık Bakanlığımız için oldukça önemli Türkiye Sağlık
Enstitüleri Başkanlığı Kurulmasına İlişkin Kanun Tasarısı’nın da 4’üncü sıraya
alınarak bu 629 sıra sayılı Kanun Tasarısı’nın bitimini müteakip onun da
görüşmelerinin yapılması önerilmektedir.
Değerli arkadaşlarım, bunun dışında,
bir kısım uluslararası sözleşmeler ön sıralara çekilmekte ve görüşülmesi
önerilmektedir. İnşallah, Plan ve Bütçe Komisyonumuzun yaklaşık bir buçuk aydır
sürdürdüğü yukarıdaki çalışmalar da nihayete erdirilip sıra sayısını rapor alıp
bu hafta sonu gündemimize gelirse tabii ki onun da görüşmeleri bu 24 Temmuza
kadar olan süreç içerisinde yapılacaktır el birliğiyle. 
Grup önerimize desteklerinizi bekler,
yüce heyetinizi saygılarımla selamlarım. (AK PARTİ sıralarından alkışlar)
BAŞKAN – Teşekkür ederim. 
Adalet ve Kalkınma Partisi grup
önerisinde aleyhinde ilk konuşmacı Bingöl Milletvekili Sayın İdris Baluken. 
İDRİS BALUKEN (Bingöl) – Sayın Başkan,
değerli milletvekilleri; AK PARTİ grubunun vermiş olduğu grup önerisi üzerine
söz almış bulunmaktayım. Hepinizi saygıyla selamlıyorum. 
Tabii, bu grup önerisine baktığımızda
yine AK PARTİ kendi bildiğini yapıp bu Meclisin önüne bir gündem dayatmak
şeklinde yine bildiği bir yolu işletiyor. Başından beri, biz, bu yöntemle
Meclisin çalıştırılmasını hep bu kürsüden eleştirdik ve bununla ilgili AK
PARTİ’yi, diğer muhalefet partileriyle birlikte, halkın gerçek gündemini
Meclise getiren ve Meclisi olması gerektiği konular üzerinde çalıştıran bir
planlama üzerinde çalışmaya davet ettik ama, maalesef, bugüne kadar bu konuda
muhalefetten çıkan hiçbir şey iktidar parti tarafından dikkate alınmıyor.
Yaklaşık iki üç hafta içerisinde Meclis tatile girecek ama en temel sorunları,
dağ gibi önümüzde olan sorunları hâlâ çözümsüz bir şekilde halkın gündemini
meşgul etmeye devam ediyor, halka acılar yaşatmaya devam ediyor, Türkiye’nin
temel problemleriyle ilgili bir beklenti durumunun ötesine geçmeyen bir
toplumsal algıyı maalesef hâlâ aynı şekilde devam ettiriyor. 
Biz, başından beri bu Meclisin bu süreç
içerisinde Türkiye’nin demokratikleşmesi ve Kürt meselesinin çözümüyle ilgili
çok kapsamlı çalışmalar yapması gerektiğini, bu yasama yılının heba edilmemesi
gerektiğini, Orta Doğu’da bu kadar büyük karışıklıklar varken bu Meclisin
inisiyatif alarak Türkiye’nin yüz yıllık meselelerini çözmesi gerektiğini
defalarca ifade ettik. 
Bugün bir
çerçeve yasası Meclise gelecek; bunu anlamlı buluyoruz ancak bu getirilen
çerçeve yasasının yaratmak istediğiniz algıdan uzak olduğunu da ifade etmemiz
gerekir. Yani, gelecek çerçeve yasasıyla birlikte Türkiye’de Kürt meselesi
çözülecek veyahut Türkiye, ertesi güne demokratikleşmiş bir ülke olarak
uyanacak gibi bir algı doğru değildir. Bu, aslında çözüm süreciyle ilgili, bir
buçuk yıl önce başlatılmış olan bu süreçte ilk yapılması gereken iş olarak
bugün önümüze geliyor. Bir buçuk yıllık bir süreçte -geciktiğimiz için- çözüm
süreci bugüne kadar istenen aşamaya gelmemiş, bu süreç içerisinde de demokratik
hakkını kullanan gençlerin can kaybı, yaşam kaybı maalesef yine yüreğimizi
yakmıştır. 
Biz bununla
birlikte, bu çerçeve yasasının burada yasalaşmasıyla beraber aslında Meclis
gündeminde çok kapsamlı demokratikleşme yasalarının görüşülmesi gerektiğini
ifade etmişti, bugün de aynı görüşlerimizi burada tekrar ifade ediyoruz. Bu
Meclisin kapanmadan önce çok temel sorunlarda, özellikle Kürt meselesi ve
demokratikleşme konusunda yapması gereken çok ciddi çalışmalara ihtiyaç var ve
önümüze getirmiş olduğunuz bu planlamada da maalesef bu çalışmalarla ilgili çok
fazla bir şeyi Meclis gündemine getirmediğinizi üzülerek buradan ifade etmek
istiyoruz. 
Bir buçuk yıllık
süre içerisinde 76 milyonun bizden beklentisi bir yol temizliği yapmaktı ve bu
yol temizliğiyle beraber bir demokratik anayasa oluşturmaktı. Anayasa Uzlaşma
Komisyonunda Meclis oturumları başlamadan önce de bu şekilde büyük bir
toplumsal talebin yükseldiğini bizzat Komisyon üyeleri kendileri sahaya giderek
gözlemlediler ama maalesef ne Anayasa Uzlaşma Komisyonundan bir sonuç çıktı ne
de bu bahsetmiş olduğumuz yol temizliğiyle ilgili bu Meclis inisiyatif alarak
demokratikleşmenin önünü açacak adımları attı. Hâlâ Terörle Mücadele Kanunu
olduğu yerde duruyor. Düşünce, ifade, örgütlenme özgürlüğü önündeki engeller
duruyor. Basın özgürlüğü önündeki engeller maalesef hâlâ önümüzde duruyor.
Siyasi Partiler Kanunu’ndan tutalım da Seçim Kanunu’na kadar antidemokratik pek
çok yasal mevzuat hâlâ önümüzde, demokrasi önünde, özgürlükler önünde bir engel
olarak durmaya devam ediyor. 
Bugün, işte,
Cumhurbaşkanlığı seçimiyle ilgili bir maratona girildi. 3 Sayın Cumhurbaşkanı
adayı yarışacak ama bu demokratikleşme yasaları çıkmadığı için, bununla ilgili
bir kültür oluşturulmadığı için bu yarış da son derece adaletsiz koşullarda,
olağanüstü eşitsiz koşulların olduğu bir ortamda gerçekleşecek. Sayın Başbakan,
Başbakanlık imkânlarından faydalanacak şekilde bu süreç içerisinde
Cumhurbaşkanlığı seçim kampanyasını yürütecek. Yine diğer 2 siyasi partimiz de
bu konuda aslında kendilerine bir özeleştiri sorusunu sormaları gereken bir
konumdalar çünkü yıllarca hazine paylarından BDP’ye ya da HDP’ye ya da bizim
ardılı olduğumuz siyasi geleneğe bu şekilde adaletsizlikler yapılınca YSK’ya
başvurma gibi bir yolu bugüne kadar hiç işletmemişlerdi. Şimdi, haklı olarak,
onlar da bu adaletsiz uygulamayla karşı karşıya gelince bundan şikâyet eder bir
durumda halka açıklamalarda bulunuyorlar. Biz bu Meclisin aslında bugüne kadar
bu eşitsiz koşulları, siyasi partiler arasındaki bu eşitsiz koşulları tamamen
ortadan kaldırması gerektiğini defalarca söylemiştik ama maalesef bu yasama
yılı da bu açıdan, son derece zamanın heba edildiği ve ortaya somut bir çözümün
çıkmadığı bir pratikle noktalanacak.
Özellikle
Meclisin halkın gerçek gündemini takip etmesi ya da gerçek gündemiyle ilgili
burada bir planlama yapması konusunda, son bir ay içerisinde Orta Doğu’da
yaşanan baş döndürücü gelişmelere karşın, bu Meclisin bir kez olsun bile
toplantı yapmamış olması başlı başına mevcut tabloyu ortaya koyuyor. Orta
Doğu’da yirmi dört saat içerisinde sınırlar değişiyor, ülkelerin geleceğiyle
ilgili tarihi değiştirecek tartışmalar gündemleşiyor ama bu Meclis, Türkiye
Büyük Millet Meclisi bu gelişmeleri kendi gündemine alarak, milletvekillerini
bilgilendiren ya da milletin iradesinden gelen milletvekillerinin önerileriyle
politika belirleyen bir konumda olmaktan maalesef son derece uzakta bulunuyor. 
Bu, son, IŞİD çetelerinin Musul’daki
konsolosluğa yapmış olduğu baskın ve oradaki konsolosluk görevlilerini rehin
almasından sonra iyice gün yüzüne çıktı. Düşünün ki, onlarca konsolosluk
çalışanı rehin alınmış, onlarcasından haber alınamıyor, yine onlarca tır
şoförü, bu ülkenin vatandaşı rehin alınmış ve bu ülkenin Meclisi bu gündemle
bir bilgilendirme toplantısıyla muhalefet partisinin bu konudaki önerilerini
alma gereği bile duymuyor. Bu konuda Dışişleri Bakanının buraya aslında bugüne
kadar defalarca gelip bilgi vermesi, bilgilendirme yapması ve bu konuda
muhalefet partilerinden gelen önerileri dikkate aldığını bütün 76 milyona
burada söylemesi gerekirken, biz, maalesef, tam tersi bu gündemle ilgili hiçbir
toplantı yapmamış, hiçbir tartışma tüketmemiş bir Meclis pratiğiyle bu yasama
yılını bitireceğiz. Böyle olduğu için de hâlâ Orta Doğu üzerindeki IŞİD terörü
tehlikesi acımasız bir şekilde devam ediyor ama Türkiye’nin gündeminde sanki
böyle bir sorun hiç yokmuş gibi ne iktidar partisinden ne de bizim dışımızdaki
muhalefet partilerinden bir ses çıkmıyor. 
Bugün IŞİD çeteleri Kobani’nin
tamamında hem güneyinde hem doğusunda hem batısında tam bir katliam yapma
amacıyla, Musul’dan elde ettiği silahlarla birlikte çok kapsamlı bir saldırı
dalgası başlatmış durumda. Kobani’nin pek çok köyü sivillerin can kaybı kaygısı
nedeniyle sivillerin tahliyesini öngörecek şekilde bir insanlık dramına sahne
olmakta ama Türkiye siyasetinde, Türkiye’nin siyasi konjonktüründe böyle bir
konu maalesef hak ettiği yeri bulmamaya devam etmekte. Biz her şeyden önce bu
tavrın Türkiye’ye zarar veren, Türkiye’nin Orta Doğu politikasına zarar veren
bir tavır olduğunu ifade etmek istiyoruz. Halkların Demokratik Partisi olarak
ve yine bölgede Barış ve Demokrasi Partisi olarak, Kobani’deki bu saldırılara
karşı biz gereken demokratik kitlesel eylemselliklerimizi ortaya koyacağız. Bu
konuda yarın seçilmişlerimiz ve halkımız Suruç’ta, Kobani kapısında gerekli
demokratik tepkiselliği, eylemselliği ortaya koyacaklar. Bu eylemsellik aynı
zamanda Hükûmete bir uyarı olacak. Rojava politikası, Kobani politikası ve Orta
Doğu politikasıyla ilgili…
(Mikrofon otomatik cihaz tarafından
kapatıldı)
BAŞKAN – Teşekkür ederim Sayın Baluken.
İDRİS BALUKEN (Devamla) – …Hükûmetin
buradan gelen uyarıları dikkate alması ve buna göre yeni bir politika
belirlemesi gerektiğini ifade etmek istiyoruz. Eğer dikkate almayan,
Kobani’deki çığlığa kulak tıkayan, bölgedeki Kürt’ün sesine hiçbir şekilde
kulak vermeyen bir pozisyon olursa önümüzdeki günlerde tabii sıkıntılı ve
sancılı bir süreç yine önümüze gelecektir. 
BAŞKAN – Sayın Baluken, teşekkür
ederim.
İDRİS BALUKEN (Devamla – Biz, yol
yakınken, AK PARTİ Grubunu da Hükûmeti de halkın gerçek gündemine davet ediyor,
Meclisin de halkın gerçek gündemiyle tartışmalar yürütmesini buradan tekrar
öneriyoruz. 
Hepinizi saygıyla selamlıyorum. (HDP
sıralarından alkışlar) 
BAŞKAN – Teşekkür ederim. 
Adalet ve Kalkınma Partisi grup
önerisinin lehinde son konuşmacı Kayseri Milletvekili Sayın Yusuf Halaçoğlu,
buyurun. (MHP sıralarından alkışlar) 
YUSUF HALAÇOĞLU (Kayseri) – Teşekkür
ederim Sayın Başkan.
Değerli milletvekilleri, sözlerime
başlarken hepinizi saygıyla selamlıyorum. 
Evet, AKP’nin vermiş olduğu bu
önergeyle 24’üne kadar, ramazan ayında cumartesi, pazar, pazartesi dâhil olmak
üzere bitimine kadar süreyle çalışacağız Allah nasip ederse. 

Şimdi, değerli milletvekilleri, tabii
ki, ramazan ayında normal olarak Meclis her zaman tatile girerdi ama çalışma
konusunda bir karar almış bulunuyor tek taraflı olarak AKP. Çalışmaktan
gocunmayız, çekinmeyiz ama bu kadar acele etmelerinin sebebinin ne olduğunu iyi
anlamak gerekir. Yani hangi sebeple konuları bu kadar öncelikle Meclisin tatile
girdiği bir dönemde devam ettirip bitirmek isteniyor, bunu çok iyi
değerlendirmek lazım. 
Şimdi gündeme baktığımız zaman: Bir,
terörle ilgili bir yasa getiriliyor “terörün sona erdirilmesi ve toplumsal
bütünleşmenin güçlendirilmesi” adı altında. Aslında kiminle mücadele edecekleri
de yazmıyor burada, PKK terörü müdür, başka bir terör müdür, belli değil. Yani
DHKP-C midir, Hizbullah mıdır, bu da belli değil. Ama onun ötesinde sağlıkla
ilgili bir yasa tasarı geliyor. Ardından da 168 maddelik -herhâlde
yanılmıyorsam, yeni ekler yapılmamışsa- bir torba yasa getiriliyor. Artık
torbanın ötesine geçmiş durumda, herhâlde “harar” deniyor bunun ismine.
Şimdi, değerli milletvekilleri, niye bu
kadar acele ediliyor? Yani terörle ilgili, terörün sona erdirilmesiyle ilgili
yasa o kadar zaman geçti, o zamanlarda dile getirilmedi bugün neden
getiriliyor? Şöyle bir baktığımızda Özgür Gündem’in 27 Haziran 2014’te KCK Eş
Başkanı Cemil Bayık’la yapılan bir röportajda, Cemil Bayık açıkça şöyle diyor:
“Türkiye Büyük Millet Meclisi tatile girmeden yasa çıkmazsa süreç bitmiştir.”
Yani açıkça tehdit ediyor ve o tehdit çerçevesinde de bir yasa getiriliyor. 
Şimdi, yasanın içeriğini bundan hemen
sonrasında zaten yasa geleceği için orada uzun uzadıya tartışacağız, orada
onunla ilgili ne kadar Anayasa’ya aykırı olduğu, kanuni, teknolojiye uymadığı,
uluslararası hukuk teamüllerine uymadığı meselesini zaten dile getireceğiz,
onları ayrıca değerlendireceğiz ama burada hakikaten enteresan… Yani Cemil
Bayık burada 6 maddelik yasa tasarısından da söz ederek Hükûmeti şöyle tenkit
ediyor veyahut da suçluyor veya tehdit ediyor, diyor ki: “Hükûmet ve devlet
sadece yasal zemini oluşturacak ortamı oluşturmaz ve zamana yayarak zaman
kazanmak isterse ve bununla Cumhurbaşkanlığını kazanmayı hedeflerse biz bunu
kabul etmeyeceğiz ve o zaman süreç sona erecektir.”
Şimdi, önümüzdeki günlerde o zaman bu
kanun tasarısının Meclisten geçtiğini düşünelim. Hemen bununla ilgili hangi
tedbirleri alacağınızı veya Cemil Bayık’ın sözlerini hangi ölçüde yerine
getireceğinizi göreceğiz. Eğer bunun bağlantısı olarak bunu çıkarmadığınızı, bu
yasayı getirmediğinizi söyleyecek olursanız onu da göreceğiz. Hâlbuki,
Anadolu’nun güneydoğusunda neler oluyor, bunu hiç akla getirdiniz mi, hiç
düşündünüz mü? Mesela, Enerji Bakanımız Sayın Yıldız açıkladı, Güneydoğu’da
elektrik kesintilerini değerlendirirken şöyle dedi: “Güneydoğu’da ödeme oranı
yüzde 10.” Evet, “Yüzde 10.” diyor. Şimdi, siz, eğer orada güçlüyseniz,
devletseniz yüzde 10 ödemeye karşı birtakım tedbirler almış olmanız gerekirdi
ama neden bu tedbirleri alamıyorsunuz, yüzde 10’da kalıyor ve onun dışında
ödeyen halkın üzerine neden birtakım “ek vergiler” adı altında, işte “kaçak
bedeli” ve “sair” adı altında yükleme yapıyorsunuz? Yine, dolayısıyla PKK’nın
da bu konuda, elektrik faturalarının ödenmemesi konusunda halka telkinde
bulunduğu ve baskı yapıldığı belirtiliyor.
Şimdi, gerçekten Güneydoğu’da neler
oluyor? Güneydoğu’da yollar kesiliyor, bayraklar gönderden indiriliyor. Sadece
askerî birlikteki bayrak da indirilmedi, diğer resmî dairelerdeki bayraklar
hakikaten yerinde duruyor mu durmuyor mu, bir ona bakın. 
Onun dışında, polis ve asker
karakollara ve kışlalara çekilmiş durumda. Herhangi bir işe müdahale edemiyor.
Karakol yapımı protesto ediliyor ve bunun üzerine, askerlerin üzerine,
polislerin üzerine, güvenlik güçlerinin üzerine molotoflar vesaire atılıyor.
PKK yol kesiyor ve kimlik kontrolü yapıyor, hem de güvenlik güçlerinin 250
metre ötesinde yapıyor bunları. Jandarma kendisine saldıran PKK’lılara cevap
vermiyor, verenler hakkında soruşturma başlatılıyor ve silahlarına el
konuluyor. PKK insanlardan “vergi” adı altında haraç alıyor, mahkeme kuruyor.
PKK şehirlere silah ve militan yığmaya devam ediyor, bunu Hükûmet de biliyor,
istihbarat da biliyor ama emir yukarıdan geldiği için valiler ve de güvenlik
güçleri herhangi bir şekilde ses çıkaramıyorlar. Askerler kaçırılıyor, yol
yapan makineler yakılıyor, korucular katlediliyor ama Hükûmet “çözüm sürecinin
devam etmesi” adı altında bunları göz ardı ediyor ve ölenleri insan yerine
koymuyor ve açıklamalarda da “Bugüne kadar hiç ölüm olmadı.” deniliyor. 
Yine, PKK yollara hendekler açıyor,
Diyarbakır-Bingöl yolu yirmi dört gün kapalı kalıyor ve trafik başka
güzergâhtan gidiyor Elâzığ’a vesair yerlere. Yani böyle bir durum Avrupa’nın
herhangi bir ülkesinde veya Amerika Birleşik Devletleri’nde olsaydı ne olurdu?
Bir gözünüzde canlandırın, yirmi dört gün iki il arasındaki yol kapalı
kalabilir miydi veya böyle bir harekette ne kadar bulunabilirlerdi? Ama bu
çerçevede Hükûmet hâlâ sessiz. Hatta iş adamlarının paraları gasbediliyor PKK
teröristleri tarafından ama güvenlik güçleri bunları takip etmiyor ve “Aman,
sürece zarar gelir.” diye bunlar izlerini kaybettiriyorlar. 
Şimdi, teröristbaşı 1999’da
tutuklandığında aynen şunları söylemişti: “Bana müsaade edin…” Barış için
çalışacağını, dağdan üç ayda bütün PKK terörist gruplarını indireceğini
açıklamıştı. Yıl 2013, 23 Şubatta şöyle bir açıklama yapıyor teröristbaşı:
“Çekildiğimiz alanda gerillayı daha da büyüteceğiz. Başarılı olursak ne KCK
tutuklusu kalır ne başkası. Bu olmazsa 50 bin kişiyle halk savaşı olacak, ölen
ölecek, ben karışmıyorum.” Şimdi, bu kadar aleni olarak isyan hazırlığında
olduğunu söyleyecek teröristbaşı ve neler yapıldığını, neler yapılması
gerektiğini söyleyecek ve Hükûmet sessiz kalacak. Nasıl bir devletsiniz? Nasıl
bir Hükûmetsiniz? Neyi yönettiğinizi zannediyorsunuz? Böyle ülke mi yönetilir?
Böyle bir demokrasi mi olur? Bütün bunlar hangi zaman diliminde gerçekleşti?
2003 yılından başlayarak 2014 yılına, geldiğimiz zamana kadar geldi on iki yıl
içerisinde. 
Şimdi, hiç zannetmeyin ki bunlar bu
şekilde Meclisin tozlu raflarında kalacak. Yarın, tarih yazarları, sizin -Sayın
Başbakan da dâhil- söylediklerinizin hiçbirini kale almayacak, o yazılı
belgelere başvurarak tarihi yazacaklar, sizin hakkınızda da yazacaklar. Hiç
unutmayın ki tarihte hiçbir şey gizli kalmıyor, eninde sonunda ortaya çıkıyor.
Değerli milletvekilleri, dolayısıyla,
aslında tasarının bu şekilde gelmesi, Meclisin bu şekilde çalıştırılmaya
çalışılması, önümüzdeki 10 Ağustosta yapılacak Cumhurbaşkanlığı seçimlerinde
Sayın Başbakana birtakım oyların kazandırılmasından öte başka bir şey değildir
ama şurasını hiç kimse unutmasın ki diğer taraftan, yurt dışında birtakım
olaylar oluyor, Türkiye’yi ilgilendirmiyor zannediliyor. IŞİD’i şöyle bir göz
önüne alın, ne gariptir ki IŞİD’in halife olarak ilan ettiği Ebubekir El
Bağdadi iki yıl boyunca Amerikan kamplarında esir olarak kalmıştır, tutuklu
olarak kalmıştır. Ne yapmıştır bu dönemde, ne yapmamıştır? İsmi neden
değiştirilmiştir? Bütün bunları göz önüne aldığınızda, şu an enteresan değil
midir ki IŞİD, o bölgelerde peşmergeyle hiçbir zaman çatışmıyor, sadece Türkmen
bölgelerine doğru harekette bulunuyor? 
Bunların hepsinin bir anlamı olması
gerektiğini düşünüyoruz ve dolayısıyla, bizim -her ne kadar lehinde almışsam
da- aleyhinde olduğumuzu beyan ediyorum.
Hepinize saygılar sunuyorum. (MHP
sıralarından alkışlar)
BAŞKAN – Teşekkür ederim.
Adalet ve Kalkınma Partisi Grubu
önerisi aleyhinde son konuşmacı Sayın Engin Altay, Sinop Milletvekili.
Buyurun. (CHP sıralarından alkışlar)
ENGİN ALTAY (Sinop) – Teşekkür ederim
Sayın Başkan.
Sayın milletvekilleri, Genel Kurulu
saygıyla selamlıyorum.
Temmuz sıcak, temmuz ayı Türkiye için
talihsiz anılarla da dolu. Ben de hem 2 Temmuz Sivas Katliamını hem 5 Temmuz
Başbağlar Katliamını kınıyorum, telin ediyorum. Sorumluların, bugüne kadar
gerçek anlamda ortaya çıkmayan sorumluların bir şekilde kanun önünde, kamu
vicdanı önünde hesap vermesini bekliyorum ve temenni ediyorum ki Türkiye böyle
acı olayları bir daha yaşamasın. 
Tabii Türkiye’nin böyle acı olayları
yaşamasının birçok sebebi var ama bana sorarsanız önemli sebeplerinden biri
dünyanın çok, daha doğrusu en jeostratejik noktasında bulunan bu topraklarla
ilgili hesap yapmayan ülke yok. Dolayısıyla, bu kadar önemli, hassas, stratejik
bir coğrafyada konuşlanmış olan ülkemiz üzerinde herkes, sinsice, haince, şu
veya bu şekilde hesap yapar. Benim onlara bir itirazım yok da önemli olan bu
ülkenin vatandaşlarının, bu sinsi hesaplara bilerek ya da bilmeyerek alet
olmaları meselesidir. Burada tabii biz siyasetçilere önemli görevler düşüyor.
Sayın milletvekilleri, Türkiye,
gerçekten kıymetini iyi bilmemiz gereken bir ülke, büyük bir ülke, tarihiyle
iftihar ettiğimiz bir ülke; Kürt’üyle, Türk’üyle, Laz’ıyla, Çerkez’iyle,
Gürcü’süyle, Arap’ıyla, Arnavut’uyla, Boşnak’ıyla hep birlikte yıllardır,
yüzyıllardır huzur içinde, barış içinde yaşadığımız bir ülke. Bu ülkenin, bu iç
barışının muhafazası her şeyin üstündedir. Hiçbir siyasi amaç, hiçbir kutsal
amaç bu topraklarda yaşayan bu insanların birliğinden, beraberliğinden,
barışından ve ülkenin iç huzurundan daha değerli değildir. 
Şimdi, iktidar partisi, daha doğrusu
Hükûmet, 629 sıra sayılı Kanun Tasarısı’nı bugün, 48 saat geçmeden Genel
Kurulun gündemine alınmasını ve müteakiben de çeşitli kanunlarla Genel Kurulun
gündeminin 24 Temmuz 2014 Perşembe gününe kadar çalışmasını bize öneriyor.
Çalışalım, hiç mesele değil fakat sizin niyetiniz üzüm yemek değil. Sizin
niyetiniz samimi olsa, iyi olsa, Soma’da bu acı yaşanmışken, daha çok sıcakken,
Soma faciasının, Soma katliamının acısının üzerinden getirdiğiniz torbaya bir
sürü siyasi, değişik hedeflerinize, birileriyle hesaplaşmalarınıza kolaylık
getirecek, hukuku arkadan dolanacak kanunları eklemezsiniz. 
Sayın milletvekilleri, Plan Bütçe
Komisyonu üyeleri bir aydır çalışıyor. Bu, insan haklarına da, çalışma
ilkelerine de aykırıdır. Dedik ki: “Soma’yı getirin, yarım saatte çıkaralım;
vergi aflarını, prim aflarını getirin, yarım saatte çıkaralım.” “Yok, biz
Soma’nın içine yargıyı, hukuku baypas eden, hukuk devletini ortadan kaldıran
bir tek maddede koyacağız. Geçerse ikisi de bir, geçmezse o da geçmesin, bu da
geçmesin…” Böyle iktidar olunur mu? Böyle Meclis olur mu? Bu Meclisin birinci
görevi, milletin çıkarına, menfaatine, yararına kanun çıkarmaktır. İyi niyet
görmüyoruz grubunuzda, partinizin yöneticilerinde. Bu sebeple, bu grup önerisi
parmak çoğunluğuyla buradan geçebilir. Karar yeter sayısı da isteyeceğiz,
arkadaşlara hatırlatıyorum; burada, 24 Temmuza kadar bu koltuklarda 184 kişiyi
tam, eksiksiz istiyoruz, sonra kavga etmeyelim. Yazık günah, milletvekillerinize
de günah. Biz burada 15 kişiyle idare ederiz, MHP 10 kişiyle idare eder, HDP 2
kişiyle idare eder; milletvekillerinize de günah. Böyle bir anlayış olabilir
mi? 
MİHRİMAH BELMA SATIR (İstanbul) – Niye
milletvekili oldular o zaman? 
ENGİN ALTAY (Devamla) – Yani, Soma’da,
Soma faciasında, Soma katliamında ağzını açmış, elini açmış, devletten gelecek
haberi bekliyor insanlar. Siz diyorsunuz ki: “Ben memuru görevinden alırım, o
mahkeme karar verse de ben onu iki sene oraya oturtmam.” Niyete bak, derde bak.
Burada ne samimiyet aranır ne iyi niyet aranır. Bu bakımdan, sayın
milletvekilleri, grup önerinizi olumlu karşılamıyoruz ve bu grup önerisinde
sağlık enstitülerini… Geçen de konuştuk, hani bu ekime kalacaktı Sayın Bakan?
Şimdi, bunu da getiriyorsunuz “Perşembe günü görüşelim.”. Burada, muhalefetin
bildiğim kadarıyla –Sayın Halaçoğlu’yla da konuştum- çokça çekincesi var, bizim
de çokça çekincemiz var. Siz babanıza, biz babamıza kanun yapmıyoruz; millete
kanun yapıyoruz. Samimiyseniz dersiniz ki: “Ey muhalefet, çekinceniz nedir
kardeşim?” “Şudur.” Otururuz, konuşuruz; ya siz ikna olursunuz ya bizi ikna
edersiniz.
MİHRİMAH BELMA
SATIR (İstanbul) – Alt komisyonda konuşuldu.
ENGİN ALTAY
(Devamla) – Ama bir Mecliste her şey de kavgayla, uyumsuzlukla olmaz ki.
Meclisin görevi millet için, buradaki herkes millî iradenin temsilcisi. Millî
irade sadece siz değilsiniz ki, muhalefet de millî irade. Yani, biz keyfimizden
mi karşı çıkıyoruz sayın milletvekilleri, sayın grup başkan vekilleri, Sayın
Bakan? Biz, getireceğiniz kanuna, iyi de, sırf iş olsun diye mi karşı
çıkıyoruz? 
SITKI GÜVENÇ
(Kahramanmaraş) – Bir gün “evet” verin, bir gün “evet” verin. 
ENGİN ALTAY
(Devamla) – Şüphesiz getirdiğiniz pakette olumlu şeyler de var. 
SITKI GÜVENÇ
(Kahramanmaraş) – Onlara “evet” deyin. 
BAŞKAN – Laf
atmayın lütfen.
ENGİN ALTAY
(Devamla) – Ama yanlış diyoruz, doğru değil, hakkaniyet yok diyoruz, Anayasa’ya
aykırı diyoruz, hukuka aykırı diyoruz; anlatamıyoruz, dinletemiyoruz. 
Bu anlayışla
-burada söylüyorum, ben açık sözlü bir adamım- ne sağlık geçer… Yani, geçer de
çok zorlanırsınız.
MİHRİMAH BELMA
SATIR (İstanbul) – O ne demek ya? 
ENGİN ALTAY
(Devamla) – Hayır, hayır, geçer tabii ki. Yani, biz İç Tüzük’ün…
MİHRİMAH BELMA
SATIR (İstanbul) – Millî iradeye nasıl böyle bir şey söylersiniz? Gayet de
güzel geçer.
ENGİN ALTAY
(Devamla) – Sayın Grup Başkan Vekilim, biz İç Tüzük’ün bize verdiği bütün
hakları kullanırız, siz de kullanırsınız.
MİHRİMAH BELMA
SATIR (İstanbul) – Kullanın, Allah Allah! 
ENGİN ALTAY
(Devamla) – Başkanlığın görevi de adil, yansız, tarafsız bir şekilde Genel
Kurulu idare etmektir. Bu konuda kararlıyız. Gelin, ortak akılda uzlaşalım. Şu
torbanın içinde milletin beklediği bir sürü şey var. Plan Bütçede bir ayı
geçti. Ya, ne ayıp! Milletin nezdinde Meclisin itibarına halel geliyor sayın
milletvekilleri.
MİHRİMAH BELMA
SATIR (İstanbul) – Saatlerce konuşan milletvekillerinize söyleyin siz onu Sayın
Başkan, kitap okuyan milletvekiline söyleyin siz onu. 
ENGİN ALTAY
(Devamla) – Çıksanız da şu torbayı bir düzeltsek, hukuk devleti ilkelerini
askıya alan, yok sayan maddeleri çıkarsak, şuradan geçirsek, gitseniz
Anadolu’nun dört bir yanına “Ey vatandaşım, bak sizin için bunu yaptık.”
deseniz fena mı olur? Ne diyeceksiniz şimdi millete? Ne diyeceksiniz madencilere?
“E biz yapacaktık, muhalefet engelledi.” mi diyeceksiniz? 
HAKAN ÇAVUŞOĞLU
(Bursa) – Aynen öyle.
ENGİN ALTAY (Devamla) – Ayıp edersiniz.
HAKAN ÇAVUŞOĞLU (Bursa) – Aynen öyle.
ENGİN ALTAY (Devamla) – Ayıp edersiniz.
İSMAİL AYDIN (Bursa) - Aynen öyle.
ENGİN ALTAY (Devamla) – Ayıp edersiniz,
millet bunu yemez, millet her şeyin farkında. 
Gelelim 629’a. Çözüm; evet dedik.
Barış; evet dedik. Gene söylüyoruz: Çözüme varız, barışa varız, bu akan kan
durmalı ya da bir yıldır akmayan kan bir daha akmamalı. Kürtlerin varlığı,
kültürel hakları, insan hakları… Sadece Kürtler için değil, Türkiye’de yaşayan
herkes için eşitlik, eşit yurttaşlık istiyoruz, olmalıdır ama…
MUHAMMET BİLAL MACİT (İstanbul) – “Ama”
yok.
ENGİN ALTAY (Devamla) – …bunu yaparken
buna rağmen iş olmaz. Hukuk devleti ilkesini ayaklar altına alamazsınız.
“Efendim, biz bunu yaparız; nasıl olsa
CHP de tasarıya olumlu bakacak, geçiverir, gidiverir.” Velev ki öyle oldu. Bu
Parlamentonun hiç yapmayacağı bir şey varsa, bunu çiğnemektir. Buna aykırı,
Anayasa’ya aykırı kanun yapmak -işin hukuki boyutu ayrı da etik olarak da bir
değil, iki değil, üç değil, on değil, yirmi değil- olmaz. 
Çözüme evet, yapalım, bu barış
sağlansın. Bakıyorum, tarihte -demin söyledim- isyan, isyan, isyan… Şimdi, Kürt
sorunu kaynaklı bir terör sorunu: Kan, kan, kan… Cenaze, cenaze, cenaze… Bu
millet bu acıyı hak etmiyor. Bu sorun bitsin ama bunu yaparken bu demiş ki:
“Bir tek Cumhurbaşkanı sorumsuzdur yaptığı işten.” Anayasa’nın sadece
Cumhurbaşkanına verdiği sorumsuzluğu, siz Bakanlar Kuruluna devredemezsiniz ve
Bakanlar Kurulu istediğini sorumsuz tutamaz. Yani hukuki, idari, cezai
sorumsuzluk verme yetkisini, Meclis, Bakanlar Kuruluna bu şekilde veremez. 
Zaten bu tasarı şu: Bir genel çerçeve,
Hükûmete bir çerçeve yetki veriyor. Orada da şunu söylemek lazım: Benim
bildiğim çerçeve iki maddeden yapılır, hatta üç; tahtadan, metalden,
plastikten. Başka çerçeve yapılan madde var mı, bilmiyorum ben. Sizin bu
çerçeveniz lastikten. Lastik bir çerçeveyi Bakanlar Kuruluna vereceksiniz,
nasıl kullanırsan kullan... Ya, tek kullansın, tek sorunu çözsünler, eyvallah
ama buna bağlı kalarak.
(Mikrofon otomatik cihaz tarafından
kapatıldı)
ENGİN ALTAY (Devamla) - Son söz, Kürt
sorununun çözüm mercisi Meclistir, Mecliste kurulacak bir komisyondur, Başbakanın
iki dudağının ucuna verilecek bir yetki değildir.
Genel Kurulu saygıyla selamlıyorum.
(CHP sıralarından alkışlar)
BAŞKAN – Teşekkür ederim.



(MHP sıralarından bir grup milletvekili
ayağa kalktı)
OKTAY VURAL (İzmir) – Toplantı yeter
sayısı istiyoruz.
BAŞKAN - Adalet ve Kalkınma Partisi
Grubu önerisini oylarınıza sunacağım ama yoklama talebi var.
Sayın Vural, Sayın Bal, Sayın Adan,
Sayın Halaçoğlu, Sayın Doğru, Sayın Çınar, Sayın Erdoğan, Sayın Erdem, Sayın
Topcu, Sayın Belen, Sayın Alan, Sayın Özensoy, Sayın Şimşek, Sayın Kalaycı,
Sayın Oğan, Sayın Yeniçeri, Sayın Bulut, Sayın Kutluata, Sayın Türkkan, Sayın
Uzunırmak.
Yoklama için iki dakika süre veriyorum
ve süreyi başlatıyorum.
(Elektronik cihazla yoklama yapıldı)
BAŞKAN – Toplantı yeter sayısı yoktur.
Birleşime on dakika ara veriyorum.
Kapanma
Saati: 16.18
İKİNCİ OTURUM
Açılma Saati:
16.31
BAŞKAN: Başkan
Vekili Ayşe Nur BAHÇEKAPILI
KÂTİP ÜYELER:
Fehmi KÜPÇÜ (Bolu), Muhammet Rıza YALÇINKAYA (Bartın) 
----- 0 -----
BAŞKAN – Sayın milletvekilleri, Türkiye
Büyük Millet Meclisinin 113’üncü Birleşiminin İkinci Oturumunu açıyorum.
Adalet ve Kalkınma Partisi Grubu
önerisinin oylamasından önce istem üzerine yapılan yoklamada toplantı yeter
sayısı bulunamamıştı.
Şimdi yoklama işlemini tekrarlayacağım.

Yoklama için iki dakika süre veriyorum
ve süreyi başlatıyorum.
(Elektronik cihazla yoklama yapıldı)
BAŞKAN – Toplantı yeter sayısı vardır. 
Adalet ve Kalkınma Partisi grup
önerisini oylarınıza sunuyorum: Kabul edenler… Kabul etmeyenler… Kabul
edilmiştir.
İç Tüzük’ün 37’nci maddesine göre
verilmiş bir doğrudan gündeme alınma önergesi vardır, okutup işleme alacağım ve
oylarınıza sunacağım.
Sayın milletvekilleri, lütfen sessiz
olabilir miyiz.



Türkiye Büyük
Millet Meclisi Başkanlığına
(2/318) esas numaralı Kanun Teklifi’min
TBMM İç Tüzüğü’nün 37’nci maddesine göre Genel Kurulda görüşülmesini
saygılarımla arz ederim.
 Veli
Ağbaba
 Malatya
BAŞKAN – Teklif sahibi olarak Malatya
Milletvekili Sayın Veli Ağbaba konuşacak. (CHP sıralarından alkışlar)


BAŞKAN – Lütfen sessiz olalım.
Buyurun.
VELİ AĞBABA (Malatya) – Sayın Başkan,
değerli milletvekilleri; hepinizi saygıyla selamlıyorum.
Değerli milletvekilleri, bundan üç yıl
önce yani Hrant Dink’in beşinci ölüm yıl dönümünde nefret suçlarıyla ilgili
kanun teklifi vermiştik. 
Değerli arkadaşlar, bir suçun nefret
suçu olabilmesi için faalin, suçu bir ön yargı ve nefret saikiyle yani din,
dil, ırk, mezhep, etnik köken, siyasi görüş, cinsiyet ve cinsel yönelim
farklılığı gibi nedenlerle işlemesi gerekir. Tarihimizde maalesef nefret
suçlarıyla ilgili cinayet ve katliamların örneği çoktur. Örneğin; Hrant Dink
cinayeti, Sivas katliamı, Maraş katliamı, geçtiğimiz günlerde anmasını
yaptığımız -bizim de bulunduğumuz- Başbağlar katliamı, Çorum katliamı bu
katliamlara bu nefret suçlarına örnek olarak gösterilebilir. Diğer yandan, yanı
başımızda, insanlık adına utanç duyduğumuz, içimizi aynı acıyla kavuran, ölüme
tapan El Kaide ve türevi çetelerin din ve mezhep adına işlediği cinayetler.
Bunlara herkesin dikkatle bakmasını istiyorum değerli arkadaşlar. Bunlar,
maalesef, din adına işlenen cinayetler ve bunlar da nefret suçu saikiyle
işlenen cinayetlerdir.
Değerli arkadaşlar, işte, nefret suçu
kavramı, ülkeler, halklar ve insanlık bu hâle gelmesin diye bütün çağdaş
ülkelerde uygulanıyor ve bütün çağdaş demokrasilerde nefret suçları -ile ilgili
kanunlar- bütün kanunlara girmiş durumda. 
Değerli arkadaşlar, biz de din, mezhep,
siyasi görüş ayrımı yapan iktidara dur diyebilmek için, bir an olsun onların
önünü alabilmek için böyle bir teklif hazırladık ve maalesef siyasi iktidar
nefret suçunu devamlı işlemektedir. Kendisi gibi olmayan, düşünmeyen her kesimi
düşman ilan eden bir hükûmet var, kendi gibi düşünmeyenlerden öldüresiye nefret
eden bir hükûmet var. 
Değerli arkadaşlar, on dört yaşındaki
Berkin Elvan’ı terörist ilan edenler ve gecenin karanlığında tek suçu o
caddeden geçmek olan Ali İsmail Korkmaz’a “terörist” diyenler ve maalesef CHP
milletvekillerini zaman zaman terörist olmakla, terör örgütlerine destek
vermekle suçlayanlar… Bakın, 16 yaşında çocuğu boğazlayanları, gözlerini
kapatarak boğazlayanları, gece gündüz kelle kesenleri, çocukları katledenleri,
sadece mezhebi farklı anne babadan doğduğu için çocukları katledenleri -burada
örnekleri çok- terörist ilan edememekte, “terörist” diyememektedir.
Değerli arkadaşlar, elinizi vicdanınıza
koyun, bir bakın. Bu mu terörist, bu suçu işleyenler mi? Bu mu terörist,
değerli arkadaşlar, bu mu terörist, bu mu terörist?
(Hatip tarafından kürsüde birtakım
fotoğraflar gösterildi)
VELİ AĞBABA (Devamla) – AKP Hükûmeti ve
başta Başbakan olmak üzere bu çocuklarımıza, bu gençlerimize “terörist” demekte
ve maalesef hâlâ bu eli kanlı katillere, eli kanlı teröristlere “terör örgütü”
diyememektedir ve bunları “terörist” olarak niteleyememektedir.
İşte tam da AKP’nin bakışını gösteren
iki tablo elimizde. 14 yaşında, eline ömründe silah almamış, ekmek almaktan
başka suçu olmayan bir Berkin Elvan ve miting meydanlarında “terörist” diye
yuhalatılan bir Berkan Elvan ve karşısında, mezhebinden dolayı çoluk çocuk
demeden kelle koparan insanlar ve maalesef bunların tamamı AKP’nin hamilinde,
AKP’nin korumasında yapıldı. Ve maalesef, bunlara giden silahların, bu
insanların katledilmesine neden olan olayların destekçisi de AKP Hükûmetidir,
AKP’dir.
Değerli arkadaşlar, bakın, artık
görmemek için kör olmak lazım. Reyhanlı’da açıkça ayrımcılık yapıp “53 Sünni
yurttaşımız öldü.” diyen, Yargıtayda birkaç hâkimin mezhebini kastederek
“Yargıtayı dedeler yönetiyor.” diyen, Alevinin cemevine “cümbüş evi” diyen,
Alevinin cemevine “terörist yuvası” diyen, savcıları mezhebine göre ayıran ve
”Bunların geni bozuk, meşrebi bozuk.” diyenler, bugün Irak’ta, Suriye’de eli
kanlı terör örgütlerinin destekçisidir.
Ve değerli arkadaşlar, ülkemizin,
tarihinde yaşamadığı kadar bir iç çatışma riskiyle, istikrarsızlıkla karşı
karşıyayız. AKP döneminde siyasi davalarda da nefret suçları açıkça işlenmiştir
ve maalesef AKP iktidarı döneminde, kendi gibi düşünmeyen, kendinden olmayan
herkesi terörist ilan etmiştir. 
Bu kanun teklifinin kabul edilmesini,
çağdaş ülkelerdeki gibi bir yasamız olmasını diliyor hepinizi saygıyla
selamlıyorum. (CHP sıralarından alkışlar)
BAŞKAN – Teşekkür ederim.
Bir milletvekili adına Erzincan
Milletvekili Sayın Muharrem Işık konuşacak.
Buyurun. (CHP sıralarından alkışlar)
MUHARREM IŞIK (Erzincan) – Sayın
Başkan, değerli milletvekilleri; öncelikle hepiniz saygılarımla selamlıyorum.
Tabii, bu yasa teklifini gönül ister
ki, keşke kabul etseniz de nefret suçlarını işleyenlerin gerekli cezaları
almaları sağlansa.
“Nefret suçu” dediğimiz zaman aklımıza
ne geliyor? Irk ayrımcılığı yapmayı, etkin kökende ayrımcılık yapmayı,
cinsiyette ayrımcılık yapmayı, zihinsel geriliği olanların üzerinde ayrımcılık
yapmayı ya da dinsel tercihlerinden dolayı horlananları, toplumda linç
edilmelerinin önlenmesini anlamamız lazım. Kadına yönelik şiddetin nefret suçu
olduğunu kabul etmemiz gerekiyor.
Değerli milletvekilleri, tabii “nefret
suçu” dediğimiz zaman aklımıza gelen siyasi cinayetler var, bunlar ülkemizde
fazlasıyla yaşandı. Ayrıca toplu katliamlar var; Maraş’ta, Çorum’da, Sivas’ta,
Başbağlar’da, Uludere’de, Reyhanlı’da olan toplu katliamlar aklımızda olanları.

Tabii, Sivas Başbağlar derken öncelikle
şunu söylemek isterim: Sivas’ta yaşanan acı bizim yüreğimizi nasıl
parçaladıysa, insan olan herkesin yüreğini nasıl parçaladıysa Başbağlar’da
yaşanan olay da insan olan herkesin yüreğini parçalar. Ve her zaman şuna karşı
oldum, karşı da olacağız: Başbağlar’ı Sivas’ın intikamını almak için göstermek,
buna çalışmak hiçbir zaman için kabul edilecek bir şey değildir. Eğer biz bunu
kabul edersek, o zaman Başbağlar’a kılıf uydurmuş oluruz. Ve hiçbir zaman için
de Sivas’taki olayları gündeme getirirken Başbağlar’daki olayları gündeme
getirmemek gibi bir zihniyeti kabul etmiyoruz, etmeyeceğiz de.
Başbağlar’da yaşanan olay, oradaki
insanların katledilmesi bizi nasıl yürekten yaraladıysa diğerlerinin de aynı
şekilde yaralanmış gerekiyor diye düşünüyoruz. Ve hiçbir zaman için de bunları
siyasi rant olarak görmedik, görenleri de nefretle kınıyoruz. 
Bu, ülkemizde her zaman gündeme
getirilir: Dindarlara yapılan haksızlıklardan dolayı sürekli işlenen söylemler
vardır ama her ne hikmetse hiçbir zaman için Alevilerin taleplerinin yerine
getirilmesi için bir şey yapılmaz. Başbakan kalkar, cemevine “cümbüş evi” der;
Diyanet İşleri Başkanı kalkar, fetva verir, hiçbir zaman cemevlerinin, onların
yasal statüsüne kavuşmamasını söyler; onun yanında, milletvekili kalkar,
Başbakan kalkar “Cemevinde terörist yetiştiriliyor.” diye söylemde bulunur;
“Ali’siz Aleviler” diye bir söylemi kendilerinden uydurup Alevileri birbirine
düşman ettirmeye çalışır ve kendilerini hedef göstermeye çalışırlar. Bunları
yaparlar, nefret suçu işlerler ama sırası geldiği zaman da “Biz çalıştaylar
yapıyoruz, çalıştaylarla Alevilerin, diğer görüşte olan insanların hakkını
vereceğiz.” diye söylerler ama hiçbirisi de doğru değildir. Sırf Aleviler mi?
Diğer inanç gruplarının da aynı şekilde, şimdiye kadar haklarının hangisi
verildi? İşte, Avrupa Birliğine şirin görünmek için birkaç tane dinî örgütün
hakkı verildi ama onlar da geçici olan şeyler. 
17 ve 25 Aralık yolsuzluğundan sonra bu
ülkede tamamen nefret suçu işlendi. Kalktı, “yüzde 50-50” diye, insanları
birbirine kutuplaştırmak, birbirine kırdırmak için söylemlerde bulunuldu. Bu
nefret suçu değildir de nedir? 
Gezi olaylarında nefret suçunun en
kötüsü işlendi. Biraz önce Veli arkadaşım söyledi, Berkin Elvan’ı miting
meydanlarında terörist diye suçlayıp annesini yuhalattılar. Bu, nefret suçu
değildir de nedir? Ali İsmail Korkmaz için aynı şeyler yapıldı. Onu öldüren katil
polisler hâlen bulunmazken Berkin Elvan’ı vuranın kim olduğu da ortaya
çıkmadı. Ethem Sarısülük’ü öldüren katil polisin bir zahmet dün -artık nasıl
olduysa, bir yerlere selam göndermek için mi, ne olduysa anlamadık-
tutuklanmasına karar verildi. Öyle bir beslemişsiniz ki katil polisi -rahat
ettirmek için buradan Urfa’ya gönderdiniz- katil polis silahı çektiği zaman
ipince, dün orada gördük, beslenmiş, iyi bakılmış. 
GÖKÇEN ÖZDOĞAN ENÇ (Antalya) – Aa, çok
ayıp! 
MUHARREM IŞIK (Devamla) – Ayıp olan bir
şey yok. O ilk gün tutuklanması gerekiyordu. Polislere yapılanlar keşke o ölen
insanlara da yapılsaydı. 
Sivas katliamında 26 avukat, sizin
çeşitli organlarınızda bakan olarak, milletvekili olarak, müdür olarak ya da
bir kurumda yönetim kurulu üyesi olarak görev aldı mı, almadı mı? Hepsi aldı.
Sivas’taki o cani katillerden bir tanesi yıllarca Sivas’ta yaşamış ama ne
hikmetse öldükten sonra haberiniz oldu. Polonya-Almanya sınırlarında yakalanan
yine aynı şekildeki katil bulunamadı. 
Şimdi, biz şunu
söylüyoruz: Başbağlar benim başım üstünde, her zaman için Başbağlar’a gideriz,
oradaki insanların acısını paylaşırız, oy bekleme kaygısıyla değil, insanların
acısını paylaşmak için gideriz. Biz her şeyi biliyoruz, kimin kime nerede oy
vereceğini ama önemli olan bu nefret suçlarına dur demek, bu insanların
gerçekten bu ülkede barış içinde yaşamasını sağlamak; yüzde 50, 50 bölerek
değil, kardeşçe, dostça yaşamalarını sağlamaktır.
Hepinizi
saygılarımla selamlıyorum. (CHP sıralarından alkışlar)
BAŞKAN –
Teşekkür ederim.
Önergeyi
oylarınıza sunuyorum: Kabul edenler... Kabul etmeyenler... Önerge kabul
edilmemiştir. 
Gündemin “Seçim”
kısmına geçiyoruz.


BAŞKAN – Avrupa
Birliği Uyum Komisyonunda boş bulunan ve siyasi parti grubu mensubu olmayan
milletvekillerine düşen 1 üyelik için Ankara Milletvekili Nazmi Haluk Özdalga
aday olmuştur.
Oylarınıza
sunuyorum: Kabul edenler... Kabul etmeyenler... Kabul edilmiştir. 



BAŞKAN – Şimdi,
Genel Kurulun 5/5/2014 tarihli ve 84’üncü Birleşiminde kurulması kabul edilen
(9/8) esas numaralı, Ekonomi eski Bakanı Mehmet Zafer Çağlayan, İçişleri eski
Bakanı Muammer Güler, Avrupa Birliği eski Bakanı Egemen Bağış ile Çevre ve
Şehircilik eski Bakanı Erdoğan Bayraktar hakkındaki Meclis Soruşturması
Komisyonunun üye seçimini yapacağız.
OKTAY VURAL
(İzmir) – Sayın Başkan, efendim…
BAŞKAN – Şu
okuduklarımı bir bitireyim, sözümü kesmeyin isterseniz. Seçim kısmına geçmeden
sizi dinleyeceğim, sözümü kesmeyin, rica edeyim, lütfen.
OKTAY VURAL
(İzmir) – Peki, efendim, siz de benim sözümü kesmeyin.
BAŞKAN –
Teşekkür ederim anlayışınızdan dolayı.
OKTAY VURAL
(İzmir) – Siz de benim söz talebimi zamanında cevap verirseniz memnun olurum
efendim.
BAŞKAN – Size
ben söz verdim, “Daha sonra konuşacağım.” dediniz Sayın Vural.
OKTAY VURAL
(İzmir) – Hayır, ondan sonra, söz talebim oldu.
BAŞKAN – Şu
işlemimi bitireyim, tabii ki, size söz vereceğim.
Meclis
soruşturması yürütecek Komisyonun üyeleri Anayasa’nın 100’üncü maddesine göre
siyasi partilerin güçleri oranında verecekleri üye sayısının 3 katı olarak
gösterdikleri adayları arasından ad çekmek suretiyle tespit edilecektir. Bu
Soruşturma Komisyonunda Adalet ve Kalkınma Partisi 9, Cumhuriyet Halk Partisi
4, Milliyetçi Hareket Partisi 1 ve Halkların Demokratik Partisi 1 üyelikle
temsil edilecektir. 
Buyurun Sayın Vural. 
OKTAY VURAL (İzmir) – Sayın Başkan, bu
konuyla ilgili daha sonra söz talebim var ama öncelikle Meclis Başkanlığının
Türkiye Büyük Millet Meclisinin iradesini engelleme görevini başarıyla
yaptığını ifade etmek isterim. 
5 Mayıs 2014 tarihinden bu yana,
maalesef, Meclis Başkanlığı Adalet ve Kalkınma Partisi Grubuyla beraber,
birlikte Türkiye Büyük Millet Meclisinin karar verdiği Meclis soruşturmasına
ilişkin Komisyonun kurulmasını engellemiştir. Bu, millî egemenliği yok
saymaktır; bu, Parlamentoyu yok saymaktır. Huzurlarınızda, kasıtla -Sayın
Bülent Arınc’ın ifadesiyle- AKP Grubunun kastıyla yapılan bu engellemeyi Türk
milletine ve iradesine, Genel Kurulun iradesine bir hakaret olarak gördüğümü
ifade etmek istiyorum. 
Bunu belirtmek için söz istedim şu anda.

BAŞKAN – Teşekkür ederim. 
(9/8) esas numaralı Meclis soruşturması
Komisyonu üye seçimine başlıyoruz.
FARUK BAL (Konya) – Sayın Başkan…
BAŞKAN - Siyasi partilerin kendilerine
düşen üyelikler için 3 katı olarak gösterdikleri adayların adlarını okutacağım.

Buyurun Sayın Bal.
FARUK BAL (Konya) – Sayın Başkanım,
Sayın Vural’ın ifade ettiği konuyla ilgili olmak üzere, benim de şahsımla
ilgili olmak üzere, Sayın Meclis Başkanı bir yazı göndermiştir. Bu yazıya göre,
bizim, Meclis soruşturma Komisyonuna üye olamayacağımız bildirilmiştir. Bu
konuda yüce Meclisi bilgilendirmek istiyorum efendim. 
BAŞKAN – Şu anda böyle bir şeye
uygulama yapmamız mümkün değil çünkü seçimlere başlıyoruz Sayın Bal. 
OKTAY VURAL (İzmir) – Sayın Başkan, bu
uygulamayla ilgili usul tartışması açmak istiyorum. 
BAŞKAN – Sayın Vural…
OKTAY VURAL (İzmir) – Sayın Başkanım…
BAŞKAN – Müsaade ederseniz ben de
konuşayım…
OKTAY VURAL (İzmir) – Evet, efendim,
ben…
BAŞKAN - …cümlemi tamamlayım. 
OKTAY VURAL (İzmir) –Efendim müsaade
edin!
BAŞKAN – E, siz bana müsaade etmediniz
ama Sayın Vural! 
Buyurun. 
OKTAY VURAL (İzmir) – Efendim, orası
konuşma yeri değil mi, orası izahat yeri. Konuşacak olan biziz! 
BAŞKAN – Buyurun. 
OKTAY VURAL (İzmir) – Bu konuda yapılan
bu uygulamayla ilgili usul tartışması açmak istiyoruz. Bu konuda…
BAŞKAN – Yani, bu soruşturma
Komisyonunun kurulma sürecindeki uygulamalar nedeniyle mi?
OKTAY VURAL (İzmir) – Geciktirilerek
zamanında yapılmaması…
BAŞKAN – Ben şu anda bir… Bakın, bu
konuyla ilgili hiçbir tasarrufta bulunmadım, sadece okuyorum. 
FARUK BAL (Konya) – Bana söz hakkı
vermediniz ama!
BAŞKAN – Bildiğim kadarıyla da, siz de
biliyorsunuz ki usul tartışmaları Meclisi yöneten başkan vekili
veya Meclis Başkanının
bir tasarrufu üzerine yapılır. Ben sadece okuyorum. Neyin üzerine usul
tartışması açacaksınız, anlayamadım.
OKTAY VURAL
(İzmir) – Efendim, zaten bu okuma işleminizle ilgili. Başkanın tasarrufunu, bu
tasarrufunu…
FARUK BAL
(Konya) – Başkanın tasarrufu…
BAŞKAN – Ben bir
işlemde bulunmadım, sadece süreci tamamlıyorum Sayın Bal.
Buyurun.
FARUK BAL
(Konya) – ­Efendim, Başkanın tasarrufu Anayasa’ya ve İç Tüzük’e aykırıdır. Siz
onun tasarrufuna dayalı olarak benim söz hakkımı reddediyorsunuz dolayısıyla
tutumunuz hatalıdır. Tutumunuz hakkında görüşme yapmak istiyorum.
BAŞKAN – Sayın
Bal, İç Tüzük’ü biliyorsunuz. İç Tüzük’te, söz talepleri belli bir şekilde
usule bağlanmıştır. Siz burada çok uzun süre milletvekilliği yapmış, görev
yapmış bir milletvekilimizsiniz. İstediğiniz zaman, istediğiniz yerde konuşma
diye bir serbestliğimiz İç Tüzük’te yok.
FARUK BAL
(Konya) – Bugün, biraz önce, zatıaliniz konunun Meclis…
BAŞKAN -
Sizlerden özellikle şunu rica edeceğim: Lütfen, rica ediyorum, ben bir işleme
başladığım zaman o işlemi bitireyim, sonra söz taleplerinizi alayım, ona göre
karar vereyim. Özellikle bunu rica ediyorum.
FARUK BAL
(Konya) – Sayın Başkan, siz rica edebilirsiniz de tam zamanıdır.
BAŞKAN – Çünkü,
bir işleme başlarken söz talebinde bulunuyorsunuz ve benim işlemim yarım
kalıyor.
FARUK BAL
(Konya) – Sayın Başkan, ­hayır efendim, geçemezsiniz, tam zamanıdır çünkü siz
Meclis Soruşturması Komisyonuyla ilgili bir işlem yapıyorsunuz. O işlemle
ilgili olmak üzere, benim şahsen bu Komisyona üye olamayacağıma dair bir yazı
geldi. Bu konudan Genel Kurulun haberi yok. Ben eksikli bir milletvekili miyim?
Niçin Komisyona üye olamıyorum?
BAŞKAN – O
zaman, böyle bir açıklama yapsaydınız da… Size yerinizden bir açıklama hakkı
vereyim.
Buyurun,
yerinizden…
ENGİN ALTAY
(Sinop) – Sayın Başkan…
BAŞKAN – Lütfen,
Engin Bey. Şimdi Faruk Bal’a açıklama için söz veriyorum bir dakika, size
geleceğim sonra.
Buyurun Sayın
Bal, bir dakika.




FARUK BAL
(Konya) – Bir dakikada neyi açıklayacağım ben Sayın Başkan? Vermeseniz daha iyi
ama başlayayım ve sözümü kesmeyin lütfen.
BAŞKAN – Lütfen,
başlar mısınız.
FARUK BAL
(Devamla) – ­Burada bulunan 550 milletvekilinin iki tane görevi vardır: Biri
siyasi görevdir, diğeri hukuki görevdir. Siyasi görev, ortaya çıkan yolsuzluğu,
hırsızlığı milletin temsilcisi olarak halka anlatmaktır, ben bunu yaptım. Dolayısıyla,
bunu yapmak benim görevimdir, siyasi görevimdir.
Diğer taraftan, hukuki olarak da bunun denetimini
yapmak parlamenter sistem içerisinde yine milletvekilinin görevidir. Ortaya
çıkmış 15, 17, 25 Aralık soruşturması hakkında eğer bir milletvekilinin eleştirisi
lehte veya aleyhte yoksa o milletvekili görevini yapmamış demektir.
Dolayısıyla, İç Tüzük’teki 69’uncu madde Anayasa’ya aykırı bir maddedir. Bu
Anayasa’ya aykırı maddenin lafzından hareketle Meclis Başkanının şahsımı
komisyon üyeliğine kabul etmemesi onun yetkisi dâhilinde değildir. 69’unca
madde…
(Mikrofon otomatik cihaz tarafından
kapatıldı) 
FARUK BAL (Konya) – …milletvekiline
hâkim görevi vermemektedir. 69’uncu maddeye göre, soruşturma komisyonunun
üyesi…
BAŞKAN – 69 mu, 109 mu Sayın Bal?
FARUK BAL (Konya) – Efendim, bir
tamamlayayım lütfen.
…bir savcının yetkisi kadar dahi
yoktur. Savcının yardımcısı muhakkik gibi bir işlem yapacaktır. Dolayısıyla,
orada görev yapacak milletvekilinin hâkimin reddi müessesesine tabi kılınması
Anayasa’ya aykırıdır, dolayısıyla Anayasa’ya aykırı olan İç Tüzük hükmüne göre
Sayın Başkanın bu işlemi hatalıdır.
BAŞKAN – Teşekkür ederim.
Buyurun Sayın Altay.
ENGİN ALTAY (Sinop) – Sayın Başkan,
Sayın Oktay Vural benim anladığım kadarıyla sizin şu anki tutumunuzla ilgili
bir usul tartışması talep etmedi; Sayın Vural, Türkiye Büyük Millet Meclisi
Başkanı Sayın Cemil Çiçek’in 5 Mayıs tarihinde kurulmasına karar verilen
Komisyonun an itibarıyla altmış dört gün sonra burada kuralarının çekilmesiyle
yani bu altmış dört günlük gecikmeyle ilgili bir usul tartışması talep etti.
Kaldı ki eğer bu konuda bu Mecliste usul tartışması açılmayacaksa, on iki
yıllık tecrübemle söylüyorum, bugüne kadar yapılmış bütün usul tartışmaları
usulsüzdür. Yani, böyle bir konuda usul tartışması açılması elzemdir. Kaldı ki
İç Tüzük de Başkanlığa bir tasarruf bırakmamaktadır. Talep olursa, hele hele ki
grup başkan vekillerinin böyle bir talebi olursa Başkanlığın sadece konuşma
süresini bir dakikayla on dakika arasında ayarlamak gibi bir görevi vardır.
Arz ederim Sayın Başkanım.
Açarsanız da aleyhte söz talep
ediyorum. 
OKTAY VURAL (İzmir) – Aleyhte. 
MEHMET DOĞAN KUBAT (İstanbul) – Lehte. 
BAŞKAN – Sayın Altay, ben “Usul
tartışması açmayacağım.” dedim mi de bu açıklamayı yapıyorsunuz? 
ENGİN ALTAY (Sinop) – Öyle dediniz, ben
öyle anladım.
BAŞKAN – Öyle bir şey demedim. 
HAYDAR AKAR (Kocaeli) – Lehte ben de
istiyorum. 
BAŞKAN - Biraz yanlış bir açıklama oldu
ama.
Buyurun Sayın Vural.
OKTAY VURAL
(İzmir) – Sayın Başkan, Sayın Meclis Başkanının bu idare beyanı aleyhinde,
böyle bir irade beyanı aleyhinde bir usul tartışması, bu beyanın oluşumu
hakkında bir usul tartışması açılmasını istirham ediyoruz.
BAŞKAN – Peki.
OKTAY VURAL
(İzmir)- Aleyhte.
ENGİN ALTAY
(Sinop) – Aleyhte.
AHMET AYDIN
(Adıyaman) – Lehte.
MEHMET DOĞAN
KUBAT (İstanbul) – Lehte.
HAYDAR AKAR
(Kocaeli) – Lehte.
FARUK BAL
(Konya) – Aleyhte.
ALİM IŞIK
(Kütahya) – Lehte.
ALİ ÖZGÜNDÜZ
(İstanbul) – Lehte.
RECEP ÖZEL
(Isparta) – Lehte.
BAŞKAN – Bir
dakika, arkadaşlar, henüz açacağım, açmayacağım demedim. 
OKTAY VURAL
(İzmir) – Peki, efendim.
ALİ SERİNDAĞ
(Gaziantep) – Sayın Başkan… Sayın Başkan…
BAŞKAN - Bir
dakika, arkadaşlar, lütfen…
ALİ SERİNDAĞ
(Gaziantep) – Sayın Başkan, ben de Sayın Meclis Başkanı tarafından komisyonda…
BAŞKAN – Tamam,
usul tartışması açacağım Sayın Serindağ.
ALİ SERİNDAĞ
(Gaziantep) – Bir dakika efendim. Komisyonda görev alması engellenmiş bir
milletvekiliyim. İzin verirseniz bu konuda…
BAŞKAN – Hayır.
Şimdi, usul
tartışması açacağım, iki lehte, iki aleyhte söz vereceğim
ALİ SERİNDAĞ
(Gaziantep) – Efendim, şimdi, bakın…
BAŞKAN -
Sonradan tartışmaya neden olmasın.
ALİ SERİNDAĞ
(Gaziantep) – Sayın Bal’a böyle bir yanıt verip bana vermemiş olmanız sizin
tutumunuz açısından demokratik bir anlayış değildir. 
BAŞKAN – Sayın
Serindağ, lütfen…
Sayın Vural,
usul tartışması açacağım. 
OKTAY VURAL
(İzmir) – Aleyhte.
HAYDAR AKAR (Kocaeli) – Lehte Sayın
Başkan.
ENGİN ALTAY
(Sinop) – Aleyhte.
AHMET AYDIN
(Adıyaman) – Lehte.
MEHMET DOĞAN
KUBAT (İstanbul) – Lehte.
BAŞKAN – Lehte
Ahmet Aydın, Doğan Kubat.
ALİM IŞIK (Kütahya) - Sayın Başkan,
lehte ilk ben söyledim.
HAYDAR AKAR (Kocaeli) – Sayın Başkan,
niye burayı görmüyorsunuz? Herkesten önce el kaldırdım.
BAŞKAN – Ben
grup başkan vekillerine sorarak yaptım.
HAYDAR AKAR (Kocaeli) – E, tamam, niye
iki söz hakkını verdiniz oraya?
BAŞKAN – Eğer aranızda anlaşma
yaparsanız, hayhay, uygularım.
OKTAY VURAL (İzmir) – Kimlere söz
verildi şimdi?
HAYDAR AKAR (Kocaeli) – Hayır, oraya
niye ikisini verdiniz, benden önce mi el kaldırdılar?
BAŞKAN – Sizi duymadım.
MİHRİMAH BELMA SATIR (İstanbul) –
Hayır, hayır, en önce burası.
BAŞKAN – Bir dakika… Ben şimdi
okuyacağım, bir sıkıntı, bir rahatsızlık varsa…
HAYDAR AKAR (Kocaeli) – Sayın Başkanım,
kabul etmiyorum, olmaz böyle bir şey! Olur mu böyle bir şey ya!
BAŞKAN – Bir dakika, Haydar Bey. 
Arkadaşlar, “özgürlük” diyorsunuz ama
bir dakika müsaade edin, ben de özgürce ifade edeyim durumumu lütfen.
HAYDAR AKAR (Kocaeli) – Sayın Başkan, 4
grup başkan vekili kabul ederse kabul ederim, yoksa olmaz.
BAŞKAN - Şimdi, bir dakika… Ben
kaldırılan eller doğrultusunda lehte ve aleyhte olanları okuyacağım, bir
anlaşma olursa aranızda, hayhay, değiştiririm.
Lehte, Ahmet Aydın, Doğan Kubat;
aleyhte, Oktay Vural, Engin Altay.
ENGİN ALTAY (Sinop) – Sayın Başkanım,
herkes şahit, Allah şahit, Haydar onlardan önce istedi. 
BAŞKAN – Kim? Yanılmış olabilirim.
Arkadaşlar, yanılmış olabilirim. Bir
dakika… (Gürültüler)
Ben şu anda hiçbir şey duymuyorum
yalnız, biliyorsunuz değil mi? Hepiniz bağırıyorsunuz aynı anda.
Problem yoksa Sayın Doğan Kubat, Haydar
Bey’e vereceğim Doğan Kubat. 
HAKAN ÇAVUŞOĞLU
(Bursa) - Grup başkan vekilinin yanında oturan adam, birisi aleyhte birisi
lehte istiyor, rezillik bu Sayın Başkanım.
BAŞKAN – Kendisi
daha önce...
HAKAN ÇAVUŞOĞLU
(Bursa) - Yan yana oturanlar, grup başkan vekili aleyhte istiyor, onun
yanındaki milletvekili arkadaşı lehte istiyor. Böyle bir anlayış olabilir mi!
ALİM IŞIK
(Kütahya) – Sana ne!
BAŞKAN – Sayın
Çavuşoğlu, lütfen...
HAKAN ÇAVUŞOĞLU
(Bursa) – Bu, ciddiyetten yoksun çalışmadır, olmaz Sayın Başkan.
ÖZGÜR ÖZEL
(Manisa) – Her gün yaptığınız şey. 
BAŞKAN - On
dakika ara veriyorum. Aranızda anlaşın.
Kapanma Saati:
16.58
ÜÇÜNCÜ OTURUM
Açılma Saati:
17.09
BAŞKAN: Başkan
Vekili Ayşe Nur BAHÇEKAPILI
KÂTİP ÜYELER:
Fehmi KÜPÇÜ (Bolu), Muharrem IŞIK (Erzincan) 
----- 0 -----
BAŞKAN – Sayın milletvekilleri, Türkiye
Büyük Millet Meclisinin 113’üncü Birleşiminin Üçüncü Oturumunu açıyorum.
Bundan evvelki oturumda usul tartışması
açtığımı söylemiştim. Konuşmak isteyen vekiller arasında bir anlaşmazlık oldu.
Sanıyorum, bir uyuşma sağlandı.
YUSUF HALAÇOĞLU (Kayseri) – Sağlanmadı.
BAŞKAN – Şimdi, sırasıyla söz
vereceğim.
ALİM IŞIK (Kütahya) – Kimler konuşacak?
Lehte ben istemiştim milletvekilleri adına.

BAŞKAN – Sayın Ahmet Aydın, Sayın Oktay
Vural, Sayın Haydar Akar, Sayın Engin Altay. Tutanağa bakarak hazırlandı bu. 
Lehte olmak üzere Adıyaman Milletvekili
Sayın Ahmet Aydın. 
Buyurun Sayın Aydın. (AK PARTİ
sıralarından alkışlar)
Süreniz üç dakika. 




AHMET AYDIN (Adıyaman) – Çok teşekkür
ediyorum Sayın Başkanım. 
Değerli milletvekili arkadaşlar, tabii,
usul tartışması talep edilen konu çok garip. Burada özellikle bir milletvekili
arkadaşımız İç Tüzük’ün Anayasa’ya aykırılığını iddia etti, tabii bunun üzerine
konu usul tartışmasına geldi. Dolayısıyla, aslında, eğer mevcut, yürürlükte
olan bir İç Tüzük’ün Anayasa’ya aykırılık iddiası varsa İç Tüzük’ün Anayasa’ya
aykırılık iddiasının gideceği merci de bellidir, ki muhtemelen gitmiştir
kesinleştiğine göre. Şu anda elimizde mevcut olan Anayasa, yürürlükte olan İç
Tüzük neyse, Meclis Başkanlığımız onu uygulamak durumunda, onu uygulamak
zorunda. Yok “Ben bu Anayasa hükmünü Anayasa’ya aykırı görüyorum.” yok “İç
Tüzük maddesini Anayasa’ya görüyorum...” Kendi başına böyle bir iddiayla yola
çıkıp “Ben bunu uygulamayacağım.” diyebilme şansı yoktur hiç kimsenin.
Dolayısıyla, bu iddianın incelenme mercisi, soruşturma mercisi ya da bir
şekilde araştırma mercisi veya götürülecek olan mercisi burası değil. Birincisi
bu. 
İkincisi: Değerli arkadaşlar,
Soruşturma Komisyonu yargısal nitelikli bir görev ifa ediyor. Gerek
Anayasa’mızın 100’üncü maddesi gerekse de İç Tüzük’ümüzün ilgili maddelerine
baktığımızda, 107 ve devamında, özellikle de 109’uncu maddesine baktığımızda
aynen şöyle ifade ediyor: “Ceza Muhakemeleri Usul Kanununa göre hâkimlerin
davaya bakmasına veya karara katılmasına engel oluşturacak durumlarda bulunan,
Meclis soruşturması önergesini veren veya daha önce Türkiye Büyük Millet
Meclisinde ya da dışında bu konudaki görüşünü açıklamış milletvekilleri, bu
komisyona seçilemezler.” Yani, yargıçlarda olduğu gibi, ihsasıreyde bulunan
yargıç, savcı nasıl ki davaya bakamıyorsa “Bu Komisyona seçilecek olan
milletvekili de bu Komisyonda görev ifa edemez.” diyor; bu çok açıktır.
Yargısal nitelikli bir görev ifa ediyor.
KAMER GENÇ (Tunceli) – İki aydır mahsus
yaptınız. Milletten gizlemek için yaptınız Ahmet, herkes biliyor.
AHMET AYDIN (Devamla) – Değerli
arkadaşlar, bu Komisyonun kurulmasını talep eden grup AK PARTİ’dir... 
KAMER GENÇ (Tunceli) – İki aydır mahsus
beklediniz, mahsus! 
AHMET AYDIN (Devamla) – ...ve bizler,
varsın araştırılsın, soruşturulsun dedik. Kimin ne suçu varsa, ne iddia varsa,
bütün bu iddiaları kapsayan konuları soruşturma komisyonunda görüşülsün ve
soruşturma komisyonunda bağlasın diyen biziz. Niye bundan imtina edelim? Ama
bunu yaparken de usulen isim vermek değil, didik inceledik, tek tek inceledik,
milletvekillerimiz arasında bu işte lehte ya da aleyhte kimsenin görüş ifade
etmemesi lazımdı. Bunun için milletvekillerimiz üzerinde, hem “Google” üzerinde
bütün konuşmalarını tarayarak biz liste bildirdik. Dolayısıyla, muhalefetten
bildirilen listeye de itirazlar oldu, itirazları da haklı bulundu yani hem
önergenin altına imza atacaksın hem de soruşturma komisyonunun kurulmasını
talep edeceksin. Bu, ihsasırey değil mi?
Yine, aynı şekilde İç Tüzük’ün 111’inci
maddesi Meclis soruşturması komisyon yetkilerine baktığınızda “Komisyon, naip
veya istinabe yolu ile adlî mercilerden yardım isteyebilir.”
(Mikrofon otomatik cihaz tarafından
kapatıldı) 
BAŞKAN – Teşekkür ederim Sayın Aydın.
AHMET AYDIN (Devamla) – Komisyon,
hâkimlerin, savcıların yapabileceği her şeyi yapıyor.
Dolayısıyla, ben Meclis Başkanlık
Divanının tutumunun lehinde olduğumu ifade ediyor hepinize saygılar sunuyorum.
(AK PARTİ sıralarından alkışlar) 
KAMER GENÇ (Tunceli) – Yahu iki ay daha
beklesin, iki ay daha beklesin. 
BAŞKAN – Teşekkür ederim.
Aleyhte olmak üzere…
ENGİN ALTAY (Sinop) - Sayın Başkanım,
Sayın Aydın, Genel Kurulu, partimizi de töhmet altında bırakarak yanlış
bilgilendirdi. 
AHMET AYDIN (Adıyaman) – Ya, hiç
bahsetmedim Allah aşkına ya!
ENGİN ALTAY (Sinop) – “Komisyonun
kurulmasını biz talep ettik.” dedi…
AHMET AYDIN (Adıyaman) – Evet, evet.
ENGİN ALTAY (Sinop) – Bu işi herkes
bilir; (9/3), (9/4), (9/5), (9/6), sizin yanlış verdiğiniz (9/7); siz önce
talep etseydiniz sizinki (9/3) olurdu. Bunlardan buradayken tutuyorsunuz “Biz
talep ettik.” diyorsunuz.
İDRİS BALUKEN (Bingöl) – Yahu Sayın
Başkan, zaten söz hakkı vardı…
BAŞKAN – Sayın Altay, teşekkür ederim.
ENGİN ALTAY (Sinop) – Sayın Başkan, söz
hakkımı da…
OKTAY VURAL (İzmir) – Doğru beyanda
bulunmuyor mübarek ramazanda, herhâlde bu yanlışı düzeltin.
BAŞKAN – Sayın Altay, sizin söz
hakkınız var zaten, siz konuşacaksınız, o zaman belirtirsiniz.
Aleyhte olmak üzere Konya Milletvekili
Sayın Faruk Bal, buyurun…
FARUK BAL (Konya) – Sayın Başkan,
efendim, ondan önce sayın hatip konuşmasını yaparken benim yaptığım konuşmaya
atıfta bulunarak bunun Anayasa’ya aykırı ve İç Tüzük’e uygun olduğunu ifade
etti, dolayısıyla yanlış bilgi verdi, onunla da ilgili olmak üzere de cevap
hakkımı kullanmak üzere söz istiyorum.
BAŞKAN – Sayın Bal, şu anda usul
tartışması yapıyoruz…
OKTAY VURAL (İzmir) – Sataşmayı sonra,
tamam, anlaşıldı sonra.
BAŞKAN – …sizin şahsınıza yönelik bir
sataşmayı ben duymadım. Yanlış bir bilgi verdiyse üç dakikayı size vereceğim,
onu da söyleyebilirsiniz. 
Buyurun, aleyhte olmak üzere üç dakika…
AHMET AYDIN (Adıyaman) – Ben Meclis
Başkanının lehinde derken bunu diyeceğim tabii, bunun araştırma yeri burası
mıdır, İç Tüzük’ün Anayasa’ya aykırılığını burası mı araştıracak?
OKTAY VURAL (İzmir) –Bak, mübarek
ramazanda sen önce vermedin, onu bence düzelt.
AHMET AYDIN (Adıyaman) – Sayın
Başkanım, bir konuyu düzeltmek istiyorum. Bunu ilk talep eden grup AK PARTİ
Grubudur diyorum.
ENGİN ALTAY (Sinop) – Ya insaf!
Allah’tan kork, Allah’tan!
AHMET AYDIN (Adıyaman) – Evet, Meclis
olağanüstü toplantıya çağrıldığında, sabah biz yazılı olarak dedik ki: “Meclis
soruşturma komisyonunu biz talep edeceğiz.” Bizim bu sözlerimiz üzerine onlar
talepte bulundu.
ALİM IŞIK (Kütahya) – “Özür dilerim.”
de, düzelt.
BAŞKAN – Sayın Aydın, teşekkür ederim.
Konuşmacı kürsüde.
Buyurun Sayın Bal.
FARUK BAL (Konya) – Sayın Başkan,
değerli milletvekilleri; ortada bir fotoğraf var ve çok net. 17, 25 Aralık
tarihlerinde operasyonlar neticesinde Hükûmetin 4 bakanının yakınlarının yatak
odalarında para kasaları, ayakkabı kutularında milyon dolarlar, bakanların
kolunda saatler ortaya çıktı. Bu bir hükûmet sorumluluğudur ve Türkiye Büyük
Millet Meclisi de bunu araştırmak ve soruşturmak ile mükelleftir demokrasinin
ve rejimin gereği. Bununla ilgili olmak üzere muhalefet partilerinin vermiş
olduğu soruşturma önergelerini AKP Grubu reddetti. Kendileri suretihaktan
görülmek suretiyle bir soruşturma komisyonu kurulması teklif olarak Meclisin huzuruna
getirildi ve kuruldu ancak aradan altmış dört gün geçti, bu altmış beşinci gün.
Niçin altmış beş gündür bu isimler verilmedi de bugün veriliyor? Önümüze
baktığımız zaman fotoğrafın netliğini çok rahat bir şekilde göreceğiz çünkü
kurulacak bu komisyon her ne kadar AKP’lilerin, AKP’li üyelerin vicdanlarını
AKP Genel Merkezine danışarak kullanacakları bir komisyon olsa da raporunu iki
ay sonra vereceğine göre İç Tüzük’e göre, iki ay sonra Cumhurbaşkanlığı
seçimleri bitmiş olacaktır. İşte, mesele de buradadır. 
17, 25 Aralık tarihlerinde ortaya çıkan
sıfırlanamamış milyon dolarlarla, milyon eurolarla ilgili olmak üzere,
Cumhurbaşkanı adayı olan Recep Tayyip Erdoğan’ı milletin Meclisinde
sorgulatmamak, milletin indinde sorgulatmamak, yolsuzlukla, hırsızlıkla, kara
para aklamayla, altın kaçakçılığıyla ilgili olmak üzere hukuk karşısındaki
sorumluluklarını milletten gizlemek amacıyla bugüne kadar ertelenmiştir. Bunun
hesabını elbette ki millet soracaktır. Bunlar gizlenemez çünkü bunların hepsini
burada bilenler olduğu gibi bir bilen daha var, Ondan hiçbir şey gizlenemez, O
da Cenab-ı Zülcelal’dir. Burada sizin parmaklarınızın akılla değil biat
kültürüyle kalkmış olması Yüce Yaratan’ın bunu bilmesine ve bunun karşılığını
vermesine engel olmayacağı gibi, önümüzdeki süreçte milletimizin de bunu doğru
bir şekilde takdir edeceğine delalettir. 
Bu açıdan, Sayın Meclis Başkanının
birçok milletvekiliyle ilgili göndermiş olduğu yazıyı da sizlerle paylaşmak
istiyorum. Milletvekili olup da milyon dolarlarla ilgili yolsuzluk ortaya
çıktığında eğer bir konuşma yapmamış ise o milletvekilinin siyasi
sorumluluğunun gereğini yerine getirmediği anlamını taşır, dolayısıyla
eksikliktir. Hukuken de, değerli milletvekilleri, Mecliste soruşturma
komisyonunda görev alacak milletvekilinin görevi bir rapor hazırlamaktır, bu
savcılık görevi bile değildir. Savcılık görevini Genel Kurul verecek.
(Mikrofon otomatik cihaz tarafından
kapatıldı) 
BAŞKAN – Teşekkür ederim Sayın Bal.
FARUK BAL (Devamla) – Bir saniye Sayın
Başkan.
Dolayısıyla, hukukumuzda hâkimin reddi
müessesesi vardır ama savcının reddi müessesesi yoktur. Anayasa’nın 100’üncü
maddesine İç Tüzük’ün 109’uncu maddesi bu açıdan aykırıdır. Biz yargı huzurunda
hesap görmek üzere bir dava açacağız.
Hepinize saygılar sunarım. (MHP
sıralarından alkışlar) 
MAHMUT TANAL (İstanbul) – Sayın Başkan…
BAŞKAN – Lehte olmak üzere Kocaeli
Milletvekili Sayın Haydar Akar konuşacak. 
Buyurun, süreniz üç dakikadır. (CHP
sıralarından alkışlar) 
HAYDAR AKAR (Kocaeli) – Evet Sayın
Başkan, teşekkür ediyorum bir yanlışlığı düzelttiğiniz için. Doğru yaptığınızı
belirtmek için lehte konuşma talep etmiştim. Doğru, usul tartışması açmanız
doğru bir karardı ve bunun için de, yanlışı da düzelttiğiniz için ayrıca
teşekkür ediyorum. 
Evet, bu soruşturmaya nasıl geldik, neler
oldu, bir bakmak lazım aslında.
Evet, Hükûmetin yolsuzluklara, rüşvete
bulaşmış 4 bakanı hakkında önce bir fezleke hazırlandı yine devletin savcıları
tarafından, Meclise yollandı. Hatırlayın o günleri, Meclis Başkanı yine aynı
tutumunu sürdürmüş ve ne yapmış? Bu fezlekeleri saklamıştır. Kimden
saklamıştır? Milletvekillerinden saklamıştır, milletten saklamıştır bu
fezlekeleri. Daha sonra ne yaptı? Daha sonra da Meclis Başkanı bu fezlekeleri
geri yolladı. Niye? Usulüne uygun olmadığını iddia ederek geri yolladı ve
Hükûmetin değiştirmiş olduğu savcılar yani iki yıldır, üç yıldır bu
soruşturmayı yürüten savcılar değil, değiştirmiş olduğu savcılar tarafından
yeni bir fezleke hazırlanıp nereye yollandı? Meclise yollandı. Yine yetmedi, bu
yetmedi, Meclis Başkanı bir süre daha bu fezlekeleri sakladı ve işi
geciktirerek, Cumhurbaşkanlığı seçimine sıkıştırarak ne yaptı? Daha sonra
görüşülmesi için Meclis soruşturma önergeleri verildi. Yine, grup başkan
vekilinin dediği gibi, AKP yanlış bir Meclis soruşturma önergesi verdi, bunun
yanında Cumhuriyet Halk Partisi ondan çok daha önce, diğer siyasi partiler de
ondan çok daha önce Meclis soruşturması açılması için gerekli çalışmaları
yaptılar. 
Bu kürsüde doğru söylemek lazım,
vatandaşı kandırmayacaksınız. Hırsızlıkları, yolsuzlukları saklamak için,
Cumhurbaşkanlığından sonra görüştürmek için bunu yapmayacaksınız. Meclis
Başkanı tarafsız olmak zorunda. Meclis Başkanı bu olayda tarafsızlığını
yitirmiştir, milleti aldatmıştır, milletvekillerini aldatmıştır. Buradan söylüyorum,
Meclis Başkanını bu tutumu nedeniyle kınıyorum ayrıca. 
17 Aralık ve 25 Aralık soruşturmasını
kimse unutturamayacaktır. Kimse, bakanların evlerinde bulunan, çocukların
evlerinde bulunan kasaları, milyon dolarları unutmayacaktır, banka müdürünün
evinde bulunan milyon dolarları unutmayacaktır, kimse, bakanların kolundaki 700
milyarlık saatleri unutmayacaktır, unutturamayacaksınız bunu. Bugün parmak
çoğunluğunuzla belki bu komisyonlarda da aklayacaksınız ama gün gelecek bunun
hesabını millete vereceksiniz. Milletten kaçış yok, kaçamayacaksınız. Seçim
yapabilirsiniz, “Sandıktan millî irade…” diyebilirsiniz ama sonuçta bu hesabı
vereceksiniz; dünyada örnekleri olduğu gibi, kimse bu işten kaçamamıştır. 
Sayın vekilime de katılıyorum, bir
milletvekili 17 ve 25 Aralık hırsızlık ve yolsuzluk davası nedeniyle fikir
beyan etmemişse o, vatandaşın kendisine verdiği görevi de yerine getirmiyor
demektir, lehte ve aleyhte eğer konuşmamışsa bu görevi yerine getirmiyor
demektir. Vatandaş sizleri buraya biat edin, ellerinizi, parmaklarınızı bir
kişi için kaldırın diye yollamıyor; vatandaşın parasını, milletin pulunu
korumanız kollamanız için yolluyor diyor, hepinize saygılar sunuyorum. (CHP
sıralarından alkışlar) 
BAŞKAN – Teşekkür ederim.
HAKAN ÇAVUŞOĞLU (Bursa) – Dayattılar
İhsanoğlu’nu, kabul ettiniz, ne iradesinden bahsediyorsun sen. 
MAHMUT TANAL (İstanbul) – Sayın Başkan…

BAŞKAN – Buyurun Sayın Tanal. 
MAHMUT TANAL (İstanbul) - Şimdi biraz
önce, sayın hatip Ahmet Aydın Bey Genel Kurula yanlış bilgi verdi; o da şu: “Bu,
bir savcılık işlemidir.” dedi; doğru, katılıyorum. “Bunun reddi gerekir,
tarafsızlığı gölgeye düşüyor.” dedi. Burada, bizim kanunlarımızın hiçbir
yerinde –kendisi de hukukçudur, siz de hukukçusunuz- savcının reddi müessesesi
hukukumuzda yoktur, savcı reddedilemez. 
BAŞKAN- Sayın Tanal, Sayın Tanal, usul
tartışması yapıyoruz. 
MAHMUT TANAL (İstanbul) - Reddedilecek
olan bir kişi varsa mahkeme heyeti olur. Buradan milletvekillerinin reddi
müessesesi işletilemez. 
BAŞKAN – Sayın Tanal, teşekkür ederim. 
MAHMUT TANAL (İstanbul) - İşletilecek
olan bir husus ancak Genel Kurulla ilgili olabilir. 
BAŞKAN – Aleyhte olmak üzere… 
Sayın Tanal, usul tartışması yapıyoruz
MAHMUT TANAL (İstanbul) – Anladım ama
yani teknik…
BAŞKAN – Ve son konuşmacıya söz
vereceğim, lütfen.
MAHMUT TANAL (İstanbul) – Değerli
Başkan, yani Genel Kurula yanlış bilgi veriliyor, kamuoyuna yanlış bilgi
veriliyor; bunu siz de biliyorsunuz. 
BAŞKAN – Grup Başkan Vekiliniz
konuşacak şimdi, söyler aynı düşünceleri. 
Aleyhte olmak üzere Sinop Milletvekili
Sayın Engin Altay’a söz veriyorum.
Buyurun. 
ENGİN ALTAY (Sinop) – Sayın Başkan,
müsaadenizle söz hakkımı Sayın Ali Serindağ’a devretmek istiyorum. 
BAŞKAN – Sayın Ali Serindağ, buyurun.
(CHP sıralarından alkışlar) 
ALİ SERİNDAĞ (Gaziantep) – Teşekkür
ederim Sayın Başkan, Sayın Grup Başkan Vekilimize de ayrıca teşekkür ediyorum. 
Sayın Başkan, keşke Türkiye Büyük
Millet Meclisi Başkanı Sayın Cemil Çiçek burada olsaydı da yaptığı işlemin
sonucunu kendisinin yüzüne karşı ifade edebilseydik. Sayın Cemil Çiçek’in devri
idaresinde maalesef Türkiye Büyük Millet Meclisi itibar kaybetmiştir,
işlevsizleştirilmiştir, Türkiye Büyük Millet Meclisi bir formalitenin yerine
getirildiği bir kurum hâline dönüştürülmüştür. Bu, hayırla anılmayacaktır ve
Cemil Çiçek de hayırla ayrılmayacaktır. 
Bakınız, sizin milletvekilleriniz
toplandılar, Bakanlar sunum yaptılar. Peki, o zaman, siz nasıl milletvekilleri
arasından bildirimde bulundunuz? Biraz evvel de, benden önceki konuşmacıların
ifade ettiği gibi asrın en büyük yolsuzluğu olan 17 ve 25 Aralık
yolsuzluklarını ve operasyonları biz dile getirmeyecek miydik? Sayın Meclis
Başkanı veto etmiştir; hâlbuki veto 12 Eylül döneminde kalmıştı. Biliyorsunuz
Kenan Evren de milletvekili adaylarını veto etmişti. Sayın Cemil Çiçek de şimdi
komisyonda görev alacak olan milletvekillerini veto ediyor. Bakın, nereden
nereye geldik, eserinizi görüyor musunuz? Aslında buna sizin karşı çıkmanız
lazım. Yani bu yolsuzluk iddialarını biz göreve geldiğimiz için dile
getirmeyecek miydik? 
Bakın, ben ne demişim, dikkatinize
sunuyorum, demişim ki, yani kanıt olarak bunu bana göndermiş: “Şu anda başta
yargı ve emniyet olmak üzere devlet kurumlarına sızmış bir örgüt, amirinden
değil, örgüt yöneticilerinden emir ve talimat alarak hareket etti.” diyor. Kim diyor?
Sayın Başbakan diyor. “Peki, daha önce Sayın Başbakan ne demişti? ‘Kuvvetler
ayrılığı ayak bağıdır. O nedenle o yapı kimdir, adı nedir, nasıl olmuştur,
kimler bu yapının ortaya çıkmasına veya oluşmasına yardımcı olmuştur?’ sizin
bunu açıklama göreviniz var. Aksi hâlde siz yolsuzlukları ve rüşveti önlemek
için bu teklifi getirmiş olma algısından kurtulamazsınız.” demişim. 
Değerli arkadaşlarım, burada görüş
açıklama var mı? Vicdanınıza sığıyor mu, siz bunu hoş görüyor musunuz, siz bunu
millete nasıl izah edeceksiniz? Sayın Cemil Çiçek, Türkiye Büyük Millet
Meclisini töhmet altında bırakmıştır. Sayın Cemil Çiçek, fezlekelerin
milletvekilleri tarafından incelenmesine de fırsat vermemiştir. Sayın Cemil
Çiçek, yolsuzlukların üzerini örtme çabası içerisinde olmuştur. Bu, bir Meclis
Başkanına kesinlikle yakışmamıştır. 
Değerli arkadaşlarım, sizin öncelikle
bu işe karşı çıkmanız lazım. Sizin Meclis Başkanından hesap sormanız lazım.
Biz, hepimiz milletvekilleri olarak ve halkın temsilcileri olarak görev
yapıyoruz.
Teşekkür ederim, saygılar sunarım. (CHP
sıralarından alkışlar)
BAŞKAN – Teşekkür ederim.
Sayın milletvekilleri, bir ricamı
yerine getirmek istiyorum. Sayın Serindağ, “Sayın Cemil Çiçek burada olsaydı
yüzüne karşı bütün bunları söylerdim.” dediniz.
ALİ SERİNDAĞ (Gaziantep) – Daha iyi
olurdu.
BAŞKAN – Doğru, katılıyorum.
Ama Sayın Çiçek burada değil ve
söyleyeceklerini ifade etme şansı da yok. Türkiye Büyük Millet Meclisi
Başkanıdır, bu konuda biraz daha hassas olunmasını bilginize sunarım.
ALİ SERİNDAĞ (Gaziantep) – Sayın
Başkan…
KAMER GENÇ (Tunceli) – Daha nasıl
hassas olacağız ya!
OKTAY VURAL (İzmir) - Başkan oldu da
amirimiz değil ya.



BAŞKAN – Sayın milletvekilleri, İç
Tüzük’ün 109’uncu maddesinde soruşturma önergesinde imzası bulunanlar ile
Meclis içinde veya dışında…
KAMER GENÇ (Tunceli) – AKP’nin
hırsızlıklarını örtüyor. 
ALİ SERİNDAĞ (Gaziantep) – Sayın
Başkan, Sayın Başkan…
BAŞKAN – …soruşturma konusuna ilişkin
açıklamada bulunan milletvekillerinin komisyona seçilemeyeceği ve seçim
işleminin Başkanlıkça yapılacağı belirtilmiştir. Meclis Başkanlığı…
ALİ SERİNDAĞ (Gaziantep) – Sayın
Başkan, efendim, hangi sözüme istinaden…
BAŞKAN – Müsaade ederseniz işlemimi
tamamlayayım. 
ALİ SERİNDAĞ (Gaziantep) – …hangi
sözcüklerime istinaden…
BAŞKAN – Size söz vereceğim. Lütfen,
rica ediyorum, size söz vereceğim, sözümü kesmeyin. 
ALİ SERİNDAĞ (Gaziantep) – Efendim,
şimdi rica etmenize gerek yok. Siz hangi sözüme dayanarak böyle bir söylemde
bulundunuz?
BAŞKAN – Meclis Başkanlığı, Türkiye
Büyük Millet Meclisinin adli bir görev hâlinde olması, ceza hukukunun temel
ilkelerinden olan adil yargılanma hakkı, tarafsızlık ve vicdani kanaate göre
karar verme gereği, iddianamenin iadesi prosedürü yoluyla, Yüce Divan nezdinde
ileride yapılabilecek olan olası itiraz ve değerlendirmeler ile İç Tüzük’ün
109’uncu maddesinin amir hükmü gereğince geçmiş uygulamaları da dikkate alarak
basın, sosyal medya ve Meclis tutanakları üzerinde yapmış olduğu incelemeler
neticesine göre verilmiş, seçilme şartlarını haiz olmadığı tespit edilen
adaylara ilişkin siyasi parti gruplarına gerekli bildirimlerde bulunmuştur.
İlgili siyasi parti grupları da yeni adaylarını bildirmişlerdir. 
Meclis soruşturması açılması 5 Mayıs
2014 tarihinde Genel Kurulda kabul edilmiştir. Başkanlıkça Komisyona üye bildirmeleri
siyasi partilerden 12 Mayıs 2014 tarihinde talep edilmiştir. Milliyetçi Hareket
Partisi ve Halkların Demokratik Partisi grupları 13 Mayıs 2014 tarihinde
adaylarını bildirmişlerdir. Cumhuriyet Halk Partisi ise 15 Mayıs 2014 tarihinde
adaylarını bildirmiştir. Başkanlıkça 26 Mayıs 2014 tarihinde AK PARTİ Grubuna
aday bildirme hususu tekit edilmiştir. Başkanlık, İç Tüzük’ün kendisine
verdiği, adayların taşıması gereken niteliklerin gözetilmesi hususunda yaptığı
değerlendirmeler sonucunda, Milliyetçi Hareket Partisi ve Cumhuriyet Halk
Partisi gruplarından üye olmalarına engel görünen durumları belirlenen
adayların yerine yeni aday bildirimlerini yazıyla 2 Haziran 2014 tarihinde
talep etmiştir. 17 Haziran tarihinde Cumhuriyet Halk Partisi, 20 Haziran tarihinde
Milliyetçi Hareket Partisi gruplarınca yeni isimler bildirilmiştir. 
AK PARTİ Grubu ise 26 Haziranda aday
bildiriminde bulunmuştur. AK PARTİ Grubundan üye olması engel görülen adayların
yerine yeni aday bildirilmesi, Başkanlıkça 30 Haziranda talep edilmiş; 3 Temmuz
2014 tarihinde de yeni adaylar bildirilmiştir. Görüldüğü üzere aday bildirim
sürecini Başkanlık yazışmalarla yürütmeye, İç Tüzük hükümlerini yerine
getirmeye gayret etmiştir.
Birleşimi yöneten Başkan olarak sürecin
bu şekilde gerçekleşmiş olmasına karşı yapabileceğim bir husus bulunmamaktadır.
Geldiğimiz nokta itibarıyla üye seçimi şu an yapılacaktır. 



BAŞKAN – Sayın milletvekilleri, (9/8)
numaralı Meclis Soruşturması Komisyonu üye seçimine başlıyoruz. 
Siyasi partilerin kendilerine düşen
üyelikler için 3 katı olarak gösterdikleri adayların adlarını okutuyorum:
(9/8) Esas Numaralı Meclis Soruşturması Komisyonu
Üyelikleri Aday Listesi
Adı Soyadı Seçim
Çevresi

Adalet ve Kalkınma Partisi (27)



Mehmet
  Şükrü Erdinç


Adana




İlknur
  İnceöz


Aksaray




Mehmet Naci
  Bostancı


Amasya




Fatih Şahin


Ankara




Semiha Öyüş


Aydın




Yılmaz Tunç


Bartın




Fahrettin
  Poyraz


Bilecik




Hakan
  Çavuşoğlu


Bursa




İsmet Su


Bursa




Mustafa
  Kemal Şerbetçioğlu


Bursa




Bilal Uçar


Denizli




Şuay Alpay


Elâzığ 




Adem
  Yeşildal


Hatay




Mehmet
  Doğan Kubat


İstanbul




Hamza Dağ


İzmir




Hakkı Köylü


Kastamonu




Ramazan Can


Kırıkkale




Muzaffer
  Aslan


Kırşehir




Ayşe
  Türkmenoğlu


Konya




Harun
  Tüfekci


Konya




Kerim Özkul


Konya




Mustafa
  Akış


Konya




Ebubekir
  Gizligider


Nevşehir




Ali İhsan
  Yavuz


Sakarya




Hilmi
  Bilgin


Sivas




Mehmet
  Altay


Uşak




Yusuf Başer


Yozgat




Cumhuriyet Halk Partisi (12)
Namık Havutça Balıkesir
Kemal Ekinci Bursa
Haluk
Eyidoğan İstanbul
Ercan Cengiz İstanbul
Erdal
Aksünger İzmir
Oğuz Oyan İzmir
Rıza Türmen İzmir
İsa Gök Mersin
Vahap Seçer Mersin
İdris Yıldız Ordu
Ömer Süha
Aldan Muğla
Emre Köprülü Tekirdağ
Milliyetçi
Hareket Partisi (3)
Mesut
Dedeoğlu Kahramanmaraş
Mustafa
Kalaycı Konya
Mehmet
Erdoğan Muğla
Hakların
Demokratik Partisi (3)
Bengi Yıldız  Batman

Erol Dora  Mardin

İbrahim Ayhan  Şanlıurfa
BAŞKAN – Ad çekmeye Adalet ve Kalkınma
Partisinin gösterdiği adaylardan başlıyoruz.
9 üye seçeceğiz… 
KAMER GENÇ (Tunceli) – Divan kâtibi
çeksin de size versin, siz öyle okuyun. Divan kâtibi çeksin okusun, ondan sonra
size versin efendim.
BAŞKAN – Hakkı Köylü, Kastamonu
Milletvekili.
KAMER GENÇ (Tunceli) – Önceden
belirlenmiştir. Güvenimiz yok sana. 
BAŞKAN – Mustafa Akış, Konya. 
KAMER GENÇ (Tunceli) – Divan kâtibine
de gösterin o zaman. Hayır, görsün efendim yani. İsimlerin önceden belirlenmediği
ne malum?
BAŞKAN – Yusuf Başer, Yozgat.
HAYDAR AKAR (Kocaeli) - Torbada
kalanları gösterin bize.
OSMAN AŞKIN BAK (İstanbul) – Divandaki
arkadaşına saygın olsun.
BAŞKAN – Mustafa Kemal Şerbetçioğlu,
Bursa.
Bilal Uçar, Denizli.
KAMER GENÇ (Tunceli) – Tutumun hakkında
söz istiyorum. Taraflı hareket ediyorsun, onları tarafsız çekmiyorsun.
BAŞKAN – İlknur İnceöz, Aksaray. 
Ayşe Türkmenoğlu, Konya. 
OKTAY VURAL (İzmir) – Belli, burada,
herhalde Hakkı Köylü’yü başkan olarak önceden belirlemişsiniz, o çıksın.
BAŞKAN - İsmet Su, Bursa.
Yılmaz Tunç, Bartın.
FARUK BAL (Konya) – Kalanları da okuyun
efendim.
OKTAY VURAL (İzmir) – Efendim,
diğerlerini de okuyun.
KAMER GENÇ (Tunceli) – Böyle kura olmaz
Sayın Başkan, böyle kura olmaz. Taraflı hareket ediyorsun. 
OSMAN AŞKIN BAK (İstanbul) – Divandaki
arkadaşına saygın yok ya! Divandaki üyeye saygın yok, kendi arkadaşına.
BAŞKAN – Çok ayıp bir şey oluyor ama
yapacağım.
Kalanları okuyorum: Mehmet Naci
Bostancı, Amasya…
MİHRİMAH BELMA SATIR (İstanbul) –
Gerçekten çok ayıp. Sayın Başkan.
BAŞKAN – Hamza Dağ, İzmir.
Benim bir şeyden korkum yok, o yüzden
yapıyorum.
Adem Yeşildal, Hatay.
Hilmi Bilgin, Sivas.
MİHRİMAH BELMA SATIR (İstanbul) –
Yazıklar olsun.
OSMAN AŞKIN BAK (İstanbul) – Herkesi
kendisi gibi düşünüyor.
BAŞKAN – Mehmet Doğan Kubat, İstanbul.

Fatih Şahin, Ankara.
Kerim Özkul, Konya.
Muzaffer Aslan, Kırşehir.
BÜNYAMİN ÖZBEK (Bayburt) – Sayın
Başkan, böyle bir usul yok.
BAŞKAN – Yapalım… Belki biraz rahatsız
olurlar sonuç çıkınca.
Fahrettin Poyraz, Bilecik.
Mehmet Şükrü Erdinç, Adana.
Ramazan Can, Kırıkkale.
Şuay Alpay, Elâzığ.
Ali İhsan Yavuz, Sakarya.
Hakan Çavuşoğlu, Bursa.
Ebubekir Gizligider, Nevşehir.
Mehmet Altay, Uşak.
Harun Tüfekci, Konya.
Semiha Öyüş, Aydın. 
Oldu mu? Tamam.
OSMAN AŞKIN BAK (İstanbul) – Ne oldu?
Ne oldu?
MİHRİMAH BELMA SATIR (İstanbul) – Ayıp
ya! Yazıklar olsun!
KAMER GENÇ (Tunceli) – “Ayıp” bir şey
yok ya!
OSMAN AŞKIN BAK (İstanbul) – Arkadaşına
saygın yok, arkadaşına!
BAŞKAN - Peki, diğer partiye geçelim
şimdi.
Cumhuriyet Halk Partisi adayları
arasından kurayla 4 üye seçimi yapacağım:
Rıza Mahmut Türmen, İzmir.
Erdal Aksünger, İzmir.
Haluk Eyidoğan, İstanbul.
Namık Havutça, Balıkesir.
Diğerlerini de okutayım mı arkadaşlar?
RAMAZAN CAN (Kırıkkale) – Gerek yok
Başkanım, biz inanıyoruz.
BAŞKAN – Teşekkür ederim, sağ olun
“Diğerlerini okumayın.” diyenlere. 
Şimdi, Milliyetçi Hareket Partisi
adayları arasından kurayla 1 üye seçimi yapacağım:
İsa Gök, Mersin.
OKTAY VURAL (İzmir) – Bir dakika
efendim, bir dakika…
BAŞKAN – “İsa Gök” çıktı. Bakın isterseniz…
OKTAY VURAL (İzmir) – Tamam da, İsa
Gök’ün bizim torbada ne işi var efendim?
BAŞKAN - CHP’nin içinde kalmış,
dökülürken herhâlde çıkmadı. (Gürültüler)
İDRİS BALUKEN
(Bingöl) – Siz çatı işini fazla abarttınız ya.
BAŞKAN – Arkadaşlar, her şey şeffaf bir
şekilde, herkesin gözü önünde oluyor. (Gürültüler)
İDRİS BALUKEN (Bingöl) – Başkan,
çatıdan torbaya mı geçildi, nedir?
OKTAY VURAL (İzmir) – Bizimkinin orada
olmadığı ne malum? Orada fazladan olmadığı ne malum?
BAŞKAN – Torbayı döndürürken içinde
kalmış bir tane arkadaşlar, lütfen.
OKTAY VURAL (İzmir) – O zaman diğeri
eksik girmiş demektir efendim.
BAŞKAN – Hayır, aynı torbayı dökerken
orada kalmış.
OKTAY VURAL (İzmir) – Bizim
adaylarımızı tekrar okuyun lütfen.
BAŞKAN – Ben okuyayım.
Milliyetçi Hareket Partisinin
adaylarını boş torbaya okuyarak atacağım. 
Adayları okuyarak içine atıyorum:
Mehmet Erdoğan, Muğla; Mesut Dedeoğlu, Kahramanmaraş; Mustafa Kalaycı, Konya.
Şimdi karıştırayım biraz.
Mesut Dedeoğlu, Kahramanmaraş.
Şimdi, Halkların Demokratik Partisi
adayları arasından bir kişiyi tespit edeceğiz.
Okuyorum adaylarınızı: İbrahim Ayhan,
Şanlıurfa; Bengi Yıldız, Batman; Erol Dora, Mardin.
Bengi Yıldız, Batman. 
(9/8) esas numaralı Meclis Soruşturması
Komisyonunun üye seçimi tamamlanmıştır.
Bu Komisyona seçilmiş bulunan sayın
üyelerin 9 Temmuz 2014 Çarşamba günü yani yarın saat 16.00’da Ana Bina, 2’nci
kat, 387 numaralı Meclis soruşturması komisyonları toplantı salonunda
toplanarak başkan, başkan vekili, sözcü ve kâtip seçimini yapmalarını rica
ediyorum.
Toplantı gün ve saati elektronik ilan
panolarında da ayrıca yer alacaktır.
Birleşime beş dakika ara veriyorum.
 Kapanma
Saati: 17.41



DÖRDÜNCÜ OTURUM
Açılma Saati: 17.45
BAŞKAN: Başkan Vekili Ayşe Nur BAHÇEKAPILI
KÂTİP ÜYELER: Fehmi KÜPÇÜ (Bolu), Muharrem IŞIK (Erzincan) 
----- 0 -----
BAŞKAN – Sayın
milletvekilleri, Türkiye Büyük Millet Meclisinin 113’üncü Birleşiminin Dördüncü
Oturumunu açıyorum.
Alınan karar
gereğince sözlü soru önergeleri ile diğer denetim konularını görüşmüyor ve
gündemin “Kanun Tasarı ve Teklifleri ile Komisyonlardan Gelen Diğer İşler”
kısmına geçiyoruz.
1'inci sırada
yer alan, Türkiye Büyük Millet Meclisi İçtüzüğünde Değişiklik Yapılmasına Dair
İçtüzük Teklifi ve Anayasa Komisyonu Raporu'nun görüşmelerine kaldığımız yerden
devam edeceğiz.




1.-Adalet
ve Kalkınma Partisi Grup Başkanvekilleri İstanbul Milletvekili Ayşe Nur
Bahçekapılı, Kayseri Milletvekili Mustafa Elitaş, Giresun Milletvekili Nurettin
Canikli, Kahramanmaraş Milletvekili Mahir Ünal ve Adıyaman Milletvekili Ahmet
Aydın’ın; Türkiye Büyük Millet Meclisi İçtüzüğünde Değişiklik Yapılmasına Dair
İçtüzük Teklifi ile Tunceli Milletvekili Kamer Genç’in; Türkiye Büyük Millet
Meclisi İçtüzüğünün Bir Maddesinin Değiştirilmesi Hakkında İçtüzük Teklifi ve
Anayasa Komisyonu Raporu (2/242, 2/80) (S. Sayısı: 156)
BAŞKAN -
Komisyon? Yok. 
Ertelenmiştir.
2'nci sırada yer
alan, Devlet Sırrı Kanunu Tasarısı ve Avrupa Birliği Uyum Komisyonu ile Adalet
Komisyonu Raporlarının görüşmelerine kaldığımız yerden devam edeceğiz.

2.-
Devlet Sırrı Kanunu Tasarısı ve Avrupa Birliği Uyum Komisyonu ile Adalet
Komisyonu Raporları (1/484) (S. Sayısı: 287)
BAŞKAN -
Komisyon? Yok
Ertelenmiştir.
3’üncü sıraya
alınan Terörün Sona Erdirilmesi ve Toplumsal Bütünleşmenin Güçlendirilmesine
Dair Kanun Tasarısı ve İçişleri Komisyonu Raporu’nun görüşmelerine
başlayacağız.

3.-Terörün Sona
Erdirilmesi ve Toplumsal Bütünleşmenin Güçlendirilmesine Dair Kanun Tasarısı ve
İçişleri Komisyonu Raporu (1/941) (S. Sayısı: 629) (x)
BAŞKAN –
Komisyon? Yerinde.
Hükûmet? Yerinde.
Komisyon raporu
629 sıra sayısıyla bastırılıp dağıtılmıştır.
Şimdi, tasarının
tümü üzerinde görüşmelere başlayacağız.
İlk konuşmacı,
Halkların Demokratik Partisi Grubu adına İstanbul Milletvekili Sayın Sırrı
Süreyya Önder.
Buyurun. (HDP
sıralarından alkışlar)
HDP GRUBU ADINA
SIRRI SÜREYYA ÖNDER (İstanbul) – Sayın Başkan, değerli vekiller; aslında 2011
seçimlerini hatırlarsak bütün siyasal partiler yeni bir Anayasa sözü vererek bu
Meclise gelmişlerdi. 
Yeni bir
anayasaya niye ihtiyaç vardı? Yeni bir anayasa, esas olarak barışımızı sağlamak ve bu barışın önündeki
faşist cunta yasalarından kalma yasal ve anayasal engelleri kaldırmak olarak
söylenebilirdi. Yeni anayasayı yapamadık ama bu hususta denenecek bütün yol ve
yöntemler denendi. Bütün kurumlar, kuruluşlar ve şahıslar bu konuda olumlu ya
da olumsuz inisiyatif aldı, bir tek en yüksek yasama ve egemenlik yetkisini
kullanan Meclis bu çabanın içerisine dâhil olmadı, ne acıdır. Bugün, büyük
Meclisin bu konuda inisiyatif alacağı gündür. Emeği geçen, katkı sunan,
önerilerde bulunan herkese teşekkür ederek başlamak istiyorum.
Önümüzdeki yılların neler göstereceğini
bilmiyoruz ama bu ülkeyi eşitliğe ve özgürlüğe kavuşturacak bir yasama süreci
istiyorsak, Türkiye'de eşitlikçi, demokratik, herkesi kucaklayan bir toplum
sözleşmesi oluşturmak istiyorsak bugün burada toplanmamıza vesile olan bu yasa
tasarısını doğru ele almamız gerekiyor. İnsanlara barış sözümüzü tutabilmek
için önümüzdeki yasa tasarısını en doğru biçimde bu Meclisten geçirmek ve
barış için adım atmak gerekiyor. Çünkü, bu yasa tasarısı, gelmesini hepimizin
arzuladığı barış için, en az çözüm süreci görüşmelerinin başlaması uğrunda
verilen mücadele kadar büyük bir önem taşımakta. Tam da bu nedenle “çözüm” ve
“barış” kavramları arasındaki bağı incitmemeye özen göstermeliyiz. 
Hükûmetin imzasıyla önümüze gelen
metin, gerekçe ve önerilen yasa maddeleriyle birlikte, yalnızca Türkiye
Cumhuriyeti’nin değil, Orta Doğu’nun yakın geleceği bakımından da ciddi bir
önem taşıyor. Bu yüzden, her kelimesi ve her kelimenin anlamı ayrı ayrı bir
ilgiyi hak etmekte. 
Yasa teklifinin gerekçesinde sıklıkla
başvurulan “terör” kavramı günümüz Türkiye’si ve Orta Doğu açısından değişen
konjonktür ve mücadele biçimleri ışığında değerlendirildiğinde, hem teknik
olarak yeterince açıklayıcı değil hem de Türkiye’nin tekçi ulus yapısından
kalma darbelerle güçlendirilmiş devletçi ideolojinin, tekçi ideolojinin
söylemini yenilemektedir. Oysa, çözüm süreci ve toplumun çözüm sürecine
gösterdiği teveccüh de ortaya koymuştur ki Türkiye’deki Kürt meselesinin adı
bir “asayiş problemi” yahut “terör problemi” olarak konulamaz. Adlı adınca bu
ulusal bir sorun olarak ortaya konmalıdır. Buna “Kürt sorunu” ya da “Türk
sorunu” demek de tek başına yetmemektedir. Ekonomik, sosyal, kültürel ve
psikolojik olmak üzere birçok boyutlarıyla toplumun yaşadığı kimlik bunalımının
toplumdaki tüm paydaşları etkilediği göz önüne alındığında, bugün önümüze konan
yasa tasarısının ve onun ele aldığı çözüm sürecinin Türkiye’nin kendini yeniden
tanımlama, tarif etme döneminde rehberlik işlevi göreceğini hatırlamalıyız. Bu
bağlamda, özellikle, gerekçede sorunun tanımlanma biçiminin yeterince tatmin
edici olmadığını ancak çözüm yasa tasarısına ilişkin yapılan açıklama amaçlı
konuşmalardaki iyi niyetin de kesinlikle ihmal edilemeyeceğini söylemem
gerekiyor. Eminiz ki çözüm sürecinin yasallaşma sürecinde sorunun adının
konması ve esasına yönelik bu tür önemli tanımlama hataları çözülecektir. 
Bilindiği gibi, iktidar ile Kürt
siyasal aktörler arasında yürütülen çözüm süreci ve görüşmelerle eş zamanlı
olarak hem Türkiye’de hem Orta Doğu’da birçok şey yaşandı ve değişti. Başta KCK
operasyonları ve Kürt halk önderi Öcalan’ın tecridi de olmak üzere birçok
insanın acı çekmesine neden olan gelişmeler yaşanmış, çatışmaların sürdüğü dönemde
evlatlarımızı yitirmişiz. Bilindiği gibi, gerilla Türkiye topraklarından kısmen
de olsa çekilmiş, kendileriyle yapılan röportajlarda onurlu bir barışa dönük
açık iradelerini bildirmiş, Kürt özgürlük hareketinin ve Kürt diasporasının en
önemli figürleri de çözüm sürecinin ve barışın yanında duran ifadeleriyle
süreci açıkça dile getirmişlerdir. 
Bunu dile
getirmemizin nedeni, gerekçe metninde yalnızca devletin tek taraflı eforları
biçiminde anlatılan sürecin tüm öznelerinin bu konudaki niyet ve tasarruflarını
açıklığa kavuşturmak, özellikle de Kürt özgürlük hareketinin lideri Öcalan’ın
bu konudaki soğukkanlı tavrını ve 2013 Nevroz’unda Mezopotamya’ya yaptığı barış
çağrısının yarattığı miladı vurgulamak ve bir hakkı teslim etmek bakımındandır.
Bu bağlamda, çözüm yasa tasarısının altında Hükûmetin imzası olsa da çözümün ve
barışın tüm paydaşlarının çözüm sürecini yasallaşma noktasına getiren bu yolda
atılan her adımdaki emeğini göz ardı etmememiz gerekiyor. 
Bu çok muhataplı
süreçte taraflara düşen sorumluluklar da bu yasa teklifinde
belirginleşmektedir. Gerekçe metninde açıkça dile getirilen “şiddetin ve
silahın aradan çıkarılması” ifadesi, tüm muhataplar için geçerlidir. Örneğin,
Hükûmetin de kendi askerî ve hukuki güçlerini denetleyerek durdurması önemli bir
gereksinimdir çünkü barış Hükûmetin ya da gerillanın tekelinde olmaktan ziyade,
bu sürece dâhil olan herkesin, bütün yurttaşlarımızın ortak sorumluluğundadır. 
Bu noktadan
sonra yasanın maddelerine bir göz atmak gerekiyor. Paketin amacı ve kapsamı
açıklanmaya çalışılırken sorunun adının konulması konusundaki yetersizlik
burada da ortaya çıkıyor. Adını koymakta yetersiz kaldığımız bir sorunu
çözemeyeceğimiz bilinmelidir. Toplumsal entegrasyonun sağlanması konusunda
Hükûmetin yetkilerini en doğru biçimde kullanması, akil insanlar sürecinde
olduğu gibi, hızlı ve yetki sınırları yeterince belirlenmemiş taktiklerle
değil, toplumsal anlamda kabulü kolaylaştıracak ve yaygınlaştırabilecek
yöntemler üzerinde yoğunlaşılması gerekmektedir. 
Hükûmet, silahsızlanmayı olduğu kadar,
başta kalekollar olmak üzere bölgede sürdürdüğü devletin baskı aygıtlarına
dayanan politikalarını da gözden geçirmeli, Kürt halkının hak ve özgürlüklerine
duyduğu saygıyı yalnızca beklentilerle değil, aktif olarak, ortaya koyduğu
iradeyle de göstermelidir. Unutulmamalıdır ki talep edilen şey, spesifik bir
düzenleme değil, ülkemizin, ortak vatanımızın bir bütün olarak
demokratikleşmesidir.
Hükûmetin, silah bırakan örgüt
mensuplarının eve dönüşleriyle sosyal yaşama katılım ve uyumlarının temini için
öngördüğü taktik ve stratejileri, sık sık “rehabilitasyon” olarak adlandırması,
her ne kadar genel terminoloji üstünden savunulsa da özellikle Kürt halkında
büyük rahatsızlık yaratmaktadır. Zira, toplumun bütün kesimleri bu savaş
sürecinin bir paydaşıydı ve barış için de aynı durum geçerlidir. Eğer ille de
bir rehabilitasyondan söz edilecekse, geçmişten bu yana silahı ve imhayı bir
çözüm olarak görenler üzerinde de Sri Lanka modeli uygulamak için fırsat
kollayanlar üzerinde esas olarak uygulanması yerinde olur. Dünyadaki barış
süreçleri de göstermiştir ki barış, yalnızca eline silah alanları değil, aynı
zamanda savaş sürecinde etki altında olan tüm insanlara hitap etmeli, tümünü
etkilemeli ve ikna etmelidir. 
Çoğunlukla hastalık ve travmalar için
kullanılan “rehabilitasyon” kelimesinin yerine “karşılıklı uyum ve entegrasyon”
kavramlarının kullanılması daha doğru ve sürece daha uygun olacaktır. Zira,
tedavi edilmesi gereken, sorunun etkilediği insanlar değil, sorunun ortaya
çıkmasına neden olan devlet ideolojisi ve sistemidir.
Eğer bunun için ayrıca bir
rehabilitasyon uygulanacaksa, adını vurgulayarak söylemeye ve devletin
sistematik problemlerinin çözümü için katkı sunmaya hazır olduğumuz da tüm
kamuoyu tarafından bilinmektedir.

Silahlı mücadele öznelerinin barışın
tesisi sürecinde negatif bir şekilde statülendirilmemesi, “rehabilitasyon”
olarak adlandırılan süreç yerine pozitif ayrımcılığa dayalı bir entegrasyonun
mümkün kılınması gerekmektedir. 
Hükûmetin sorumlu adımlar atarak,
sorunun adını doğru koyarak, sorunun paydaşlarına yönelik hukuki tasarruflarına
dair ciddi ve detaylı bir plan ortaya koyması da bir başka zorunluluktur. Zira,
2’nci maddede belirtilen “kamuoyunun bilgilendirilmesi” hadisesi çözüm süreci
bakımından da ardından gelmesini umduğumuz barış bakımından da tarihî bir önem
arz etmektedir. 
Ana muhalefet partisi de dâhil olmak
üzere Türkiye’deki birçok siyasi özne çözüm sürecinin şeffaflaşması konusundaki
taleplerini dile getirmişledir. Olumlu katkı sunan herkese bu vesileyle bir kez
daha teşekkür ediyoruz. 
Hükûmet, bu bilgilendirmenin
yapılmasını sağlamaktan sorumlu olmanın yanı sıra, eksiksiz yapılmasını da
sağlamak zorundadır. Genel gerekçe metnindeki tek taraflı efora dayanan dildeki
tekliğin yerini daha saydam, tarafsız siyasi gözlemcilerle de denetlenen açık
bir iletişim mantığı almalıdır. 
Hükûmet, sürecin taraflarının ve
sürecin itibarını korumak adına şeffaf, topluma olabildiğinde açık bir yürütme
uygulamak durumundadır. Ancak bu şekilde geniş ve tüm paydaşları kapsayan bir
barışa ulaşılabileceği unutulmamalıdır. 
Çözüm süreci, dâhil olmak isteyen tüm
siyasi aktörlerin başta Sayın Öcalan olmak üzere bütün ana aktörleriyle
görüşebildiği bir şeffaflığa kavuşturulmalıdır. 
Yine aynı şekilde, bu siyasi öznelerin
önüne gerekli fırsatlar konmalı, barış sürecinin en önemli paydaşlarının
toplumun farklı kesimlerinden gelen temsilcilerle yapacağı görüşmelerin önü
açılarak, sürecin toplumsallaşması sağlanmalıdır. 
Yasanın mevcut hâlinin en büyük
eksikliği, bundan daha evvel başlamış bir sürecin bugün itibarıyla yasal
güvence altına alınmasını sağlayacak olmasıdır. Bu da, çözüm süreci dâhilinde,
bugüne dek Hükûmetin bilgisi dâhilinde görev almış herkesin bugüne kadar
yaptıklarının güvenceye alınmaması anlamına gelmektedir. Bu bağlamda, geçmişe dönük
bir düzenleme yapılarak süreç ve sürecin paydaşlarının tamamı yasal bir güvence
altına alınmalıdır. Bu, sürece yönelik olası hukuki suikastlerin engellenmesi
açısından da önemli bir adım olacaktır. Zira, hiç kimse, toplumun barış için
kendine ve verdiği sorumluluğu yerine getirirken güvenliğinden ve geleceğinden
kuşku duymamalıdır.
Barış İçin Kadın
Girişimi “Kadınlar Çözüm Sürecini Konuşuyor Barışta Israr Ediyor” isimli bir
konferans yapmış ve bir sonuç bildirgesi hazırlamıştır. Bize kalırsa, kanunun
hazırlanması ve kapsamı sürecine dair çok anlamlı tespitler içeren rapor, kadın
inisiyatiflerinin de sürecin paydaşlarıyla görüşmelerini gerektiriyor. Zorla
erkekleştirilmiş, militaristleştirilmiş bir düzende kadın aklı -hele böylesi
bir süreçte- kadınların katılımı ziyadesiyle gereklidir.
Süreç Yasası,
tek başına yeterli değildir. Büyük Millet Meclisi ve Hükûmet, bugün itibarıyla
ve geçmişe dönük olarak çözüm sürecinin odaklandığı Kürt sorunu ve etrafındaki
problemlerin çözümüne yönelik inisiyatif almak durumundadır. Zira, çözüm
sürecinin yasallaşmasının ardından mevcut yasama sürecinin de bu onurlu sürecin
ruhuna uygun olarak gerçekleştirilmesi gerekmektedir. Örneğin, 5 Temmuz tarihli
Resmî Gazete’de yayınlanan Millî Eğitim Bakanlığı Özel Öğretim Kurumları Yönetmeliğinde
Değişiklik Yapılmasına Dair Yönetmelik’te “Özel okullara yalnızca belli bir
anlam taşıyan Türkçe bir ad verilmesi şarttır.” hükmü yer almıştır. Bu
düzenleme, genel gerekçede, Sayın Başbakan tarafından övülen demokrasi
paketinin içeriğindeki ana dilde eğitim yapacağı düşünülen özel okulların ana
dilinde isimlendirilememesi gibi mizahi bir sonuç ortaya koyacaktır. Bu, belki
küçük ama genel olarak, Türkiye’nin genel yasama süreçlerinin ruhuna yansımış
olan tekçi mantığın bir tezahürüdür. Bu mantığa ilişkin yasalar ayıklanmadıkça,
hele hele yapılmaya devam edildikçe çözüm sürecinin kendisinin tek başına
hiçbir işe yaramayacağı, çözüm sürecinin yasalaşmasının tek başına yeterli
olamayacağı kabul edilmelidir.
Türkiye ve Orta Doğu halklarının tarihi
açısından kayıtlara geçecek olan bir oturumdayız. Bu oturum, bugün geçecek olan
yasa, tıpkı dünyadaki diğer barış süreçlerinde olduğu gibi ileride ders olarak
okutulacaktır. Bu yasanın çerçevesi ve çözüm sürecinin yasal durumu, belki de
ileride başka çözüm ve barış süreçlerinde model alınacaktır. Bu salonda
olanlardan en büyük isteğimiz, barış için, çözüm için atılan bu adımı
eleştireceklerse de, karşı çıkacaklarsa da bunu 3’üncü sınıf ilkokul seviyesi
ya da 12 Eylül hapishanelerinin duvarlarından kalma ezberlerle yapmaktan
kaçınmalarıdır. Ortak demokratik bir cumhuriyet, ortak demokratik bir vatanı
nasıl ileriye taşıyacağımız sorusunu sormak yerine çözüm sürecine dâhil
olanları nasıl cezalandıracaklarını düşünenler, “Şu süreç bir yalpalasa da
bunları yargılasak.” diye bekleyenler tarih karşısında mahcup olacaklardır.
Çözüm süreci, Mecliste temsil edilmeyen
partiler, sivil toplum kuruluşları, uluslararası kanaat grupları gibi
paydaşları da içermeli ve herkese açık olmalıdır. Zira, barış için emek
vermeyen, barış için sokağa çıkmayan, barış için bir imza atmaktan dahi
korkanlar, ölümün ve savaşın vebaline ortak olmuş olacaklardır. Eminiz ki, bu
süreçte emeği olan herkes bu yasa tasarısının ve bu yasa tasarısındaki
çerçevenin ulaşacağı formun öneminin farkındadır. Çözüm yeni bir Orta Doğu’nun,
yeni bir Türkiye'nin kurulması konusunda görünen tek ufuktur. Bu toprakların
savaşla yazılmış kaderini barışla değiştirmek elimizdeyken, bunu olabilecek en
akılcı biçimde yapmak da bu Meclisin görevidir. 12 Haziran 2011’de halkın bize
verdiği bu yetkiyi toplumun kendisine dönecek bir silah olarak kullanmak,
demokratik siyasetin sesini kısıp, çözmek isteyenlerin önünü kesmek, asla kabul
edilemeyecek bir davranıştır.
Asker ve gerilla annelerinin aynı
masada oturup bitmesini bekledikleri, uğruna gözyaşı akıtmaktan pınarlarının
kuruduğu barış, bu barıştır. Bu barış, Avrupa Birliği süreci de dâhil olmak
üzere, Türkiye'nin önündeki birçok kritik adımın atılmasındaki en önemli
unsurdur. Orta Doğu’daki tek ve gerçek barış cumhuriyetini inşa etmek, artık
bugün bizim ellerimizdedir. 
İşte, önümüzde böyle bir çerçeve yasa
var. Bu resme emek koymayı, renklerini oluşturmayı yapmak da bizim elimizde; ne
kadar çok katkı sunarsak geleceğe dönük o kadar olumlu ve hayırlı bir iş yapmış
olacağız. 
Son söz olarak, unutmamalıyız ki barışa
el verenin eli asla kirlenmez, iki cihanda da yüzü ak olur.
Hepinizi saygıyla selamlıyorum. (HDP
sıralarından alkışlar)
BAŞKAN – Teşekkür ederim.
Cumhuriyet Halk Partisi Grubu adına
Gaziantep Milletvekili Sayın Ali Serindağ konuşacak. (CHP sıralarından
alkışlar)
CHP GRUBU ADINA ALİ SERİNDAĞ
(Gaziantep) – Teşekkür ederim Sayın Başkan.
Sayın Başkan, sayın milletvekilleri;
Terörün Sona Erdirilmesi ve Toplumsal Bütünleşmenin Güçlendirilmesine Dair
Kanun Tasarısı hakkında, Cumhuriyet Halk Partisi Grubu adına söz almış
bulunuyorum. Yüce heyetinizi saygıyla selamlıyorum.
Sayın milletvekilleri, Türkiye’nin en
temel sorunu olan terörün bitirilmesi ve Kürt meselesinin barışçıl yollarla
çözülmesi halkımızın önemli taleplerinden biridir. Biz de Cumhuriyet Halk
Partisi olarak toplumsal barışın birey odaklı, eşitlikçi ve özgürlükçü bir
yaklaşımla sağlanabileceğini düşünüyor, ana muhalefet partisi olarak bu yönde
çaba ve gayretlerimizi sürdürüyoruz. Ancak, Sayın Başbakan ve partisi, Kürt
meselesinin çözümü konusunda bugüne kadar izlemiş oldukları yol itibarıyla
tutarsız, çelişkilerle dolu ve güven vermeyen, genellikle siyasi ve kişisel
çıkar amaçlı bir yol izlemişlerdir. AKP bugüne kadar Türkiye Büyük Millet
Meclisini dışlayarak sorumluluktan uzak bir şekilde süreci yürütmeye
çalışmıştır. 
Sorun, önce “Kürt Açılımı”, daha sonra
Milli Birlik ve Beraberlik Projesi, daha sonra da “Çözüm Süreci” olarak
adlandırılmıştır. Başbakan bazen Öcalan’ı asmaktan bahsetmiş, bazen BDP’li
milletvekillerinin dokunulmazlıklarının kaldırılacağını ifade etmiş, bazen “Tek
millet, tek vatan, tek dil, tek bayrak.” demiş, bazen de her türlü
milliyetçiliği ayakları altına aldığını ifade etmiştir. 
Bu sorunla ilgili olarak Hükûmetin
“İşte çözüm önerimiz budur.” diyebileceği elimizde bir metin yoktur, sizin de
elinizde öyle bir metin yoktur. Oysa Cumhuriyet Halk Partisi bu sorunla ilgili
olarak zaman içerisinde raporlar hazırlamış, kurultay bildirgelerinde ne tür
bir çözüm önerdiğini açıkça belirtmiştir. Aslında, bu sorunun ve ülkemizde var
olan diğer sorunların tartışılacağı demokratik bir ortamın olmayışı bu
sorunların çözümünün önündeki en büyük engeldir. Türkiye’de demokratik bir
tartışma ortamı sağlanmadan diğer sorunlarda olduğu gibi Kürt meselesinin de çözümü
konusunda sağlıklı bir sonuç almanın zor olduğunu düşünüyoruz. O hâlde,
Başbakan Erdoğan ve Hükûmet öncelikle Türkiye’nin her yerinde demokrasinin tüm
kurum ve kurallarıyla işlediği demokratik bir ortam yaratmalıdır. Ancak,
üzüntüyle belirtmek gerekir ki Hükûmet böyle bir anlayıştan uzak bir politika
izlemektedir. Hatta Başbakan Erdoğan gittikçe daha da otoriter bir yönetim
sergilemektedir. 23 Nisanda temsilî olarak yerine oturan çocuğa söylediği “Sen
artık Başbakansın, ister asar, ister kesersin.” anlayışını egemen kılmaya
çalışmaktadır. Cumhurbaşkanlığı seçimi sürecinde sergilediği tutum, tek adam
hayali içinde olduğunu açıkça göstermektedir. Devlet imkânlarını nasıl hoyratça
kullandığını milletimiz ibretle izlemektedir. Rakipleriyle demokratik bir yarışı
bile göze alamayan bir şahsiyetten demokrasiyi geliştirmesi ve demokratik bir
ortam sağlaması, doğrusu, beklenemez. Şayet Sayın Erdoğan cumhurbaşkanı
seçilirse Türkiye daha büyük bir kaosa sürüklenecektir, demokrasinin kalan
tortuları da yok olacaktır. Zaten Sayın İçişleri Bakanı da İçişleri
Komisyonunda “Mevcut Anayasa’yı referans alarak sorunları çözemeyiz.” demiş ve
genel bir anlayışı ortaya koymuştur.
Sayın milletvekilleri, bu, doğrudan bir
Anayasa darbesidir. Bakın, Türk Dil Kurumunun sözlüğünde darbe nasıl
tanımlanıyor? Gerçi 17-25 Aralık tarihlerinden sonra, operasyonlarından sonra
Türk Dil Kurumu, biliyorsunuz, darbenin de tanımını değiştirdi. Değişiklikten
sonraki anlamını okuyorum: “Bir ülkede baskı kurarak, zor kullanarak veya
demokratik yollardan yararlanarak hükûmeti istifa ettirme veya rejimi
değiştirecek biçimde yönetimi devirme işi“ darbe olarak tanımlanmaktadır. Sayın
Erdoğan’ın konuşmalarından, cumhurbaşkanı seçildiği takdirde rejimi
değiştirmeye çalışacağı açıkça anlaşılmaktadır. Anayasa’yı rafa kaldıracağını
söylediği sözler gözler önüne sermektedir. Oysa cumhurbaşkanının yetkileri
Anayasa’da belirtilmiştir. Herkes, Başbakan Erdoğan dâhil bu lazımeye uymak
zorundadır. 
Bakın, Anayasa’nın 11’inci maddesi ne
diyor sayın milletvekilleri, 11’inci maddesi: “Anayasa hükümleri, yasama,
yürütme ve yargı organlarını, idare makamlarını ve diğer kuruluş ve kişileri
bağlayan temel hukuk kurallarıdır.” demektedir. Sayın Erdoğan söz ve
eylemleriyle Anayasa’yı açıkça askıya alacağını ifade etmektedir; bu bir
darbedir. 
Sayın milletvekilleri, dünya ülkesini
ve dünyayı felakete sürükleyen ve seçimle iş başına gelen diktatörleri hâlâ
unutmamıştır. Öyleyse, yapılması gereken nedir? Yapılması gereken Türkiye Büyük
Millet Meclisini güçlendirmektir çünkü bu Meclis egemenliği padişahtan alan ve
millete veren bir Meclistir, çünkü bu Meclis millî mücadeleyi yürütmüş olan bir
Meclistir, çünkü bu Meclis gazi Meclistir, çünkü bu Meclis cumhuriyeti kuran
Meclistir, çünkü bu Meclis aydınlanma devrimini yapan Meclistir, çünkü bu
Meclis Türkiye’ye çağdaş uygarlığa gidişin yolunu açan bir Meclistir. O nedenle
diyoruz ki: Tüm sorunların çözüm yeri bu Meclistir.
Sayın milletvekilleri, görüşmekte
olduğumuz bu sorunun çözüm yeri de bize göre Türkiye Büyük Millet Meclisidir.
Ancak üzüntüyle görüyoruz ki son yıllarda bu Meclis işlevsiz bir hâle
getirilmiş, fezlekelerin milletvekillerinden gizlenmesi suretiyle bu Meclis
yolsuzlukların üstünü örtme aracı olarak kullanılan ve bir formalitenin yerine
getirildiği bir kurum hâline getirilmiştir. Elbette bunda Türkiye Büyük Millet
Meclisi Başkanının büyük payı vardır. Bu dönem Meclis Başkanı açısından hiç de
hayırla anılmayacaktır.
Sayın milletvekilleri, Cumhuriyet Halk
Partisi olarak Kürt meselesinin kalıcı çözümü için atılacak, samimi ve sağlıklı
sonuçlar verecek olan adımları destekleriz fakat özel çıkar amaçlı, siyasi
hesaplara dayanan, samimiyetten uzak aldatmacalara da itibar etmeyiz çünkü biz
kalıcı, sürdürülebilir bir toplumsal barıştan yanayız.
Sayın Başbakan ve Hükûmet bugüne kadar
terörü ve Kürt meselesini toplumsal değil, siyasi hesaplara indirgenmiş bir AKP
meselesi olarak görmüş, soruna bütün toplumu kapsayan bir gözle bakmamış,
Hükûmete ve Sayın Recep Tayyip Erdoğan’a siyasi kazanım getirecek bir mesele
olarak yaklaşmıştır. Bu tasarının Sayın Erdoğan’ın Cumhurbaşkanı adaylığının
açıklandığının ertesi günü komisyonumuzda görüşülmüş olması, bu kaygı ve
endişelerimizi doğrulamaktadır. Oysa biz, sayın milletvekilleri, ülkemizin
coğrafi ve ulusal bütünlüğü ile güvenliğini koruyarak demokratik, sosyal,
toplumsal uzlaşmaya dayalı ve sürdürülebilir bir çözümü öngörmekteyiz. Hükûmet
bu süreci PKK’nın çekilmesi ve silahların susması noktasına indirgemiştir.
Silahların susması elbette önemlidir, toplumda geçici de olsa bir rahatlık sağlamıştır
ancak bu yeterli görülmemelidir. Yeterli olan, sayın milletvekilleri, PKK’nın
Türkiye Cumhuriyeti’ne karşı her türlü terör ve şiddet eyleminden vazgeçtiğini
ve silahlarını teslim edeceklerini açıklamalarıdır. Sorunun çözümü için bunun
hayati önemde olduğunu belirtmek isteriz. 
Ayrıca, şunu belirtmek istiyorum ki
kapsayıcı, kalıcı ve sürdürülebilir bir çözüme ulaşmanın ön şartı yöntemin
doğru belirlenmesidir. Bu nedenle, Cumhuriyet Halk Partisi “iki ayaklı yöntem”
önerisini Haziran 2012’de AKP Genel Başkanı Sayın Erdoğan’a yazılı olarak
iletmiştir. Bu önerinin birinci ayağı Türkiye Büyük Millet Meclisinde
“Toplumsal Mutabakat Komisyonu” kurulması, ikinci ayağı ise Türkiye Büyük
Millet Meclisi dışında ancak bu komisyona bağlı olarak çalışacak bir akil insanlar
grubunun oluşturulmasıydı. Cumhuriyet Halk Partisi bu öneriyle sorunun çözüm
yerinin Türkiye Büyük Millet Meclisi olduğunu ve toplumsal uzlaşmayla
çözülebileceğini vurgulamak istemiştir fakat Sayın Erdoğan ve Hükûmet bu
önerileri dikkate almamış, ayrıştırıcı, kutuplaştırıcı bir dil kullanmaya devam
etmişlerdir. 
Sayın Erdoğan,
üyeleri Hükûmet tarafından belirlenen, Hükûmetin talimatları doğrultusunda
hareket eden ve çalışma sonuçlarını da Hükûmete rapor eden bir akil adamlar
heyeti kurmuş, Türkiye Büyük Millet Meclisini çözüm üretme ve karar
süreçlerinden dışlamıştır. Ne yazık ki olanı biteni ancak Öcalan’la görüşen
HDP’li milletvekillerinin açıklamalarından öğrenebildik. Bu, üzüntü verici ve
düşündürücüdür. Cumhuriyet Halk Partisine mensup milletvekillerinin Türkiye
Büyük Millet Meclisine sunduğu demokratikleşme, özgürlükler ve insan hakları
alanında çok sayıda yasa teklifi AKP tarafından hiç dikkate alınmamıştır.
Adalet ve Kalkınma Partisi 12 Eylül darbe yönetimi döneminde çıkarılmış
kanunları değiştirmek istememiştir. Bu yoldaki taleplerimiz göz ardı
edilmiştir. Sayın Başbakan, âdeta, 12 Eylül hukukuna sığınmıştır hatta yapılan
bazı değişikliklerle daha da geriye gidilmiştir. Toplumsal barış ve
yurttaşların tam eşitliği için demokrasi, hukuk devleti, insan hakları ve
özgürlüklerin esas alınması gerektiğini savunuyoruz. Bireysel hak ve
özgürlükler, demokrasinin, eşitliğin, üniter devlet yapısının harçlarıdır.
“Kolektif haklar” kavramının ise toplumsal ayrışmanın bir ön habercisi olduğunu
düşünüyoruz.
Sayın
milletvekilleri, size Sivaslı bir genç kızın söylediklerini, aktarmak
istiyorum, Sivaslı bu genç kızın söyledikleri, Sayın Cumhurbaşkanının 1999
yılında Türkiye Büyük Millet Meclisini açış konuşmasında da yer almıştır: “Bir
tane Türkiye vardır, o bizim vatanımızdır, her şeyimizdir ve hepimizindir. 
Mustafa Kemal ateşi ile karanlıkları
delip dev atılımlarla onu yüceltmek, en uzak yıldızlara gururla adını
yazdırmak, inan baş görevimizdir. Mutluluğu, her topraktan çok hak etmiş
anamızdır.”
Evet, sayın milletvekilleri, bu ülke
hepimizindir. Bu cumhuriyet hepimizindir.
Bu yasa tasarısının Komisyonda
görüşülmesi sırasında da Adalet ve Kalkınma Partisine mensup milletvekilleri ve
Hükûmet, her zaman olduğu gibi, muhalefete mensup milletvekillerinin eleştirilerini
dinlemekle yetinmişler, önerilerin dikkate alınmaması yaklaşımını da
sürdürmüşlerdir.
Esasen bu tasarıyla getirilen
düzenlemelerin önemli bir bölümü 5952 sayılı Kamu Düzeni ve Güvenliği
Müsteşarlığının Teşkilat ve Görevleri Hakkında Kanun’da yer alan
düzenlemelerdir. Ayrıca, Hükûmetin zaten yapmakla yükümlü olduğu, başka bir
ifadeyle yapmak zorunda olduğu görevler, bu tasarıyla Hükûmete ikinci kez görev
olarak verilmektedir. Örneğin, Hükûmetin kamuoyunu doğru ve zamanında
bilgilendirmesi, gerekli mevzuat çalışmalarını yapması gibi tasarı metninde yer
alan düzenlemeler, zaten Hükûmetin olağan görevleri arasındadır. Tasarı
metnine, “Hükûmetin kamuoyunu doğru bilgilendirmesi” hükmü konduğuna göre,
demek ki Hükûmet, kamuoyunu bugüne kadar doğru bilgilendirmediğini zımnen kabul
etmektedir. O hâlde, bu tasarıya neden gerek duymuştur Hükûmet? Hükûmet bu
tasarıyı Türkiye Büyük Millet Meclisinin gündemine niçin şimdi getirmiştir?
Cumhurbaşkanlığı seçimi sürecine girilen bir dönemde, bu tasarının Türkiye Büyük
Millet Meclisine getirilmiş olması acaba sayın milletvekillerine manidar
gelmiyor mu, manidar değil mi bu zamanlama? Meclise sunulduğu tarih de adaylık
ilanından hemen öncedir. Siyasi kazanç hesaplarının yapıldığı ne yazık ki
ağırlık kazanmaktadır. Çünkü, AKP ve Sayın Erdoğan bugüne kadar sorunları
çözmek yerine her zaman olduğu gibi sorunları kullanma yoluna gitmişlerdir. Kaldı ki bu tasarı Parlamento
gündemine getirilmiştir ama öyle anlaşılıyor ki Hükûmet ve Erdoğan hâlâ halktan
ve Parlamentodan çok şeyi gizlemektedir. Adalet ve Kalkınma Partisi genel
tutumuna uygun olarak şeffaflıktan ve saydamlıktan uzak bir politika izlemeye
devam etmektedir. Komisyon da söz alan bazı milletvekillerinin sözleri de bu
görüşümüzü doğrulamaktadır. Tasarıyla Hükûmete belli olmayan, belirsiz, ucu
açık görevler verilmekte, bu görevlerin ne olduğu, yerine nasıl getirileceği
bilinmemektedir.
Türkiye Büyük Millet Meclisi gene devre dışı
bırakılmaktadır. İstanbul Milletvekili Tanrıkulu tarafından verilen ve
mutabakat komisyonu ile ortak akıl heyeti kurulmasını öngören kanun teklifi de
Komisyonda bu tasarıyla birleştirilmemiştir.
Bu tasarının 4’üncü maddesinin ikinci fıkrası hukuk devleti
ilkeleriyle bağdaşmamaktadır sayın milletvekilleri. Anılan fıkrada “Bu Kanun
kapsamında verilen görevleri yerine getiren kişilerin hukuki, idari ve cezai
sorumluluğu doğmaz.” hükmü yer almıştır. Kanunun verdiği görevleri yapmak zaten
suç oluşturmaz. Kanunun verdiği görevleri yapmak ne zamandan beri suç olmuştur
ki tasarıya böyle bir hüküm eklenmiştir? Ancak, kanunun verdiği görevleri
yaparken görevini kötüye kullanan, görevini ihmal eden ve benzeri eylemler suç
oluşturur ki bu suçları işleyenlere de dokunulmazlık ve sorumsuzluk tanımak
hukukun genel ilkeleriyle bağdaşmaz, Anayasa’mıza da aykırıdır. Bu tür bir
düzenleme daha önce “Devlet İstihbarat Hizmetleri ve Millî İstihbarat Teşkilatı
Kanunu”nda öngörülmüş ve Cumhuriyet Halk Partisi Grubu bu hususu Anayasa
Mahkemesine taşımıştır. 
Bu fıkrayla getirilen düzenleme yeni faili meçhullerin,
karanlık birtakım ilişkilerin, toplumda infial yaratan birtakım olayların
gündeme gelmesine yeniden sebep olacaktır veya bugüne kadar meydana gelmiş bu
tür olayların üstünü örtmede de bir gerekçe olarak kullanılacaktır, yeni
çeteleşmelere sebebiyet verebilecek kontrol dışı oluşumlar yaratabilecektir.
Öyle anlaşılıyor ki bu düzenleme, sayın milletvekilleri, cemaat korkusuyla
yapılıyor. Cemaat, Başbakan Erdoğan’ı ve Hükûmeti fena hâlde korkutmuş, öyle
anlaşılıyor. Çünkü, 17 Aralıktan sonra yapılan tüm mevzuat düzenlemelerinde
cemaatin gölgesini görmek mümkün, tüm düzenlemelerde cemaatin gölgesi var.
Başbakan ve Hükûmet cemaatten o kadar çekindiklerine göre cemaatin nelere
muktedir olduğunu da biliyorlardır demektir çünkü bir kişiyi en iyi arkadaşı
bilir. E, bugüne kadar beraber ülkeyi yönetiyorlardı, âdeta koalisyon
ortağıydılar. Hatta, Sayın Başbakan Başbakan Yardımcısını Pensilvanya’ya
göndermiş, Fethullah Gülen’in talimatlarını almıştır. Bunu Başbakan Yardımcısı
Sayın Arınç kendisi ifade etmiştir. Ama, şimdi meydan meydan dolaşıyor
“Pensilvanya” diyor, başka bir şey demiyor. E, peki, daha düne kadar siz
-Sayın Başbakanın deyimiyle söylüyorum- beraber iş tutuyordunuz, ne oldu? İşin
sırrı nerede biliyor musunuz, 17 ve 25 Aralık operasyonlarında. Sayın Erdoğan
ve Hükûmet bundan yararlanarak, bu Pensilvanya hikâyesinden yararlanarak
yargıyı da kendisine göre dizayn etmek istemiştir ama şu bilinmelidir ki daha
önce de öyle düşündü ama düşündüğü gibi çıkmadı. 
Sayın milletvekilleri, bu sorun, özel
çıkar ve siyasi amaçlara dayanmadan hukuk devleti ilkelerine ve kurallarına
uygun olarak Hükûmetin de içinde yer alacağı geniş ve kapsayıcı toplumsal bir
mutabakat doğrultusunda demokrasi, insan hakları ve özgürlükler gibi boyutlar
göz ardı edilmeden, Türkiye Büyük Millet Meclisi, muhalefet ve kamuoyu
dışlanmadan ele alınmalıdır diyor, hepinize saygılar sunuyorum. 
Teşekkür ediyorum. (CHP sıralarından
alkışlar) 
BAŞKAN – Teşekkür ederim. 
Milliyetçi Hareket Partisi Grubu adına
İzmir Milletvekili Sayın Oktay Vural konuşacak.
Buyurun Sayın Vural. (MHP sıralarından
alkışlar) 
MHP GRUBU ADINA
OKTAY VURAL (İzmir) – Sayın Başkan, değerli milletvekilleri; hepinize
saygılarımı arz ediyorum.
Değerli
milletvekilleri, aslında bugün burada görüştüğümüz kanun tasarısının adı
“Terörün Sona Erdirilmesi ve Toplumsal Bütünleşmenin Güçlendirilmesi” olarak
konmuş ama aslında terörün siyasi amaçlarına ulaştırılması ve toplumsal
bölünmenin derinleştirilmesi kanun tasarıdır. Dolayısıyla, zarfı bu olmakla
birlikte, içerisi, muhtevası, hedefi, siyasi amaç ve hedefleri kesinlikle terör
örgütünü meşrulaştırmak, terör örgütünün siyasal amaçlarını kabul ederek yeni
bir politik yapılanmayı, devlet ve millet yapılanmasını gerçekleştirmek, bu
şekliyle Orta Doğu’da günümüzde yaşanan etnik ve mezheplere dayalı bir toplumsal
ve devlet yapılanmasını gerçekleştirmektir. Bu bakımdan, bu tasarının adı budur
değerli milletvekilleri. Bakın, hepimiz beraber, birlikte bu milletin
egemenliğini kullanıyoruz. Bugün burada kullanacağımız oylarla, bu tasarıyla
Hükûmete verdiğiniz desteğin hangi amaçlar için kullanılacağını bilmek, o
amaçların meşruluğunu sorgulamak her milletvekilinin görevdir. Bu milletin
egemenliğini kullananlar, bu milletin millî iradesini kullananlar sadece burada
vatandaşın verdiği oylarla bir millî iradeyi değil ama bizi millet olarak
yaşatanların, bize cumhuriyeti kuranların ve millî mücadeleyi gerçekleştirerek
buralara getirenlerin iradesini temsil ettiğini de unutmaması gerekiyor. Onun
için bu konularda oyun oynamaya gerek yok. Bu konularda bu tehlikeleri görmek
ve bu tehlikeler karşısında, bu dayatmalar karşısında tavır almak bu milletin
asıl görevidir. Huzurlarınıza, sürekli olarak mutasyona uğrayan, işine geldiği
zaman “açılım”, işine geldiği zaman “millî birlik, kardeşlik projesi”, işine
geldiği zaman “toplumsal bütünleşme”, işine geldiği zaman “Analar ağlamasın.”
diye millete karşı bir psikolojik hareket uygulamak suretiyle PKK terör
örgütünün silahıyla milletine darbe yapmak isteyen bir siyasal zihniyetin
getirdiği bir tasarıdır. Bir kere bunu böyle görmek gerekmektedir.
Bugün burada oylarınızla, ey
milletvekilleri, bu oylarla neye “evet” neye “hayır” denileceğini herkesin
bilmesi gerekiyor. Acaba bugün bu tasarının arkasında bulunan siyasi irade
devleti ve milleti nasıl şekillendirmek istiyor, nereye götürmek istiyor? Böyle
bir siyasi idare nasıl bir çözüm öneriyor ki bu sürece “evet” diyeceksiniz?
Sonu nereye varacak olan bir sürece “evet” demek bu milletin kaderini açıkçası
karanlığa götürmek demektir.
Her şeyden önce, burada bu iradeyi
sergileyenler bu iradeyi neden istediklerini yüreklice, açıkça, mertçe gündeme
getirmelidirler. Niye saklıyorlar, niye anlatmıyorlar?
Adım adım Türkiye’nin hangi noktaya
getirildiğini gayet açık ve net görmemiz gerekiyor. Önümüze getirilen bu
tasarıyı tarihsel bağlamından, siyasi amaçlarından, günümüzde Orta Doğu’da
oynanan oyunlardan arındırarak bakmamız kesinlikle mümkün değildir. Onun için,
bu tasarıyı getirenlerin arkasındaki proje nedir, amaç nedir, bunu sorgulamak
lazım.
Burada terörün bitmesinin istemeyen hiç
kimse yoktur. Lanet olsun terörü yapanlara, kundaktaki bebekleri öldürenlere,
lanet olsun kan dökerek siyasi amaçlarına ulaşmak isteyenlere ama bu, siyasi
amaçlarına ulaşması doğrultusunda terörü araç olarak kullananları
meşrulaştırmak, yaptıklarını meşrulaştırmak olmaz mı acaba? Onun için, her
milletvekili bugün burada temsil ettiği millî iradeyi, bizi biz yapan, bizi
buraya getiren iradeyi, milletimizi ve cumhuriyetimizi kuranları idrak etmeli
ve düşünmelidir. 
Türkiye Cumhuriyeti’yle yüz yıllık
hesaplaşmaları, Şark Meselesi’ni, Sevr sevdalılarını, Büyük Orta Doğu
Projesi’ni, PKK’nın dayatmalarını dikkate almadan böyle bir tasarı hakkında
görüş ifade edebilir miyiz? 
On iki yıllık süre içerisinde
yaşadıklarımız, terör örgütüyle girişilen ilişkiler, bunun arkasında yatan
sebepler, bütün bu süreç içerisinde gerçekten PKK terör örgütünün adım adım
muhatap alındığı, müzakere edildiği, silahlarıyla birlikte var olduğu, terör
örgütlerinin “masum”, sivil toplumunsa “terör örgütü” olarak nitelendirildiği
bir ortam içerisinde Türkiye’nin nasıl bir sinsi plan dâhilinde “çözüm süreci”
adı verilen ihanet sürecine adım adım ilerlediğini görmezden gelemeyiz değerli
kardeşlerim. Evet, bugün bütün bunları görmezsek tasarının adındaki
“bütünleşme”, “terörü bitirme” yalanına, zarfına inanmış olursunuz. 
Evet, terör bitsin ama Türkiye
bitmesin; terör bitsin, kardeşliğimiz bozulmasın; terör bitsin, Diyarbakırlı
Ankara’dan, Diyarbakırlı İzmir’den, İstanbul’dan ayrılmasın, kopmasın. Ne
yapacağız, ne diyeceğiz? 
Değerli kardeşlerim, Mehmet Akif Ersoy
“Bizden istenen canımız değil, başımızdır, devletimizdir.” diyordu, “Kürdistan
meselesi düşman parmağıyla çıkartılmış oyunlardır.” diyordu. Bugün kim geldi de
dün reddettiklerimizi bugün “Türkiye’de bir Kürt meselesi vardır.” diye Lord
Curzon’nun istekleri doğrultusunda, Sevr’in istekleri doğrultusunda yeniden
gündeme getirerek çözüm aramaktadırlar? Ne oldu? Savaş mı kaybettik? Gazi
Meclisin milletvekilleri bunu dikkate almalıdır. 
Evet, bugüne kadar Millî Mücadele’miz
ve milletimizi var eden değerler üzerinde çok oyunlar oynandı. Biraz önce
söyledim, Mehmet Akif Ersoy “düşman parmağıyla” dedi. Peki, bugün “Kürt
meselesi vardır.” diyerek… Vatandaşın arasında problem yok, Kürt kökenle
kardeşlerimizle vatandaşlar arasında problem yok. Anadolu’nun her yerinde
beraber, birlikte yaşıyorlar ama bu şekilde, devletimizi ve milletimizi yeniden
tanımlayıp etnik kimliklere göre devletin güç paylaşımını yaptığınız andan
itibaren Anadolu’nun her yerinde herkes huzursuz olacaktır. Çözüm olarak
adlandırılan… Irak’ta yaşananlardan, Suriye’de yaşananlardan herkes ibret
almalıdır. 
Değerli kardeşlerim, ne oldu? Ne oldu
Türkiye’de? Dün yırtıp atmıştık; Büyük Ermenistan, Büyük Kürdistan, bu
projeleri reddedip atmıştık. Kürt kökenli kardeşlerimiz Türkiye Büyük Millet
Meclisine telgraf çektiler, dediler ki: “Kürtlerin kaderi Türk birliğinden
geçmektedir. Kürtlüğün Türkiye Büyük Millet Meclisinde ayrı bir unsur olarak
temsilini kabul etmiyoruz.” Bugün, o gün “Kürdistan meselesi yoktur.” diyen
doğu ve güneydoğudaki insanlarımızla hep beraber, birlikte ne oldu da
“Türkiye’de bir Kürdistan meselesi vardır.” diyerek kabul ediyoruz? Lord
Curzon’un Kürdistan muhtariyetinden bahsetmesini protesto etti Diyarbakır’daki
insanlar, telgraf çektiler ve şunu söylediler: “Kürtler ancak kendi ailesinden
olduğu Türk milletinin kurtarıcılarına ve Türkiye Büyük Millet Meclisi
Hükûmetine kendilerini teslim etmişlerdir.” Bugün ne oldu da “Türkiye’de bir
Kürt meselesi vardır.” demek suretiyle Kürt kökenli insanlarımızın iradesini
milletin tamamının iradesinden onların yaşadığı bölgelerde de özerk, otonomi
denilecek süreç içerisinde, üniter devlet yapısından kopartılacak bir siyasi
projeyi destekleyen bu heyete hangi yetkiyi vereceksiniz? Bu yetkiyi verdiğiniz
takdirde, bu yetkiyi verenler bu yetkiyi kötüye kullananlar kadar mesul
olurlar. Bunu tarihin huzurunda bu şekilde hep beraber, birlikte paylaşmamız
gerekir. Ne oldu Wilson Prensipleri’nin ortaya koyduğu gibi, “Anadolu’da
bizleri bir cumhuriyete ama diğerlerini Anadolu’da özerk cumhuriyetlere
ayırmamız gerekir, özerklik vermemiz gerekir.” diyerek çağdaş bir şekilde
Wilson Prensipleri’ni kabul edebilecek bir noktaya Türkiye Büyük Millet Meclisi
nasıl gelebilir, nasıl bunu yapabiliriz? 
Bugün, geldiğimiz bu noktada 1918
yılında İngilizlerin hazırladıkları raporun, 1992’de ABD’nin hazırladığı
raporun adım adım Türkiye’de millî kimliği, millî bilinci ve millî devleti
ortadan kaldırmaya yönelik nasıl sinsice planlandığını, 36’ncı paralelin
kuzeyinden tutun da Türkiye’de millî kimlik tartışmalarına, teröre, siyasi
çözüm bulma çalışmalarına kadar hepsinin adım adım nasıl planlandığını ortaya
koyuyoruz. Evet, bugün geldiğimiz bu noktada “ABD’yle beraber birlikte mücadele
edeceğiz.” diyen William Fallon aynen şunu diyor: “Siyasi bir çözüm için biz bu
mücadeleyi kabul ettik.” Odierno “Hükûmetin PKK’yla, teröristlerle oturması,
konuşması için beraber birlikte olduk.” diyor. Şimdi, geldiğimiz bu noktada
çözüm süreci denilen bu projenin kimler için, hangi amaçla getirildiğini gayet
açık ve net ortaya koymuyor mu? 
Değerli kardeşlerim, bunu ben
söylemiyorum sadece. Bakın, değerli kardeşlerim, teröristbaşı verdiği
ifadelerde diyor ki: “Büyük ülkeler taşeron kullanır, ben de taşeron olarak
kullanıldım.” Yunanistan televizyonuna verdiği demeçte diyor ki: “Ben içeriden
Türklere saldırdım, sen niye dışarıdan saldırmadın da Ege adalarıyla ilgili
sorunu halletmedin?” Bu zihniyet böyle. Marksist, Leninist, bölücü bir
zihniyetle karşı karşıyayız ve dış güçlerin kullandığı bir zihniyet. Bu
zihniyetin Kürt kökenli kardeşlerimizin iradesiyle ne alakası olabilir, ne
alakası olabilir? Kürt kökenli insanları bölmek isteyenler Kürt kökenli
insanlara ihanet ediyor demektir. O bakımdan, PKK terör örgütü Kürt kökenli
insanların temsilcisi değildir. Bugün geldiğimiz bu noktada ne hazindir ki bu
tasarı Kürt kökenli kardeşlerimizin temsilcisi olarak PKK’yı görmektedir, tablo
budur. O bakımdan, bugün geldiğimiz bu noktada bugünkü iktidar mensuplarının
başından itibaren PKK terör örgütüne ve uzantılarına sıcak baktığını, ikinci cumhuriyet
tartışmalarında millî devlete karşı gerçekleşen PKK bölücü hareketini açık ve
kapalı dilde meşrulaştırdığını, 1990’lı yıllarda hazırlanan doğu raporlarında
olduğu gibi raporlar olduğunu gayet iyi biliyoruz. O bakımdan açılım olarak
ortaya atılan sürecin devamıdır. Evet, bugün yeni Türkiye modeliyle rejimi
değiştirme, cumhuriyeti dönüştürme fikrine açılımı da eklemiştir. Yeni Türkiye
ultra liberal, bölücü, muhafazakâr soslu bir koalisyonun projesidir, bu
milletin millî değerlerinden ve manevi değerlerinden uzak olanların projesidir.
Farklı gerekçeler üzerine inşa edilen, ayrıntıları bir kenara koyarsak, işin
özünde açılım, yeni Türkiye’yi ilan etmenin, ülkeyi federatif bir yapıya
dönüştürmenin resmî tarihî cumhuriyetle hesaplaşmanın adıdır. Bu tasarının
arkasındaki siyasi iradenin kim olduğuna bakarsak, açılım üzerinden terör
meselesini çözme iddiasının ve pratiğinin millî devletin kuruluş esaslarını ve
kurumlarını elemek üzerine odaklandığı, millî devleti yok etmek üzere
kullanıldığını apaçık görüyoruz. Bu, “çözüm süreci” olarak adlandırılan
ucubenin, açılımın amacının terör meselesini çözmek değil etnik ve mezheplere
dayalı farklılıklar üzerinde yeni bir rejim arayışını belli bir modele bağlamak
olduğunu görebiliriz. 
Ayrımcıların geçmişte ortaya koyduklarına,
düzen arayışına, yeni bir model inşa etme faaliyetini içeren metinlerine
bakılır, açılım edebiyatının içeriği tahlil edilirse AKP iktidarının ve “Kürt
sorunu” başlığı altında içlerine aldıkları terör örgütü ve uzantılarının
taleplerinin kesiştiği görülmektedir. Bunların aynı dağın yeli, aynı yolun
yolcusu olduğu açıkça görülmektedir. AKP’nin ideolojisinde ve AKP kılavuzları
ve taleplerinde düzen arayışları farklı gerekçelere eşlik etmesine karşın
açılım söylemi ortak paydaya eşlik etmektedir. Millî devlet modelinin dini ve
etnik farklılıkları dışladığı gerekçesine yaslanarak tasfiyeden bahseden ve
taleplerini ateşledikleri namlularla topluma dayatan terör örgütü ve uzantıları
muhafazakâr düşünceyi taşıdığını iddia eden AKP iktidarı ile açılım edebiyatı
üzerinden bir ortaklık kurmuştur. İşte, asıl bu zihniyet bu milletin
muhafazakâr değerlerini içten içe kemiren ve bunları gönüllü bir muhtedi hâline
dönüştüren bir zihniyettir. 
Dolayısıyla bugün geldiğimiz noktada,
aslında siyasi iktidarın beraber, birlikte çözüm ve barış süreci ortağı
olduğunu söylediği PKK, bölücü, Marksist, Leninist bir örgüttür; nihai amacı bu
coğrafyada emperyalist amaçlar doğrultusunda, küresel güçlerin güdümünde etnik
kimliklere dayalı, milleti ve devleti ayrıştırarak devlet içinde devlet, millet
içinde millet oluşturma amacı gütmektedir. Teröristbaşı millî devlete ve
milliyetçiliğe karşıdır. AKP’nin kılavuzları da millî devlete karşı
olduklarını, millî devletin sorun olduğunu ortaya koymuşlardır. Bununla ilgili
açıklamalar Ahmet Davutoğlu tarafından yapılmıştır, Ömer Çelik tarafından
yapılmıştır. Teröristbaşının 2007 yılında yaptığı konuşmayla AKP sözcülerinin
aynı eksende buluşması, aslında küresel bir patronajın var olduğunu da ortaya
koyuyor. Ortak hedef, millî devlet yerine, Türkiye Cumhuriyeti yerine etnik ve
mezheplere dayalı bir Türkiye kurmak. Siyasal Kürtçülük açışından açılımın
söylenen tarafı federasyondur, söylenmeyen tarafı ise federasyon üzerinden
bağımsız Kürdistan’a geçiştir. 
Değerli kardeşlerim, bakın, bunlarla ilgili
açıklamalar, her şey ortada. Terörist başı diyor ki: “Bağımsızlıktan
vazgeçmedik. En uygulanabilir noktaya geldik.” Kimi kandırıyorsunuz? Adım adım
bu noktaya getirildi. Bunlarla ilgili bu süreç içerisinde bu tasarının tarihî
arka planında bunlar vardır. Dünün senaryolarının yeni versiyonları
karşımızdadır. Dün, değerli kardeşlerim, o mektupları yazanlar, 308 sayılı
Türkiye Büyük Millet Meclisi kararıyla, Türkiye Büyük Millet Meclisinin aldığı
kararıyla “Türk milleti Anadolu’da hem haricî
düşmanlarına karşı kıyam etmiş hem de o düşmanlarla birleşip millet aleyhine
harekete geçmiş onlarla mücadele etmiştir.” diyor. “Hâkimiyet Türk
milletinindir.” Ve bunun yerine yeni ve millî bir Türkiye devleti kuruldu.”
diyor. Hangi güç çıkartacak, kaldıracak bu millî devleti? Hangi güç Türk
milletinin egemenliğini bu coğrafyadan silebilecek? Kime teslim olduk da
adımızdan, andımızdan, cumhuriyetimizden vazgeçme noktasını bir çözüm olarak
kabul edecek noktaya geldik. Tablo budur değerli milletvekilleri. Onun için her
şeyi burada açıkça şey yapmak lazım. Şu heyet, çözümün ne olduğunu söylesin;
Oslo’da, İmralı’da neler görüştüklerini, millî devlet konusunda, üniter devlet
konusunda neler yaptıklarını anlatsın. Niye sizlere anlatmıyorlar? Değerli
milletvekilleri, İmralı’daki protokolleri niye anlatmıyorlar? Niye sizlere
söylemiyorlar? Çünkü “olmaz” dersiniz değerli kardeşlerim. Ama, işte geldiğimiz
bu süreç içerisinde bu getirilen tasarı, aslında, değerli kardeşlerim, ne
hazindir ki millî iradeyi temsil eden Hükûmet tarafından getirilmemiş,
getirtilmiş. PKK terör örgütü başı diyor ki: “Çözüm sürecinde yapılan işlerin
hepsi kanunsuzdur. Ben başta söyledim, Parlamento izni olmadan hepiniz vatana
ihanetle yargılanırsınız dedim. Bizim silahımız bu.”
Ey değerli milletvekilleri, bir terör
örgütü silah kullanıyor. Bu silah karşılığında buraya bir tasarı geliyor ya.
Niye geliyor? Bu zamanda niye geliyor? Cumhurbaşkanlığı öncesindeki hangi
pazarlıkla geliyor? Elinizi vicdanınıza koyun. Bu Parlamento gazi Meclis,
Polatlı’da top mermileri duyulurken bile bu milletin egemenliğini korumaya,
bağımsızlığını korumaya ant içmiş. 
Peki, değerli kardeşlerim, bir terör
örgütü dayatıyor… Hep böyle yaptılar. Geçen sene de “15 Ekime kadar
yasalaştırmazsanız silahlı eylem başlar.” dediler, yine Parlamentoya
getirdiler. Açlık grevleriyle tehdit ettiler değerli kardeşlerim. 
Terör örgütünü meşrulaştırırsanız,
terörün meşru bir araç olarak başkaları tarafından da kullanılmasını
sağlarsınız. Böyle bir şey demokraside olmaz değerli kardeşlerim. Sizler buralara
silahın egemenliğiyle değil millî iradeyle geldiniz. Millî iradeyle gelenler
kendi iradesini silaha teslim edemez, silahın dayatmalarına teslim edemez. 
Evet, değerli arkadaşlarım, bütün
bunlarla ilgili geldiğimiz süre içerisinde milletimize karşı bir psikolojik
harekâtla karşı karşıyayız. “Analar ağlamasın”, “Eğer bunlar olmazsa kan
dökülür…” Milleti tehdit ediyor, PKK terör örgütü silahıyla, Hükûmet de silahı
bırakma karşılığında tehdit ediyor analarımızı. 
“Çözüm süreci” dediler, Diyarbakır’daki
anneler ağlamadı mı? Ağladı. “Nedir bu çözüm süreci? Nereye götürüyorlar bizi?”
dediler. Oradaki insanlar, aileler, bugün Hükûmetin nereye götürdüğünün daha
fazla bilincindeler. 
Ne enteresandır ki bu tasarı gelmeden
PKK terör örgütünü meşrulaştırarak bu tasarı gelmeden önce anneler üzerinden
bir psikolojik harekât. Yine bu tasarıyla ilgili “Şehit ailelerine, gazi
yakınlarına iş imkânı getiriyoruz.” diye yine gazetelerde var. Milleti
kandırıyorlar. PKK terör örgütüne iş bulmak için yasa tasarısı getirirken şehit,
gazi ve yakınlarını da bu işe ortak kılıyorlar.
Yine aynı şeyler başladı: “Dağdan
iniyorlar, iniş başlayacak.” E, hani iki yıl önce başlamıştı, hani iki yıl önce
gidecekti? Milleti aldatıp kandırmaktan başka bir şey yok değerli kardeşlerim.

Bizim sizden istediğimiz, bu milletin
millî egemenliğini temsil eden milletvekilleri, millî devlete, demokrasiye,
özgürlüğe sahip çıkmanızı, yemininizdeki unsurları taşıyan yemininizin
unsurlarına sahip çıkarak Hükûmetin aslında PKK terör örgütüyle girdiği bu gayrimeşru
ilişkiyle PKK’nın siyasi amaçlarını meşrulaştıran bu sürece karşılık Türk
milletinin egemenliğini temsil eden milletvekilleri olarak Hükûmeti bu konuda,
bu yetkiyle donatmamanızı istirham ediyor, hepinize saygılarımı arz ediyorum.
(MHP sıralarından alkışlar)
BAŞKAN – Teşekkür ederim Sayın Vural.
Adalet ve Kalkınma Partisi Grubu adına
Adıyaman Milletvekili Sayın Ahmet Aydın konuşacak.
Buyurun. (AKP sıralarından alkışlar)
AK PARTİ GRUBU ADINA AHMET AYDIN
(Adıyaman) – Sayın Başkan, değerli milletvekilleri; 629 sıra sayılı Terörün
Sona Erdirilmesi ve Toplumsal Bütünleşmenin Güçlendirilmesine Dair Kanun
Tasarısı hakkında AK PARTİ Grubu adına söz almış bulunuyor, yüce heyetinizi
saygıyla selamlıyorum.
Yeni Türkiye yolunda ortak geleceğimizi
inşa edebilmek adına hep birlikte buradayız ve bu tasarıya katkı sunmak üzere
çalışmalarımızı üretiyoruz. Bu sorunun çözümüne hep birlikte de katkı sunmak
durumundayız ve ben, katkı sunan herkese şimdiden çok teşekkür ediyorum. Zira,
bu sorun sadece AK PARTİ’nin, sadece bölgenin sorunu değil; bu sorun tüm
Türkiye'nin sorunu, sorun devletin sorunu, muhatabı 77 milyon insan ve bu
sorundan herkes doğrudan ya da dolaylı bir şekilde zarar gördü. 
Değerli milletvekilleri, Türkiye 2002
yılından bu yana, atılan adımlar ve daha önce “Yapılamaz, hatta düşünülemez.”
dahi denilen gelişmelerle âdeta üstündeki ölü toprağını artık atmıştır. Barışın
ve kardeşliğin bu topraklara egemen olması için mücadele etme azmiyle yürümeye
kararlılıkla devam etmektedir. İktidarımız süresince gerçekleştirilen
demokratik değişim ve normalleşme süreciyle milletini kucaklayan devlet,
devletini sahiplenen millet şiarıyla hareket edilmiştir. En başta temel hak ve
özgürlükler alanında yapılan çalışmalarla toplumun her kesiminin takdirini
kazanan yasal düzenlemeler yapılmıştır. Hükûmetimiz Millî Birlik ve Kardeşlik
Projesi’yle toplumsal barışı ve vatandaşların arasında bin yıldır var olan
kardeşliğin pekişmesini sağlamıştır, terör sorunu ile demokratik taleplerin
birbirinden ayrımının yapılmasının önünü açmıştır.
Değerli arkadaşlar, bu topraklarda son
otuz beş yılda hiç durmadan akan bir kan var, esasen bizim aklımızın almadığı,
yüreğimizin kabul etmediği de bu kandır. Nasıl olur da bin yıldır bu
topraklarda yan yana yaşayan, aynı yoldan gidip aynı kıbleye yönelen, aynı suyu
içen bu insanlar, aynı vatan toprağında, aynı amaç uğruna koyun koyuna yatan bu
insanlar karşı karşıya gelir de birbirinin kanını nasıl da dökmeye başlar?
Hangi vatanseverin ve hangi milletperverin içine sindirebileceği bir durumdur
bu, sormak isterim. Ocaklara düşen bu ateşi söndürmek gayesiyle milletimizi bu
karanlıktan kurtarmak için üzerimize düşen ne varsa hep birlikte yapmak
mecburiyetindeyiz. 
Evet, biz “çözüm” diyoruz ve çözmekten
yanayız, bu akan kanı durdurmak için de her türlü ezaya, cefaya da razıyız.
Bakınız, son on dokuz, yirmi aydır -neredeyse iki yıla yaklaşacak- artık
evlerimize şehit cenazeleri gelmiyor. Hayatını kaybeden gencecik insanların
kefenlere sarılı körpe bedenleri toprağa girmiyor, şiddet yok, ölümler yok.
Değerli milletvekilleri, artık toprak
bile bu taze fidanları, bu gençlerimizi kabul etmiyor, kabul edemiyor. Toprak
artık kan ağlamak istemiyor. Lütfen vicdanımızın sesine kulak verelim, ağlayan
anaların, babaların, kardeşlerin, topyekûn bir milletin sesine kulak verelim. 
ÖZCAN YENİÇERİ (Ankara) – Duygu
sömürüsü yapma! Gerçeklerden bahset!
MEHMET METİNER (Adıyaman) – Özcan sus,
Özcan!
BAŞKAN – Sayın milletvekilleri…
AHMET AYDIN (Devamla) - Değerli
milletvekilleri, işte, bu amaçla biz, halihazırda kurumların mevzuatları
çerçevesinde yürütülmekte olan bu sürecin devlet politikası olarak benimsenip
yasal zemininin hazırlanması gayesini taşıyoruz. 
ÖZCAN YENİÇERİ (Ankara) – Otoriten yok,
otoriten!
AHMET AYDIN (Devamla) - Bu tasarıyla
yine çözüm süreci çok daha güçlü bir yasal dayanağa kavuşacaktır, bu tasarıyla
normalleşme, demokratikleşme için yine çok büyük bir adım atılmış olacaktır.
Bunun yanında, güvenliğimizden, üniter yapımızdan asla taviz verilmemiştir,
verilmeyecektir. Ancak, özgürlükler de askıya alınmayacaktır. Yine bu tasarı,
2002 yılından bu yana elde edilen kazanımların üzerine vatandaşlarımızın talep
ve beklentileri dikkate alınmıştır. Terörün ve şiddetin sona erdirilmesi için
siyaset yapılması gereğini üzerine bina edilmiş bir tasarıdır. 
Görüşülmekte olan kanun tasarısının
mutlak amacı, kendini daha çok güvende ve özgür hisseden vatandaşların
oluşturduğu güçlü bir ülke özlemidir. Tasarının başlığında, terörün sona
erdirilmesi ve toplumsal bütünleşmenin güçlendirilmesine dair olduğu yazıyor.
Aslında burada değerli arkadaşlar, ulaşılmak istenen hedef, amaç gayet net bir
şekilde ifade ediliyor. Buna kimin itirazı olabilir acaba?
Değerli arkadaşlar, tarihî olduğu kadar
vicdani ve ahlaki sorumluluk taşıyoruz. Çatışma ortamının son bulduğu
bugünlerde etkin bir koordinasyonla süreci, çözümü oluşturma noktasında gelinen
bu nokta, kaçınılmaması gereken tarihî bir fırsat olarak karşımızda
durmaktadır. 
Özellikle, Doğu ve Güneydoğu Anadolu
bölgelerimizde gelinen son durum itibarıyla vatandaşlarımız, bu normalleşme ve
iyileşme kapsamında oluşan huzur ve güven ortamında, ülkesine ve milletine daha
da sımsıkı sarılma arzusu içindedir. Ekonomik canlılık hayatın her alanında
kendini hissettirir ölçüde gelişmektedir, göstermektedir. Halkımız çözüm
sürecini artık satın almıştır, zira huzurun tadına varmıştır.
FARUK BAL (Konya) – Kaça satın aldı?
AHMET AYDIN (Devamla) – Bu amaçla çözüm
sürecinin daha güçlü bir yasal zemine ve dayanağa kavuşması maksadıyla hareket
etmekteyiz. Süreç, dinamik bir yapı arz etmektedir. Devlet kurumlarının etkin
iletişimi, ferdî ve kitlesel dayanışma ile sivil toplum kuruluşlarının da
sürece aktif katılımı bu manada büyük bir önem arz etmektedir.
Değerli milletvekilleri, biz bu süreci
yeni başlatmıyoruz. Zira AK PARTİ iktidarı, 2002’de göreve geldiği ve Hükûmet
olarak yerini aldığı günden bu yana, bahsini ettiğimiz demokratikleşme,
normalleşme ve millet ile devletin kucaklaşması için pek çok adım atmıştır.
Daha on iki günlük AK PARTİ Hükûmeti, bu anlamda ilk çalışmasını olağanüstü
hâli kaldırarak yapmıştır. 18 Kasım 2002’de Hükûmet kuruluyor, 30 Kasım 2002’de
de olağanüstü hâl kaldırılıyor. 
Devlet güvenlik mahkemelerini hukuk
sistemimizden çıkardık. Temel haklara ilişkin uluslararası anlaşmaları iç hukuk
sistemimizde üstün bir konuma taşıdık. TRT Şeş ile özel radyo ve
televizyonların yerel dilde yayın yapmaları sağlandı. Farklı dil ve lehçelerin
öğrenilmesi için özel kursların açılmasına olanak verildi. Farklı dil ve
lehçelerde siyasi propagandalar da kullanıma açıldı, serbest hâle getirildi.
Üniversitelerde enstitüler kuruldu. Yerel dil seçmeli olarak eğitim sisteminde
var olmaya başladı. Özel okullarda ana dilde eğitim yapılması imkânı geldi.
İşkenceye sıfır toleransıyla Türkiye artık faili meçhullerle, yargısız
infazlarla, işkence ve kötü muameleyle anılmıyor. İnsana saygı esasına dayanan
tüm mevzuatı bu manada yeniledik; insan onuruna, insan haysiyetine yakışır bir
şekilde mevzuatlarımızı yeniledik. Ötekileştirilen, gayrimüslim, Alevi ve diğer
farklı etnik gruplara mensup insanlarımız ile mütedeyyin vatandaşlarımız lehine
birçok iyileştirmeler yapıldı. Ret, inkâr ve asimilasyon politikalarına son
verildi. Daha nice demokratik adımlar 2002’den bu yana atıldı, atılmaya devam
ediyor. 
Peki, tüm bunlar yapılırken de eski tek
tipçi yapı özlemleriyle, altı boş fikirlerle “istemezük” denmedi mi? Denildi,
maalesef denildi. Buna ilişkin hıyanetle, ihanetle suçlanmadık mı? Maalesef
suçlandık. 
Değerli arkadaşlar, bizler artık
dayatmacı, inkârcı, reddiyetçi bir bakış açısıyla bakamayız ve bakmadık da.
Peki, burada bu yapılanlardan bugüne kadar kazanan kim oldu? 
FARUK BAL (Konya) – PKK oldu.
AHMET AYDIN (Devamla) – Burada
kazananın kim olduğunu müsaadenizle ifade edeyim.
Değerli arkadaşlar, bu yapılanlardan,
2002’den bu yana atılan adımlar, çözüm süreci, bütün bu AK PARTİ icraatlarıyla
birlikte, batısından doğusuna, kuzeyinden güneyine büyük bir millet kazandı,
güçlü Türkiye kazandı, milletimiz kazandı. 
ALİM IŞIK (Kütahya) – Ahmet Bey,
2002’de sıfırdı, sıfırdı terör, sayenizde bugüne geldi. Ne kazancı ya? 
AHMET AYDIN (Devamla) – Âdeta sessiz
devrim niteliği taşıyan bu köklü meselelerin çözümünde bugüne kadar gerek
Türkiye Büyük Millet Meclisi çatısı altında kurulan araştırma komisyonu gerek
anayasal ve yasal düzenlemeler gerek akil insanlar heyeti gibi çalışmalarla gelinen
nokta milletimizin teveccühüne de mazhar olmuştur. 
ALİM IŞIK (Kütahya) – AKP kazandı,
cepler doldu. 
AHMET AYDIN (Devamla) – Herkesin tabii
ki çözüm konusunda farklı görüşleri ve düşünceleri olacaktır ama hepimizin
üzerinde ittifakla duracağı yegâne konu da akan bu kanın durmasıdır, acıların
son bulması ve toplumsal bütünleşmenin sağlanmasıdır. Hakkın ve hukukun
üstünlüğü çerçevesinde, ileri bir demokrat zihniyetle bu konuyu ele alarak
silahı, çatışmayı, ölümü değil, siyaseti ve demokrasiyi önemseyen bir anlayışla
elimizi değil, gövdemizi değil, başımızı taşın altına koyduk. 
ALİM IŞIK (Kütahya) – Vay anasına!
Başınız ezilmedi mi daha? 
AHMET AYDIN (Devamla) – Hamdolsun, on
dokuz aydır bunun meyvelerini alıyoruz; gençlerimizin kanının akmasına imkân tanımıyoruz,
bütün bir ülkede normalleşmenin azami bir şekilde yerleşmesi için
gayretlerimizi sürdürüyoruz.
Değerli milletvekilleri, çözümünü
beklediğimiz sorun pek tabii ki çok kolay değildir, yaklaşık yüz yıllık geçmişi
olan, aynı zamanda farklı sorun alanlarını içinde barındıran büyük bir
sorundur. Bu sorunun büyüklüğünün farkındayız ama büyük devletlere, büyük
liderlere de yakışan büyük sorunlara el atmaktır. Bu sorunda 40 bin canımız
gitti arkadaşlar, 40 binin üzerinde canımızı kaybettik. Bu ne dilimize kolay ne
yüreğimize ne de aklımıza. Ekonomik, sosyal ve siyasal kayıpların neler
olduğunun da hepimiz idraki içerisindeyiz. Sadece bugünümüzü değil,
yarınlarımızı da ciddi manada tehdit eden, içeride ve dışarıda, bölgemizde
huzur ve güvenliğimizi hedef alan terör, geleceğimiz için de ağır faturaların
ödenmesine zemin hazırlamaktadır. 
Evet, değerli arkadaşlar, bu ülkenin
dün akla gelmeyen ama on iki senedir de aklından çıkmayan bir hedefi ve bir
vizyonu var artık; 2023 ve 2071 hedefimiz var. Bu ideallerimiz uğruna
milletimize bu bedeli ödettiremeyiz ve bu bedeli de bu büyük milletin ödememesi
için biz kararlıyız. Ta en başından, 14 Ağustos 2001’de AK PARTİ’yi kurarken
parti programına aldığımız terörün sona erdirilmesi ve çözüm için o günden
itibaren yoğun bir mücadele vermekteyiz. Bizler bu akan kana, anaların
gözyaşlarına seyirci kalamazdık ve kalmadık. Sosyal, siyasal, psikolojik ve
ekonomik bir boyutu olan bu soruna, herkesin sorumluluk içinde davranarak ve
elini taşın altına koyarak yaklaşması gerektiğini savunduk. 
Sayın Başkan, değerli milletvekilleri;
şunu çok net bir şekilde görmeliyiz: Bu topraklardaki kardeşlik hukukunu
çiğnetmemeliyiz. Bin yıllık bu birlikte yaşama kültürümüzü, akrabalığımızı, bu
kutsal yapımızı yeri geldiğinde tek vücut olarak yedi cihana duruşumuzu,
kaynaşmış ve birbirinden koparılamaz bu birlik ve beraberliğimizi
çiğnetmemeliyiz. Sevinçte ve tasada beraber olmuş, birlikte ağlayıp birlikte
gülmüşüz. Geçmişimiz nasıl ki beraberdir, ortak geleceğimizi de beraber inşa
etmek durumundayız. 
Türkiye bugün çok daha yüreklidir, çok
daha güçlüdür, çok daha ümitlidir, çok daha kararlı ve yaşanabilir bir Türkiye
kurmak için birlikte çalışma arzusundadır. Bu topraklar çok zulümler, çok
yasaklar, çok acılar gördü. Sadece etnik kökenler değil, inançlar, değerler,
kitaplar, şiirler, türküler yok sayıldı, görmezden gelindi. 
Değerli arkadaşlar, millî mücadelede
biz neysek, nasıl bir ruh ve inançla ayağa kalktıysak bugün de tekrar o öz
kardeşliğimizi tesis etmeliyiz. 23 Nisan 1920’de Türkiye Büyük Millet Meclisi
açılırken tasavvur edilen büyük Türkiye idealiyle hareket etmeliyiz. Bizim tek
bir gayemiz var: Dışlanmamış, hor görülmemiş, zulmedilmemiş, inkâr edilmemiş
bir millet ve bu temeller üzerine kurulan büyük ve güçlü Türkiye. Herkesin bir
olduğu, birinci sınıf vatandaş olduğu bir Türkiye. İşte bu Türkiye’nin ve bu
cumhuriyetin yükselmesinin ve güçlenmesinin aslolan değeri de bu kardeşliğin
güçlenmesidir. Korkuların ve acıların bittiği, karşılıklı güven ve kardeşlik
temelinde bir Türkiye. Türkiye’de terörün bitmesiyle kardeşliğimiz, birliğimiz,
ekonomimiz içeride ve dışarıda siyasal gücümüz zayıflar mı, yoksa perçinlenip
güçlenir mi? Meseleye eğer buradan bakabilsek emin olun doğru yolu
bulabileceğiz.
Her seferinde ve
her ortamda gereksiz ve mesnetsiz ithamlarla da maalesef karşı karşıya
kalıyoruz. Çözüme karşı olanlar âdeta korku cumhuriyeti yaratarak milleti
aldatma yoluna dahi gidebiliyorlar. Sadece ve sadece “Türkiye bölünecek.”
iddialarıyla çözümden ve mantıksal bakış açısından uzak bir algı yaratılmaya
çalışılıyor. Bu ayrıştırıcı ve kutuplaştırıcı yaklaşım sadece milletimize zarar
veriyor. İşte bunun içindir ki, yarınların büyük ve güçlü Türkiyesi’nin ve onun
müreffeh vatandaşlarının önündeki son ve en önemli engel olan işte bu
konuştuğumuz sorundur. Bu sorunun neden olduğu tüm olumsuzlukların bilinciyle,
milletimizin mutluluğu, huzur ve refahı için Türkiye’nin bütünlüğü ve üniter
yapısı çerçevesinde kalıcı bir şekilde kökünden çözülmesinden yanayız.
Tek bir amacımız
var: Şanlı ay yıldızlı bayrağımızın gölgesinde bir bütün olarak kardeşçe
yaşamak. Onun için, biz, burada, bu yüce Mecliste grubu bulunan veya bulunmayan
tüm siyasi partilerden, sivil toplum kuruluşlarından, milletimizden, bu süreçte
herkesten ama herkesten, Türkiye Cumhuriyeti vatandaşı olan herkesten ciddi
manada katkı ve destek bekliyoruz ve her geçen gün de sevinerek bu desteğin, bu
katkının arttığını görüyoruz.
Biz, çözümü
önemsiyoruz ve sizlerle birlikte Türkiye'nin bu tarihî fırsatı kaçırmamasını
temenni ediyoruz. Biz umutluyuz. Bu umudu boşa çıkarmamak, bu tarihî fırsatı
heba etmemek istiyoruz çünkü bu fırsatı heba edenler tarih ve millet karşısında
bunun hesabını verirler. Bunun vebaline de katlanırlar. 
OKTAY ÖZTÜRK (Erzurum) – Siz de
vereceksiniz. 
AHMET AYDIN  (Devamla) - Bulunduğumuz
bu güzel topraklarda, dünyanın en güzel coğrafyası olan Anadolu’da çatışmanın
ve felaketlerin olmadığı, anaların çığlıklarının son bulduğu, evlatların genç
yaşta toprak olmadığı bir ülke hayaliyle yaşıyoruz. 
Değerli kardeşlerim, hiç şüphesiz, hep
birlikte bu ülkenin birliği ve dirliği için çalışıyoruz. Bu ülkenin güçlü
olması için bütün siyasi partiler -ben düşünüyorum- o şekilde hareket
ediyor, o şekilde hareket etmek durumundayız. Hiçbirimizin ülkemiz aleyhine,
milletimiz aleyhine girişilebilecek bir olayın yanında olacağını tahmin dahi
etmem, edemem. Dolayısıyla, bu sorumluluk, bu misyon, bu sürecin nihai bir
şekilde sona ermesi anlamında hepimizin katkı vermesi lazım. 
Değerli arkadaşlar, bakın, yöntem
değişti artık. Salt askerî yöntemlerle, salt birtakım operasyonlarla eğer bu
işler çözülmüş olsaydı, ölmeyle, öldürmeyle, ölümlerle salt bu işler çözülmüş
olsaydı…
ALİM IŞIK (Kütahya) – Askeri PKK’nın
önüne attınız. Bu da size namus borcu olarak yeter. 
AHMET AYDIN  (Devamla) - …1990’lı yıllarda
biz bunu çözerdik. 1990’lı yıllarda, yılda 4 bin, 5 bine yakın insanımızı
kaybettik. 
ALİM IŞIK (Kütahya) – Asker diz çöktü,
siz meyvesini yediniz. 
AHMET AYDIN  (Devamla) - Eğer bu
şekilde bu iş çözülmüş olsaydı o zaman çözülürdü ama şu anda yirmi aya
yakındır, iki yıla yakındır eğer bir şiddet yoksa, eğer ölümler gelmiyorsa,
şehit haberi almıyorsak… 
ALİM IŞIK (Kütahya) – PKK’nin haraç
aldığını bilmiyor musunuz? Yol kestiğini… 
AHMET AYDIN  (Devamla) - Değerli
kardeşlerim, bu, hepimizi mutlu eder, hepimiz bunu arzu eder. Bir tek insanın
hayatı dahi bütün siyasetlerin üstündedir. Siyaseti de bir tarafa bırakalım, bu
mesele, öyle siyasi, ideolojik bakışla yargılanabilecek bir mesele değil. Bu,
bir milliyetçiliktir, aslı milliyetçilik budur. (MHP sıralarından gürültüler)
ALİM IŞIK (Kütahya) - Milliyetçiliği
ağzına alma. 
AHMET AYDIN  (Devamla) - Asıl
milliyetçilik, millete hizmet etmekle olur, bir ve beraber olmakla olur. 
Onun için, kardeşlerim, artık
baldıran... (MHP sıralarından gürültüler)
Bakın, bu sorunu çözmek adına kararlı
ve güçlü bir irade ortaya koyan bir Hükûmet ve onun lideri var. Baldıran zehri
içmeye hazır, güçlü ve kararlı bir lideri var ve “Acılara son.” diyen bir
milletle bizim bunu başaracağımıza da inancımız tamdır.
İyi niyetlerle, temiz duygularla,
sevgiyle baş koyduğumuz bu yolda emek veren herkese teşekkür ediyorum, yüce
Meclisi saygıyla selamlıyorum. Komisyonumuza, Sayın Başbakan Yardımcımız başta
olmak üzere tüm milletvekillerine bu tarihî süreçte vermiş olduğu katkılardan
dolayı da bir kez daha teşekkür ediyor, saygılar sunuyorum.
Sağ olun. (AK PARTİ sıralarından
alkışlar)
BAŞKAN - Teşekkür ederim Sayın Aydın 
FARUK BAL (Konya) – Keşke katkı
vermeseymiş(!) Bize etme, biz katkı vermedik.
LÜTFÜ TÜRKKAN (Kocaeli) – Alkışlayın,
alkışlayın, bu millet seyrediyor bu alkışları, haberiniz olsun. Yarın seçim
bölgenizde soracaklar hesabını, bu alkışların hesabını soracaklar size. Hesap
vereceksiniz.
BAŞKAN - Grup adına konuşma…
ENGİN ALTAY (Sinop) – Sayın Başkan…
BAŞKAN – Buyurun Sayın Altay. 
Sayın milletvekilleri, lütfen, Sayın
Türkkan… (MHP sıralarından gürültüler)
ENGİN ALTAY (Sinop) – Sayın Başkan,
önemli bir görüşme yapıyoruz, Türkiye Büyük Millet Meclisinin ve TBMM
televizyonunun…
BAŞKAN – Sayın milletvekilleri,
Cumhuriyet Halk Partisi Grup Başkan Vekili söz istedi, konuşuyor.
ENGİN ALTAY (Sinop) – Sayın Bakanı
kürsüye çağırmışsınız.
BAŞKAN – Ben kimseyi çağırmadım Sayın
Bakanım, çağırmadım kimseyi.
ENGİN ALTAY (Sinop) – Sayın Bakanım,
bir dakika, geçmeyin, bir dakika.
BAŞKAN - Hayır, yok, çağırmadım daha
Buyurun Sayın Altay…
LÜTFÜ TÜRKKAN (Kocaeli) – Heyecanlanma
Bu vatana ihanet ediyorsunuz.
BAŞKAN – Susar mısınız lütfen.
ENGİN ALTAY (Sinop) – Şimdi, on dakika
önce, Meclis Televizyonu yayını kesildi ama protokole göre, Başkanlığın talep
etmesi hâlinde, Meclis Televizyonunda bu görüşmelerin yayınlanması mümkündür.
Uygun görürseniz, böyle bir talepte bulunmanızı talep ediyorum. Bu görüşmeler
milletten gizli yapılmamalıdır, bu konuyla ilgili, bu sorunla ilgili bütün
siyasi partilerimizin anlayışımızın -zaten milletten saklamadık- bilinmesinde
fayda var diye düşünüyorum.
Arz ederim.
BAŞKAN – İletirim, teşekkür ederim.
Hükûmet adına Başbakan Yardımcısı Sayın
Beşir Atalay söz istedi 
Buyurun Sayın Bakan. (AK PARTİ
sıralarından alkışlar)
BAŞBAKAN YARDIMCISI BEŞİR ATALAY
(Kırıkkale) – Sayın Başkan, değerli milletvekilleri; hepinizi saygıyla
selamlıyorum.
Önemli bir yasayı görüşüyoruz.
LÜTFÜ TÜRKKAN (Kocaeli) – Bu, yasa
değil ki, ihanetin belgesi bu, ihanetin belgesi; yasa başka bir şey.
BAŞBAKAN YARDIMCISI BEŞİR ATALAY
(Devamla) – Burada görüşülen yasa üzerinde değerli fikirleriyle katkı veren,
eleştiren arkadaşlara teşekkür ediyorum.
ALİM IŞIK (Kütahya) – Teslimiyet
belgesi bu, teslimiyet belgesi; tasarı falan değil.
BAŞBAKAN YARDIMCISI BEŞİR ATALAY
(Devamla) – Gerçekten, Parlamentomuzun zenginliğidir bu. Bunu Komisyonda da
söylemiştim, Türkiye Cumhuriyeti Parlamentosunda artık, her şeyin bütün
detayıyla, açıklığıyla, ülkemizin bütün sorunlarının hiçbir korku, endişe
olmadan, hiçbir tabu olmadan konuşuluyor olması bile büyük bir kazanımımızdır
ve bugün böyle bir konuyu açıklıkla konuşuyoruz. Onun için de bütün
milletvekillerimizin düşüncelerini en açık şekilde söylemesi bizim için de
memnuniyet vericidir. İnşallah, ülkemiz için, milletimiz için hayırlı olmasını
diliyorum.
Bildiğiniz gibi, uzun süredir böyle bir
yasa üzerinde çalıştığımızı ifade etmiştik, akil insanlar raporunda da yer
almıştı bir çerçeve yasa…
LÜTFÜ TÜRKKAN (Kocaeli) – Hain
insanlar, akil değil.
BAŞBAKAN YARDIMCISI BEŞİR ATALAY (Devamla)
– …ve Meclis Komisyonumuzun da, bu konuda kurulan Komisyonun da bu konuda
ifadesi vardı ve biz de işte, 26 Haziran Perşembe günü Meclise tasarı olarak bu
yasayı sevk etmiş olduk, 4 Temmuz Cuma günü de İçişleri Komisyonunda
tamamlanmış oldu.
Burada Grup Başkan Vekilimiz rica etti,
kısa konuşayım diye, benim aslında yirmi dakikalık bir konuşma hakkım var ama
programa yetişmesi için, iftardan önce bitmesi için çok kısa bir açıklama
yapacağım ve kısa bir açıklama yapacağım, kısa keseceğim. Zaten Değerli Kardeşim
Ahmet Aydın grubumuz adına önemli hususlar ifade etmiş oldu.
Önce şunu ifade edeyim: Değerli
milletvekilleri, bildiğiniz gibi, biz bu konuda taa partimizin kuruluşundan
beri farklı düşünüyoruz. Yani her partinin farklı bakışları vardır, biz AK PARTİ
olarak partimizi kurarken bu konularda farklı yollar izleyeceğimizi, ülkemizin
her sorununa alışılagelmişlerin dışında çözümler arayacağımızı ifade etmiştik.
Yani baştan sona bir paradigma değişikliği yaptık ve bu on iki yıldır bunu
herkes zaten görüyor. Yani bu getirdiklerimiz yeni şeyler değil, bizim şu on
iki yıllık icraatımızın bir devamı. Doğrusu, mümkün olabildiğince Türkiye'nin
her bölgesinin, her kesiminin sorunlarını kucaklayan politikaları hayata
geçirmeye çalıştık ve Türkiye'yi sivilleştirmek, normalleştirmek suretiyle,
sivil siyasetin önünü ne kadar açarsak o kadar etkili olur diye düşündük ve
doğrusu dokunulmayan konulara dokunduk ve pek çok kronik sorunları da bu
şekilde çözdük, işte, bu da onlardan birisi.
İster Kürt sorunu deyin ister terör
sorunu deyin, aklınıza ne gelirse, ama biz bu soruna da alışılmış, sadece
güvenlikçi yöntemlerle değil çok farklı bakışları getirerek, hem toplumsal hem
insani bakışları getirerek çözümler bulacağımızı söyledik ve hamdolsun sabırla
bu konu üzerinde çalışıyoruz.
Burada özellikle şunu ifade etmek
istiyorum, çözüm süreci önceki çalışmalarımızın bir devamı ve bugün çözüm
süreci bir olgunlaşma safhasındadır, biz Hükûmet olarak buna inanıyoruz ve
artık bir sona doğru gittiğimize inanıyoruz bu sorunların çözümünde. Bundan
sonraki başlıca hedefimiz örgüt mensuplarının silahlarını bırakması, devletin
de bu insanların evlerine, normal hayata dönmeleri için gerekli çalışmaları
yapmasıdır. Esasen çözüm sürecinin ana hedefi de zaten budur.
Biz, doğrusu -bunu samimiyetle
söylüyorum, komisyonda da söyledim- her şeyi söyleyebiliriz, her şeyi
tartışabiliriz, ama bu sürecin, bu konunun partiler üstü bir konu olduğunu,
hepimizin bu konuda yardımlaşmamız gerektiğini, burada bir defa daha ifade
etmek istiyorum.
Değerli milletvekilleri, çözüm
süreciyle ilgili şunu ifade edeyim büyük bir memnuniyetle, son iki yıl içinde,
hamdolsun, hem can kayıpları olmamış ve bölgeye huzur gelmiş hem de bölgedeki
ekonomik hayat canlanmıştır. İnsanlarımızın on yıllardır özlemini çektiği
normalleşme görüntüleri ortaya çıkmıştır. 
Nitekim, ilk defa anneler dağdaki
çocuklarının geri dönmesi için seslerini yükseltebilmektedir. Terörle, şiddetle
varılacak bir yer olmadığı açıkça görülmüştür. Bütün çabamız, bu huzur ve
normalleşme ortamını kalıcı hâle getirmektir ve bu, daha fazla barış,
kardeşlik, insan hakları ve demokrasi için çaba demektir. Biz zaten bugüne
kadar, demokratikleşme anlamında, bütün bölgelerimizde, her kesimde yaşayan
vatandaşlarımızın hak ve hukukunu gözetme olarak, demokratikleşme adımları
olarak çok mesafeler aldık. Sessiz devrim diye niteliyoruz onları. O konuda
bütün vatandaşlarımızın devlete güvenini sağlamak için büyük çaba sarf ettik.
Doğrusu, eskiden yanlışlar yapılmıştı ve devlete güven pek çok kesimde
sarsılmıştı. Ha, şimdi bunu biz artık daha nihai bir safhaya getirmiş olduk. 
Önce şunu ifade edeyim: Bu çerçeve
yasa, çözüm süreciyle ilgili Parlamentoya gelmiş ilk yasadır, önemi budur ve bu
bir çerçeve yasadır. Bu soyut bir yasadır, bu somutluklar taşımıyor. Sadece
çözüm sürecinin yasal olarak ismini koyuyor ve Parlamentoyu devreye sokuyoruz
ve bu çözüm süreci yasasının, bu şemsiye yasanın altında Hükûmete pek çok
görevler veriliyor. O görevleri Hükûmet yapacak, kurumları görevlendirecek,
kişileri görevlendirecek ve yeni yasal hazırlıklar belki gerekecek, o yasalar
yine buraya gelecek. 
Ve burada getirdiğimiz önemli bir husus
şudur: Şeffaflığı çok önemli görüyoruz. İnşallah, çözüm süreciyle ilgili-şunu
burada açıkça söylüyorum- hem Parlamentonun hem de bütün milletimizin gelişmelerden
haberdar edilmesi sürece katkıyı kolaylaştıracaktır ve milletimizin desteğini
artıracaktır. Samimiyetle ne yaptığınızı millete anlattığınızda millet size
daha fazla destek veriyor. Biz de bundan sonra daha fazla bilgilendirme yolunda
çaba sarf edeceğiz. 
Şunu ifade edeyim: Burada, şu anda
üzerinde çalıştığımız husus, bu yasadan sonra, somut bir yol haritasıdır. Yol
haritası hem somutluk taşıyor hem de zamanlı. Bunun üzerinde çalışıyoruz, buna
göre bir eylem planı ortaya çıkacak ve belki orada yeni yasalar gerekecek. O
çalışmalar da, yine, Meclis huzuruna getirilecek. 
Ama ben sizlere, bu vakitte, mübarek
vakitte şunu ifade edeyim: Kendimin de Hükûmet olarak da bizim umudumuz fazla.
Süreç olgunlaşıyor. İnşallah, ülkemizin birliği, bütünlüğü için, huzur içinde
bütün vatandaşlarımızın bu güzel ülkede yaşaması için bir çalışma yapıyoruz.
Yaptığımız sadece budur. Ülkemizin birliğine, bütünlüğüne leke getirecek,
zedeleyecek hiçbir çalışmanın içinde olmayız. Aksine, AK PARTİ bu ülkenin
birliğinin, bütünlüğünün çimentosudur. Bunu hep söylüyorum. Ülkemizin her
kesiminde biz varız ve bu ülkenin bütünlüğü bizim en önemli hedefimizdir. Bu
çalışmalar yapılmazsa o tür sorunlar olur. Bunları öyle görelim.
Burada bir son hususa değinerek
bitiriyorum. Yani buradaki görevler vesaire, yasanın içinde; bunlar Hükûmete
verilmiş görevlerdir, yetkilerdir ve Hükûmet görevlendirmeler yapacaktır.
Burada bir konuya değiniyor arkadaşlarımız: Yani özellikle 4/B’yle ilgili
“Burada bir sorumsuzluk getiriliyor.” deniliyor. Ona özellikle değinmek
isterim. Değerli arkadaşlar, önce şunu söyleyeyim: Değerli milletvekillerimiz,
biz bu konuda bu yasayı madde madde düzenlerken hem Adalet Bakanlığından
arkadaşlarımızın hem bizzat Adalet Komisyonu, Anayasa Komisyonu Başkanlarımızın
görüşlerini aldık. Hukukçuların öngördüğü bir metindir ve onlar bize bunun
diğer yasalarda ve diğer ülkelerde de bu şekilde uygulanır olduğunu ifade
ettiler. Ve burada, asla, bunların suç işlemesini teşvik anlamında falan bir
şey değil bu. Görevlerini yerine getirmelerinden dolayı bunların bir tehdit
altında olmaması.
Değerli milletvekillerimiz, bunların
daha önce örneklerini gördünüz. Başbakan MİT Müsteşarına talimat veriyor, “Git,
örgüt mensuplarıyla şu görüşmeleri yap.” diyor. O görüşmelerden sonra bir savcı
o MİT Müsteşarını sorguya çağırıyor “Sen suç işledin.” diye. 
Tabii, bürokratları bu şekilde
çalıştıramazsınız ve bu her ülkede geçerli ve ayrıca şunu da özellikle ifade
ediyorum, bakın, Anayasa’mızın 137’nci maddesi: “Konusu suç teşkil eden emir,
hiçbir suretle yerine getirilmez; yerine getiren kimse sorumluluktan
kurtulamaz.” Ayrıca, Türk Ceza Kanunu’nun 24’üncü maddesi de aynı paraleldedir.
Bunlar bizim üst mevzuatımızdır, bunlar bağlayıcıdır. Buraya tekrar bunları
koymamıza gerek yok. Yoksa hiç kimse konusu suç teşkil eden emir veremez, o
emri alan da asla yerine getirmez. Sadece bu yasadaki -bu yasanın 2’nci
maddesidir bunlar- bu yasadan doğan, verilen görevleri sırf bu görevi yerine
getiriyor diye kişiler suçlanamaz anlamında onları güvence altına almaktır, amacı
budur.
YUSUF HALAÇOĞLU (Kayseri) – Suç teşkil
etmese zaten gerek yok.
BAŞBAKAN YARDIMCISI BEŞİR ATALAY
(Kırıkkale) – Tekrar, olan ve olacak katkılarınız için çok teşekkür ediyorum,
yüce Meclisi saygıyla selamlıyorum.
Sağ olun. (AK PARTİ sıralarından alkışlar)

BAŞKAN – Teşekkür ederim Sayın Bakan. 
Sayın milletvekilleri, şimdi şahsı
adına…
OKTAY VURAL (İzmir) – Sayın Başkan,
kısaca bir konuyu… Sayın Bakan dedi ki: “İşte, efendim, MİT Müsteşarı gidiyor,
görüşüyor MİT mensupları, sonra soruşturma açılıyor, bunun için getirdik.” 
Sayın Başkan, bu konuda MİT Yasası
değişmedi mi ya? 
Değerli milletvekilleri, MİT Yasası
bunun için değiştirilmedi mi? 
ZİVER ÖZDEMİR (Batman) – Örnek verdi
sana, örnek.
İHSAN ŞENER (Ordu) – Sadece MİT mi
görüşecek?
OKTAY VURAL (İzmir) – Şimdi aynı şeyi
getirip bunun için kullanıyoruz ya! Yani ne yaptığını bilmeyen bir Hükûmet,
neyi ne için getirdiği belli değil ya!
BAŞKAN – Teşekkür ederim Sayın Vural.
Şahsı adına ilk konuşmacı Mustafa
Sezgin Tanrıkulu, İstanbul Milletvekili.
Buyurun Sayın Tanrıkulu. (CHP
sıralarından alkışlar) 
MUSTAFA SEZGİN TANRIKULU (İstanbul) –
Sayın Başkan, değerli milletvekilleri; 1/941 sayılı Yasa’yla ilgili olarak
şahsım adına görüş bildirmek üzere söz almış bulunmaktayım. Hepinizi saygıyla
selamlıyorum.
Değerli arkadaşlar, gerçekten de önemli
bir mevzuyu, önemli bir konuyu, Türkiye’nin tarihsel bagajını ve bugüne geldiği
durumu bir yasa çerçevesinde konuşmak üzere bugün toplanmış bulunmaktayız.
Önemli bir gün, önemli bir yasa tasarısı, umuyorum ki bu yasa tasarısı
Türkiye’de Türkiye’nin Kürt meselesinin kalıcı bir toplumsal barışla
sonuçlanmasına neden olur. Bu temenniyle konuşmalarıma başlamak istiyorum. 
Değerli arkadaşlar, Türkiye’nin Kürt
meselesi son otuz yılın meselesi değil son yüz meselesidir. Ama son otuz yıl
çatışmayla, ölümle, birçok insan hakları travmasıyla geçmiş bulunmaktadır ve
bugün de bu meseleye zemin olabilecek bir yasa tasarısını burada konuşuyoruz.
Eksiği var, yanlışı var ve zamanlaması konusunda bizim itirazlarımız var ama
her şeye rağmen bu yasanın Türkiye Büyük Millet Meclisinde konuşuluyor olması
bizce önemli ve değerli. Niye önemli ve değerli? Çünkü Türkiye’de son yirmi
aydır yurttaşlarımız ölmüyor, bir çatışma olmuyor ve hiçbir cenaze Türkiye’nin
hiçbir yerine gitmiyor. Bu bakımdan, Türkiye’nin bugün geldiği nokta önemli ve
değerlidir ve biz her şeyden önce, bu yasadan bağımsız olarak bu durumu, hiç
kimsenin ölmediği bu ortamı korumakla, hiç kimsenin yaşamını yitirmediği bu
ortamı korumakla mükellefiz. Ve iki yıldan bu yana bizim ısrarla tarif
ettiğimiz yer…
Susar mısın ya! Susar mısın!
MEHMET METİNER (Adıyaman) – Sana
söylemiyorum ya. 
MUSTAFA SEZGİN TANRIKULU (Devamla) –
İki yıldan bu yana ısrarla tarif ettiğimiz yer de burasıdır. Ama iki yıldan
sonra Türkiye Büyük Millet Meclisinin bizim tarif ettiğimiz noktaya gelmiş
olmanız da önemlidir. 
Değerli arkadaşlar, bakın, Türkiye’nin
bu meselesinin adı terör meselesi değil.
MEHMET METİNER (Adıyaman) – Sen
yarattığın sorundan dolayı özür dile. 
BAŞKAN – Sayın milletvekilleri, lütfen…
MUSTAFA SEZGİN TANRIKULU (Devamla) –
Terör, çatışma, silahlı şiddet Türkiye’nin Kürt meselesinin sonucudur, bundan
sonra ortaya çıkmıştır. Bize düşen görev, tam da bu dönemde, bir daha bunların
olmayacağı bir ortamı Türkiye’ye sağlamaktır. O nedenle ısrarla söyledik, bu
meselenin konuşulacağı yer Meclistir ve Mecliste mümkün olan büyük bir
mutabakatla bu sorun çözülmelidir. 
Şimdi, bu yasa tasarıyla önümüze
geldiniz. Evet, bu yasa tasarısı eksik. Bu yasa tasarısı bir şey tarif etmiyor.
Bu yasa tasarısı zaten Hükûmetin görevi olan işleri bir yasaya almış, içinde
başka bir şey yok. Bir takvim dayatmasıyla karşı karşıya kaldınız ve bunu bugün
getirdiniz. Takvim dayatması ne? Bir taraftan görüşme var, o takvim dayatması;
diğer taraftan da Cumhurbaşkanı seçimleri var, o takvim dayatması. Bunu
getirdiniz. 
Biz her şeye rağmen, bakın, “her şeye
rağmen” kendi üzerimizdeki algıyı başka bir tarafa itmemek nedeniyle Komisyon
görüşmelerinde ve öncesinde “Evet, biz bu yasa tasarısına karşı çıkmayacağız,
eksiklerini söyleyeceğiz, yanlışlarını söyleyeceğiz ama çıkması için de gerekli
gayreti göstereceğiz.” dedik, bugün o gayret içerisindeyiz. Bakın, iki yıldır
bu Meclis çatısı altında değerli arkadaşlar, elinizi vicdanınıza koyun, hangi
yasa tasarısını buraya getirdik ve siz hangisini reddettiniz? Bir hafızanızı
yoklayın lütfen. Bakın, biraz sonra tümünü okuyacağım ve burada AKP Grubu
tarafından hepsi reddedildi. Bunlar bu sürecin moral adımlarıydı ama
anlamadınız, anlatamadık sizlere, maalesef anlatamadık ve burada ezbere “ret” dediniz.
Neydi bunlar mesela? Diyarbakır Cezaevi. Neydi mesela? Nevroz. Neydi mesela?
Halepçe. Neydi mesela? Dersim asileri. Bütün bunları biz buraya getirdik. 
İHSAN ŞENER (Ordu) – Cumhuriyet Halk
Partisine anlatacaksın onları.
MUSTAFA SEZGİN TANRIKULU (Devamla) -
Neydi mesela? Yüzde 100 seçim barajı. Neydi mesela? Hazine yardımı. Neydi
mesela? Siyasi partilerin demokratik yapılanması. Bütün bunları bu yasa
tasarısıyla buraya getirdik, görüşülmesini istedik ama “hayır” dediniz. Ama ne
olacak? Bu yasa tasarısından sonra, Sayın Bakanın tarif ettiği şekilde bunlar
önümüze gelecek. Peki, yirmi aydır neden bunlar yapılmadı? Hangi engel vardı?
Ana muhalefet partisi bunu getirmişti buraya. Diyarbakır Cezaevinin müze olması
Kültür Bakanlığının bir idari işlemiyle olur ama biz biliyoruz ki Diyarbakır
Cezaevi bu sorunun başlaması noktasında, silahlı çatışmaya dönüşmesi noktasında
bir travma nedenidir. Keşke geçtiğimiz yıl bizim getirdiğimiz yasaya “evet”
deseydiniz, geçmişle bir hesaplaşma, yüzleşme meselesini burada beraber
halletseydik. Bu Meclis o yasa kapsamında Diyarbakır Cezaevinde, Mamak
Cezaevinde, Metris Cezaevinde 12 Eylülden sonra işkence gören herkesten özür
dilemiş olsaydı. Niye “yok” dediniz değerli arkadaşlar? Ama bakın size
söylüyorum: Gelecek, Nevruz, evet, idari bir kararla bayram olabilir, oldu
zaten ama bunu bu yüce Meclisin kararıyla bayram ilan etseydik ne olacaktı
yirmi aylık süre içerisinde? Bu süreci güvence altına almayacak mıydık, moral
adım olmayacak mıydı değerli arkadaşlar? 
16 Kasım 2013 tarihli tutanaklara bir
bakın değerli arkadaşlar. Hasta tutuklularla ilgili bizim orada teklifimiz var,
bizzat ben konuştum hepinize hitaben. Şimdi neyi konuşuyorsunuz görüştüğünüz
yerlerde? Bunu konuşuyorsunuz ama 16 Kasım 2013’te burada yasa teklifi getirdik
“Gelin, arkadaşlar, bakın, bir süreç başlamış iyi veya kötü. Bu sürecin
adımları var, içeride insanlar ölüyor, Metris’te de ölüyor, Sincan’da da
ölüyor, Diyarbakır’da da ölüyor. Gelin, bunları güvence altına alalım, idarenin
takdirine bırakmayalım.” dedik. Burada yasa teklifi getirdik, “Gündeme
alınsın.” dedik ama sizler hiç bilmeden el kaldırdınız, “hayır” dediniz. Bu
gündeme gelmeyecek mi şimdi? Gündeme gelecek. 
Şunu söylemeye çalışıyorum değerli
arkadaşlar: Bakın, bir programınız yok. Bir takvim dayatmasıyla karşı karşıya
kaldığınız zaman bu tür yasalarla karşımıza geliyorsunuz, takvim dayatmasıyla
değerli arkadaşlar.
İHSAN ŞENER (Ordu) – Sizin programınıza
uymaz da, bizim programımız var.
MUSTAFA SEZGİN TANRIKULU (Devamla) –
Bunu yapmayın. Türkiye'nin bu Kürt meselesi takvim dayatmasıyla olmaz,
zihniyetle olur. O da bu meselenin adını koymakla olur. Bu meselenin adını
doğru koyacaksınız. Bununla olur, cesaretle. Hayır, neden çekiniyorsunuz, bu
kadar büyük çoğunluğunuz var, neden adını koymuyorsunuz, adından
başlamıyorsunuz? Hangi korkunuz var? Hâlen daha adını koyma konusunda tereddüt
gösteren bir iktidar var, adını koyma konusunda. Tamam, sizin çoğunluğunuz var,
bizim yok, siz koyun, muhalefet etsinler size, madem bu kadar gerçekten
içtenlikli bir biçimde bu sorunu çözmek istiyorsunuz.
Değerli arkadaşlar, bakın, Cumhuriyet
Halk Partisi ve sosyal demokratlar bütün dünyada çatışmayı çözen taraf
olmuşlardır bu tür meselelerde. 
İHSAN ŞENER (Ordu) – Keşke burada olsa
sosyal demokratlar. 
MUSTAFA
SEZGİN TANRIKULU (Devamla) - Değerli arkadaşlar, biz, bakın, hafızanızı
yoklayın değerli arkadaşlar, 6 Haziran 2012 tarihi, Mayıs 2012 tarihine bakın,
ortalama 100 kişi ölüyordu, 100 kişi. Başbakan elinde iple dolaşıyordu,
Kürtlere “Zerdüşt” diyordu, Kürtlere “hain” diyordu ve iple dolaşıyordu.
MEHMET METİNER
(Adıyaman) – Kürtlere demiyordu.
MUSTAFA SEZGİN
TANRIKULU (Devamla) – Tam da o koşullarda biz 6 Haziranda Başbakana gittik, tam
da bu nedenle çözümün yeri Meclis olsun diye. O gün bize AKP genel merkezini
tarif edenler bugün Meclise iki yıl sonra geldiler. Bugün de söylüyoruz, bu
yasa teklifiniz eksik, bu yasa teklifinizde yanlışlar var, gelin beraber daha
doğrusunu daha ileriye taşıyalım. Bu sorunu tarif eden, Mecliste mekanizma
kuran eş zamanlı çalışacak ve toplumsal mutabakatı herkese yayacak başka
mekanizma üreterek burada çalışalım, çalışmaya çalışalım. Gelmeyenleri ikna
etmeye çalışalım. Bakın sokağı teşvik edenlere buradan cevap verelim. 
RECEP ÖZEL
(Isparta) – Sen imzadan çekindin, imza atamadın.
MUSTAFA SEZGİN
TANRIKULU (Devamla) – Evet, 35 bin yurttaşımız yaşamını yitirdi, bunların 7 bin
kişisi kamu görevlisi. 21 bini örgüt üyesi. 35 bin kayıtlara geçen rakam. 3
milyona yakın insanımız göç etti, binlerce faili meçhul cinayet var, bu ağır
travmayı burada konuşuyoruz. Bu nedenle bu sorunun özüne, bu sorunun ruhuna
uygun bir çaba içerisinde olmalıyız. 
İHSAN ŞENER
(Ordu) – Sen imzana sahip çıkamadın imzana!
MUSTAFA SEZGİN
TANRIKULU (Devamla) – Biz her şeye rağmen yasanın 4’üncü maddesindeki eksiklik
dışında, yanlışlık dışında bu yasanın geçmesi konusunda irademizi ortaya
koyuyoruz. Çözüm konusunda, barış konusunda adaletle özgürlükle, eşitlikle,
demokrasiyle Kürt meselesinin çözümü konusunda biz varız, hodri meydan.
Teşekkür
ediyorum. (CHP sıralarından alkışlar)
BAŞKAN –
Teşekkür ederim.
Şahsı adına
ikinci konuşmacı Sayın Mehmet Naci Bostancı, Amasya Milletvekili. (AK PARTİ
sıralarından alkışlar) 
MEHMET NACİ
BOSTANCI (Amasya) – Sayın Başkan, değerli arkadaşlar; hepinizi saygıyla
selamlıyorum.
Önemli bir yasa tasarısı inşallah burada müzakere
edilecek ve hayırlısıyla geçecek. Çözüm süreci bakımından da bir milat.
Zamanlamasını manidar bulanlar var Cumhurbaşkanlığı seçimlerine yönelik olarak
halka mesaj verme şeklinde değerlendirenler var. Esasen, çözüm süreci çok daha
önce başladı, bu Cumhurbaşkanlığı seçimleri gündemde yoktu -2009’u hatırlayın-
ama Cumhurbaşkanlığı seçimlerine yönelik bir mesajı olsa bile bunu demokratik
teori içerisinde makul görmek gerekir. Amaç zaten halkın desteklediği kararları
sahaya çıkarmak, pratiğe taşımak değil midir? Demek ki çözüm sürecine ilişkin
bu yasa tasarısının anlamı da halk tarafından destek görecektir, destek
göreceğini ifade eden bir yaklaşımın o eleştirinin arkasında olduğunu belirtmek
için söylüyorum. 
Mesel şu:
Türkiye bu Kürt meselesi ve dolayısıyla toplumsal ve politik kriz yaşıyor. Bu
kriz sadece PKK’yla başlamadı, bu işin geçmişi de var, 1984’ten sonra daha
farklı bir evreye yöneldi. Gerçekten de bu ülkenin insanları büyük bedeller
ödediler. Kaybedilen bütün canları, ödenen bütün bedelleri, sonuçta geniş bir
ufukla baktığımızda, bu ülkenin maliyetleri olarak görmek gerekir. Eğer
derdimiz bu ülkenin içindeki insanları, gerçek insanları, doğuda, batıda
yaşayanları bir araya getirmekse onların acılarını hesaba katmaksızın, onların
kayıplarını hesaba katmaksızın, onların çektikleri dertleri ve ıstırapları
hesaba katmaksızın bunu sağlayamayız. 
Bu kürsüden
kollarımızı uzatarak bütün Türkiye’yi kucaklayamayız ama bu kürsüden konuşma
yaparken sözlerimizle bu ülkenin farklı yerlerinde yaşayan insanları
kucaklayabiliriz. Diyarbakır’da yaşayan, Hakkâri’de yaşayan, İzmir’de,
İstanbul’da yaşayan insanlar da eğer burada ifade edilen sözler içinde kendi
hikâyelerini bulurlarsa, kendi acılarını bulurlarsa, geleceğe ilişkin birlik
ümitlerini bulurlarsa işte o zaman manevi olarak da kollarımızla bütün bu
insanları kucaklamış oluruz, millî birliği de ancak bunun üzerine kurabiliriz. 
Değerli arkadaşlar,
demokrasi güzel şey hakikaten. insanlar –görüyorsunuz- geliyorlar,
korkularından bahsediyorlar, kaygılarından bahsediyorlar, endişelerinden ve
umutlarından bahsediyorlar. Bütün bunlar birer veridir. Eğer birileri
kendilerini güvensiz görüyorsa yaşanan süreç dolayısıyla, bu bir veridir.
İktidar olan akıl bunları da hesap ederek yoluna devam eder. O yüzden burada
söylenen her bir söz değerlidir, önemlidir. Problemi çözme konusunda bir
karşılığı vardır. MHP’nin de HDP’nin de CHP’nin de söylediklerini biz elbette
dikkate alarak yolumuza devam edeceğiz ama dikkate almak, denileni aynen yapmak
anlamına gelmez. Dikkate almak demek, toplumdaki bu konuya ilişkin, çözüme
ilişkin, duyarlılıklarının neler olduğunu hesap eden ve mümkünü gerçekleştiren
bir yaklaşımdır. Bismark’ın o lafını bilirsiniz: “Siyaset mümkünün sanatıdır.”

Toplumsal ve politik krizleri öyle
herkesi bir anda aynı çizgiye getirerek, saf tutturarak çözemezsiniz. Ara
dönemler yaşanır, kafa karışıklıkları olur, güvensizlikler olur, alacakaranlığın
getirdiği problemler olur ama güçlü ve cesur bir irade bütün bunlara rağmen,
bütün bunları aşarak bu ülkenin birliğini ve dirliğini sağlayabilir. Birtakım
problemlerin yaşanması, süreç içerisinde kimi eleştirilecek konuların ortaya
çıkması, çözüm iradesinin sonuca varmayacağı, bu işin tamamlanamayacağı
anlamına gelmez. Hiç kimse bu tür problemleri tereyağından kıl çeker gibi
çözemez. Gerçek insanlardan bahsediyoruz, yaralı insanlardan bahsediyoruz.
Birtakım repliklerin, birtakım sözlerin kendilerine hitap etmediği, karşılık
bulmadığı insanlardan bahsediyoruz. Mesela “Et ile tırnak gibiyiz.” diyoruz.
Değil mi, çok kullanılan sözlerden birisi ama bazı insanlar ne anlıyor biliyor
musunuz? Diyor: “Evet, ben tırnak gibiyim ama travma yemiş, kanamış ve artık
parmaktan düşen bir tırnak gibiyim.” Böyle hissettiğini anlayacaksın. Eğer
birileri böyle hissediyorsa “et ile tırnak” sözü o insana batıyorsa, niçin
battığını anlayacaksın. Bunu anlamadan, yeniden o tırnağı yerli yerine
oturtmadan, o kanamayı durdurmadan “et ile tırnak” sözünün ne kadar işe
yaramayan, aslında aynı zamanda provoke eden bir söz olduğunu hatırlayarak
davranacaksın, bunları halletmeden birliği sağlayamazsın. Biz, evet, kardeşliği
kurmak istiyoruz, bu coğrafyada hep beraber bir geleceği inşa etmek istiyoruz.
Mesele sadece Türkiye’nin barışı da değil. Yaşadığımız coğrafyayı görüyorsunuz.
Bu coğrafyada sayısız kimlik var, sayısız inanç var. 
Amin Maalouf’un “Ölümcül Kimlikler”ini
okuyanlar bilirler. Lübnan’ın dağlarında küçük bir köyde 13’üncü yüzyıla
dayanan ailesinden bahseder. “Biz Hristiyan’dık. Osmanlı sayesinde Hristiyan
olarak kalabildik. Eğer aynı dönemde, mesela İspanya’da olsaydık bu mümkün
olmazdı.” der. Isabel ve Ferdinand’ı hatırlayacak olursanız, o dönemin
uygulamalarını, evet, mümkün olmazdı. 
Kastım şu: Her kovukta, her köşede, her
yerde kimliklerin, inançların harman olduğu bir coğrafyada, siz belli bir
kimliğin, özellikle 19’uncu yüzyılda inşa edilmiş şekliyle belli bir kimliğin
ısrarı üzerinden birlik sağlayamazsınız, 19’uncu yüzyıl ulus devlet mantığıyla
birlik sağlayamazsınız. 19’uncu yüzyıl ulus devlet mantığı -Claude Levi-Strauss
vardır, Fransız antropolog- yutma ve kusma esasına dayanır; yutma
asimilasyondur, kusma da nüfus mübadelesidir. Bütün ulus devletler, bu iddiada
olanlar hem kendilerinin hedef kitlesi olan milletleri dönüştürmek için hem de
diğerlerini dönüştürmek için yutma ve kusmayı yapmaya çalıştılar ama olmadı.
20’nci yüzyıl ulus devletlere şunu gösterdi: Hem demokrasi, insan hakları hem
de ulus devlet nasıl olacak? Kendini farklı hissedenleri, sen, bu ulus devletin
birer vatandaşı olarak o aidiyet duygusunu ne üzerine kuracaksın? Hem demokrasi
hem insan hakları hem kendilerini ifade etme hem özgürlükler hem de
homojenleştirme devlet marifetiyle, bu ikisi bir arada olmaz. O zaman
vatandaşla barışacaksın, gerçek insanlarla barışacaksın, onlar kendilerini
nasıl tanımlıyorsa, nasıl tanımlıyorsa, nasıl düşünüyorsa öylece siyasete ve
müzakerelere katılabilecekler, konuşabilecekler, örgütlenebilecekler. Senin
tanımladığın biçiminde olmayacaklar, onlar da seni tanımlamayacaklar.
Demokrasinin ve özgürlüklerin bize öğrettiği bu. Biz de şimdi, çözüm süreci
marifetiyle böyle bir Türkiye’yi inşa etmeye çalışıyoruz. 
Birilerinin koku ve kaygı içinde
olmasını anlayabiliyorum. Geçmiş herkes için çok yaralı. Biraz önce rakamlardan
bahsetti Sayın Tanrıkulu. 23 bin PKK’lı öldürülmüş arkadaşlar; 8.300 kamu
görevlisi hayatını kaybetmiş, şehit olmuş; 5.600 sivil vatandaşımız hayatını
kaybetmiş. Bu yöntemle devam edersek bunları katladığınızı düşünün. Kanın
olduğu yerde barış olmaz. Önümüzde de iki yol var, başka yol yok. Ya
barışacaksın ya dövüşeceksin. Dövüşmek çözüm değil, o zaman barışacaksın.
Akıllı olan insan kendi toplumuyla dövüşmez, kendi toplumunu anlamaya çalışır,
ona nüfuz edecek bir dil geliştirmeye çalışır. Bunun için de bir toplumsal ve
politik iklim inşa etmek gerekir. Akıl sınırlıdır ama akılsızlığın sınırı
yoktur, çılgınlığın sınırı yoktur. Bazen hamasi nutuklar da önemlidir ama bazen
hamasi nutuklar izolasyonun ve belli bir kimlik hapishanesinin içinde gelişir.
İnsanlarla ilişki kurdukça, başka yerlerde de mukabil hamasi nutukları
öğrendikçe insan daha normalleşir. Bir laf vardır: “İnsan biyolojik ilişkiyle,
insanlık da toplumsal ilişkiyle kurulur.” Başkalarını dinleyeceksin,
başkalarıyla konuşacaksın, onların konuşmalarını, dertlerini hesaba katan bir
akılla davranacaksın. İşte AK PARTİ, Türkiye’nin her yerinde oy alırken aynı
zamanda bu insanların akıllarını, fikirlerini, duyarlılıklarını kendi çatısında
toparlıyor, karar ve iradesini de bu coğrafyanın gerçekliğinden çıkartıyor,
kendi hayallerinden değil. Çözüm süreci de bunun neticesidir ve inşallah barış
yolunda başarılı olacaktır. 
Saygılarımı sunuyorum. (AK PARTİ
sıralarından alkışlar)
BAŞKAN – Teşekkür ederim Sayın
Bostancı.
OKTAY VURAL (İzmir) – Sayın Başkan,
millî devletle demokrasinin bağdaşmadığını söyleyen zihniyet demokrasiden
bahtını almamış bir bedbahttır.
BAŞKAN – Birleşime on dakika ara
veriyorum.
 Kapanma
Saati: 19.42
BEŞİNCİ OTURUM
Açılma Saati:
19.56
BAŞKAN: Başkan
Vekili Ayşe Nur BAHÇEKAPILI
KÂTİP ÜYELER:
Fehmi KÜPÇÜ (Bolu), Muharrem IŞIK (Erzincan) 
----- 0 -----
BAŞKAN – Sayın milletvekilleri, Türkiye
Büyük Millet Meclisinin 113’üncü Birleşiminin Beşinci Oturumunu açıyorum.




BAŞKAN - Biraz önce Sayın Engin
Altay’ın bir talebi olmuştu, ilettik.
Gelen cevabı okuyorum size: “Sayın
milletvekilleri, Türkiye Büyük Millet Meclisi Başkanlığı ve TRT arasında Meclis
televizyonu yayınlarına ilişkin olarak düzenlenen protokole göre yayınların
saat 19.00’dan sonra TRT 3 üzerinden sürdürülmesi imkânı bulunmadığı, uzatma
yönündeki taleplerin karşılanmasının mümkün olmadığı ve bu şekildeki taleplerin
karşılanamadığı ancak İnternet ve akıllı telefon uygulamalarından Meclis
Televizyonu yayınlarının saat 19.00’dan sonra da izlenebildiği.” şeklinde bilgi
ulaşmıştır tarafımıza. Umarız, yakın vadede televizyon yayınları noktasındaki
bu sınırlılık da TRT imkânlarının elvermesiyle giderilir diye düşünüyorum.




Terörün Sona Erdirilmesi ve Toplumsal
Bütünleşmenin Güçlendirilmesine Dair Kanun Tasarısı ve İçişleri Komisyonu
Raporu (1/941) (S. Sayısı: 629) (Devam)
BAŞKAN - Şimdi, tasarının tümü
üzerinde, İç Tüzük’ün 72’nci maddesine göre verilmiş bir önerge vardır,
okutuyorum:
Türkiye Büyük
Millet Meclisi Başkanlığına
Tasarının tümü üzerindeki görüşmelere
devam edilmesini İçtüzük 72. Md. ye göre arz ederim. Saygılarımla.

 Oktay Vural
 İzmir
 MHP
Grup Başkan Vekili

Gerekçe:
Zamanlaması itibarıyla Cumhurbaşkanı
seçim sürecinde ittifak arayışlarının sonucu olan, bölücü PKK terör örgütünün
tehdidiyle TBMM gündemine getirilen ve PKK'yı meşrulaştıran, PKK terör örgütünü
Hükûmetin yasal ve eşit muadili hâline getiren, PKK ile siyasi bir irade olan
Hükûmetle doğrudan görüşme zemini oluşturan, milletin egemen iradesini temsil
eden Hükûmetin silahı temsil eden PKK terör örgütünün, terör örgütlerini
devletin meşru muhatabı hâline dönüştüren, PKK terör örgütünün siyasi
amaçlarını kabul için bir taahhüt ve garanti sözleşmesi mahiyetindeki, millet
egemenliğini silah zoruyla değiştirmek isteyen terör örgütünün siyasal
amaçlarına ulaşma sürecini meşrulaştıran, yabancı devlet ve kurumların devlet
işlerine müdahalesini meşrulaştırarak devletin bağımsızlığını zedeleyen, millet
iradesi yerine silah iradesine, düşünce ve ifade hürriyeti yerine silahlı
propagandaya prim tanıyan, terör örgütü yöneticilerine yargı muafiyeti,
teröristlere af taahhüdünü içeren, millî devlet yapısını bozmayı amaçlayan, suç
işlemeye özgürlük alanı tanıyarak suçlulara yargı muafiyeti getiren, hukuk
devletinin esasını yok sayan, Anayasa'nın ruhuna ve lafzına aykırı olan bu
tasarı hakkında Anayasa’nın 81’inci maddesi uyarınca göreve başlarken
"Devletin varlığı ve bağımsızlığını, vatanın ve milletin bölünmez
bütünlüğünü, milletin kayıtsız ve şartsız egemenliğini koruyacağıma; hukukun
üstünlüğüne, demokratik ve lâik Cumhuriyete ve Atatürk ilke ve inkılaplarına
bağlı kalacağıma; toplumun huzur ve refahı, millî dayanışma ve adalet anlayışı
içinde herkesin insan haklarından ve temel hürriyetlerden yararlanması
ülküsünden ve Anayasaya sadakattan ayrılmayacağıma; büyük Türk milleti önünde
namusum ve şerefim üzerine andiçerim." yemini içen milletvekillerinin bu
yemin muhtevasını zedeleyecek düzenleme hakkında daha fazla bilgilendirilmesi
amacıyla görüşmelerin devam etmesi önerilmiştir.





(MHP sıralarından bir grup milletvekili
ayağa kalktı)
OKTAY VURAL (İzmir) – Yoklama
istiyoruz. (AK PARTİ sıralarından alkışlar!)
BAŞKAN – Yoklama talebi var.
ALİM IŞIK (Kütahya) – Ne oldu,
hayırdır? Hayırdır, zorunuza mı gitti!
BAŞKAN – Sayın Vural, Sayın Yeniçeri,
Sayın Bal...
OKTAY VURAL (İzmir) – Eğlence mi
düzenliyorsunuz? Bir elinizde ayna, bir elinizde cımbız mı var!
BAŞKAN - İşlem yapıyorum lütfen.
FARUK BAL (Konya) - Oraya konuşun Sayın
Başkan, oraya.
BAŞKAN – Sayın
Işık, Sayın Yılmaz, Sayın Erdoğan…
ALİM IŞIK
(Kütahya) – Ne yapacağımızı onlardan mı talimat alacağız?
OKTAY VURAL
(İzmir) – Göbek atıyorlar efendim alkışla! Milletvekiline yakışır mı? (AK PARTİ
sıralarından ıslık sesi)
BAŞKAN – Kim
ıslık çalıyor? Lütfen…

ALİM IŞIK
(Kütahya) – Ne yaptıklarını bilmiyorlar ki.
SİNAN OĞAN
(Iğdır) – Ahırda, ahırda, Mecliste değil! Islık çalınır mı burada ya!
BAŞKAN – Sayın
Doğru, Sayın Oğan, Sayın Çınar, Sayın Öz, Sayın Topcu, Sayın Bulut, Sayın Adan,
Sayın Şimşek, Sayın Ayhan, Sayın Kutluata, Sayın Torlak, Sayın Öztürk, Sayın
Şandır, Sayın Aydın.
ENGİN ALTAY
(Sinop) – Sayın Başkanım, ıslık çalındığını siz söylediniz. İşlem yapmayacak
mısınız ıslık çalan milletvekili hakkında?
BAŞKAN – Tespit
edemedim, etsem yapacağım.
Yoklama için iki
dakika süre veriyorum ve süreyi başlatıyorum.
(Elektronik
cihazla yoklamaya başlandı)
SİNAN OĞAN (Iğdır) - Şerefi, haysiyeti
olan, ıslık çalan kalkıp “Ben yaptım.” desin. 
BAŞKAN – Sayın milletvekilleri, lütfen,
iki dakika süre…
SİNAN OĞAN (Iğdır) - Sayın Başkan, o
ıslık çalanın şerefi, haysiyeti varsa kalksın “Benim.” desin. Varsa şerefi
kalksın “Benim.” desin. 
LÜTFÜ TÜRKKAN (Kocaeli) – Hangi
haysiyetsizse çıksın söylesin, “Ben çaldım.” desin, hangi haysiyetsizse!
Delikanlıysa çıksın hadi! Eksik delikanlılar!
(Elektronik cihazla yoklamaya devam
edildi)
BAŞKAN – Toplantı yeter sayısı vardır.


3.-Terörün Sona Erdirilmesi ve Toplumsal
Bütünleşmenin Güçlendirilmesine Dair Kanun Tasarısı ve İçişleri Komisyonu
Raporu (1/941) (S. Sayısı: 629) (Devam)
BAŞKAN - Önergeyi oylarınıza sunuyorum:
Kabul edenler… Kabul etmeyenler… Önerge kabul edilmemiştir.
Birleşime bir saat ara veriyorum.
 Kapanma
Saati:20.04
ALTINCI OTURUM
Açılma Saati:
21.10
BAŞKAN: Başkan
Vekili Ayşe Nur BAHÇEKAPILI
KÂTİP ÜYELER:
Fehmi KÜPÇÜ (Bolu), Muharrem IŞIK (Erzincan) 
----- 0 -----
BAŞKAN – Sayın milletvekilleri, Türkiye
Büyük Millet Meclisinin 113’üncü Birleşiminin Altıncı Oturumunu açıyorum.
629 sıra sayılı Tasarı’nın
görüşmelerine devam edeceğiz.
Komisyon burada.
Hükûmet burada.
OKTAY VURAL (İzmir) – Sayın Başkan,
efendim, birleşime bir saatten fazla ara verilemez. 
BAŞKAN – Dokuzu on geçe diye
biliyordum.
OKTAY VURAL (İzmir) – 9.04’tü efendim.
Dolayısıyla, bundan sonra ne yapacağımızı -lütfen ara verin- ona göre şey
yapın. 9.04’tü.
BAŞKAN – Ben dokuzu on geçe diye aldım.
İçeride oturuyorduk Sayın Vural.
OKTAY VURAL (İzmir) – 9.04’tü efendim.
BAŞKAN – Bir kasıt yok bunda gerçekten.
OKTAY VURAL (İzmir) – Hayır, oturup
oturmadığınızla ilgili değil. Milletvekillerim 9.04’te buradaydı, siz olmayınca
ayrıldılar. 
BAŞKAN – Yapmayın Sayın Vural.
OKTAY VURAL (İzmir) – Belki Divanı
oluşturmama gibi bir niyetiniz olabilirdi.
BAŞKAN – Yok, öyle bir niyetimiz yok.
Ben, şimdi, sisteme giren sayın milletvekillerinin isimlerini okuyacağım.
OKTAY VURAL (İzmir) – Efendim, usul tartışması
açmak istiyorum tutumunuzla ilgili. Çalışma usullerine davet ediyorum.
BAŞKAN – Peki, açalım bakalım.
OKTAY VURAL (İzmir) – Aleyhte.
SİNAN OĞAN (Iğdır) – Aleyhte.
HAYDAR AKAR (Kocaeli) – Lehte.
MEHMET DOĞAN KUBAT (İstanbul) – Lehte.
BAŞKAN – Aleyhte Sayın Oğan, Sayın
Vural; lehte Haydar Akar, Doğan Kubat.
Peki, şimdi, lehte ilk söz Kocaeli
Milletvekili Sayın Haydar Akar’ın. 
Süreniz üç dakikadır.



HAYDAR AKAR (Kocaeli) – Sayın Başkan,
değerli milletvekilleri diyeceğim, diyemiyorum çünkü AKP Grubunun…
ABDURRAHİM AKDAĞ (Mardin) – Burada
milletvekili var, var. 
HAYDAR AKAR (Devamla) – Peki, AKP
Grubuna bir… 
YILDIRIM M. RAMAZANOĞLU (Kahramanmaraş)
– Bizler de buradayız Haydar Bey, bak, biz de buradayız. 
HAYDAR AKAR (Devamla) – Söyleyeceğim,
söyleyeceğim, Ramazan Bey, üzülmeyin, söyleyeceğim.
BAŞKAN – Sayın milletvekilleri, lütfen
konuşmacıya müdahale etmeyin. 
HAYDAR AKAR (Devamla) – Bir, iki, üç,
dört, beş, altı, yedi, sekiz tane… 311 bildiğim kadarıyla, 311 milletvekili
arkadaşımızdan 8 milletvekili arkadaşımız burada. Bakıyorum, muhalefet grubunda
daha fazla milletvekili arkadaşımız var.
Bu usul tartışması niye açıldı? Bir
saatlik bir ara verdi Sayın Başkan ama bir saat normalde dokuzu dört geçe
dolmuş olmasına rağmen… MHP Grubundaki arkadaşlar Meclise geldiklerinde
Meclisin açılmadığını görünce, onların da gitmek ve terk etmek zorunda
kaldığını ifade ediyor Grup Başkan Vekili. 
Evet, sadece Meclise oylama zamanı
gelen bir grup olduğu zaman, bir iktidar partisi milletvekilleri olduğu zaman
sonuç böyle oluyor maalesef çünkü bu arada bir oylamamız yoktu. Eğer gerçekten
bir oylama yapılmış olsaydı, verilen talimatlar doğrultusunda ya da grup başkan
vekilinin işaret edeceği şekilde ya kabul ya ret oyu vereceklerdi çünkü onlar
için çıkan kanunun çok önemi yok. Böyle olunca da maalesef Meclisin çalışma
düzeni bozuluyor. İktidar partisi “Gece yarılarına kadar Meclisi
çalıştıracağız.” diyor ama iktidar partisi milletvekillerinin Meclis Genel
Kurulunda değil, daha çok bahçede sohbet ettiğini, odalarda sohbet ettiğini,
Meclise de gelmediğini görüyoruz. 
AHMET AYDIN (Adıyaman) – Kendine bak
Haydar sen.
MİHRİMAH BELMA SATIR (İstanbul) – İftar
saati yani. 
HAYDAR AKAR (Devamla) – Şimdi, ama bu
bir realite, bu bir realite.
MİHRİMAH BELMA SATIR (İstanbul) – Ya,
birazcık saygınız olsun, iftar saati, insanlar geliyor. Çok ayıp ya!
HAYDAR AKAR (Devamla) –Her şeye çok
saygımız var, sizden fazla da bu işlere saygımız var. Niye sizden fazla
saygımız var biliyor musunuz? Sizin belirttiğiniz şekilde dini hiçbir zaman
siyasete alet etmiyoruz.
MİHRİMAH BELMA SATIR (İstanbul) – Ne
alakası var? İftar saati herkes için aynı saat. Ne alakası var ya? 
HAYDAR AKAR (Devamla) – Yaşantınızın
tüm alanında yaptığınız her işe alet ediyorsunuz, burada da saygı
bekliyorsunuz. Saygıyı millete göstereceksiniz, zamanına uyacaksınız,
geleceksiniz, sizin belirlediğiniz çalışma takvimine uyacaksınız. Bunları
yapmazsanız “Bize saygı gösterin.” deme lüksüne sahip değilsiniz, bizi bununla
suçlamaya sahip değilsiniz. 
Sayın Başkan, zaten bu Meclisin çalışma
usulünün ne olduğunu anlamak mümkün değil. Eski milletvekili arkadaşlarımız,
tecrübeli milletvekili arkadaşlarımız söylüyor. Biz de yeni ama üç yılı
doldurduk, dördüncü yıldan gidiyoruz. Artık öğrendik ki bu Meclis Genel
Kurulunun bir çalışma takvimi veya bir çalışma saati yok, herkes kafasına göre
istediği şeyi getiriyor, “herkes” demeyeyim, özellikle iktidar partisi aldığı
talimatlar doğrultusunda istediği şekilde bu Meclise getiriyor, istediği
kanunları, yine, çoğunluğa bakarak çıkarıyor. Bu arkadaşların ramazanmış,
bayrammış, hiç dertleri yok. Yeter ki aldıkları talimatları yerine getirsinler,
başka bir şey istemiyorlar çünkü bunu yerine getirirlerse aferin var, bir
dahaki dönem milletvekilliği var diyor, hepinizi sevgiyle, saygıyla
selamlıyorum. (CHP sıralarından alkışlar) 
BAŞKAN –
Teşekkür ederim. 
Aleyhte ilk
konuşmacı İzmir Milletvekili Sayın Oktay Vural. 
Buyurun. (MHP
sıralarından alkışlar) 
OKTAY VURAL
(İzmir) – Sayın Başkan, teşekkür ederim. 
Ben bir usul
tartışmasını sizi Meclisin çalışma usullerine uymaya davet amacıyla istedim.
Biliyorsunuz, Meclisi yöneten Başkan Vekili ancak bir saat ara verebilir.
Aslında, şunu da ifade etmeliyim ki geldiğinizden önce ben buradaydım ama tabii
bugün mübarek ramazan, iftarlarını açıyor milletvekillerimiz. Burada
milletvekillerimizin, muhalefetin bir soru sorma imkânı var. Bekledim ki… Siz
9.04’te açmanız gerekeni daha sonra açtınız ama hiç olmazsa
milletvekillerimizin, iftarını yapan milletvekillerimizin, soru hakkı olan
milletvekillerimizin gelmesi için de bir istişareyle yeniden bir ara vermenizi
beklerdim. 
BAŞKAN –
Verecektim Sayın Vural. 
OKTAY VURAL
(Devamla) – Doğru olan buydu. 
BAŞKAN –
Verecektim ama fırsat vermediniz. 
OKTAY VURAL
(Devamla) – Ama, yani, hayır, vermediniz işte. Ben bununla ilgili maalesef öyle
bir eğilimi görmedim. “Şimdi, soru sorma şeyleri olanları okutturacağım.” diye
başladınız, öyle başladınız ama gönül isterdi ki yani müsaade edin de
milletvekillerimize, hiç olmazsa iftarını açan milletvekillerimize, onlar orada
bu görevini ifa etmişken burada da gelip millet adına sorularını sorma imkânı
vermenizi arzu ederdim. Aslında usul tartışması açmamın temel sebebi, bu konuda
milletvekillerinin… Çoğunluk partisinin soru soracak hâli yok zaten, soru
sormuyor. Muhalefet partilerinin bu konuda bir zemin oluşturmaları gerekirdi.
Bununla ilgili eğer bir arayışınız olsaydı, memnun olacaktık, olmadı. İç
Tüzük’ten imkânları kullandık. Bu bakımdan, belli bir süre daha,
milletvekillerinin, soru sorma hakkı olan milletvekillerinin gelmesini beklemek
amacıyla bunu yaptık ama gerçekten istirhamımız da şudur: Meclis başkan
vekillerinin -genellikle oluyor- belli bir süre “Ara veriyorum.” dedikten
sonra, gruplarla istişare etmeden bu süreyi uzatmaması gerekiyor çünkü
milletvekilleri kimsenin memuru değil, milletin vekilidir; milletin vekilini
burada keyfî bir şekilde bekletmek yakışmıyor. Bu, zaman zaman çok sıklıkla
uygulanan bir uygulama. 
O bakımdan, Başkanlık Divanından
istirhamımız, özellikle ara verdiği sürelere riayet etmesidir. Velev ki
partilerle görüşerek, nezaketen milletvekillerimizi haberdar etmek şartıyla
elbette milletvekillerimiz bu bakımdan bekleyebilirler ama habersiz bir şekilde
beklemeleri, milletvekillerimizin varlığına, açıkçası saygısızlık,
nezaketsizlik olarak adlandırılabilir. Benim bir usul tartışması açmamdaki
murat buydu.
Teşekkür ederim, saygılar sunarım.
BAŞKAN – Teşekkür ederim ama kısa bir
açıklama yapmak zorundayım.
İnanırsınız veya inanmazsınız, o sizin
bileceğiniz Sayın Vural. Ben kürsüye çıktım, oturumu açtım, buradaki isimleri
okuyacaktım, burada olmadıklarını görüp on beş dakika ara verecektim -on dakika
da değil, on beş dakika ara verecektim- ama bunu bana söyleme fırsatı
vermediniz, usul tartışması açtınız ama benim gerçek niyetim buydu. Benim
vicdanım bu konuda rahat, gerisiyle ilgili bir şey söylemek durumum da değil.
OKTAY VURAL (İzmir) – Teşekkür ederiz;
eğer böyle düşünmüşseniz teşekkür ederiz, sağ olun.
BAŞKAN – Gerçekten, samimiyetime
inanmanızı isterim; aynen bu şekilde yapacaktım ama…
OKTAY VURAL (İzmir) – Bir de, önceden
bu konuda haberdar edilirse, o konudan, bakın, böyle bir tartışmaya da gerek
kalmazdı.
BAŞKAN – Ama siz, ben sözümü
tamamlamadan, işlemimi yapmadan usul tartışması açtınız, bu sonucu yaşıyoruz
ama ben tekrar ediyorum samimiyetle: İsimleri okuyacaktım, sayın
milletvekilleri burada görünmüyor, “Bir on beş dakika ara verelim.” diyecektim.
Benim niyetim buydu ama olmadı. 
OKTAY VURAL (İzmir) – Bakın, Sayın
Başkan, sizin orada görevliler gelip komisyon burada mı değil mi, çoğunluk var
mı yok mu diye kolladıktan sonra giriyorsunuz. Hep öyle yapılıyor. O zaman ben
de diyorum ki keşke önceden yapsaydınız bunu, “Yapacaktım, edecektim.” olmaz. 
BAŞKAN – Şimdi, bakın, bunu sadece ben
yapmıyorum Sayın Vural, bu bir teamüldür, bu herkes tarafından yapılıyor ama
öyle bir biçimde sundunuz ki sanki bunu sadece ben yapıyormuşum gibi oldu, bu
da doğru bir şey değil.
OKTAY VURAL (İzmir) – Hayır, hayır, ben
Meclis Başkanlık Divanına söylüyorum. 
BAŞKAN – Neyse ben açıklamamı yaptım,
benim o anlamda vicdanım rahat ama devam edelim yine.
Lehte İstanbul Milletvekili Sayın Doğan
Kubat, buyurun. (AK PARTİ sıralarından alkışlar)
MEHMET DOĞAN KUBAT (İstanbul) – Sayın
Başkanım, değerli arkadaşlar; yüce heyetinizi saygıyla selamlıyorum.
Açılan usul tartışmasının maksadının ne
olduğunu Değerli Grup Başkan Vekili Sayın Vural izah ettiler ama madem bu
konuya ilişkin usul tartışması açıldı, buna ilişkin de görüşlerimizi ifade
edelim. Şimdi, değerli arkadaşlar, İç Tüzük’ün 1’inci maddesinde birleşimin ve
oturumun tanımları yapılmış. Bu 54’üncü maddesinde İç Tüzük’ün Genel Kurulun
toplantı günleri ve çalışma saatleri de açıkça düzenlenmiş. Yine 55’inci madde
birleşimin açılması ve kapanmasına ilişkin emredici bir düzenleme getirmiş.
68’inci madde gürültü ve kavga sebebiyle Genel Kurulun çalışmalarına en fazla
bir saate kadar ara vereceği hükmünü amirdir. Yani, bunun dışında, İç Tüzük’te
“Oturuma şu saatten fazla ara verilemez.” diye emredici, yasaklayıcı bir hüküm
yok. Ki, Sayın Başkanım, çok iyi hatırlar, burada gece sabahladığımız bazı
zamanlarda gruplar arası uzlaşmayı yakalamak için bir saat yirmi dakika, kırk
dakika hatta arkada sürenin uzatıldığını biliyoruz. Biz de demin aslında, Sayın
Başkanım yalnız görünce, aynı kimi zaman burada grup konuşmaları yapılırken
sıralar boş olduğu zaman ben kendim -yani bunu söylemekten de aslında
utanıyorum- arkadaşlarımızın söz hakkı zayi olmasın diye muhalefet kulisine
gidip onları davet ettim, hatta bazı zamanlarda Başkanımdan ara vermesini ben
de rica ettim. Bunlar gayet insani, doğal şeyler, olması gereken şeyler,
övünülecek şeyler değil. Maksadının da bu olmadığını Başkanım söyledi.
Dolayısıyla, tahmin ediyorum saat sekizi yedi geçe ara verdi Başkanım. Yani, 7
geçe açılması gerekirken 11 geçe açıldı, 4 dakika bir gecikme oldu ama bu,
çalışmalara engel bir mani durum oluşturmamakta İç Tüzük gereğince de.
Dolayısıyla, Başkanımızın şu anda çalışmaları sürdürmesi yönündeki tutumu gayet
yerindedir çünkü buna ilişkin açık bir yasaklama yoktur. Teamüller de bu
şekildedir. 
Yüce heyetinizi saygılarımla
selamlıyorum. (AK PARTİ sıralarından alkışlar)
BAŞKAN – Teşekkür ederim. 
Aleyhte Iğdır Milletvekili Sayın Sinan
Oğan. 
Buyurun. 
SİNAN OĞAN (Iğdır) – Teşekkür ederim
Sayın Başkan. 
Sayın Başkan, değerli milletvekilleri;
tabii, burada zaman zaman sahura kadar, özellikle komisyon çalışmalarında
çalışıyoruz, bunda bir sorun yok ama eğer milletin hayrına, şehit ailelerinin
hayrına birtakım şeyler getireceksiniz sabahlara kadar çalışalım ama sorun, ne
hikmetse hep PKK’yla ilgili, hep açılımla, saçılımla ilgili yasaları sabahlara
kadar çalışıyoruz. 
Siz “Ben geldiğimde söyleyecektim
aslında böyle bir ara vereceğimizi.” diye ifade ettiniz ama Sayın Başkan, biz
burada defalarca şahidiz ki birçok defa sizin “Ben artık söze başladım,
dolayısıyla geç kaldınız.” dediğinizi hatırlıyoruz. Onun için hangisine
güveneceğiz, şimdi söylediğinize mi güveneceğiz? Yoksa, daha önce “Ben artık
söze girdim, sizin söz isteme hakkınız veyahut da bu şekilde davranma hakkınız
yok.“ dediğinizi biliyoruz. 
Değerli arkadaşlar, bu fırsattan
istifade ederek bir hususta Meclisimizi bilgilendirmek istiyorum. Son iki sene
içerisinde Somali’de büyükelçiliğimize ve vatandaşlarımıza yönelik El Şebab
örgütünün silahlı saldırıları oldu, roketli ve suikast saldırıları oldu. Şimdi
aldığımız habere göre orada başkanlık sarayına dönük bir saldırı var, Somali
başkanlık sarayına dönük bir saldırı var ve elçilik mensuplarımızla ilgili de
herhangi bir haber yok, gelişme yok. İnsan ister istemez, Musul’da yaşananları
gördükten sonra endişe ediyor. Özellikle kaç gündür ben takip ediyorum IŞİD
hesaplarını, sosyal medya hesaplarını. Somali’ye dönük birtakım mesajların
orada net bir şekilde verildiğini görüyoruz. Dolayısıyla, Somali’de şu an durum
çok iyi değil. İnşallah bu defa “Atma kardeşim, nereden biliyorsun?” demez
arkadaşlar, gereğini yapar, devlet oradaki vatandaşımıza sahip çıkar. Yoksa,
aksi, Musul’da olduğu gibi yine insanlarımızın, vatandaşlarımızın ve
diplomatlarımızın rehine olması durumuyla karşı karşıya kalabiliriz. İnşallah
bu defa böyle bir şey yaşamayız.
Bu arada,
Musul’dan da birkaç insanımızın bırakıldığına, diplomatımızın bırakıldığına
dair birtakım haberler geliyor. İnşallah bu da doğru olur ama bir inşallah daha
diyeyim, inşallah bu tür şeyleri cumhurbaşkanlığı seçimi sürecinde Sayın
Başbakan kullanmaz.
Saygılar. (MHP
sıralarından alkışlar)
BAŞKAN –
Teşekkür ederim.
Sayın
milletvekilleri, çalışma şekil ve yöntemlerimizi düzenleyen İç Tüzük’ümüzün
55’inci maddesine göre, başkan birleşimi yönetirken oturumu açma ve gerekirse
kapatma yetkisine sahip bulunmaktadır. Malumunuz, oturum, bir birleşimde ara
ile bölünen kısımdır. İç Tüzük’ümüzde bu konuda genel bir hüküm olmayıp gürültü
veya kavga nedeniyle çalışma düzeninin kurulmadığı durumlarda en çok bir saat
ara verileceğine ilişkin 68’inci madde hükmü bulunmaktadır. Bu hükümden
hareketle, diğer ara vermelerde de sürenin bir saati geçmemesi yönünde bir
uygulama oluşmuştur. Ara vermelerde belirtilen ara verme süresi dolduğu hâlde
kimi zaman çeşitli nedenlerle gecikmeli açılış olduğu da bilinen bir gerçektir.
Ben, bu konudaki
açıklamamı biraz önce yaptım. Vicdanımın tekrar çok rahat olduğu bir kez daha
belirterek tutumumda herhangi bir değişiklik olmadığını söylüyorum ve
gündemdeki görüşmelere devam ediyoruz.
OKTAY VURAL
(İzmir) – Sayın Başkan, açıklamanız doğru değil çünkü İç Tüzük 57’nci maddede
aynen “Oturum en geç bir saat sonrasına ertelenebilir.” denilerek, yoklama
olmadığı zaman en geç bir saat sonrasına erteleneceğine ilişkin orada da bir
hüküm vardır.
Dolayısıyla bu
konuda, İç Tüzük uyarınca, emredici bir hüküm vardır, bu sadece uygulamadan
değildir. Keyfî olarak bu konuda bir uygulama yapılamaz.
BAŞKAN –
Teşekkür ederim Sayın Vural.
OKTAY VURAL
(İzmir) – Yani, sadece kavga ve gürültüyle ilgili değil…
BAŞKAN – Sayın
Vural, teşekkür ederim.
Ben, bu konudaki
niyetimi söyledim ama yine bir usul tartışması çıktı, tamam hallettik.
OKTAY VURAL (İzmir) – Ama efendim, siz
“İç Tüzük’te yoktur.” diyorsunuz, var, 57’nci maddede var diyorum. 
BAŞKAN – O genel değil ama özel bir
duruma yönelik bir şey Sayın Vural. 
OKTAY VURAL (İzmir) – Efendim var,
burada, bir saat konusu geneldir. 
BAŞKAN – Genel bir hüküm değil o. 
OKTAY VURAL (İzmir) - Geneldir. O
amaçlarla ara verebilirsiniz zaten. 
BAŞKAN – Şimdi bunun tartışmasını
yapmayalım, ben tutumumda bir değişiklik yapmıyorum.
OKTAY VURAL  (İzmir) – Yani genel
değil, keyfinize mi bağlı olacak? 
BAŞKAN - Bir İç Tüzük ihlali olduğu
düşüncesinde de değilim. 
OKTAY VURAL (İzmir) – On saat ara ver o
zaman. Meclisi kapatma hakkını nereden haizsiniz?
BAŞKAN - Kişisel olarak da iç huzuruna,
iç vicdanına sahibim. 
OKTAY VURAL (İzmir) – Doğru bilgi
vermiyorsunuz Meclise. 
BAŞKAN -Görüşmelere devam edeceğiz.





- Terörün Sona Erdirilmesi ve Toplumsal
Bütünleşmenin Güçlendirilmesine Dair Kanun Tasarısı ve İçişleri Komisyonu
Raporu (1/941) (S. Sayısı: 629)--------(Devam) 
BAŞKAN - Şimdi, isimlerini okuduğum
sayın milletvekilleri lütfen sisteme giriniz. Sisteme girdiğiniz zaman, daha
sonra bir yoklama olduğu için sistemde bir silinme oldu. İsmini okuduğum sayın
milletvekilleri lütfen sisteme giriniz. 
Sayın Vural, Sayın Işık, Sayın Kaplan,
Sayın Erdoğan, Sayın Bulut, Sayın Doğru, Sayın Türkkan, Sayın Bal, Sayın Oğan,
Sayın Şimşek, Sayın Halaçoğlu, Sayın Bayraktutan, Sayın Yılmaz, Sayın Özcan,
Sayın Dilek Akagün Yılmaz, Sayın Uzunırmak. 
Bu ismini okuduğum sayın
milletvekillerinin sisteme girmesini rica ediyorum lütfen. 
Şimdi, soru-cevap işlemine
başlayacağız. Süremiz yirmi dakika; on dakikasını soru bölümünü ayıracağız, on
dakikasını da Sayın Bakanın cevaplarına ayıracağız. 
Sayın Vural, buyurun. 
OKTAY VURAL (İzmir) – Teşekkür ederim. 
Sayın Başkan, benim sualim Irak’la
ilgili. Irak’ın kuzeyinde Barzani yönetiminin bağımsızlık ilan edeceğine
ilişkin birtakım açıklamaları var. İsrail de “Bağımsız Kürt devletini
tanıyacağım.” dedi. Daha sonra da Adalet ve Kalkınma Partisi sözcüsü de buna
benzer bir açıklama yaptı. Barzani, Die Welt gazetesine yaptığı açıklamada da
Amerika Birleşik Devletleri ve Türkiye'nin de bağımsız Kürt devletine karşı
çıkmayacağını ifade etti. 
Hükûmetiniz Barzani’ye bağımsız Kürt
devletini tanımak konusunda bir taahhüt vermiş midir? Bağımsız Kürt devleti
ilanına nasıl bakıyorsunuz? Bunu öğrenmek istiyorum. 
Teşekkür ederim. 
BAŞKAN – Sayın Alim Işık… Yok. 
Sayın Hilal Kaplan... Yok.
Sayın Erdoğan…
MEHMET ERDOĞAN (Muğla) – Sayın Başkan,
teşekkür ediyorum.
Sayın Bakan, “Artık, analar ağlamıyor,
şehit cenazeleri gelmiyor.” dediniz. Son bir buçuk senede yıllardır bölücülere
karşı mücadele eden kaç korucumuz kalleşçe şehit edilmiştir? Korucuları şehit
eden failler yakalanıp adli işlem yapılmış mıdır? Diyarbakır’da bayrağımızı
indiren hain yakalanmış mıdır? Daha önce de zatıalinizden çok açılım masalları
dinledik ama sonuçta bu açılımlar sadece teröristlere yaradı, sadece onların
burnu kanamadı. Bu sefer başlattığınız açılım masalının sonu nasıl bitecek,
bununla ilgili bir öngörünüz var mı?
Teşekkür ediyorum.
BAŞKAN – Sayın Hasip Kaplan…
HASİP KAPLAN (Şırnak) – Teşekkür ederim
Sayın Başkan.
Bu çözüm tasarısının Mecliste
görüşülmesi tarihî bir olaydır, çünkü ilk kez, Meclis, Türkiye'nin en can alıcı
sorununu konuşmaya başladı. Tabii ki, bu, bir çerçeve yasa tasarısı, yetki
veriyor. Bu konuda -geçtikten sonra- en kısa dönemde ne tür bir çalışma
düşünülüyor? Anayasa, demokratikleşme yasaları, seçim yasaları konusunda bir sormak
istiyorum.
Bir de, Kobani’de iki-üç gündür IŞİD
saldırısının organize olarak arttırıldığını, oradaki Kürtlere saldırıların
arttırıldığını ve Türkiye'nin de yardım ve desteğini alan gruplarla birlikle bu
saldırının yapıldığını görüyoruz. Böylesi bir çözüm sürecinde, Hükûmetin bu
konudaki dahli nedir, böyle bir yardım iddiası var mıdır, bu yapılan
açıklamalara karşı Hükûmet ne düşünüyor? Bunun çözüm sürecindeki riski nedir,
onu merak ediyoruz, soruyoruz.
BAŞKAN – Sayın Bulut…
AHMET DURAN BULUT (Balıkesir) – Sayın
Bakan, “yaklaşık on dokuz aydır” diye ifade ettiğiniz, “çözüm süreci” adını
verdiğiniz bu süreçte güvenlik güçleri, alanı terör örgütüne terk etmiş olduğu
hâlde, bugüne kadar terör örgütü tarafından kaçırılan asker, polis, güvenlik
görevlisi, korucu, devlet memuru var mıdır? Varsa bunlardan kaçı bugüne kadar
kurtarılabilmiş, ailelerine teslim edilebilmiştir?
Teşekkür ederim.
BAŞKAN – Sayın Doğru…
REŞAT DOĞRU (Tokat) – Teşekkür ederim
Sayın Başkan.
Son üç ayda Hakkâri ili merkez ve
Yüksekova ilçesinde kaç siyasi olay olmuş, kaç polis ve vatandaş yaralanmıştır?
Kaç kişi emniyete alınmış, kaç kişi suçlu bulunarak tutuklanmıştır?
İkinci sorum olarak: Son iki yılda PKK
terör örgütüyle devlet yetkilileri kaç kez, nerelerde görüşmüştür? Görüşme
yapan devletin yetkilileri hangi kurum mensubudur?
Üçüncü sorum: Ülkemizde son altı ayda
hangi bölgelerde ne miktar uyuşturucu yakalanmıştır?
Teşekkür ediyorum.
BAŞKAN – Sayın Türkkan…
LÜTFÜ TÜRKKAN (Kocaeli) – Sorum Sayın
Bakana, Sayın Bakandan net bir cevap istiyorum: PKK terör örgütü müdür, değil
midir Sayın Bakan? Onu net cevaplamanızı istiyorum.
Sonra, yarın Kandil’dekiler serbestçe
aramızda dolaşırken, İmralı canisi örgütü ve militanlarını serbestçe
yönetirken, Türkiye’nin doğu ve güneydoğusunda fiilen ortadan kalkmış devlet
otoritesini nasıl sağlamayı düşünüyorsunuz?
PKK’nın ve siyasi kanadının ortadan
kaldırmaya azmettiği bir arada yaşama kültürü, ayrışmayı bir adım daha ileri
götürecek bu yasayla nasıl sağlanacaktır?
Aynı milletin fertleri arasında AKP’nin
yarattığı güven bunalımını nasıl aşacaksınız?
BAŞKAN - Sayın Bal…
FARUK BAL (Konya) – Teşekkür ediyorum
Sayın Başkan.
Aracılığınızla Sayın Başbakan
Yardımcısına sormak istiyorum: Oslo görüşmeleriyle güvenlik güçlerimiz alandan
ayrılmıştır ve onların operasyonları siyasi emir altında bulunan vali ve
kaymakamların iznine bağlanmıştır. İzin de verilmediği için dağdaki PKK
militanları silahlarıyla beraber mezralara, köylere, beldelere, ilçelere inmiş
ve orada vatandaştan, Türkiye Cumhuriyeti devletinin vatandaşlarından “PKK’ya
vergi” adı altında haraç, “PKK’ya asker toplama” adı altında dağa adam
kaldırma, asayiş kontrolü yapma ve mahkemeler kurma gibi dört tane önemli
devlet görevini ifa ediyor. 
(Mikrofon otomatik cihaz tarafından
kapatıldı)
FARUK BAL (Konya) – Bu çerçeve
içerisinde fiilî bir oluşum vardır. Bu oluşum, Türkiye Cumhuriyeti devletinin
kuruluşuyla ilgili olmak üzere, millet hâkimiyetini, üniter devlet yapısını ve
millet bütünlüğünü bozmaktadır. 
Bu tasarıyla, pazarlık edeceğiniz,
müzakere edeceğiniz, masaya oturacağınız PKK terör örgütüne Lozan kapsamında
neleri vermeyi düşünüyorsunuz?
BAŞKAN – Teşekkür ederim Sayın Bal.
Sayın Oğan…
SİNAN OĞAN (Iğdır) – Teşekkür ederim
Sayın Başkan.
Şimdi, Sayın Bakandan bunun cevabını
hakikaten almak istiyorum, çünkü hiçbir sorumuza Komisyonda cevap alamadık. 
Biliyorsunuz, Sayın Başbakan daha sonra
cami imamı tarafından yalanlanmasına rağmen, hâlâ meydanlarda “Camilerimize
ayakkabıyla girdiler.” diye propaganda yapıyor, ama İstanbul’da iki tane cami
yakıldı. Bildiğiniz yakıldı, Sayın Başbakandan şimdiye kadar çıt yok. Acaba,
onun yerine Sayın Bakan bu konuda bizi aydınlatır mı? Bu cami yakılırken
İstanbul’da vali var mıdır? İstanbul Emniyet Müdürü görevinde midir, yoksa
“paralel” diye alındı mı? İstanbul’un bütün polisleri sürüldü mü, yoksa hâlâ
İstanbul’da görev yapıyor mu? İstanbul’da camiler yakılırken Hükûmet nerededir,
doğrusu merak ediyorum.
Teşekkür ederim.
BAŞKAN – Sayın Cemalettin Şimşek…
CEMALETTİN ŞİMŞEK (Samsun) – Teşekkür
ederim Sayın Başkan.
Yasanın genel gerekçesine baktığımızda,
terör sorunuyla mücadelede bir paradigma değişikliğinden bahsedilmiş ve bunun
çözüm perspektifinin önünü açtığı ifade edilmiştir.
Ayrıca, “Terör sorunu ile vatandaşların
meşru ve demokratik talepleri birbirinden ayrılmış, tüm toplum kesimlerinin
sorunlarına karşı daha duyarlı bir yaklaşım benimsenmiştir.” denilmektedir. 
Şimdi, paradigma değişikliğinden neyin
kastedildiğini, bu paradigma değişikliğinin terörle mücadeleyi bırakıp terörle
müzakereye, bizzat da teröristbaşıyla başlandığının ifadesi midir? 
Bir de toplum kesimlerinin ne gibi
sorunlarına çözüm getiriyor bu yasa, bunun cevabını istiyorum.
Teşekkür ederim.
BAŞKAN – Sayın Halaçoğlu?
Yok herhâlde. 
Sayın Bayraktutan?
O da yok.
UĞUR BAYRAKTUTAN (Artvin) – Buradayım
Başkanım!
BAŞKAN – Sayın Yılmaz…
SEYFETTİN YILMAZ (Adana) – Teşekkür
ediyorum Sayın Başkan.
Küresel güçlerin Irak’ı, Suriye’yi ve
Türkiye’yi içine alan bir bölgedeki büyük Kürt devletinden bahsettiği bir süreç
içerisinde AKP kongresine şeref konuğu olarak davet ettiğiniz Barzani
“Bağımsızlığımızı ilan edeceğiz.” dedi ve İsrail de tanıyacağını ifade etti.
Suriye’de bir Kürt devleti kurma hazırlıkları yoğun bir şekilde devam ediyor.
Abdullah Öcalan İmralı’da “Bağımsızlık iddiamızdan vazgeçmedik, en uygun ortama
geldik.” diyor. Bütün bu gelişmelerin olduğu ortam içerisinde getirdiğiniz bu
kanun tasarısıyla Kürt devletinin kurulmasının kilometre taşlarının döşendiğini
düşünüyor musunuz?
BAŞKAN – Sayın Bakan, on dakika süreniz
var, buyurun.
BAŞBAKAN YARDIMCISI BEŞİR ATALAY
(Kırıkkale) – Teşekkür ederim Sayın Başkan. Soru soran arkadaşlarımıza da
teşekkür ederim. 
İlk soru, Barzani yönetiminin
açıklaması vesaire: Türkiye’nin öyle bir sözü, taahhüdü, herhangi bir şeyi
yoktur. 
İkinci soru: Bayrak indiren kişi tespit
edildi ama henüz yakalanamadı maalesef. 
LÜTFÜ TÜRKKAN (Kocaeli) – Kandil’de.
BAŞBAKAN YARDIMCISI BEŞİR ATALAY
(Kırıkkale) – Kaç korucu yaralandı vesaire: Onların sayısını tespit edip size
şey yapayım.
ALİ UZUNIRMAK (Aydın) – Vesaireyi
bırak, vesaire ne ya?
BAŞBAKAN YARDIMCISI BEŞİR ATALAY
(Kırıkkale) – Ama korucuyla ilgili -kaç korucu veya vatandaşımız- burada elimde
o rakamlar olmadığı için onları tespit edip vereyim size. 
Sayın Kaplan “Kısa dönemde ne gibi
çalışmalar yapılacak?” dedi. Bir de IŞİD’le yardımlaşma var mı?” dedi.
Değerli arkadaşlar, bildiğiniz gibi
IŞİD bir terör örgütüdür bizim açımızdan ve IŞİD’le bizim -Türkiye
Cumhuriyeti’nin- en küçük bir yardımlaşmamız söz konusu değildir, önce onu
ifade edeyim.
“Kısa dönemde ne gibi çalışmalar
yapılacak?”la ilgili de… Biraz önce ifade ettiğim gibi, bu bir çerçeve yasa. Bu
çerçeve yasa içinde Hükûmetimiz kurumlara görev verecek ve şu anda da
yürüttüğümüz bir yol haritamız var yani çalışıyoruz üzerinde, bir yol haritası
üzerinde çalışılıyor, bir eylem planı. Daha takvimli, daha zamanlı, daha somut
bir eylem planı üzerinde çalışıyoruz. Şu anda söyleyebileceğim bu ama belki bu
çerçevede yeni yasa teklifleri de olabilir, tasarılarımız da olabilir Meclise.
O çalışmalar geliştikçe Meclise sunulacaktır. Tabii, burada yapılması gereken
çok çalışma var. Yanı bildiğiniz gibi , kökleri derinde olan sorunlar bunlar.
Biz neticede bu sorunları çözmek için elimizden gelen gayreti gösteriyoruz.
İnşallah, ülkemiz bu sorunlardan kurtulursa memnun olacağız. Yani o manada
sabırla, dikkatle çalışmak gerekiyor.
Sayın Bulut’un sorusu… “On dokuz aydır,
güvenlik güçleri alanı terör örgütüne terk etti.” gibi bir şey… Sayın bulut,
değerli arkadaşlar, tabii, güvenlik güçlerimizin bölgedeki sayısında falan bir
azalma yok, aksine arttı. Biz o konuda çok tedbirliyiz. Ben Terörle Mücadele
Yüksek Kurulunun başkanlığını yapıyorum. Kurulumuz düzenli toplanıyor ve biz
örgütle ilgili… Örgütün yanlışlıkları olabilir, orada, yine, vatandaşımızı
rahatsız eden gelişmeler olabilir ki bazı şeyler oldu. Güvenlik güçlerimize
talimatımız şudur, burada da bunu söylüyorum: “Bunlar asayiş olaylarıdır ve siz
nerede bu tür sorun varsa müdahale edeceksiniz. Bunların çözüm süreciyle falan
ilgilisi yoktur. İstanbul’da varsa bir asayiş olayı, nasıl mücadele ediyorsanız,
başka yerde de buna müdahale edeceksiniz.” O konuda en küçük bir endişe
olmasın. O konuda bizim en küçük bir tereddüdümüz söz konusu değildir. 
Tabii, Sayın Doğru’nun da sorusu o
çerçevede. Hakkâri ve Yüksekova son iki ayda, işte, özellikle bölgedeki hareketlilik
falan… Biz de farkındayız değerli arkadaşlar. Orada istemediğimiz bazı şeyler
oluyor ama şunu önemli görüyoruz: Bir yandan çözüm sürecini yürütüyoruz, bir
yandan da o tür olaylar olduğunda en şiddetli şekilde müdahale ediliyor. Bundan
sonraki yol haritamız da, bizim düşüncemiz, tabii, daha zamanlı ve herkesi
bağlayan eylem planı olacak. Bundan sonra bu konularda da daha farklı
gelişmeler olabilir. Yani bu konularda bölgede olan rahatsızlıkları biz gayet
yakından takip ediyoruz. 
“Son iki ayda örgütle görüşmeler…”
diyor. Yani örgütle görüşmelerden ziyade, biliyorsunuz, MİT Müsteşarımız ve MİT
ekibi İmralı’yla görüşüyorlar. Sürecin yürümesi o şekilde. Biz siyasi heyetler
olarak burada BDP, HDP heyetleriyle görüşüyoruz ve görüşme trafiği bu şekilde devam
ediyor arkadaşlar. Yani bundan sonra da çalışmaların yürümesi bu şekilde
olacak. Onlar zaten şeffaf şekilde herkesin bildiği şeyler. 
Yine diğer bir soru, fiilen ortadan
kalkmış devlet otoritesi, güven bunalımı vesaire. Bir güven bunalımı da yok,
ortadan kalkmış bir devlet otoritesi de yok. 90’lı yılları falan herkes bilir
yani o bölgelerde hayatın nasıl olduğunu, bir yerden bir yere gidişin ne kadar
planlanarak yapıldığını vesaire. Türkiye’de, şu anda, değerli arkadaşlar,
ülkemizin her köşesinde herkesin rahatça gidebildiği bir hayatı yaşıyoruz. 
LÜTFÜ TÜRKKAN (Kocaeli) – Sayın Bakan,
“PKK terör örgütü mü?” diye sordum. 
BAŞBAKAN YARDIMCISI BEŞİR ATALAY
(Kırıkkale) – Hangi köye isterseniz rahatça gidebilirsiniz, hiçbir sorun olmaz.
Burada devlet otoritesi kalkmış falan gibi bir şeyi kabul etmiyoruz. 
LÜTFÜ TÜRKKAN (Kocaeli) – PKK terör
örgütü mü, değil mi?
BAŞBAKAN YARDIMCISI BEŞİR ATALAY
(Kırıkkale) – PKK terör örgütü müdür? PKK terör örgütüdür. Bu, bizim de,
Avrupa’da da birçok ülkenin terör örgütü olarak tanıdığı terör örgütüdür. 
“Oslo görüşmeleriyle güvenlik güçleri
ayrıldı.” falan gibi Sayın Bal’ın, yine aynı soru. Güvenlik güçleri hiçbir
yerden ayrılmadı, güvenlik güçlerimiz bizim aynı şekilde yerlerinde duruyor.
Evet, vali ve kaymakamların iznine bağlı, doğrudur. Yani bizim, biliyorsunuz,
geçen dönem benim İçişleri Bakanlığım döneminde, Sayın Bal, Emasya Protokolü’nü
kaldırmıştık. Emasya Protokolü direkt askerlere o konuda yetki veriyordu. Şu
anda bir sivil otorite, yani bir yerde bir şey varsa ona müdahale valinin veya
kaymakamın emriyle veya izniyle oluyor, onda haklısınız ama bu asayiş
olaylarıyla ilgili bu konuda izin vermeme falan diye bir şey de tabii söz
konusu olmaz. 
FARUK BAL (Konya) – Jandarma
karakolunun 250 metre ötesinde PKK karakolu var. 
BAŞBAKAN YARDIMCISI BEŞİR ATALAY
(Kırıkkale) – Yani şöyle şeyler: Ülkemizi biliyoruz Sayın Bal. Yani, işte,
orada vergi koyma vesaire. Biz iyi takip ediyoruz. Yani orada yanlışlık yapan
varsa onların üzerine gidiliyor ama zaten derdimiz bu sorunları çözmek, yani
bunları bitirmek. 
Şunu da biliyoruz, bakın -vakit de az
kaldı- şu anda Doğu-Güneydoğu Anadolu Bölgesi hem oradaki insanlar için hem
başka yerden gidenler için en huzurlu dönemini yaşıyor arkadaşlar.
MUSTAFA ERDEM (Ankara) – Başka yerden
giden var mı Sayın Bakan?
BAŞBAKAN YARDIMCISI BEŞİR ATALAY
(Kırıkkale) – Ve gerçekten hem ekonomik hayat canlanıyor hem insanlar “Artık
şiddet olmasın.” diye başkaldırılarda bulunuyor hem o bölgenin gerçekten daha
yaşanır bir hâle geldiğini hepimiz görüyoruz. Yani insanlar bu çözüm sürecinden
çok umutlu ve bizim de gayretimiz, o bölgede bu saydığınız şeyler de olmasın,
“Onların önüne nasıl geçeriz?” diye uğraşıyoruz.
Allah’ın izniyle, üniter yapımız falan
konusunda, arkadaşlar, yani çözüm sürecini konuşurken üniter yapının falan
gündeme gelmesi üzüyor bile bizleri. Konuşmamda da ifade ettim, yani bunlar
hepimizin ortak hassasiyeti. 
ALİ SERİNDAĞ (Gaziantep) – Emasya
Protokolü varken de, Sayın Bakan, vali ve kaymakamlardan izin alınıyordu. O
konuda da bilgi verin. 
BAŞBAKAN YARDIMCISI BEŞİR ATALAY
(Kırıkkale) – Bu, camilerle ilgili bilgi bende yok, bilgiyi aldığımda vereyim
ben. 
Yani burada Sayın Şimşek “Toplum
kesimlerinin hangi sorunları çözüldü?” derken tabii, şu: Değerli arkadaşlar,
biliyoruz ki toplumumuzun belli kesimleriyle devletin sorunları olmuş geçmişte,
yanlış uygulamalar olmuş, devlet adına yanlışlıklar yapılmış, vatandaşımızın
devlete güveni azalmış. Yani bizim yaptığımız demokratikleşme adımları falan
aslında tekrar yani hem Kürt kesiminin hem dindar kesimin, Alevi kesimin, bütün
kesimlerin devlete güvensizliğini gidermek, devlete güvenini artırmak. Yani
devletle vatandaş arasında sorun kalmasın. Bunları çözdüğünüzde terörün
zeminini de büyük oranda şey yapmış oluyorsunuz. 
Başka bir soru yok, Sayın Yılmaz’ınki
var ama yani küresel güçler, vesaire tabii, herkes her yorumu yapabilir.
Elimden geldiğince cevaplamaya çalıştım. 
Çok teşekkür ediyorum yani eksik
kaldıysa bir sonraki soru-cevapta tekrar tamamlarım. 
Sağ olun arkadaşlar. 
ALİ SERİNDAĞ (Gaziantep) – Sayın Bakan,
şimdi de Emasya Protokolü var mı şu anda?
BAŞBAKAN YARDIMCISI BEŞİR ATALAY
(Kırıkkale) – Hayır. 
ALİ SERİNDAĞ (Gaziantep) – Var var. 
BAŞBAKAN YARDIMCISI BEŞİR ATALAY
(Kırıkkale) – Onu kaldırdık. 
ALİ SERİNDAĞ (Gaziantep) – Efendim,
yeniden yaptınız. 
BAŞBAKAN YARDIMCISI BEŞİR ATALAY
(Kırıkkale) – Yok, yapmadık. 
ALİ SERİNDAĞ (Gaziantep) – Şimdi olmadı
bu iş, o iş olmadı. 
Siz lütfen, İçişleri Bakanlığına sorun
Sayın Bakanım var mı, yok mu. 
BAŞBAKAN YARDIMCISI BEŞİR ATALAY
(Kırıkkale) – Sorayım peki.
BAŞKAN – Teşekkür ederim. 
Sayın milletvekilleri, tasarının tümü
üzerindeki görüşmeler tamamlanmıştır. 
Tasarının maddelerine geçilmesi
oylamasının açık oylama şeklinde yapılmasına dair bir önerge vardır, önergeyi
okutup imza sahiplerini arayacağım. 
Türkiye Büyük
Millet Meclisi Başkanlığına
629 Sıra Sayılı Kanun Tasarısının
maddelerine geçilmesinde açık oylama yapılmasını arz ve teklif ederiz. 
BAŞKAN – Celal Adan, İstanbul? Burada. 
Lütfü Türkkan, Kocaeli? Burada. 
Oktay Vural, İzmir? Burada. 
Mehmet Erdoğan, Muğla? Burada. 
D. Ali Torlak, İstanbul? Burada. 
Seyfettin Yılmaz, Adana? Burada.
Sinan Oğan, Iğdır? Burada.
Emin Çınar, Kastamonu? Burada.
Mustafa Erdem, Ankara? Burada.
Reşat Doğru, Tokat? Burada.
Koray Aydın, Trabzon? Burada.
Ahmet Duran Bulut, Balıkesir? Burada.
Zühal Topcu, Ankara? Burada.
Münir Kutluata, Sakarya? Burada.
Oktay Öztürk, Erzurum? Burada.
Özcan Yeniçeri, Ankara? Burada.
Mesut Dedeoğlu, Kahramanmaraş? Burada.
Mehmet Şandır, Mersin? Burada.
Ali Uzunırmak, Aydın? Burada.
Engin Alan, İstanbul? Burada.
Sümer Oral, Manisa? Burada.
Emin Haluk Ayhan, Denizli? Burada.
Ali Öz, Mersin? Burada.
Edip Semih Yalçın, Gaziantep? Burada.
BAŞKAN – Açık oylamanın şekli hakkında
Genel Kurulun kararını alacağım.
Açık oylamanın elektronik oylama
cihazıyla yapılmasını oylarınıza sunuyorum: Kabul edenler… Kabul etmeyenler…
Kabul edilmiştir.
Alınan karar gereğince açık oylama
elektronik cihazla yapılacaktır.
Oylama için iki dakika süre veriyorum
ve süreyi başlatıyorum.
(Elektronik cihazla oylama yapıldı)
BAŞKAN – 629
sıra sayılı Kanun Tasarısı’nın maddelerine geçilmesinin açık oylama sonucu:
“Kullanılan oy
sayısı  : 215
Kabul 
: 187
Ret 
: 28 (x)
 Kâtip Üye  Kâtip
Üye
Muharrem Işık  Fehmi
Küpçü
 Erzincan 
Bolu”
Tasarının maddelerine
geçilmesi kabul edilmiştir.
Şimdi 1’inci
maddeyi okutuyorum:
Terörün Sona Erdirilmesi Ve Toplumsal Bütünleşmenin
Güçlendirilmesine
 Dair Kanun
Tasarısı
Amaç ve kapsam
MADDE 1- (1) Bu Kanunun amacı, terörün sona erdirilmesi
ve toplumsal bütünleşmenin güçlendirilmesi için yürütülen çözüm sürecine
ilişkin usul ve esasları düzenlemektir.
BAŞKAN – 1’inci madde üzerinde
Cumhuriyet Halk Partisi Grubu adına İzmir Milletvekili Sayın Oğuz Oyan
konuşacaktır.
Buyurun. (CHP sıralarından alkışlar) 
CHP GRUBU ADINA OĞUZ OYAN (İzmir) –
Sayın Başkan, değerli milletvekilleri; iktidarın bugün Meclisin önüne getirdiği
yasa tasarısı hukuk sakatlıklarıyla malul. Bunun, seçime bir ay kala gelmesi ve
altı, yedi yıldır sürdürülen ve bundan sonra sürdürüleceği anlaşılan müzakerelere
yasal dayanak hazırlamak ve Cumhurbaşkanlığı seçimi öncesinde Kürt siyasi
hareketinin desteğini arkasına almak için bir siyasi manevra olarak
samimiyetten epey yoksun bir biçimde önümüze geldiğini görüyoruz. 
1’inci maddede belirtilen, terörün sora
erdirilmesi ve toplumsal bütünleştirmenin güçlendirilmesi amacı bizim CHP
olarak karşı çıkabileceğimiz bir amaç değildir. Ancak, böylesine muğlak, soyut
ve kapalı bir tanım yapılamaz. Bu tanım açıkladığından fazlasını gizlemektedir;
bu, yasama usulüne aykırıdır. Bizim bugüne kadarki sürece temel itirazlarımız
çözüme değil, yöntemine karşı olmuştur. Meclisten ve Bakanlar Kurulundan dahi
kaçırılarak sürdürülen müzakerelerin şekli kadar bu müzakerelerdeki muhataplık
sorunları, başlangıçta müzakerelerin yabancı bir ülkede, yabancı ülke
temsilcisinin varlığıyla yapılmış olması gibi konular itirazlarımız
arasındadır. Ne alıp ne verildiği konusunda Başbakan dâhil bir dörtlünün, bir
kuartetin inisiyatif kullandığı, Meclisi dışladığı bir müzakere biçimi kabul
edilemez. Şimdi, getirilen tasarı bu boşlukları doldurmaya çalışırken hukuk
dışılığa savrularak yeni sorun alanları yaratmaktadır. 
CHP olarak bizim çözüm konusunda beş
temel başlangıç ilkesi çerçevesinde önerilerimiz vardır; eğer bu öneriler
çerçevesinde bir süreç başlatılırsa bunun doğru sonuçlar verebileceğini
düşünüyoruz. Nedir bu temel ilkeler? 
Birincisi bir kere, ülkede demokrasi
olmadan bir bölgeye veya bir etnik topluluğa demokratik çözüm getirmek
tasavvuru ham hayaldir, kalıcı sonuç vermesi olanaksızdır; Gezi direnişi bunu
bir kez daha göstermiştir. Ülkede demokrasi isteniyorsa hemen atılabilecek
adımlar bellidir. Seçim barajını kaldırmaktan başlayacaksınız, özel yetkili
terör mahkemelerini bütün sonuçlarıyla ve yeni peydahlanan türevleriyle
lağvedeceksiniz, toplantı ve gösteri hakkını tam güvenceye alacaksınız, faili
meçhul cinayetlerin üzerine gideceksiniz, Uludere gibi katliamların
sorumlularını ucu hangi tepelere giderse gitsin yargılayacaksınız, hukuk
devletine ve medya özgürlüğüne saygı göstereceksiniz, haksız tutukluluklara ve
Gezi sonrası artan polis ve yargı şiddetine derhâl son vereceksiniz, düzmece
delillerle iddianame düzenleyenleri ve onlara kol kanat gerek siyasileri
yargılayacaksınız, yalan iddialarla mahkûm edilenlere yeniden ve adil biçimde
yargılanma hakkını tanıyacaksınız; bunlar bizim 17 maddelik demokratikleşme
paketimiz içinde vardı. 
İkinci temel mesele şudur: “Ver çözümü
al diktatörlüğü” türünden bir örtülü pazarlığın toplumun büyük çoğunluğu
bakımından demokrasi dışı, siyasi ahlak dışı, ilkesiz, samimiyetsiz olarak
algılanması, damgalanması ve kabul edilemez bulunması kaçınılmazdır; Gezi
direnişi bunu da haykırmıştır aslında. Sadece kendi tek gündemine sıkışarak
teokratik faşizme yol veren anlayışlarla demokrasi, kardeşlik, toplumsal
bütünleşme sağlanamaz. Düzmece Ergenekon, Balyoz, casusluk, Oda TV davalarını
telin etmeden KCK davalarında hukuk aranamaz. Bu davalarda ve benzerlerinde AKP
icraatlarıyla pozitif bir duygudaşlık içine girilerek ülkenin demokratik
kamuoyu kazanılamaz. Ülkedeki demokratik talepleri, Gezi’yi, 17 Aralık
yolsuzluk operasyonunu ve benzerlerini çözüm sürecini baltalamaya yönelik
operasyonlar olduğuna dair açıklamalarla geçiştirmek veya iktidar partisini
yıpratmamaya öncelik vermek bu toplumun en azından yarısının kabul edebileceği
bir durum değildir.
Üçüncü olarak şunu söyleyeyim, üçüncü
temel başlangıç ilkesi: Çözüm süreci kapalı kapılar ardında toplumdan ve
toplumun seçilmiş temsilcilerinden gizlenerek yürütülmez. Bu Meclis Kurtuluş
Savaşı’nı yürütmüştür, böylesine süreçten dışlanma kabul edilemez bir durumdur.
İktidar partisinin dar kliğinin, tek taraflı siyasi sorumluluktan uzak
anlayışlarla -ki bu yasa tasarısı yeniden bir tek Cumhurbaşkanına ait olan
Anayasa’ya göre sorumsuzluğu, bakanlara, Bakanlar Kuruluna, Başbakana ve kamu
yöneticilerine vermektedir- burada bu süreci yönetme meşruiyetine sahip
olmadığını düşünüyoruz. Eğer bir çözüm süreci işleyecekse, bunun adresi Büyük
Millet Meclisidir. Bu konuda bir değerli milletvekilimizin toplumsal mutabakat
komisyonu oluşturulmasına dair bir kanun teklifi vardır. Bunu niye
birleştirmiyorsunuz? Eğer gerçekten samimi iseniz ve kapalı kapılar ardından
çıkmayı istiyorsanız… Ama istemediğiniz çok açık.
Dördüncü olarak: Türkiye, etnik,
bölgesel sorunlarını kendi ülke sınırları içinde çözebilir ve çözmelidir. Sınır
dışında çözüm aramak, kontrolü elden kaçırmak demektir, maceradır, yeni
Osmanlıcılıktır. Dolayısıyla, emperyalizmin büyük Orta Doğu planlarına dâhil
olmak demektir ve muhtemel sonucu bölgesel savaştır. Toplumun ezici çoğunluğu
tüm bu olasılıkları reddetmektedir. Ama iktidar partisi kendini birtakım
hayallere kaptırarak, sınır ötesinde provokasyonlara zemin hazırlayıcı bir
tavra girmiş, cihatçı terör örgütleriyle açık veya örtük iş birlikleri
geliştirmiş, kendi gücünü de abartarak bölgeyi kendi emelleri doğrultusunda
şekillendirmeye niyetlenmiştir. Bugünkü kaotik ortamda bile bu düşüncesinden
tamamen vazgeçtiğini gösteren emareler yoktur. 
Beşincisi: Kürt sorunu sadece kimlik
sorununa indirgenemez. Bölgeye özgü ekonomik, sosyal sorunlara, özellikle
bölgenin geri kalmışlık sorununa yönelen bir program içermeyen hiçbir çözüm
arayışı kalıcı olamaz. İşsizlik ve yatırımsızlık, eğitimde fırsat eşitsizliği,
cinsiyet ayırımı -had safhada bölgede- yolsuzluk, yoksulluk, Suriye göçleri
sonucunda asgari ücretin altında çalışmaya itilen kitleler, kamu yönetimince
partizanca -başka bölgelerde de var ama bu bölgede bir başka şekilde- dışlayıcı
atamalarla veya yükseltmelerle süren kamu yönetimi anlayışları, tarımsal
desteklemelerin yetersizliğinin bölgede çok daha ayyuka çıkmış olması, köye
dönüş ortamının hâlâ sağlanamamış olması bu bölgenin temel sorunlarına çözüm
bulunmadığını gösteriyor. Bu iktidar -unutmayalım- 2007’ye kadar yani ilk beş
yılında GAP yatırımlarına kuruş harcamamış bir iktidardır ve 2007’den sonra da
harcadığı kuruşların hepsi İşsizlik Fonu’ndan aktarılanlardan oluşmaktadır.
Yani bütçeye bunun için ödenek bile koymamaktadır.
Dolayısıyla bu bölgede tarım ve
hayvancılığın geliştirilmesi, sanayi ve altyapı yatırımlarının bölgeye daha
fazla kaydırılması mutlaka gerçekleştirilmeli. Bakın, CHP’nin bu konuda Nisan
2011’de hazırladığı Doğu ve Güneydoğu Anadolu Ekonomik Kalkınma ve Stratejik
Hedefler çalışması var. Bu çalışmaya göre bölgenin iktisadi potansiyellerini
harekete geçirmek istenmekte ve 2023’e kadar geçecek süre içinde bölgenin
yıllık büyüme oranının yüzde 9,5’a yükseltilmesi, böylece bölgeler arasındaki
farkın köklü biçimde azaltılması amaçlanmaktadır. Size bir rakam da vereyim;
böylece, kişi başına bugün bölgesel gelir… Türkiye ortalamasından yüzde 56’sını
sadece bu bölgede insanlar alabiliyor. Yani kişi başına millî gelirin sadece
yüzde 56’sı kadar bu bölgede insanlar gelir sahibi. Bizim bu bölgesel kalkınma
programımıza göre bu oran 2023’te yüzde 75’e çıkabiliyor. Peki, AKP iktidarının
bu konularda somut programı ve önlemleri var mıdır? Yok biliyoruz. Olsaydı
görürdük. Peki, iktidar zihniyetinin, CHP’nin bu ilkelerinin ve demokratikleşme
paketinin çok uzağında durduğu gerçeğini bir kez daha görmüyor muyuz? Demokratikleşme
önerilerinin önemli bir bölümü bu totaliter iktidar yapısının doğrudan varlık
ve siyaset yapma koşullarının ortadan kaldırılması anlamına gelmektedir ve bu
nedenle de bu iktidarın demokrasi yolunu seçmesi, ne ülkeye ne de bölgeye
demokrasi getirmesinin beklenemeyeceğini görüyoruz. O yüzden de böyle bir
zihniyetle bir demokratikleşme çözümünün kalıcı sonuçlara ulaşmayacağını
düşünüyoruz. 
İlginiz için teşekkür ederim. (CHP
sıralarından alkışlar) 
BAŞKAN – Teşekkür ederim. 
Milliyetçi Hareket Partisi Grubu adına
Iğdır Milletvekili Sayın Sinan Oğan konuşacak.
Buyurun Sayın Oğan. (MHP sıralarından
alkışlar) 
MHP GRUBU ADINA SİNAN OĞAN (Iğdır) –
Teşekkür ederim Sayın Başkan.
Sayın Başkan, değerli milletvekilleri;
Terörün Sona Erdirilmesi ve Toplumsal Bütünleşmenin Güçlendirilmesine Dair
Kanun Tasarısı’nın 1’inci maddesi üzerine Grubum adına söz aldım. Hepinizi
saygıyla selamlıyorum. 
Değerli arkadaşlar, biraz önce Sayın
Bakana soru sordum. Dedim ki, İstanbul’da iki tane camimiz yakıldı. Sayın
Başbakan Yardımcısı “Haberim yok.” diyor. Yani insan hakikaten hayret ediyor. 
İstanbul’da “Camiye ayakkabıyla
girdiler.” yalanıyla bir ay siyaset yaptınız. Bırakınız ayakkabıyla girmeyi,
İstanbul’da iki tane cami yakılıyor, Sayın Bakan “Haberim yok.” diyor, “Bilgim
yok.” diyor. 
ADNAN YILMAZ (Erzurum) – Olmayabilir.
SİNAN OĞAN (Devamla) – Yani gazete de
mi okumuyorsunuz? Allah aşkına, sağınıza bir müsteşarı oturtmuşsunuz, solunuza
birini oturtmuşsunuz, Sayın İçişleri Bakanı burada. Yani bir telefonla…
İstanbul Valisi akşama kadar tweet atıyor. Yani İstanbul’da… Bu yakılan cami
İstanbul’da arkadaşlar. İstanbul’da cami yakılıyor ve siz “Benim haberim yok.”
diyorsunuz ya. Sayın Cumhurbaşkanının attığı tweet’i burada tekrar edeyim:
İnsan hakikaten hayret ediyor size! 
Değerli arkadaşlar, şimdi, komisyon
görüşmelerinde biz samimi olarak orada endişelerimizi dile getirdik. Samimi
olarak bu endişelerimizi giderileceğine dair bir beklenti içerisindeydik. Sayın
bakanların ve komisyondaki arkadaşların bu endişelerimize bir cevap vereceğini
ve bu endişelerimizi gidereceklerine dair en ufak bir şey demelerini bekledik
ama ne sorularımıza cevap verdiler ne de endişelerimizi giderecek herhangi bir
şey ifade ettiler.
Buradan şu anlaşılıyor: Milliyetçi
Hareket Partisi gibi bu konuda endişesi olan ve toplumun endişesini paylaşan,
toplumun endişesini yansıtan bir partinin ve onu temsil eden kitlelerin
endişesinin sizin için hiçbir kıymetiharbiyesi yok. Varsa yoksa, siz, PKK’nın
gönlünü almak için bu kanunu getirmişsiniz. Kusura bakmayın, PKK’nın gönlünü
almak için getirdiğiniz bu kanunun, biz, burada, çıkmaması için elimizden ne
geliyorsa İç Tüzük çerçevesinde onu yapacağız.
Dün, akşam haberlerini izlerken bugün
bu kanunun geleceği söylendi haberlerde, neredeyse hepsinde. Peşinden başka bir
haber daha geçti, o da: Sayın Başbakanın şehit aileleriyle iftar yapacağı ve
şehit ailelerine dönük birtakım düzenlemelerin bir an önce devreye sokulacağı
söylendi. 
Yahu insafınız olsun. Devlet zaten bunu
yapmak zorunda. Her şeyi rüşvet olarak mı görüyorsunuz yahu? Şehit ailelerine
devletin vermesi gereken bu hakları bir rüşvet anlayışı içerisinde niye
getiriyorsunuz? Bunu bir ay önce getirseydiniz, iki ay sonra getirseydiniz,
illa bugün bu kanun burada görüşülürken mi getireceksiniz? Yani hiç mi saygınız
yok şehit ailelerine? Hiç mi vicdanınız yok sizin? O insanları ne yerine
koyuyorsunuz siz Allah aşkına? 
Değerli arkadaşlar, o insanlar zaten
canından can vermiş. O insanları hiçbir şekilde kale almadınız. Komisyon
görüşmeleri esnasında sordum: Burada şehit ailelerinin niye temsilcisi yok?
Birtakım dernekleri çağırmışsınız, olsun, onlar da olsun. Ama bunun birinci
derecede taraftarı şehit aileleridir, gazilerimizdir. Hiçbirini dikkate
almadınız. 
Bu sabah Yıldız Hemşire geldi. Eşini,
gözünün önünde, çocuklarının ve babasının gözünün önünde PKK otobüsten indirip
katletmişti. Siz, o PKK’yı, şimdi, Mecliste yasal bir statüye
kavuşturuyorsunuz. O PKK’yla uzun zamandan beri zaten kucak kucağasınız. Bu
görüşmeler yapılıyor ve siz, Yıldız Hemşire’nin acısına bir çare
bulamıyorsunuz. Yıldız Hemşire’nin vicdanı hâlâ kanıyor. Onun gibi Türkiye’de
binlerce şehit ailesi var. Hiçbir şekilde bunların sizin umurunuzda olmadığını
bir kez daha gördük. 
Değerli arkadaşlar, daha önce dört
paket getirdiniz. Daha önceki dört pakette buradan bir Allah’ın kulu
arkadaşımız çıkıp söyleyebilir mi? “Birinci pakette şu kadar PKK’lı indi,
ikinci pakette şu kadar silah teslim edildi, üçüncü pakette terör şu kadar
azaldı, dördüncü pakette Güneydoğu Anadolu Bölgemizde yol kesmeler şu kadar
azaldı.” diyebilir misiniz? Diyemezsiniz çünkü çıkardığınız her paket PKK’nın
daha da azmasına sebep oldu. Getirdiğiniz her yeni çözüm paketi –tırnak
içerisinde ifade ediyorum- dağa çıkışları daha da artırdı. Biz, bugün, burada,
bu görüşmeleri yaparken, haberlere baktım, 21 üniversite öğrencisi daha dağa
gitmiş. Bu çözüm süreci safsatanızın içerisinde PKK hiç olmadığı kadar
güçlendi, PKK’ya katılım hiç olmadığı kadar arttı ve emin olunuz ki, bu ne
olduğu belli olmayan, başı ve sonu belli olmayan, bu elastiki çerçeve yasa
dediğiniz yasayla PKK’ya katılımlar daha da artacaktır, Doğu ve Güneydoğu
Anadolu Bölgemizde PKK’nın oradaki vatandaşlarımız üzerinde baskısı daha da
artacaktır. 
Şimdi tutturmuşsunuz ki: “Şu kadar
aydır kan akmıyor.” Keşke dediğiniz gibi olsa, keşke hiç kan akmasa ama eğer
korucularımızı siz insandan saymıyorsanız, şehit edilen, infaz edilen
korucularımızın sizin için hiçbir kıymeti yoksa dediğiniz doğrudur. Dağa
kaçırılan insanlarımızın sizin için bir kıymetiharbiyesi yoksa dediğiniz doğrudur
ve bir de Çanakkale’de niye kan aktı? 250 bin şehit niye verdik Çanakkale’de?
Eğer ki İngiliz gemilerine “Buyurun, geçin.” denseydi bugün sizin yaptığınız
gibi, Çanakkale’de kan akar mıydı? Eğer, askerin, polisin önünde PKK’lılar
cirit atıyorsa ve PKK’nın her istediği oluyorsa, PKK bayrak indirince asker
tepki göstermiyor, PKK insan kaçırınca polis tepki göstermiyorsa tabii ki kan
akmaz. Siz eğer düşmanın istediğini verirseniz kan niye aksın? Ama o zaman
devlet olamazsınız. Devlet olmanın birinci şartı vatandaşını korumaktır,
korucusunu infazdan korumaktır ama siz korucuyu, siz bölge insanını, oradaki
Kürt vatandaşlarımızı PKK’ya teslim etmiş durumdasınız. Bu getirdiğiniz yasayla
kanun hükmünde kararname çıkarma yetkisi de alıyorsunuz ve şimdiye kadar kanunları
Anayasa’nın üzerine çıkarmıştınız ama Bakanlar Kuruluna yetki vererek kanun
hükmünde kararnameleri de ilk defa bu dönemde Anayasa’nın üzerine
çıkaracaksınız.
Değerli arkadaşlar, buradan açıkça
uyarıyorum, Komisyon toplantılarında da görüşmeler esnasında da uyarıda
bulundum: İnsanları, bu yasayı çıkararak suç işleme özgürlüğüne
kavuşturamazsınız, PKK’yı, PKK’lı teröristleri bu yasayla siz koruyamazsınız.
12 Eylülün kudretli generalleri çıkardıkları yasalarla kendilerini
koruyamadılar. Buradan uyarıyoruz: İster Cumhurbaşkanı olsun ister Başbakan,
bakan, bürokrat, asker, polis, sıradan vatandaş veya sizin bu süreç içerisinde
kullanacağınız PKK’lılar olsun, hiç kimsenin bu çıkardığınız yasayla suç işleme
özgürlüğü olmayacaktır ve herkes ama herkes -Anayasa’nın suç saydığı fiilleri-
sizin çıkardığınız bu zırhla, bu zırha güvenerek suç işleme özgürlüğüne
kavuşacağını düşünüyorsa yanılıyor. Milliyetçi Hareket Partisi iktidara geldiği
gün -bundan emin olunuz ki- bu yasaya güvenerek suç işleyen, Anayasa’nın suç
saydığı fiilleri işleyen, hayata geçiren kim varsa yargı önüne çıkarılacaktır,
bunun da sözünü yüce Meclisin kürsüsünden veriyoruz. Dolayısıyla da hiç kimse
suç işleme özgürlüğüne, hele PKK hiçbir şekilde suç işleme özgürlüğüne sahip
değildir. 
Değerli arkadaşlar, her seçim öncesinde
Adalet ve Kalkınma Partisi ramazan paketi hazırlardı, birtakım paketler
hazırlardı. Öyle anlaşılıyor ki Cumhurbaşkanlığı seçimi öncesinde bu defa
PKK’ya bir ramazan paketi hazırlanmış. Bu getirdiğiniz yasa, Cumhurbaşkanlığı seçimi
öncesinde PKK’ya vermiş olduğunuz rüşvettir. PKK’ya vermiş olduğunuz rüşvetin
emin olunuz ki vatandaşın nezdinde göreceksiniz hiçbir kıymetiharbiyesi
olmayacaktır. 
MİT Yasası burada görüşülürken hop
oturup hop kalkanlar vardı. Ne diyorlardı? Hiç kimse bu zırha bürünemez
diyorlardı. Ne oldu o arkadaşlar? Niye şimdi hop oturup hop kalkmıyorlar? Çünkü
bu yasa aynı zamanda PKK’ya da bir zırh getiriyor. Yani MİT Müsteşarı yasayla
zırha büründürüldüğünde sesini çıkaracaksın, PKK’lıya bu geldiğinde sesini çıkarmayacaksın.
Bununla da turnusol kâğıdı gibi gördük, Komisyon çalışmaları esnasında da
gördük. Bu yasanın kimin tarafından hazırlandığı, kimin tarafından
talimatlandırıldığı ve Meclise getirildiğini gördük. Her yasada değişik
partilerden bir sürü insanlar laf atardı ortalığa ama şimdi Meclis sütliman.
Bir tek Milliyetçi Hareket Partisinin sesi çıkıyor ve milletimiz de bunu
görüyor.
Hepinize saygılar sunuyorum. (MHP
sıralarından alkışlar)
BAŞKAN – Teşekkür ederim Sayın Oğan.
Halkların Demokratik Partisi Grubu
adına Sayın Sebahat Tuncel konuşacak, İstanbul Milletvekili.
Buyurun. (HDP sıralarından alkışlar)
HDP GRUBU ADINA SEBAHAT TUNCEL
(İstanbul) – Sayın Başkan, değerli milletvekilleri; 629 sıra sayılı Kanun
Tasarısı’nın 1’inci maddesi üzerine grubumuz adına söz almış bulunmaktayım.
Hepinize iyi geceler diliyorum.
Gerçekten önemli bir yasayı
görüşüyoruz. Türkiye siyasi tarihi açısından bir dönüm noktası olarak ifade
edeceğimiz bir yasa. Her şey değil tabii ki ama bu yasanın bu Meclis kurulunda
görüşülüyor olmasının kendisinin bile çok önemli olduğunu düşünüyoruz. Ancak,
mesele bu yasa değil, bu Mecliste birçok yasa çıkartıldı, birçok
demokratikleşme paketleri çıkartıldı… Biraz önceki sayın hatip de ifade etti,
demokratikleşme paketlerinin birçoğunun sonuç vermemesinin –o başka bir noktada
söylüyor ama- temel nedeni de hazırlanma zihniyetiyle alakalı bir durum. 
Şimdi, biraz önce Sayın Bakan, burada
PKK’ye dair bir tanım ısrarla sorulduğunda “PKK terör örgütüdür.” diye tanımda
bulundu. Şimdi, eğer siz bu zihniyeti değiştirmezseniz, eğer terörizm
kavramında ya da terörle mücadele konusunda ısrar ederseniz, bu meseleye
terörizm perspektifinden bakarsanız kalıcı bir çözümün olması mümkün değildir.
Önemli olan zihniyetin değişmesidir. Sizin “terörist” dediğinize insanlar
“özgürlük hareketi” diyor; kendi dili, kimliği, kültürü için mücadele ettiğini
söylüyor. Dolayısıyla, bu noktada bir zihniyet değişimine ihtiyaç var. 
Bu kürsüde bütün bunları konuşuyor
olmak önemli bir nokta. Ben ikinci dönemdir milletvekiliyim. “Bu ülkede savaş
var.” dediğimiz için bile birçok tartışmaya neden olduk. Her defasında bu
kürsüde bize dönülüp “terörist” denildi. Bu dönemleri de atlattık. Hâlâ
konuşabiliyorsak, bu noktaya gelmişsek bu da tabii ki önemli bir nokta ama
burada bir zihniyet değişimine ihtiyaç var. 
Burada PKK’yi doğru tanımlarsanız
çözümünü de doğru ifade edersiniz. Şimdi, bu sadece Kürtler açısından geçerli
bir durum değil. Değerli milletvekilleri, siz Türkiye cephesine bakın, biz
buradan Türkiye'ye konuşuyoruz. 
Şimdi, sizin “terörist” dediğiniz,
“Terörle mücadele ediyoruz.” dediğiniz örgütle konuştuğunuzda, Türkiye halkına
da “Niye görüşüyorsun?” diye bir soru sorma hakkını veriyorsunuz. O yüzden bu
tanımı doğru yapacağız. Bu bir terör sorunu değildir. Şimdiye kadar, bir devletin
kendi yurttaşlarını, Kürt yurttaşlarının dilini, kimliğini, kültürünü yok
sayması, bunun için baskı uygulaması, şiddet uygulaması… Bir terörden
bahsedilecekse o zaman devlet teröründen bahsetmek gerekir. Binlerce insan
yaşamını yitirdi, on binlerce insan burada yaşamını yitirdi, on binlerce faili
meçhul cinayetten bahsediyoruz. Bu savaşın en büyük mağdurları kadınlar. 90’lı
yıllarda yaşanan dönemde binlerce kadın tacize, tecavüze maruz kaldı. Şimdi
madem bir tartışma yürüteceğiz, bütün bunları değerlendirelim birlikte. 
Şimdi biz bu sorunu çözmek istiyoruz.
İyi bir noktaya geldik. 21’inci yüzyılda insanlar sorunlarını kavga ederek,
savaşarak daha çok kişi ölsün diye çözmüyorlar; müzakere ederek, diyalog
kurarak olması gereken şey de bu. O açıdan, bugün bu yasanın görüşülüyor
olmasının önemli olduğunu düşünüyoruz. O yüzden, İmralı’da Sayın Abdullah
Öcalan’la yapılan görüşmeleri biz önemsiyoruz, Türkiye halkı adına önemsiyoruz.

Şimdi Yıldız Hemşireden bahsediliyor.
Bir daha Yıldız hemşireler olmasın istiyorsanız bile, bir daha insanlar ölmesin
diye, Kürt annesi de, Türk annesi de ağlamasın, diğer halkların annesi de
ağlamasın diyorsak burada yapmamız gereken şey, bu yasanın daha iyi nasıl
çıkacağıdır, eleştirmek değil. Doğru, AKP iktidarı bu yasanın çıkartılması
konusunda yeterince cesur davranmıyor; aslında bu, sorunu çözmez, bu bir
çerçeve yasasıdır. Bize sorarsanız, bu yasayla aslında hiçbir sorun çözülmüyor,
muğlaktır, ne yapılacağı belli değildir, sadece iktidarın şu sözü, “Bundan
sonra yapılacak.” sözüyle karşı karşıyayız ama ona rağmen savaş olmayacak,
ölümler olmayacak, insan ölmeyecek dediğimiz için önemsiyoruz. 
Şimdi, değerli milletvekilleri, Türkiye
Büyük Millet Meclisi Türkiye’nin Meclisidir, 76 milyonun sorumluluğunu
taşıyorsunuz. Bugün Kürdistan ve Türkiye’de savaşın, çatışmanın olmaması,
bırakalım Türkiye’yi, Orta Doğu’da barışın olması meselesi önemli. Biraz önce
sayın milletvekili burada IŞİD’in yaptığı katliamları anlattı; insanların
kafalarını kesiyorlar, kadınlara tecavüz ediyorlar. Şimdi, bu şey kabul
edilebilir mi? Orta Doğu’da barış, dünyada barış, Türkiye’de ve kendi
coğrafyamızda barış diyorsak bu perspektifle bu işe bakmak durumundayız. O
yüzden, dilimizi değiştireceğiz, zihniyetimizi değiştireceğiz. Bu sorun bir
terör sorunu değil, bu sorun bir hak ve özgürlük sorunudur. 76 milyon birlikte
yaşayacaksa ama bir kimlikte değil, tek dil, tek millet, tek inanç, tek
düşünceyle değil, çok kimlikli, çok kültürlü yapımızla bir arada yaşayacağız.
Hep söylenir “Farklılıklarımız zenginliğimizdir.” diye ama şimdiye kadar
Türkiye Cumhuriyeti tarihinde bütün farklılıkların zenginliği gasbedilmiştir;
Ermenilerin, Asurilerin, Kürtlerin, Türkmenlerin. Ama, biz farklılıklarımızla
zenginliğimizi koruyacaksak yani kendi dilimiz, kimliğimiz, kültürümüz,
rengimizle bu coğrafyada eşit hukuk temelinde yaşayabileceksek o zaman gelecek
vadeden bir şeydir. Dolayısıyla, birbirimizin zenginliklerine el koymayalım,
gasbetmeyelim ama birbirimizin zenginliklerini birlikte paylaşalım. Bu coğrafya
herkese yeter, Mezopotamya, Anadolu, Trakya bütün herkese yeter, yeter ki
kardeşçe yaşamasını bilelim değerli milletvekilleri.
Şimdi, tabii ki bu çerçeve yasasıyla
bir başlangıç yapılıyor ama asıl bundan sonrası önemli. Örneğin, bu yasada
hakikat, adalet ve araştırma komisyonu kurulmasına dair bir bölüm yok, 2’nci
maddede bu tanımlanıyor. Şimdi, oysa yapılması gereken şeylerden birisi de bu
hakikate ulaşmak. Hakikat neydi? Çünkü, bizim yaşadıklarımızı Batı yanlış
anladı, anlatılmadı, devlet başka anlattı. Bizim savaşta yaşananların bütün
boyutlarıyla açığa çıkarılması, bunun tanzim edilmesi, hakikatle yüzleşmek,
gerçekle yüzleşmek gibi bir sorumluluğumuz da var. 
Şimdi, adalet
yoksa barış da yoktur sevgili arkadaşlar. Eğer bugün Dersim’den Sivas’a,
Maraş’a, Çorum’a, Roboski’ye bütün bunların hesabı sorulmazsa… Çünkü hepsi aynı
zihniyetin ürünü, hepsi Türkiye’de tek yapının, ulus devletçi anlayışın,
farklılıkları yok sayan anlayışın bir ürünü olarak ortaya çıktı. 
Şimdi, diğer bir
konu da, mesela biz burada Kürt sorununu konuşunca bazı milletvekilleri “Aman
Türkiye’nin demokratikleşmesi ne olacak?” Gezi direnişinden bahsediyorsunuz,
evet, Gezi’nin taleplerine bakın. Gezi direnişi sırasında biz hep Gezi
Parkındaydık, halkla birlikte olduk, kadınlarla birlikte olduk. Gezi’nin talebi
de barıştı, adaletti, eşitlikti, özgürlüktü. Şimdi, bu talepler, aynı zamanda
Diyarbakır meydanında 2013 Nevroz’unda Sayın Öcalan’ın mektubu okunduğunda da
ortaya çıkan taleplerdi: Eşitlik, adalet, özgürlük ve barış. Aslında herkesin
talebi aynı ve bu ülkede herkes barış istiyor, adalet istiyor, eşitlik istiyor
ve özgürlük istiyor. Yani, Kürt sorununun çözümü sadece Kürtler açısından
değil, bütün Türkiye açısından olmazsa olmaz bir durumdur, bunu buradan
değerlendirmek gerekir. 
Değerli
milletvekilleri, o açıdan, biz bu yasayı konuşurken “Bu daha başlangıç”
diyoruz, öyle olması gerekir. Bunu gerçekten güçlü bazı adımlarla pekiştirmek
lazım.
Şimdi, biraz
önce Sayın Bakan diyor ki: ”Bizim karakollarımız, askerî bölgedeki özellikle
askerler azalmadı, arttı.” Şimdi, bu bir çelişki değil mi? Barış döneminde
azalması gerekmez mi? Kalekolları niye yapıyorsunuz, güvenlik barajlarını niye
yapıyorsunuz? Madem barışacağız, madem birlikte helalleşeceğiz o zaman niye
oraya diyelim ki yeni güvenlik barajları yapıyoruz, yeni kalekollar yapıyoruz,
yeni korucular alıyoruz? Mesela, bu koruculuk sisteminin lağvedilmesi gerekir.
Korucu yapılan insanların -insanlık suçuna bulaşmamış- başka
alanlarda istihdam edilmesi... İnsanlık suçuna bulaşmış insanların bu hakikatleri
araştırma komisyonlarınca tespit edilip yargılanması gerekir ama onun
dışındakiler başka alanda istihdam edilebilir. Şimdi bunun lağvedilmesi
gerekir, bölgedeki, özellikle Kürdistan’daki kalekolların inşaatının derhâl
durdurulması gerekir.
Şimdi, bunlar
olmadığı sürece, sizin söylediğiniz şeyle yaptığınız şeyin arasında böyle
çelişki olduğunda insanlar size inanmıyor. Bir yandan diyorsunuz ki biz
toplumsal barışı ilan edeceğiz, bir yandan diyorsunuz ki işte bu terörizmle
mücadele ediyoruz, bir yandan diyorsunuz barışacağız, bir yandan askerî
alımları artıyorsunuz, güvenlik şeylerini artırıyorsunuz. Dolayısıyla, böyle
ikili bir politika olmaz. 
Değerli milletvekilleri, gerçekten
başka şansımız yok, başka çözüm noktası da yok. Şimdi, burada eğer biz birlikte
çözeceksek bütün bunları, açık bir şekilde bu tartışmaları yürütelim. İktidar
partisinin meselesi değil bu; ana muhalefetin de, bizim de sadece meselemiz
değil, partiler üstü bir durumdur. 
Savaş, herkesi öldürür sevgili
arkadaşlar. Savaş, ölüm demektir, işkence demektir, zulüm demektir, ırkçılık
demektir. Şimdi, o zaman barış bunların tersi demektir, barış partiler üstü bir
durumdur. Sadece iktidarın, kendisine çıkar edineceği bir mesele hâline
getirmesi, kabul edilebilir bir nokta değildir. O yüzden, barışı inşa edeceksek
o zaman barışın nasıl olacağına dair katkılarımızı sunalım, nasıl olmayacağına
dair değil. 
Bu kürsüde birçok milletvekili “İşte,
bunlar bu kadar kötü, bunlar bu kadar şey…” Peki, “İyisi nasıl olacak”
meselesini birlikte yapalım. Yani seyrederek olmaz, içinde olarak bunu
geliştirmek gerekiyor. 
Umarım, bundan sonra hemen yapılacak
iş, Terörle Mücadele Kanunu’nun kaldırılması, bu sürecin yol temizliğinin
yapılması. Çünkü, bu, müzakerelerin başlangıcı açısından bir yasadır, bitmiş
bir süreç değildir, ikinci aşamanın başlangıcı olarak değerlendirmek gerekir.
Bundan sonra birçok yasanın çıkması gerekiyor ve demokratik bir cumhuriyeti
ancak böyle inşa edebiliriz; aksi takdirde, bütün bu yaşananlardan buradaki
herkes sorumlu olur diye düşünüyor, hepinize tekrar iyi geceler diliyorum. (HDP
sıralarından alkışlar)
BAŞKAN – Teşekkür ederiz.
Adalet ve Kalkınma Partisi Grubu adına
Şanlıurfa Milletvekili Sayın Zeynep Karahan Uslu konuşacak. (AK PARTİ
sıralarından alkışlar)
AK PARTİ GRUBU ADINA ZEYNEP KARAHAN
USLU (Şanlıurfa) – Sayın Başkan, değerli milletvekilleri; bugün aslında, sonda
söyleneceğin başta söylenmesi gereken bir gündeyiz ve hepimizin bildiği gibi,
bugün burada sadece bir kanunu görüşmüyoruz, böyle bir müzakere değil bu,
aslında tarihî bir oturum ve bu ülkenin yüz yılı aşkın süredir kanayan ve
kanatılan bir meselesini, on yıllarımızın, pek çoklarımız için çok zorlu ve her
türlü kayıpların yaşanmasıyla geçmesine neden olan çok katmanlı bir sorun
yumağını artık ve nihayet çözmeye odaklanan köklü bir ilerlemeyi müzakere
ediyoruz. Elbette bu noktaya gelmek adına yürütülen gayretler sadece bugünlere
ait değil. Hepimizin bildiği gibi, 1’inci AK PARTİ Hükûmetinin kurulmasından
sonra, tam on iki gün sonra, 2002’nin 30 Kasımında, 1987 yılından itibaren bu
ülkede tam 46 kez uzatılan ve pek çok soruna neden olan OHAL uygulamasının sona
erdirilmesiyle başladı bu süreç ve o tarihten itibaren köklü demokratikleşme
adımları ardı ardına atıldı. Türkiye, dünyada yaşanan değişim dalgasını
yakalayarak kelimenin tam anlamıyla “sessiz devrim” nitelemesine uyan bir
ilerlemeyi büyük bir sabır ve kararlılıkla gerçekleştirdi. Birey odaklı, devlet
ile toplum arasındaki kopukluğu gideren, eşit vatandaşlık temelli politikalarla
yola devam edildi ve toplumun önünü kesen tırnak içinde millî öcülerimize,
siyasi rant elde etme adına kulaklara üflenen paranoyalara boyun eğilmedi. Bize
yıllarca birileri şöyle dedi: Sakın ha, Kürt sorunu demeyin, hele çözmeye hiç
yeltenmeyin. Ne olur, çözmeye kalkarsak ne olur? Aa, çok fena olur. Ne olur, ne
olur? Bölünürüz elbette. 
ALİ UZUNIRMAK (Aydın) – Kim dedi açıkla
da ona bir lanet okuyalım.
ZEYNEP KARAHAN USLU (Devamla) – Onun
sahipleri kendini çok iyi biliyor, bu ülkenin 76 milyonu da iyi biliyor. 
Ve bu bölünme propagandaları bu ülkenin
yıllarına mal olduğu hâlde, büyük acıların, ölümlerin sürmesine neden olduğu
hâlde…
ALİM IŞIK (Kütahya) – Elinizi tutan mı
vardı on iki yıldır niye çözmediniz?
ZEYNEP KARAHAN USLU (Devamla) – …yıllar
ve yıllarca siyasi hesaplar adına sahiplenildi ve milletimize bir bölünme
sendromu dayatıldı.
MEHMET ERDOĞAN (Muğla) – On iki yıldır
taviz veriyorsunuz, neyi çözdünüz? 
ZEYNEP KARAHAN USLU (Devamla) – Ancak
bu topraklarda hiçbir zaman ilanihaye dayatmalar kazanmadı ve bilsinler ki
kazanmayacak. İşte, bugün Parlamentomuzda -eskilerin deyişiyle efradını cami,
ağyarını mâni derler- kuşatıcı ve tümüyle hukuka, anayasal düzenlemelere
uygunluk ilkesini gözeterek yeni açılımlara imkân tanıyan bir yasal düzenlemeyi
tartışıyoruz. Bu yasal düzenleme dayatmalara verilen en doğru cevap olarak
karşımızda. Türkiye’de tüm toplum kesimleri barışı talep ediyor ve barışa
2002’den beri atılan adımlarla, 2009 yılında başlayan Millî Birlik ve Kardeşlik
Projesi’yle, 2012’den itibaren de çözüm süreciyle tüm dayatmaları elinin tersiyle
iten bir toplumsal mutabakatla milletimiz destek veriyor ve bu desteğe binaen
atılan adımlar neticesinde iki yıldır akan kanın durduğunu görebildik. Yani,
Benjamin Franklin’in bir ifadesi vardır, dememiz odur ki: “Savaşın iyisi
yoktur, barışın da kötüsü yoktur.” Ve yaşanan bu toplumsal iklimle memleket
bölünmediği gibi, öylesine bir umut ve inanç kapladı ki artık yürekleri, işte,
yıllardır örgütün dağa çıkardığı evlatları için yürekleri yansa da bir Allah’ın
kulu ses çıkaramazken bu huzur ortamı annelerin yürekli çıkışına zemin
oluşturabildi ve ideolojisi olmayan, siyaseti olmayan anneliğin duruşu öylesine
güçlü ki tersini isteyenler olsa da önüne çıkan her engeli kaldıracak. Şehit
cenazelerini istismar edenler değil, birlikte yaşama ve bu topraklarda birlikte
var olma çabası kazanacak. Elbette şehit ailelerinin, şehit annelerinin,
yakınlarının, evlatlarının yaşadığı acıyı unutmadık ve unutmayacağız, asla
unutturmayacağız. Evladını 20 yaşında askere yollayıp sonra tabutuna sarılanlar
bu ülkenin büyük bir acısı ve bu ülkenin bir gerçeği ama beyaz Toroslarla gelen
birilerinin götürdükleri evlatların da bir daha evlerine dönemedikleri günler,
köy yakmalar, faili meçhuller, işkenceler, Diyarbakır Cezaevi ve niceleri de bu
ülkenin gerçeği ve işte, bütün bu gerçekler ki daha dün Kıbrıs Barış Harekâtı
sırasında Cizre’de, Bingöl’de, Bitlis’te askerlik şubelerinin önünde sıraya
girip gönüllü olarak Kıbrıs’ta savaşmaya gitmek isteyen bu halka ne yapılmıştır
da kendi devletlerine silah doğrultmuşlardır? Bu soruyu sormayacak mıyız? Bir
kez olsun başımızı iki elimizin arasına alıp düşünmeyecek miyiz? “Nerede hata
yaptık, neden böyle oldu?” diye sormayacak mıyız? 
OKTAY VURAL (İzmir) – Ya, o öldürülen
çocukları, masum çocukları kim öldürdü, güzelim insanları kim öldürdü?
BAŞKAN – Sayın milletvekilleri…
ZEYNEP KARAHAN USLU (Devamla) – Çok
uzun yıllar Kürt meselesi vesayetin ve vekâletin aracı hâline getirildi. 
BAŞKAN – Sayın milletvekilleri, lütfen…

OKTAY VURAL (İzmir) – Meydanlarda
katliamları yapanlar kimdi? Hiç mi gözünüz görmeyecek?
ZEYNEP KARAHAN USLU (Devamla) –
Hükûmetler kuruldu, hükûmetler dağıtıldı ama problem o zaman da bu sorunun
parçası olanlar burada olduğu hâlde paşa paşa devam etti ve bütün bunları
özetleyen ana cümle de ret, inkâr, asimilasyon politikaları oldu. İmparatorluk
mirasçısı bir devlet; sınıfsız, imtiyazsız, homojen bir ulus devlet kalıbına
sokulmak istenerek kendi vatandaşlarını tehdit olarak gören rejim eliyle
devletine küskün bir millet yaratıldı.
YUSUF HALAÇOĞLU
(Kayseri) – Jön Türkler de sizin gibi düşünüyordu.
ZEYNEP KARAHAN
USLU (Devamla) – Ancak, dünde ve geçmişin acılarında kaybolup kalmayacağız.
YUSUF HALAÇOĞLU
(Kayseri) – Jön Türkler de sizin gibi düşündüler, Balkanları kaybetti Osmanlı.
ZEYNEP KARAHAN
USLU (Devamla) – Mevlana’nın dediği gibi “Dün dünde kaldı cancağızım, şimdi
yeni şeyler söylemek lazım.”
YUSUF HALAÇOĞLU
(Kayseri) – Osmanlı’yı nasıl kaybettiğimizi de oku.
ZEYNEP KARAHAN
USLU (Devamla) – Ama yeni şeyler söylememekte ısrar edenler…
YUSUF HALAÇOĞLU
(Kayseri) – Git Balkanları nasıl kaybettiğimizi bir daha oku, git bir daha oku.

ZEYNEP KARAHAN
USLU (Devamla) - …geçmişe takılmak isteyenler olabilir, onlara selam olsun ama
toplumsal ihtiyaçlara, hakiki karşılıklar üretmeye…
OKTAY VURAL
(İzmir) – Bak, bu masum çocukları öldürenler.
ZEYNEP KARAHAN
USLU (Devamla) - …ve hakiki karşılıklar üreterek yola devam etmeye hep beraber
biz devam edeceğiz.
OKTAY VURAL
(İzmir) – Bakın, bakın…
ZEYNEP KARAHAN
USLU (Devamla) – Siyaset kurumuna düşen de budur, sorumlu siyaset dediğimiz de
budur.
KEMALETTİN
YILMAZ (Afyonkarahisar) – Babanın kemikleri sızlıyor.
OKTAY VURAL
(İzmir) – Bakın, bakın, bunlar o masum çocukları öldürenler.
ZEYNEP KARAHAN
USLU (Devamla) – Resimleri üzerinden polemik yapmak değil, gerçekten siyaset
üretmek…
YUSUF HALAÇOĞLU
(Kayseri) – Baban yaşıyor olsaydı seni aforoz ederdi.
OKTAY VURAL
(İzmir) – Bu masum çocuklar, bak.
ZEYNEP KARAHAN
USLU (Devamla) – Ve herkes işitmeli ki, bu topraklarda bölünme değil, bu
topraklarda kardeşlik payidar olacak. Bu topraklarda Kılıçarslan’ın torunlarıyla
Salâhaddin Eyyubî’nin torunlarını hiç kimse birbirinden ayıramayacak.
Ve bu mesele,
artık, parti rekabetine kurban verilmeden konuşulmalı. Yaşanan sorun, ne AK
PARTİ’nin ne de mevcut Hükûmetin ne de Başbakanımızın problemi; yaşanan problem
aslında hepimizin meselesi.
Ve sonuna kadar
inanıyorum ki, tarihte Türklerle Kürtlerin ittifakı nasıl bizi küresel güç
hâline getirdiyse bugün de artık yeni bir eşiğin önündeyiz.
YUSUF HALAÇOĞLU
(Kayseri) – Öyle bir şey olmadı hiçbir zaman.
FARUK IŞIK (Muş)
– Nankörlüktür bu.
ZEYNEP KARAHAN
USLU (Devamla) – Ya bu sorunumuzu çözeceğiz ya da tarihsel ve coğrafi
iddialarımızı devam ettireceğiz…
YUSUF HALAÇOĞLU
(Kayseri) – Böyle bir şey hiç olmadı, tarihi yeniden oku, tarihi.
ZEYNEP KARAHAN
USLU (Devamla) - …ya da yeni bedeller ödemeye devam edeceğiz.
OKTAY VURAL
(İzmir) – Yusuf Hoca, bir ders versin.
ZEYNEP KARAHAN
USLU (Devamla) – Kimin ne istediğini böylece de hep birlikte göreceğiz. Aslında
buradaki tutum alış, belki de siyaset kurumunun en gerçek, en hakiki turnusol
kâğıdıdır.
OKTAY VURAL
(İzmir) – Irak’a da demokrasi getirdiler, bak!
ZEYNEP KARAHAN
USLU (Devamla) - Ve belki de tahammül edilemeyen tam da bu turnusol kâğıdıdır.
OKTAY VURAL
(İzmir) – Irak’ta bütünlük oluyordu, Irak’a da çözüm getirdiler!
ZEYNEP KARAHAN
USLU (Devamla) – Ve AK PARTİ Hükûmeti bu meseleyi milletimizin kendisiyle
imtihanı olarak görmektedir. Yüzyıllık parantezi kapatıp, Erzurum Kongresinde,
Türkiye Büyük Millet Meclisinin açılışında, 1920 Meclisinde olduğu dem ve güçle
demokratik birliğimizi sağlamak, Orta Doğu’da sınırların yeniden çizildiği bir
dönemde Türkiye’yi istikrarsızlaştırmak isteyenlerin ekmeğine yağ sürmemek de…
YUSUF HALAÇOĞLU (Kayseri) – Siz
kendiniz yapıyorsunuz, kendiniz. 
ZEYNEP KARAHAN USLU (Devamla) - … ben
diyorum ki, hepimizin de bu Mecliste olan herkesin de boynunun borcudur. 
On iki yıllık iktidar pratiğimiz
korkularımızdan başka korkacak hiçbir şeyin olmadığını göstermiştir.
OKTAY VURAL (İzmir) – Damat Ferit böyle
konuşuyordu. 
ZEYNEP KARAHAN USLU (Devamla) - Tüm
yakıcı yaşanmışlıklara, tüm açılara son verme adına, en açık ifadesiyle, siyasi
varlığımızı riske ederek, korkusuz bir Hükûmet olarak yürütülen çabaların
ardında da dürüst, cesur politikalarımızın ardında da böylesi bir samimiyet ve
böylesi bir vizyon vardır. 
Tarihsel olarak çözümün değil sorunun
parçası olanlar ve yine umudun düşmanı olanlar bunu anlamaya dirense de Türkiye
büyük bir sosyal restorasyon içerisindedir ve kendi sosyal restorasyonunu
tamamlayacak, kendisini bağlayan tüm prangalardan kurtulacak, hızlı bir
ekonomik gelişmeyi ve kalkınma hamlesini de sürdürmeye devam edecektir. 
Ezcümle, bu yasa, ülkemizin birliğinin
ve dirliğinin çimentosu olmanın yanında, yeni devlet aklındaki paradigma
değişiminin de en büyük kanıtı, sorunlarımızı müzakereci siyaset yoluyla
çözeceğimizin ispatıdır diyor, barışın sadece ağızlardaki mümtaz bir kelime
değil, her tarihsel dönemin pusulası olduğunu ifade ederek yüce Meclisi
saygıyla selamlıyorum. (AK PARTİ sıralarından alkışlar) 
BAŞKAN – Teşekkür ederim. 
Sayın milletvekilleri, gruplar adına
konuşmalar sona erdi. 
Şimdi, şahıslar adına konuşmalar
bölümüne geçeceğiz. 
İlk konuşmacı, Sayın Mustafa Erdem,
Ankara Milletvekili. (MHP sıralarından alkışlar) 
MUSTAFA ERDEM (Ankara) – Sayın Başkan,
değerli milletvekilleri; PKK’yı meşrulaştırmak, PKK’yı mazur göstermek, Türkiye
Cumhuriyeti’ni bölmek, ecdaddan alınan emanete ihanet etmek için çıkarılmış
olan yasanın 1’inci maddesi üzerine söz almış bulunuyorum, hepinizi saygıyla
selamlıyorum. (MHP sıralarından alkışlar)
Öncelikle, bu yasanın çıkarıldığı
zamana dikkatlerinizi çekmek istiyorum: Kuzey Irak’ta, Barzani, bağımsız bir
devlet kurduğunu ilan ediyor, AKP’nin sözcüsü buradan çıkıyor “Ben de onun gibi
düşünüyorum.” diyebiliyor, Türkmenler şerefli insanlar, soykırıma maruz kalıyor,
PKK’nın destekçisi, Kürtlerin ağababası İsrail, Amerika, Rusya, bu devletin
tasdik edilebileceğini, meşru olabileceğini iddia ediyor ve biz burada
kalkıyor, bir PKK yasası çıkarıyoruz. Artı, Sayın Başbakanın Cumhurbaşkanı
olmaya namzet olduğu, kendilerine verdiği sözü yerine getiremediği için bir an
evvel bu sözü yerine getirme gayretkeşliğinin ürünü olarak bu yasa çıkarılıyor.
Sayın milletvekilleri, bayrağımızın
-hem de- askerî birlikten indirildiği, sözüm ona “bağımsız” dediğimiz Türkiye
Cumhuriyeti devletinde Bingöl-Diyarbakır yolunun devamlı kapalı kaldığı,
Lice’de ayaklanma provokasyonlarının yapıldığı, PKK’lı söylemcilerin “Devlet,
gücü yetiyorsa gelsin, girsin.” diye meydan okuduğu, sizin çıkardığınız yasayla
belediye başkanlığı sıfatını almış olan kişilerin Ağrı’da ecdadım Kazım
Karabekir’in adını silmeye kalktığı, Mardin’deki belediye başkanının kalkıp,
Mardin Kalesi’nden askerleri ve askerî araçları çıkaracağını iddia ettiği bir
gün çıkarılıyor.
Beyler, siz, gerçekten bunlara inanıyor
musunuz, yoksa bir rol paylaşımının sonucu birilerine verilen sözlerin gereğini
mi yerine getiriyorsunuz?
Siz, İŞİT’in… 
ALİ ŞAHİN (Gaziantep) – IŞİD…
MUSTAFA ERDEM (Devamla) – Siz doğrusunu
söyleyin.
…Irak’ta bir sanal devletçik kurmaya
kalktığını ama bununla PKK’yı meşrulaştırıp Barzani’ye bir devlet kurdurduğunu,
PKK’nın, Barzani’nin bir tek kurşun atmadan Türk milletinin yaşadığı bir yer
olan Kerkük’e fiilen hâkim olduğu bir dönemde bu yasayı çıkarıyorsunuz. “Ben bu
devletin mensubuyum, ben bu milletin mensubuyum, ben ecdadın emanetine sahip
çıkıyorum, benim damarımda Türk kanı var.” diyen bir milletvekilinin böyle bir
zillete katlanabileceğini tahmin etmiyorum. Eğer siz “Ben buna
katlanabiliyorum, ben bundan razı olabiliyorum.” diyorsanız, o zaman, kim
olduğunuzu, kimi temsilen burada bulunduğunuzu, hangi amaçları yerine getirmek
için kimden direktif aldığınızı gelip burada şerefinizle söylersiniz. 
Beyler, PKK’nın kalkıp güneydoğuda
yerel yönetimlere yerel kaynakların aktarılması gerektiğini, bu Mecliste olan
milletvekillerinin, petrolün kendileri için de hak talebi olarak belirtildiğini
siz bu yasayla perçinlemek ve siz bu yasayla onların isteklerini yerine
getirmek mi istiyorsunuz? Şu ana kadar yapılan konuşmalara baktığımızda, size
samimi olarak söylüyorum, BDP’nin konuşmasına gerek yok, siz zaten onlar için
yapılması gerekeni fazlasıyla yapıyor, bir tepside güneydoğuyu bölüyor, bölüyor
ve takdim ediyorsunuz. Ama bir şeye daha dikkatinizi çekmek istiyorum…
İDRİS BALUKEN (Bingöl) – CHP de öyle
konuşuyor, siz tek kaldınız.
MEHMET METİNER (Adıyaman) – Ama yine de
memnun edemiyoruz yani.
MUSTAFA ERDEM (Devamla) – Memnun
edemezsiniz çünkü bu terbiyesizliğin arkasından daha çok şeyler talep edilecek.
Bir de şuna dikkatinizi çekmek
istiyorum, beyler, şunu da dinleyin: Bugün, siz güneydoğuda kim olduğunu, ne
olduğunu, nereden talimat aldığını, kimlerin taşeronu olduğunu bildiğiniz bir
PKK’ya tamamı homojen bir Kürt bölgesi olmayan, içinde Arap’ı, Türk’ü ama
tamamı Müslüman olan bir kitleyi teslim ediyorsunuz. Bu vebal size yeter.
Hepinize saygılar sunuyorum. (MHP
sıralarından alkışlar)
BAŞKAN – Teşekkür ederim.
Şahsı adına ikinci konuşmacı Sayın
Sayın Faruk Işık, Muş Milletvekili. (AK PARTİ sıralarından alkışlar)
(MHP Afyonkarahisar Milletvekili
Kemalettin Yılmaz’ın alkışlaması)
FARUK IŞIK (Muş) – Teşekkür ediyorum,
sağ olun. Hep böyle alkışlayın beni!
KEMALETTİN YILMAZ (Afyonkarahisar) –
Rica ederim.
Meydan senin, bekliyorum ne
söyleyeceksin, çok merak ediyorum! 
FARUK IŞIK (Muş) – Sayın Başkan,
değerli milletvekilleri; Terörün Sona Erdirilmesi ve Toplumsal Bütünleşmenin
Güçlendirilmesine Dair Kanun Tasarısı üzerinde şahsım adına söz almış
bulunmaktayım.
KEMALETTİN YILMAZ (Afyonkarahisar) –
İnşallah, sonunda da alkışlarım seni! 
BAŞKAN – Sayın konuşmacı, lütfen Genel
Kurula hitap edin. 
FARUK IŞIK (Devamla) – Değerli
milletvekilleri, tarihten çıkaracağımız ders ve en önemli derslerden biri
kanımca şudur: Yarınlarını kendileri kurgulamayanlar, başka kurguların kurbanı
olmaktan kurtulamazlar. Onun için diyorum ki bu kurguların kurbanı olmama
adına, yarın “eyvah” demeden, “ah vah” demeden, bugün sahip olduğumuz tüm
imkânlarımızı daha iyi bir yarının inşasına teksif etmek zorundayız. 
Bugünden baktığımızda, ne yazık ki
yarım asır bir zamanımızı, neredeyse bir asra yakın bir zamanımızı kör bir
döngüde birbirimizi tüketmekte kullandık. Belki birileri bu ülkenin sadece
kendisine cennet olabileceği düşünü gördü, ama kendinize cennet olarak
görebileceğiniz bir coğrafyanın bir başkasına cehennem olabileceğini
düşünmediler. 
FARUK BAL (Konya) – Cennet ile cehennem
bir arada olmaz!
FARUK IŞIK (Devamla) – Düşünmediğiniz
için de başkasına cehennem gördüğünüz şey asla size cennet olamaz. Öyleyse,
gelin, bu ülkeyi gerçek anlamda cennet vatan kılalım, hepimiz için, dini, dili,
ırkı vesaire ne olursa olsun bu ülkeyi hepimiz için cennet yapmak için yüzlerce
gerekçemiz ve bir o kadar da imkânımız var. 
Değerli milletvekilleri, “bir asır”
dedik ya, gerçekten bir asır süredir iç meselelerimizle uğraşıyoruz, bu
meselelerimizden asıl meselelerimizi görmezden geldik. Mevcut olan yaralarımız
vardı ve sorunlarımız vardı. Bu yaraları görmemezlikten geldik, yaranın üstünü
örtmeye çalıştık, kabuk bağlasın diye üzerine krem sürmeye çalıştık ama bir gün
o kabuk patladı, kan aktı ve yaranın daha derinde olduğunu hissetmeye başladık.
Kan akınca da askerimiz, polisimiz, öğretmenlerimiz, korucularımız,
doktorlarımız, hemşehrilerimiz şehit oldular. On binlerce vatandaşımızı
kaybettik. 3 bine yakın köy boşaltıldı, 3 milyon civarında insanımız göçe maruz
bırakıldı. Bu ülkede 10 bine yakın faili meçhul işlendi. Milyonlarca lira mali
kayıplarla karşı karşıya geldik. Sonuçta zararı bu ülke gördü, bizler gördük,
bu millet gördü ama bu böyle devam edemezdi.
Ben o yıllarda mülki idare amiriydim.
Ülkenin o günkü kötü yönetimlerinden dolayı, hukuk dışı yönetimlerinden dolayı
gerçek anlamda bir bölünmenin eşiğine gelmişti. Ve birileri geldi “Bu ülke
bölünmemelidir.” dedi, “Bu ülke bölünmemelidir ve bu millet kardeştir.” dedi.
“Bölünmemelidir.” dedi “Ama aynı zamanda adalet olması gereklidir.” dedi.
“Bölünmemelidir.” dedi “Ama aynı zamanda huzur, kardeşlik ve güven olmalıdır.”
dedi. “Ülke bölünmemelidir ama aynı zamanda hukuk olmalıdır, eşitlik
olmalıdır.” dedi. İşte bu sloganlarla AK PARTİ “Evet, bu ülke tek olarak
kalmalıdır ama toplumun hiçbir katmanı, hiçbir kitlesi, hiçbir etnik yapısı,
hiçbir dinî grubu hukuktan, adaletten yoksun bırakılmamalı.” dedi. “Hukuk
insanlar için, herkes için geçerlidir, insanları hukuktan yoksun
bırakamazsınız.” dedi. Onun için OHAL’ler, faili meçhuller son buldu.
Asimilasyon, inkâr ve ret politikalarına son verildi. Yol kesmeler son buldu.
Kürtler ve Kürt kültürü üzerindeki yasaklar kaldırıldı. Ama bir gün geldi
-Allah’a şükür- boşalan köyler gene yerleşime açıldı, mezralar yerleşime
açıldı. Köyler şenlenmeye başladı. İnsanlar yaylaya çıkmaya başladılar. Tarım
ve hayvancılık gelişmeye başladı. Birlikte yaşama arzusu güçlenerek geleceğe
dair emin adımlarla yürünmeye başlandı. Çözüm süreciyle birlikte iklim olumlu
yönde gelişmeye başladı bu ülkede.
(Mikrofon otomatik cihaz tarafından
kapatıldı)
BAŞKAN – Teşekkür ederim Sayın Işık.
FARUK IŞIK (Devamla) – Çıkılmayan
dağlara geziler düzenlendi, gidilmeyen mezralara piknikler düzenlendi.
BAŞKAN – Sayın Işık, teşekkür ederim.
(AK PARTİ sıralarından alkışlar)
FARUK IŞIK (Devamla) – İş adamları
bölgeye gelip yeni birtakım projeler geliştirmek istedi ama bu sizi rahatsız
ediyor. Çünkü ülkenin birliğiyle, bütünlüğüyle geleceğe emin adımlar atması
sizi rahatsız ediyor.
Hepinizi saygıyla selamlıyorum (AK
PARTİ sıralarından alkışlar, “Bravo” sesleri)
BAŞKAN – Teşekkür ederim Sayın Işık.
Madde üzerinde İç Tüzük’ün 72’nci
maddesine göre verilmiş bir önerge vardır. Önergeyi okutuyorum:
Türkiye Büyük
Millet Meclisi Başkanlığına
Tasarının 1’inci maddesi üzerindeki
görüşmelere devam edilmesini İç Tüzük’ün 72’nci maddesine göre arz ederim. 
Saygılarımla…
Oktay Vural
İzmir
Gerekçe:
Zamanlaması itibarıyla,
cumhurbaşkanlığı seçim sürecinde, ittifak arayışlarının sonucu olan bölücü PKK
terör örgütünün tehdidiyle TBMM gündemine getirilen ve PKK'yı meşrulaştıran,
PKK terör örgütünü Hükûmetin yasal ve eşit muadili hâline getiren, PKK ile
siyasi bir irade olan Hükûmetle doğrudan görüşme zemini oluşturan, milletin
egemen iradesini temsil eden Hükûmetin, silahı temsil eden PKK terör örgütünün,
terör örgütlerini devletin meşru muhatabı hâline dönüştüren, PKK terör
örgütünün siyasi amaçlarını kabul için bir taahhüt ve garanti sözleşmesi
mahiyetindeki, millet egemenliğini silah zoruyla değiştirmek isteyen terör
örgütünün siyasal amaçlarına ulaşma sürecini meşrulaştıran, yabancı devlet ve
kurumların devlet işlerine müdahalesini meşrulaştırarak devletin bağımsızlığını
zedeleyen, millet iradesi yerine silah iradesine, düşünce ve ifade hürriyeti
yerine silahlı propagandaya prim tanıyan, terör örgütü yöneticilerine yargı
muafiyeti, teröristlere af taahhüdünü içeren, millî devlet yapısını bozmayı
amaçlayan, suç işlemeye özgürlük alanı tanıyarak suçlulara yargı muafiyeti
getiren, hukuk devletinin esasını yok sayan, Anayasa'nın ruhuna ve lafzına aykırı
olan bu tasarı hakkında Anayasa’nın 81’inci maddesi uyarınca göreve başlarken
“Devletin varlığı ve bağımsızlığını, vatanın ve milletin bölünmez bütünlüğünü,
milletin kayıtsız ve şartsız egemenliğini koruyacağıma; hukukun üstünlüğüne,
demokratik ve lâik cumhuriyete ve Atatürk ilke ve inkılaplarına bağlı
kalacağıma; toplumun huzur ve refahı, millî dayanışma ve adalet anlayışı içinde
herkesin insan haklarından ve temel hürriyetlerden yararlanması ülküsünden ve
Anayasa’ya sadakatten ayrılmayacağıma; büyük Türk milleti önünde namusum ve
şerefim üzerine ant içerim.” yeminini içen milletvekillerinin bu yeminin
muhtevasını zedeleyecek düzenleme hakkında daha fazla bilgilendirilmesi
amacıyla görüşmelerin devam etmesi önerilmiştir.

YOKLAMA

(MHP sıralarından bir grup milletvekili
ayağa kalktı) 
OKTAY VURAL (İzmir) – Toplantı yeter
sayısı…
BAŞKAN – Önergeyi oylarınıza sunacağım
ama toplantı yeter sayısı talebi var. 
Sayın Vural, Sayın Halaçoğlu, Sayın
Erdem, Sayın Topçu, Sayın Öz, Sayın Doğru, Sayın Yeniçeri, Sayın Erdoğan, Sayın
Şimşek, Sayın Yılmaz, Sayın Işık, Sayın Şandır, Sayın Özensoy, Sayın Dedeoğlu,
Sayın Kutluata, Sayın Adan, Sayın Yılmaz, Sayın Uzunırmak, Sayın Başesgioğlu,
Sayın Torlak.
Yoklama için iki dakika süre veriyorum
ve yoklama işlemini başlatıyorum. 

(Elektronik cihazla yoklama yapıldı)
BAŞKAN – Toplantı yeter sayısı vardır. 




Terörün Sona Erdirilmesi ve Toplumsal
Bütünleşmenin Güçlendirilmesine Dair Kanun Tasarısı ve İçişleri Komisyonu
Raporu (1/941) (S. Sayısı: 629) (Devam)
BAŞKAN – Önergeyi oylarınıza sunuyorum:
Kabul edenler… Kabul etmeyenler… Önerge kabul edilmemiştir. 
Sayın milletvekilleri, yine yoklama
olduğu için, sisteme giren milletvekili arkadaşların isimleri silindi. Ben
şimdi tekrar okuyacağım ve bu arkadaşlardan sisteme girmelerini rica edeceğim:
Sayın Çınar, Sayın Doğru, Sayın Işık, Sayın Dilek Akagün Yılmaz, Sayın
Uzunırmak, Sayın Özcan Yeniçeri, Sayın Bulut, Sayın Ali Öz, Sayın Topcu, Sayın
Eyidoğan.
Sayın milletvekilleri, şimdi soru-cevap
bölümüne başlayacağız. Soru-cevap bölümümüz on dakika süreli olacak. Bu sürenin
beş dakikasını soruya, beş dakikasını cevaba ayıracağız. 
Sisteme giren arkadaşlar var okuduğum
listeye göre. 

Evet, başlıyoruz. 
Sayın Doğru, buyurun. 
REŞAT DOĞRU (Tokat) – Teşekkür ederim
Sayın Başkan. 
Sayın Bakana sormak istiyorum: Size ve
İçişleri Bakanlığına başvurarak “Benim çocuğum PKK tarafından kaçırıldı?” diye
kaç aile müracaatta bulunmuştur? Bunlardan kaçı terör örgütünün elinden
kurtarılarak ailelere teslim edilmiştir? Sizce tahminen PKK’nın elinde kaç
çocuk vardır? 
İkinci sorum olarak, çözüm süreci
içerisinde kaç PKK militanı silahlarını bırakıp yurt dışına çıkmıştır? Doğu ve
güneydoğuda son bir yılda kaçakçılık yaparken yakalanıp adalete teslim edilen
var mıdır, varsa kaç kişidir? 
BAŞKAN – Teşekkür ederim. 
Sayın Alim Işık…
ALİM IŞIK (Kütahya) – Teşekkür ederim
Sayın Başkan. 
Sayın Bakan, 2009 yılı 1 Ağustos
tarihinde bizzat koordinatörlüğünü sizin yaparak başlattığınız sözde Kürt
açılımı projesi ve çözüm süreci kapsamında şimdiye kadar, PKK terör örgütü
üyesi kaç kişi silah bırakarak Hükûmetinize, şahsınıza veya adalete teslim
olmuştur? Eğer yoksa bu düzenlemelerden sonra, terör örgütünün silah
bırakacağına inanıyor musunuz, yoksa Türk milletini kandırmaya yine devam mı
ediyorsunuz? 
İkinci sorum: Şimdiye kadar, kaç kamu
görevlisi Hükûmetinizin talimatıyla PKK terör örgütü yöneticileriyle görüşmüş
ve yasalar karşısında suç işlemiştir? Bu tasarıyla kaç kişiyi kurtarmayı
planlıyorsunuz? 
Son sorum: PKK’ya af getirmeyi ne zaman
için planladınız, yakında bununla ilgili bir tasarı getirmeyi düşünüyor
musunuz? 
BAŞKAN – Sayın Çınar…
EMİN ÇINAR (Kastamonu) – Teşekkür
ederim Sayın Başkan. 
Sayın Bakana sormak istiyorum: Bu yasa
tasarısı kabul edildikten sonra, PKK terör örgütü mensuplarına af gelecek ve bu
af edilen teröristlerle alakalı devlet tarafından onlara sosyal yaşantıda
değişik haklar verilecek, bu haklar nelerdir? 
Bir diğer sorum da 2014 yılı içerisinde
PKK terör örgütü mensupları tarafından kamuya ne oranda zarar verilmiştir, kamu
malları hangi oranda tahrip edilmiştir?
Bir de Bingöl-Diyarbakır kara yolunu
kapatanlarla alakalı şu ana kadar hangi işlemler yapılmıştır, kimler gözetim
altına alınmıştır?
BAŞKAN – Sayın Dilek Akagün Yılmaz…
DİLEK AKAGÜN YILMAZ (Uşak) – Teşekkür
ederim Sayın Başkan.
Sayın Bakan, bu tasarının 2’nci
maddesinin (b) fıkrasında şu söyleniyor: Gerekli görüldüğü takdirde yurt
içindeki ve yurt dışındaki kişi, kurum ve kuruluşlarla gerekli görülen kişiler
görevlendirilerek görüşmelerin ve temasların sağlanacağından bahsediliyor. Bu
gerekli görülen yurt içi ve yurt dışındaki kurumlar kimler, kişiler kimlerdir?
Bunların arasında Kandil’deki teröristler var mıdır, İmralı’daki Öcalan var
mıdır? 
Ayrıca, şimdiye kadar sadece MİT
elemanlarıyla yapılan ama PKK’nın bunu yetersiz görmesi nedeniyle, “Siyasi
heyetler istiyoruz.” demesi nedeniyle Öcalan’la bakanlar ve diğer siyasi
heyetler gidip görüşecek midir? Bu konuda onların talepleri ve onların
istedikleri, Öcalan’ın istediği talepler mi yerine getirilmek istenmiştir?
Görüşmeciler kim olacaktır, görüşülecekler kim olacaktır? Kısaca bunun
cevabının verilmesini istiyorum.
BAŞKAN – Sayın Uzunırmak…
ALİ UZUNIRMAK (Aydın) – Teşekkür
ediyorum Sayın Başkan.
Sayın Bakan, çok açık ve net, parti
kurulduğunda aynı düşüncelerin taşındığı, 2009’da açılımın devlet politikası
olduğu ve sene 2014, hâlen daha bunun sürdüğü ortada. Demek ki on iki yıldır
bir programın uygulayıcısısınız. 
Militan, iddiaları uğruna eline silah
almış, ölmeyi ve öldürmeyi göze almış bir kişidir. Bugünkü bu militanlar acaba
müzakerelerde Hükûmetinizin prensibi olan “win win” kazan kazanda ne
kazanıyorlar, ne elde ediyorlar ki uğruna ölmeyi göze aldıkları bazı şeylerden
vazgeçiyorlar? Veya ne kazanımlar elde ettiler ki iddialarından vaz mı
geçiyorlar, yoksa gerçekleştirdikleri iddialar var mıdır? Ne karşılığında
silahı bırakıyorlar, bırakmayı istiyorlar veya ne karşılığında bıraktırmayı
düşünüyorsunuz? Ne veriyorsunuz onlara, nasıl ikna ediyorsunuz?
Teşekkür ediyorum.
BAŞKAN – Sayın
Bakan, buyurun.
Süreniz beş
dakikadır.
ÖZCAN YENİÇERİ
(Ankara) – Bizim söz hakkı vardı.
BAŞKAN – Süre
doldu.
ÖZCAN YENİÇERİ
(Ankara) – Nasıl doluyor Sayın Başkan ya!
BAŞKAN – Sayın
Bakanım buyurun.
ÖZCAN YENİÇERİ
(Ankara) – Bu nasıl süreymiş ya!
BAŞKAN –Sayın
Bakan, buyurun.
Beş dakikalık
sürenizi başlatıyorum.
BAŞBAKAN
YARDIMCISI BEŞİR ATALAY (Kırıkkale) – Sağ olun.
Sayın Doğru’nun
sorularıyla ilgili tabii, rakamsal şeyler, onları veremiyorum şu anda.
Sayın Işık’ın
sorusuyla ilgili “Silah bırakacağına inanıyor musunuz?” gibi bir şeyi var.
Doğrusu bu defa biraz tam da anlayamadık soruların bir kısmını herhâlde
konuşmaları. Yani silah bırakacağına inanıyor musunuz?
Değerli
arkadaşlar burada şöyle sorular da var, biraz önce son soru soran, görüşecek
kişi, kurumlar vesaire. Bunlar tabi bu çerçeve yasadan sonra çalışılacak bir
yol haritası ve bir eylem planı. Bu yasadan sonra bunları çalışacağız, zaten
bütün bu sorduğunuz soruların cevabını bilsek bu yasaya gerek kalmazdı. 
Şimdi, bu
çerçeve yasa dikkat edilirse, 2’nci madde okunursa orada hemen hemen hepsi var.
Hükûmet görevler verecek, Hükûmet bu görevleri verecek ve o kurumlar, o kişiler
o görevleri yerine getirecekler. 
ALİ UZUNIRMAK
(Aydın) – Yalan söylüyorsun!
BAŞKAN – Sayın
milletvekilleri, lütfen, Sayın Bakan konuşuyor, cevap veriyor.
BAŞBAKAN YARDIMCISI BEŞİR ATALAY (Kırıkkale) – Tabii
burada eylem planı, yol haritası vesaire şu anda önümüzde hazırlanmış bir şey
yok, onu çalışıyoruz. Bütün bunları o şekilde değerlendirmek lazım. Yani
yalan-doğru o herkesin kendi bileceği iş inanması. Biz yalan söylemeyiz, çok
şeyi göze alırız ama yalan söylemeyiz. Doğrusu ben bugün, bu mübarek ramazanlık
günde hiç kimseyi de incitmek istemem. Yalan hiç yapmayacağımız bir şeydir,
Rabbim o yalanın zerresinden korusun. Biz çok açık konuşan, yapacağını açıkça
yapın, riskleri alan, cesaret gösteren ve mertçe “Şunu yapıyoruz.” diyeniz
şahıs olarak, Hükûmet olarak, parti olarak. Arkadaşlar, bunları getirdik ve
burada konuşuyoruz işte, herkes en aykırı düşüncesini söylüyor. Sık sık
bölünmeden bahsediliyor. Bir ülkenin bölünmesinin bu kadar kolay konuşulması
sanki bölünmeyi çok arzu ediyormuş gibi… Hayretler ediyorum. 
ALİM IŞIK (Kütahya) –Uyarmak suç mu
oldu Sayın Bakan?
OKTAY VURAL (İzmir) – Görüşmeyi
reddetmediniz mi? 
BAŞBAKAN YARDIMCISI BEŞİR ATALAY
(Kırıkkale) – Yani, sanki sadece bu milletin bütünlüğünü falan birileri
düşünüyormuş gibi. Bunlar tabii üzücü şeyler. 
OKTAY VURAL (İzmir) - “Şeref ve
haysiyetsizliktir.” demediniz mi? Hani yalan söylemezdiniz? 
BAŞBAKAN YARDIMCISI BEŞİR ATALAY
(Kırıkkale) – Burada soruların çoğu genelde bu manada. Dolayısıyla, ben genel
manada ifade etmiş olayım. Ama biraz önceki sorularla ilgili bir sözümü Sayın
Oğan biraz yanlış ifade etti, düzeltiyorum: İstanbul’daki camilerle ilgili
“detay bilgi” dedim ben yani bir konuda bilgi verirken sağlam ve detay bilgi
vermek lazım. Bir milletvekilimiz bilgi ister, biz onu ilgili yerden isteriz,
detayı, teferruatı alır veririz, yanlış bilgi vermek istemiyiz. Bu bir özendir.
Yani, burada mübalağa ederek “Haberim yok dedi.” falan gibi şeylere…
Birbirimize bunları söylemeye ihtiyacımız yok arkadaşlar, onu ifade etmek
istiyorum. 
İkincisi de tabii şehit aileleriyle
ilgili. Onlar bizi çok iyi anlıyor ve onlar çok destek veriyor ve diyorlar ki:
“Başka ailelere şehitler gelmesin.” İnanın, toplum kesiminde çok destek var
yani insanlar, aileler -doğu da, batıda, ülkenin her kesiminde. Elimizde çok
iyi kamuoyu yoklamaları da var- huzurlu bir Türkiye, artık şiddetin olmadığı,
kardeşlik içinde yaşanan bir Türkiye özlemi için umut bağlamış bu çözüm
sürecine ve çözüm sürecinin hedefi bu. İnşallah sizlerin destekleriyle,
Meclisin desteğiyle onları gerçekleştirmeye çalışıyoruz. 
Tekrar teşekkür ediyorum. 
Sayın Başkan, sağ olun. 
BAŞKAN – Teşekkür ederim. 
Madde üzerinde iki adet önerge vardır,
okutuyorum: 
Türkiye Büyük Millet
Meclisi Başkanlığı’na
Görüşülmekte olan 629 sıra sayılı kanun
tasarısının başlığının “Toplumsal Barış ve Müzakerelerin Güvence Altına
Alınması Hakkında Kanun” ve 1 inci maddesinin aşağıdaki şekilde
değiştirilmesini arz ve teklif ederiz. 
 Sırrı
Süreyya Önder İdris Baluken Altan
Tan
 İstanbul Bingöl Diyarbakır

 Ertuğrul
Kürkcu Faysal Sarıyıldız Nazmi
Gür
 Mersin Şırnak Van

 Pervin
Buldan
 Iğdır
"Amaç ve kapsam 
MADDE 1- Bu Kanunun amacı; Kürt
sorununun eşit yurttaşlık temelinde çözümü ile iç barış ve uzlaşının kalıcı
tesisine yönelik olarak toplumsal barışın önündeki engellerin kaldırılması ve
bu bağlamda sorunun taraflarının çözüme ve toplumsal barışın inşasına ilişkin
mutabakata varmalarını olanaklı kılacak müzakerelerin yasal çerçevesini
belirlemek ve çözüm sürecine ilişkin usul ve esasları belirlemektir."
Türkiye Büyük
Millet Meclisi Başkanlığına
1/941 Esas Numaralı Kanun Tasarısının
1’nci Maddesinin tasarı metninden çıkarılmasını arz ve teklif ederiz. 
 Oktay
Vural Seyfettin Yılmaz Mehmet
Erdoğan
 İzmir Adana Muğla

 Yusuf
Halaçoğlu Zühal Topcu Özcan
Yeniçeri
 Kayseri Ankara Ankara

 Alim
Işık Bülent Belen Engin
Alan
 Kütahya Tekirdağ İstanbul

 Sinan
Oğan
 Iğdır
BAŞKAN – Komisyon önergeye katılıyor
mu? 
İÇİŞLERİ KOMİSYONU BAŞKAN MEHMET ERSOY
(Sinop) – Katılmıyoruz Sayın Başkan.
BAŞKAN – Hükûmet?
BAŞBAKAN YARDIMCISI BEŞİR ATALAY
(Kırıkkale) – Katılmıyoruz.
BAŞKAN – Önerge üzerinde…
OKTAY VURAL (İzmir) – Sayın Yeniçeri
konuşacak.
BAŞKAN – Ankara Milletvekili Sayın
Özcan Yeniçeri konuşacak.
Buyurun. (MHP sıralarından alkışlar)
ÖZCAN YENİÇERİ (Ankara) – Sayın Başkan,
değerli milletvekilleri; burada saatlerce konuşuluyor. Bu konuşmalar kimi zaman
duygu sömürüsüyle, kimi zaman kavram istismarıyla, kimi zaman da romantik bir
edayla yapılıyor. Çok açık bir şekilde ifade etmek gerekiyor ki sizden önce de
bu tip yasaları getirenler oldu hem yüzlerce yıl önce getirenler oldu. Onlar
aldıklarını aldılar siz de aldığınızı alacaksınız. Tanzimat Fermanı böyle bir
şeydi, Islahat Fermanı böyle bir şeydi, Andraşi Lahiyası böyle bir şeydi. Hatta
hatta daha ileri, daha sonrası sizin gibi böyle “Bu tasarıyı getirdik, çok
büyük bir kardeşlik, çok büyük bir çözümleme yapacağız.” iddiasıyla ortaya
çıkanlar da vardı. Mesela Sevr’i imzalayanlar öyle imzalamışlardı, Mondros’u imzalayanlar
öyle imzalamışlardı. Hatta o kadar mükemmel bir şekilde inanıyorlardı ki Sayın
Bakanım bu imzayı atarken, orada Sevr’i imzalayanlardan Feylesof Rıza Tevfik, o
imza attığı kalemini Galatasaray Sultanisi’ne götürerek hediye bile etmişti.
“Bunu saklayın, çok mübarek bir anlaşmaya imza attık.” İşte bu, geldiğiniz yer,
yaptığınız iş de tamamen buna benzeyen bir iştir ve siz bu Güneydoğu’daki olayı
okumaktan âcizsiniz, okuyamıyorsunuz. Hep yanlış çıkıyor, suratınız duvara
çarpıyor, dönüp dönüp bir daha çarpıyor, dönüp dönüp bir daha çarptırıyorsunuz
suratınızı. 
Açıkça
belirtelim ki bu yasa tasarısı Güneydoğu’da meydana gelen olayların ya da
Güneydoğu’daki kanın durmasına yönelik bir tasarı değildir. Bu yasa tasarısı
bir dayatma tasarısıdır. Bu yasa tasarısı PKK’nın dayatmasının ürünüdür. Bunu
açıkça ve yüksek sesle buradan ifade ediyorum. PKK’nın ve KCK’nın üst düzey
sorumluları Türkiye Cumhuriyeti’ne 1 Temmuz 2014 tarihe kadar süre tanıyıp
meydan okumuşlardı. Öne sürdükleri şartlarını eğer Temmuz 2014 tarihe kadar
yerine getirmemesi hâlinde silahlı eylemlere kaldıkları yerden devam
edeceklerini ifade etmişlerdi. İşte, bu tasarı buna cevap olarak ortaya konan
bir tasarıdır. PKK şefleri Lice’deki yolun kesilmesinin nedenini açıklarken “Bu
direnişler sayesiyledir ki AKP Hükûmeti, İmralı’ya gitmek, Amed’e gelmek, önder
Apo’ya ve halkımıza yalvarmak zorunda kaldı.” demişti. Demek ki sizin attığınız
adımlarla PKK’nın ortaya koyduğu tehditler ve tavırlar arasında doğrusal bir
ilişki var. PKK, AKP’yi Öcalan’a yalvaracak, dahası taleplerine cevap verecek
duruma getirmek için eylem yapıyor. Bu eylemi ortadan kaldırabilmek için
Öcalan’a gidiliyor ve sonra da Öcalan’ın ifade ettiği tarzda bunun bir hukuki
altyapısını meydana getirelim deyip, böyle yasa tasarısını milletin önüne
getiriyorsunuz. Sonra da bunun adına “barış, kardeşlik” vesaire gibi birtakım
tevil yoluyla sonuç üretmeye çalışıyorsunuz. 
Bu tasarıyla
Türkiye'nin bütünlüğü Erdoğan’ın Cumhurbaşkanı olma hırsına kurban
edilmektedir. Bu tasarı AKP’nin yasa ve Anayasa dışı işlediği suçları suç
olmaktan çıkartmayı amaçlayan bir tasarıdır. Bu tasarı aslında bir yenilginin
itirafıdır. AKP iktidarı, PKK’yı yasa ve devlet çizgisine çekemediği için
devleti ve yasaları terör örgütünün çizgisine çekmiştir, bu yasa tasarısının
anlamı ve açıklaması budur.
Değerli milletvekilleri, AKP’nin
İmralı’daki teröristbaşıyla başlattıkları açılım sürecinin Türkiye’yi getirdiği
yeri tespit edince AKP’nin yeni sürecinin Türkiye’yi nereye götüreceğini de
gözümüzün önüne sermiş olacağız. AKP’nin başlattığı ve havuz medyasının
“merdiven stratejisi” dediği süreçte şu aşamalar öngörülmüştü:
İlk aşamada çatışmasızlık süreci
başlayacaktı. PKK, çatışmanın biçimini değiştirerek ve bu fırsattan
yararlanarak kentlerde ve sivil alanda ciddi bir örgütlenmeye gitmiştir.
Açılım, örgütü çözme yerine birleştirmiş, bütünleştirmiş ve kentlerde daha da
etkin kılmıştır.
İkinci aşama olarak, açılım projesi
PKK’lı teröristlerin silahlarını mağaralara gömerek ya da yanlarına alarak
sınır dışına gitmelerini öngörüyordu. PKK silahları gömmesi bir yana çeşitli
bahaneler yaratarak sınır dışına çıkmayı reddetmiştir. 
AKP’nin açılım projesinin üçüncü
aşaması da terör örgütünün silah bırakması, Hükûmetin de terör örgütü
mensuplarının sivil ve siyasi hayata uyumu için yasal, yapısal, değişiklikler
yapmasını öngörüyordu. Terör örgütü hiçbir şartı yerine getirmediği gibi
sürekli olarak da örgütlenmeye, AKP iktidarını tehdit etmeye devam etmiştir.
Süreç teröristlerin sınır dışına çıkmasıyla başlayacaktı, tam tersine teröristler
sınır dışına değil kentlerin merkezine indiler. Teröristler silah
bırakacaklardı, bırakmadılar ve sonuç ortada. 
(Mikrofon otomatik cihaz tarafından
kapatıldı) 
BAŞKAN – Teşekkür ederim Sayın
Yeniçeri.
ÖZCAN YENİÇERİ (Devamla) – Şimdi, bütün
bu gelişmelerden bütün birinci sürecinizde, aldığınız ders ortada dururken yeni
bir ders almak için bunu getirip bu Meclise dayatmanın hangi mantığı var,
vicdanlarınıza sesleniyorum, onu cevaplandırırsanız çok daha faydalı olur. 
BAŞKAN – Teşekkür ederim.
ÖZCAN YENİÇERİ (Devamla) – Ve buradan
siz PKK terör örgütüne silah bıraktıramayacaksınız. 
BAŞKAN – Sayın Yeniçeri, teşekkür
ederim. 
ÖZCAN YENİÇERİ (Devamla) – O örgüt
zaten silah bırakmaz, onun mantığında silah bırakma diye bir şey yoktur. 
MEHMET METİNER (Adıyaman) – Sen de
istemezsin zaten.
ÖZCAN YENİÇERİ (Devamla) – Siz boşuna
buradan çıkardığınız her yasa tasarısıyla onun ekmeğine yağ sürüyorsunuz. 
Saygılar sunuyorum. 
BAŞKAN – Sayın Yeniçeri, süreniz bitti.

Teşekkür ederim. 
BAŞKAN – Önergeyi oylarınıza sunacağım.




(MHP sıralarından bir grup milletvekili
ayağa kalktı) 
OKTAY VURAL (İzmir) – Toplantı yeter
sayısı…
BAŞKAN – Toplantı yeter sayısı istemi
var. 
Sayın Vural, Sayın Halaçoğlu, Sayın
Dedeoğlu, Sayın Yeniçeri, Sayın Doğru, Sayın Erdoğan, Sayın Yılmaz, Sayın
Topcu, Sayın Öz, Sayın Şimşek, Sayın Çınar, Sayın Yılmaz, Sayın Işık, Sayın
Şandır, Sayın Bulut, Sayın Kutluata, Sayın Başesgioğlu, Sayın Ayhan, Sayın
Uzunırmak, Sayın Adan.
Yoklama için iki dakika süre veriyorum
ve süreyi başlatıyorum.
(Elektronik cihazla yoklama yapıldı)
BAŞKAN – Toplantı yeter sayısı vardır.



1.-Terörün Sona Erdirilmesi ve Toplumsal
Bütünleşmenin Güçlendirilmesine Dair Kanun Tasarısı ve İçişleri Komisyonu
Raporu (1/941) (S. Sayısı: 629)--(Devam)
BAŞKAN – Önergeyi oylarınıza sunuyorum:
Kabul edenler… Kabul etmeyenler… Önerge kabul edilmemiştir.
Diğer önergeyi okutuyorum:
Türkiye Büyük
Millet Meclisi Başkanlığı’na
Görüşülmekte olan 629 sıra sayılı kanun
tasarısının başlığının “Toplumsal Barış ve Müzakerelerin Güvence Altına Alınması
Hakkında Kanun” ve 1 inci maddesinin aşağıdaki şekilde değiştirilmesini arz ve
teklif ederiz. 
 Pervin Buldan (Iğdır) ve arkadaşları
"Amaç ve kapsam
MADDE 1- Bu Kanunun amacı; Kürt
sorununun eşit yurttaşlık temelinde çözümü ile iç barış ve uzlaşının kalıcı
tesisine yönelik olarak toplumsal barışın önündeki engellerin kaldırılması ve
bu bağlamda sorunun taraflarının çözüme ve toplumsal barışın inşasına ilişkin
mutabakata varmalarını olanaklı kılacak müzakerelerin yasal çerçevesini
belirlemek ve çözüm sürecine ilişkin usul ve esasları belirlemektir."
BAŞKAN – Komisyon, önergeye katılıyor
mu?
İÇİŞLERİ KOMİSYONU SÖZCÜSÜ CUMA İÇTEN
(Diyarbakır) – Katılamıyoruz.
BAŞKAN – Hükûmet?
ENERJİ VE TABİİ KAYNAKLAR BAKANI TANER
YILDIZ (Kayseri) – Katılmıyoruz Sayın Başkan.
BAŞKAN – Önerge üzerinde Şırnak
Milletvekili Sayın Hasip Kaplan konuşacak.
Buyurun. (HDP sıralarından alkışlar)
HASİP KAPLAN (Şırnak) – Evet, değerli
arkadaşlar, şu resme iyi bakın, hepiniz görün, sonra ne olduğunu size
anlatacağım o resmi. Yakından da verebilirim, bir görevli gelirse her dört
gruba gösterebiliriz.
Şimdi, evet, burada 15 milletvekili
var. Bu 15 milletvekilinin içinde 10 AK PARTİ’li, 2 CHP’li, 2 MHP’li
milletvekili var. Şöyle gösterebilirsiniz. Bu gösterdiğim resim Cudi Dağı’nın
tepesinde çekilmiş bir resimdir arkadaşlar, 9 Nisan 2010. İsteyen arkadaşları
-Mecliste her 4 parti grubuna söylüyorum- isteyen kim varsa arkadaşları
istedikleri zaman bölgeye davet ediyorum, gidebiliriz. Hatta Habur’dan
geçebiliriz. Sizi Kerkük’te Türkmenler ile Kürtlerin son yaşanan olayındaki
kader birliğinde, Tuzhurmatu’da, peşmerge tugaylarını koruduğu Türkmenlerin
olduğu bölgeye, Erbil Parlamentosundaki 8 Türkmen milletvekilinin de olduğu
Kürdistan Parlamentosuna ve her kesimle görüştürmeye hazırız. 
Arkadaşlar, bizim önergemiz basit bir
isim değişikliği değil aslında çünkü biz diyoruz ki mademki toplumsal barışın
ve müzakerelerin yasasını yapıyoruz, Meclis tarihî bir adım atıyor, elbette ki
bunun adı “terörün sona erdirilmesi” olmamalıydı çünkü devasa bir Kürt sorununu
konuşuyoruz Osmanlıdan cumhuriyete yüz elli yıldır intikal eden ve demokrasi,
insan hakları sorunu, tarihsel ve sosyolojik anlamda kimlik sorunu, bir kültür
sorunu, anlatım bakımından dil, eğitim, sosyolojik sorunları, yönetim sorunu,
temsil sorunu, hak arama sorunu, hukuksal anlamda eşit ve özgür yurttaş olma
sorunu, barış, bütünlük, gelişme, kalkınma sorunu, özgür ve gönüllü birliktelik
sorunu ve hak eşitliği sorunu. Evet, sizler bunları böyle bilin, bu başlıkların
birkaçını açtım. Her ne kadar yasada “siyasi, sosyal, ekonomik, kültürel
vesaire” diyorsa da Profesör Edward Said’in şu sözleriyle size seslenmek
istiyorum: “Herhangi bir siyasi eylemin terörizm olarak adlandırılması, ona
siyaset, tarih, gelenek ve yorumun buluştuğu bir anlatı statüsü tanınmaması
demektir. Filistin meselesinin başına gelen buydu, Kürt meselesinin başına
gelen de budur; birinin gerillası, ötekinin teröristidir.” diyor. Oysaki biz
son otuz yılı konuşmuyoruz arkadaşlar. Son otuz yılı konuşursak en büyük
teröristler, darbe yapıp bu Meclisi kapatan, bu Meclisteki partileri kapatan,
bu Meclisteki liderleri Zincirbozana koyan darbeci teröristlerdir. “Terörist”
denen kendi köylüsüne dışkı yedirenlerdir, “terörist” dedikleriniz 4 bin köyü
çocuklarıyla cayır cayır yakanlardır, “terörist” dedikleriniz arkasından
kurşunlar sıkarak 17 bin 500 faili meçhul cinayeti işleyenlerdir, bunları
artırabiliriz arkadaşlar. 
Size şunu söylemek istiyorum: Birleşmiş
Milletlerin bugüne kadar 130 tane terörist tanımı var, Türkiye’de de 30 defa değişen
bir terör tanımı var. Türküler, diller, kitaplar, şarkılar, halaylar, insanlar,
yazarlar, kitaplar, bunların hiçbiri terörist değil ama bu ülkenin sıkı
yönetimlerinde, DGM’lerinde ve özel yetkili mahkemelerinde hepsi terörist
olarak ceza aldı, hüküm giydi, içeri girdi. Onun için, bu kavram doğru bir
kavram değildir. 
Tarih önünde yarın sizi pişman
bırakmaması için önergemizin kabulünü diliyoruz arkadaşlar hepinizden.
Saygılarımla. (HPD sıralarından
alkışlar)
BAŞKAN – Teşekkür ederim.
OKTAY VURAL (İzmir) – Karar yeter
sayısı…
BAŞKAN – Önergeyi oylarınıza sunacağım
ve karar yeter sayısı arayacağım.
Kabul edenler… Kabul etmeyenler… Karar
yeter sayısı yoktur.
Birleşime on dakika ara veriyorum.
 Kapanma
Saati: 23.22
YEDİNCİ OTURUM
Açılma Saati:
23.32
BAŞKAN: Başkan
Vekili Ayşe Nur BAHÇEKAPILI
KÂTİP ÜYELER:
Fehmi KÜPÇÜ (Bolu), Muhammet Rıza YALÇINKAYA (Bartın) 
----- 0 -----
BAŞKAN – Sayın milletvekilleri, Türkiye
Büyük Millet Meclisinin 113’üncü Birleşiminin Yedinci Oturumunu açıyorum.
629 sıra sayılı Kanun Tasarısı’nın
1’inci maddesi üzerinde Şırnak Milletvekili Hasip Kaplan ve arkadaşlarının
vermiş olduğu önergenin oylamasında karar yeter sayısı bulunamamıştı.
Şimdi önergeyi tekrar oylarınıza
sunacağım ve karar yeter sayısı arayacağım: Kabul edenler… Kabul etmeyenler…
Karar yeter sayısı vardır, önerge kabul edilmemiştir.
629 sıra sayılı Tasarı’nın
görüşmelerine devam edeceğiz.
Komisyon burada.
Hükûmet burada.
Şimdi 1’inci maddenin oylamasını
yapacağız ancak 1’inci maddenin oylamasının açık oylama şeklinde yapılmasına
dair bir önerge var. Önergeyi okutup imza sahiplerini arayacağım.
BAŞKAN – Sayın Halaçoğlu, siz verdiniz
herhâlde ama isterseniz bir on dakika verelim mi?
İDRİS BALUKEN (Bingöl) – Niye
bekliyoruz Sayın Başkan? 
AHMET YENİ (Samsun) – Beklemek zorunda
değiliz Başkan.
BAŞKAN – Sayın milletvekilleri, lütfen…
İmza sahiplerini arıyorum: 
TBMM
Başkanlığına
629 sıra sayılı Kanun Tasarısı’nın
1’inci maddesinin açık oylama ile oylanmasını arz ve teklif ederiz.
Alim Işık, Kütahya? Burada.
Kemalettin Yılmaz, Afyonkarahisar?
Burada.
Emin Çınar, Kastamonu? Burada.
Cemalettin Şimşek, Samsun? Burada.
Ali Öz, Mersin? Burada.
Zühal Topcu, Ankara? Burada.
Münir Kutluata, Sakarya? Burada.
Seyfettin Yılmaz, Adana? Burada.
Mehmet Şandır, Mersin? Burada.
Mesut Dedeoğlu, Kahramanmaraş? Burada.
Murat Başesgioğlu, İstanbul? Burada.
Ali Uzunırmak, Aydın? Burada.
Celal Adan, İstanbul? Burada.
D. Ali Torlak, İstanbul? Burada.
Ahmet Duran Bulut, Balıkesir? Burada.
Mehmet Erdoğan, Muğla…
FARUK BAL (Konya) – Takabbül ediyorum.
BAŞKAN – Faruk Bal üstlendi. 
Reşat Doğru, Tokat? Burada.
Özcan Yeniçeri, Ankara? Burada.
Yusuf Halaçoğlu, Kayseri? Burada.
Oktay Vural, İzmir? Burada.
Necati Özensoy, Bursa…
ADNAN ŞEFİK ŞİRKİN (Hatay) – Takabbül
ediyorum.
BAŞKAN – Sayın Çirkin üstlendi.
Açık oylamanın elektronik oylama
cihazıyla yapılmasını oylarınıza sunuyorum: Kabul edenler… Kabul etmeyenler…
Kabul edilmiştir.
Elektronik oylama için iki dakika süre
veriyorum.
(Elektronik
cihazla oylama yapıldı)
BAŞKAN – 629
sıra sayılı Kanun Tasarısı’nın 1’inci maddesinin açık oylama sonucu:
Kullanılan oy
sayısı  : 217
Kabul : 191
Ret : 26
(x)
 Kâtip Üye 
Kâtip Üye
Muharrem Işık Fehmi
Küpçü
 Erzincan  Bolu
Böylelikle 1’inci madde kabul edilmiş
oldu. 
Şimdi, 2’nci maddenin görüşmelerine
başlayacağız. 
2’nci maddeyi okutuyorum:
Uygulama, izleme ve koordinasyon
MADDE 2- (1)
Hükümet, çözüm süreci kapsamında aşağıdaki hususlarda gerekli çalışmaları
yürütür.
a) Terörün sona
erdirilmesi ve toplumsal bütünleşmenin güçlendirilmesine yönelik siyasi, hukuki,
sosyoekonomik, psikolojik, kültür, insan hakları, güvenlik ve silahsızlandırma
alanlarında ve bunlarla bağlantılı konularda atılabilecek adımları belirler.
b) Gerekli
görülmesi hâlinde, yurt içindeki ve yurt dışındaki kişi, kurum ve kuruluşlarla
temas, diyalog, görüşme ve benzeri çalışmalar yapılmasına karar verir ve bu
çalışmaları gerçekleştirecek kişi, kurum veya kuruluşları görevlendirir.
c) Silah bırakan
örgüt mensuplarının eve dönüşleri ile sosyal yaşama katılım ve uyumlarının
temini için gerekli tedbirleri alır.
ç) Bu Kanun
kapsamında yapılan çalışmalar ile alınan tedbirlere ilişkin kamuoyunun doğru ve
zamanında bilgilendirilmesini sağlar.
d) Alınan
tedbirlere ilişkin uygulama sonuçlarını izler ve ilgili kurum ve kuruluşlar
arasında koordinasyonu sağlar.
e) Gerekli
mevzuat çalışmalarını yapar.
BAŞKAN – Cumhuriyet Halk Partisi Grubu
adına 2’nci madde üzerinde Manisa Milletvekili Sayın Hasan Ören konuşacak. 
Buyurun. (CHP sıralarından alkışlar) 
CHP GRUBU ADINA
HASAN ÖREN (Manisa) – Sayın Başkan, değerli milletvekilleri; tasarının 2’nci
maddesi üzerine söz almış bulunmaktayım. Hepinize iyi akşamlar diliyorum. 
Böylesine önemli tasarıları görüşürken bu kadar
muktedir olan, her konuda gücünü halktan aldığını söyleyen AKP iktidarı, ne
yazık ki TRT’nin yaptığı protokolü tekrar gözden geçirip Parlamentoyu halkın
izlemesine açmayı bir türlü beceremiyor. Her tarafta gücünüz yetiyor ama halkın
iradesinin teşekkül ettiği bu Meclisin bizi seçen seçmenler tarafından
izlenmesine gelince, böylesine önemli olan, Türkiye'nin en önemli konularından
birisi olan Kürt sorunuyla ilgili, vatandaşların, siyasi partilerin ne
konuştuğunu, düşüncelerinin ne olduğunu izlemesine fırsat tanımıyorsunuz. Bence
bunda biraz kasıt var. Bu kadar gücünüz varsa, bu kadar gücü halktan aldıysanız,
TRT 3’ün, bu Meclisin çalıştığı saatler içerisinde yayın yapması gerçekten zor
mudur? 
Bakın, Parlamentonun yarısı Almanya
maçını izliyor. Niye? Çünkü konuyla ilgili, baypas ettiniz Meclisi; Meclisin
görevini askıya aldınız. Sadece reisiniz, sadece padişahınız, sadece Başbakan
ne söylerse aynı şeyi söylüyorsunuz. Muhalefetin bir fikri var mıdır, bu
konular üzerinde uzlaşma arıyor mu, neler söylüyor, hiç bakmıyorsunuz. 
HDP, gelen, 6 maddeden oluşan tasarıdan
memnun değil; yeterli görmüyor, hiç net ifadelerin olmadığını söylüyor. MHP
mutlu değil, memnun değil. Cumhuriyet Halk Partisi Anayasa’ya aykırı olduğunu,
4’üncü maddenin kişilere, kurumlara, Bakanlar Kuruluna böylesine yetkiler
verilmeyeceğini söylüyor. Sadece memnuniyet, Başbakan ve danışmanlar tarafından
hazırlanmış 6 madde üzerinde AKP Grubunda var.
Cumhuriyet Halk Partisi olarak 2012’nin
sonundan itibaren güneydoğuda aylarca dolaştık milletvekili arkadaşlarımızla
beraber. Bu Parlamentoda hep şunu söylediniz: “Kürt sorunuyla ilgili, güneydoğu
sorunuyla ilgili çözümleriniz var mı?” Anlatmak istedik, halka duyurmamızı
engelliyorsunuz. Güneydoğuya gittik, anlatmaya başladık; güneydoğuda, kavgayla
girdiğimiz Şırnak’ta, 60 sivil toplum örgütüyle kol kola dışarıya çıktık. 
Eksiklerimiz yok muydu? Tabii ki vardı.
Çözüm süreciyle ilgili, 17 maddeden oluşan önerilerimiz vardı. Hani hep şikâyet
edersiniz ya Cumhuriyet Halk Partisi hep eleştiriyor, hep eleştiriyor, çözüm
ne? İşte çözüm burada. Bunları birlikte çıkaralım, çıkarmaya var mısınız
dediğimizde ise paylaşmak istemiyorsunuz. Paylaşmadan sevginin büyümeyeceği
gibi paylaşmadığınız süre içerisinde de Güneydoğu sorununa, Kürt sorununa çözüm
bulmanız mümkün değil. 
On dokuz aydır silahlar susmuş,
şehitler yok, canlarımız hayatlarını kaybetmiyor, bütün partiler olarak
teşekkür ediyoruz. Ama şu Parlamentoya bu konuları getirsek, bu Parlamentoda
çözüm yollarını aramak neden sizi rahatsız ediyor? Bakınız, burada iki yıl önce
çıkardığımız, “Bu topraklarda huzur, demokrasi ve barış isteyen herkese
çağrımızdır…” diyoruz. Bunun içerisinden birlikte çıkardığımız, özel yetkili
mahkemelerin kaldırılması var, biz yazmışız, beraber çıkarmışız ne kadar güzel.
Yeniden yargılama yolu açılsın, birlikte yapmışız, oy vermişiz. Halkın
vekilleri Parlamentoya dönsün demişiz, birlikte yapmışız. Peki, gelin geriye
kalan 14 maddeyi de geçirelim. 
Yani, siz Kürt sorununu çözmek istiyor
iseniz demokratik altyapıyı yapmadan en son sonuçlarıyla çözemezsiniz. Ben bunu
Güneydoğu’da dolaşırken milletvekili arkadaşlarımla hep örnek verdim, bir ip
üzerinden örnek verdim. Bu ipi inanır mısınız saklıyorum. Şu, bu düğümleri
buradan başlayıp çözmeden, aşağıdaki en son haddine gelmeden Kürt sorununu
çözemezsiniz ama siz bu düğümleri aşağıdan çözmeye çalışıyorsunuz. Bu düğüm
buradan çözülmez, bunu yukarıdan çözeceğiz. Nasıl çözeceğiz? İşte, yüzde 10
barajını kaldıracağız, faili meçhul cinayetlerin sonuçlarını bulacağız,
özgürlüklerle ilgili yolları açacağız, cemevleriyle ilgili ibadet edilmenin
yolunu açacağız. Bunları sıraladığımız zaman eğer buraya geldiğimizde ana dilde
eğitimi konuşacaksak konuşacağız, özerklikle ilgili bir şeyi konuşacaksak
konuşacağız ama siz bunları çözmeden sadece buradan bunu çözmeye kalkar iseniz
bu sorunu çözümsüzlüğe götürürsünüz. Yalnız başınıza bunu yapma durumunuz söz
konusu değil. On iki yıldan bu yana katettiğiniz mesafeye bakın, var mı
katedilen mesafe? 
Güneydoğu’ya gittiğimizde… Geçen hafta
Diyarbakır’daydık Sezgin Bey’le beraber, Genel Başkanımızla beraber. Bunları
anlattık, bunları konuştuk. Oradaki insanların söylediği şu: “Cumhuriyet Halk
Partisi bu işin içerisinde olmalı.” ama anlatıyoruz, AKP böyle bir ihtiyacı
hissetmiyor ki. AKP “Ben yalnız yaparım, ben siyaseten yaparım.” anlayışını
söylüyor. Bakınız, üç seçim öncesi üç paket getirdiniz. 2010 yılında referandum
vardı, bir paket geldi. 30 Mart öncesi yine bir paket geldi. Hiç kimsenin
haberi yok, Cumhurbaşkanlığı seçiminden önce yine bir paket geliyor. Değerli
arkadaşlarım, bunları yapacak isek, gerçekten Türkiye’nin Kürt sorunuyla
ilgili meseleleri var ise ki vardır, bunu çözecek olan bu Meclis. 
Metin Bey, 2002 yılı, 2003 yılında, AKP
kurulduğunda acil eylem planlarınız vardı; üç aylık, altı aylık, dokuz aylık,
bir yıllık, iki yıllık diye. Peki, Kürt sorunuyla ilgili bir planınız var mı,
bu Parlamento bu planı biliyor mu? Bu Parlamentoda hangi ayda, hangi yılda,
hangi yılın sonunda hangi noktaya geleceğimizle ilgili, halkın iradesinin
teşekkül ettiği bu Parlamentoda bunları konuşmak durumunda değil miyiz? Peki,
bunların, bu Türkiye’de yaşayan insanlarımızın algısını yerleştirebilmek için,
Batı’da oğlunu askere göndermiş, şehit olan aileyle, Roboski’de, Günyazı’da
çocuğu ölen o annenin acılarını empati yapmasına fırsat vermeyecek miyiz, bunu
birlikte yapmayacak mıyız? Ama sizin yaptığınız bir tek şey var: “Biz
yapacağız, yaptığımızla ilgili de biz bunun siyaseten kârını elde edeceğiz.”
Doğru değil arkadaşlar. Parlamento bu konuda inisiyatif almalı, yapılacak
görüşmelerin hepsi şeffaf olmalı. Eğer siz bugün Oslo’da yaptığınız
konuşmaları, Oslo’da gizli yaptığınız anlaşmaları, bunları deklare etmiş
olsaydınız, bunları söylemiş olsaydınız -hiç merak etmeyin- barış süreciyle
ilgili, güneydoğuyla ilgili çözüm yolları arayan bir Parlamentoya bu toplumdan
hiç kimse ses çıkarmazdı. En sonunda açığa çıktı, kasetler ortaya çıktı,
sorumlu genel başkanlar ne söyledi? Üzerine ateşle mi gittiler? Sayın Genel
Başkanım dedi ki: “Evet, bunların arasında görüşmeler olabilir ama bu gizli
görüşmelerden Parlamentonun ve halkın haberi olması gerekli.” 
Değerli
arkadaşlar, sorunu çözmek istiyorsanız birlikte çözüm aramak durumundasınız.
Ama sizlerin de haberi yok. Torba yasayı bekliyoruz, 106 maddelik torba yasa
çıktı 150 maddeye. Meclis tatile çıkacak, Meclisin tatile çıkmasıyla ilgili
herkes zamanı beklerken cumhurbaşkanlığı seçimiyle ilgili çalışmaya
yönleneceğimiz zaman bir torba yasa çıkardınız, 160 maddeyle görüşeceğiz. Peki,
ona hazırlıklıyız, biliyoruz, bu 6 madde çıktı? Nerede konuştuk, nerede
tanıştık? Biz milletvekilleri, bunu bir ay önce, on beş gün önce, yirmi gün
önce bilseydik belki katkı sunardık, 6 maddeyi daha farklı bir boyutta
tartışırdık ama siz yine aynı şeyi yapıyorsunuz. Yani, tornadan çıkan bir
mamulde, tornanın daha ileri versiyonu olan CNC’den çıkan bir malzemede binde 1
hata oluyor, sizde hiç hata olmuyor arkadaşlar. Hepiniz yukarıda ne söylenirse
aynı şekilde tekrarlıyorsunuz, ta ki partiden ayrılıncaya kadar. Eğer parti
içinden ayrıldıysanız, ağızlarınız açılıyor ve özgürlüğünüze kavuşuyorsunuz. Üç
yıldır söylemediğinizi ayrılan arkadaşlar şimdi söylüyor, içinizde ayrılacak
olan arkadaşlar da aynısını söyleyecek.
Değerli
arkadaşlarım, Parlamentoyu baypas ederek, Parlamentoyu yok sayarak, halkın
gözünden gerçekleri saklayarak halkta iyi niyetli, çözüme dayalı önerileri
getirip algıyı yerleştirmediğiniz süre içerisinde başarılı olma şansınız
yoktur. Yaptığınız sadece siyasettir, bunun üzerinden de siyasi gelir sağlamaya
çalışıyorsunuz.
Hepinize iyi
akşamlar diliyorum. (CHP sıralarından alkışlar)
BAŞKAN –
Teşekkür ederim Sayın Ören.
Milliyetçe Hareket Partisi Grubu adına
Sayın Zühal Topcu konuşacak, Ankara Milletvekili. 
MHP GRUBU ADINA ZÜHAL TOPCU (Ankara) –
Sayın Başkan, değerli milletvekilleri; 629 sıra sayılı Terörün Sona Erdirilmesi
ve Toplumsal Bütünleşmenin Güçlendirilmesine Dair Kanun Tasarısı’nın 2’nci maddesi
üzerinde Milliyetçi Hareket Partisi adına söz almış bulunuyorum. Hepinizi
saygıyla selamlıyorum. 
Başbağlar katliamının üzerinden yirmi
bir yıl geçmesine rağmen, katliamın failleri hâlâ bulunamamıştır, 33 tane
şehidimizin hâlâ failleri meçhul bir şekilde o toprakta yatıyor olması ve bugün
de burada bu kanunu görüşüyor olmamız, aslında, bir çelişki diye görülmesi
gerekmektedir. 
Burada, aslında, bakıldığında, bir
terör örgütüyle yapılan bir müzakere sonucunda buraya getirilen bir yasa
tasarısı görüşmeleri şu anda yapılmaktadır. Aslında, dünyanın hiçbir tarafında
güçlü devletlerin yaptığı böyle bir uygulama bulunmamaktadır, onu belirtmek
istiyoruz. Özellikle, birçok ülkede terör olayları yaşanmakta ama bu şekilde
tavizler verilerek, herhangi bir geri çekilme, silah bırakma gerçekleşmeden
böyle bir müzakerenin yapılması devlet zafiyetini ortaya çıkarmaktadır, bunları
belirtmek istiyoruz. Gerçekten güçlü ülkelerin hiçbiri de direkt olarak terör
örgütlerini muhatap almamaktadırlar. Çözüm sürecindeki muhatabın terör örgütü
olması ve muhatap alınması, aslında devlet geleneğinde de yoktur. 
Şimdi, devlette özellikle silah
kullanma meşruiyeti devletin belirlediği kurumlarla sınırlıdır. Bunun dışındaki
bir oluşum, ülke içinde paralel bir devletin oluşmasına ve ülkenin de
bölünmesine zemin hazırlayacaktır, demin Sayın Bakanın belirttiği gibi, dedi
ki: “Muhalefetteki arkadaşlarımız öyle bir konuşuyor ki sanki ülke bölündü,
gitti.” Aslında Sayın Bakan da akademisyen, bizler akademisyen olarak bir
sonuca varmak için elimizdeki verilerden hareketle, yaşanmış tecrübelerden
hareketle, sonuçta, belli bir sonuca varmaya doğru adım adım gideriz.
Türkiye'de de yaşanan olaylara, otuz yıldır bir geçmişten gelen ve özellikle on
iki yılda hızlanan olayların seyrine bakıldığında, evet, Sayın Bakan, diyoruz
ki: Bu ülke adım adım bölünmenin eşiğine getirilmektedir. Öyle sözle ifade
ediliyor ama kolay kolay bölünmez diye… Hayır, hem de sizin iktidarınızla hızlı
bir şekilde bölünmenin eşiğine gelmektedir, bunu özellikle vurgulamak istiyoruz:
İşte, Hükûmetin çözüm sürecindeki bu tavrıyla, âdeta “Silahınız yoksa sizi
muhatap almıyoruz.” diye bir tavır sergilemektedir ve bu tavırla da böyle bir
paralel yapılanmaya zemin hazırlamakta ve bu paralel yapılanmayı da
güçlendirmektedir. Zaten bölgede PKK’nın dışında hiçbir enstrümanı dikkate
almamış, siyasi, sosyal, ekonomik oluşumların da üzerinde durmamıştır. Kısaca,
gömleğin düğmesi yanlış iliklenmiştir ve sonuç da yanlış olacaktır.
Hedefe giden,
hedefe ulaşmak için her yolu mübah gören paradigmadan hareketle, Cumhurbaşkanı
olmak için ülkenin içinde bulunduğu zor şartlara zemin hazırlanmaktadır ve
bölünme hâli artık kaçınılmaz bir duruma gelmiştir. Çünkü İmralı canisi
karşısında bölünmeye verilecek cevapları, söylenecek sözleri olmayınca Meclis
ağır bir baskı altında bırakılmıştır. 25 Temmuza kadar, haftanın her günü,
sahura kadar çalıştırılma kararı alınmıştır. Özellikle, dağdan, Kandil’den
gelen “2 Temmuza kadar kararı aldınız, aldınız, ondan sonra olacaklardan biz
sorumlu değiliz.” ifadesinin gelmesinden sonra, hızlı bir şekilde bu yasa
buraya getirilmiştir. Özellikle, AKP’yi Cumhurbaşkanı adayına destek
karşılığında kayıtsız şartsız teslim alan PKK ve uzantıları referandum ve
bağımsızlık nutukları atarken iktidar temsilcilerinin İmralı canisiyle
yaptıkları iş birliği ülkeyi bölünme noktasına getirmişti. Özellikle
Cumhurbaşkanlığı seçimi öncesinde yerine getirmek için Meclis baskı altında
tutulmaktadır ve seferberlik ilan edilmiştir. Özellikle Komisyonda metazori
olarak geçirilen, Meclis Kuruluna getirilen bölme tasarısı yasalaşırsa
İmralı’daki teröristbaşı ve dağdaki katil sürüsüyle bölünme görüşmeleri
yapılacaktır ve bunun için de bu görüşmeleri yapanlar hakkında hukuki, idari ve
cezai sorumluluklardan kaçınmaları için de zemin hazırlanmaktadır. Bakanlar
Kurulu da bu bölünme için gerekli yetkiyi alma çabaları içerisindedir.
Deminden beri belirttiğimiz gibi,
gerçekten bu yasa ülkeyi bölünmeye götürecek bir yasadır ve biz Milliyetçi
Hareket Partisi olarak da bu yasaya karşı çıkıyoruz çünkü eğer PKK’yı mutlu
olmak için emirlerini yerine getirmede sahura kadar çalışan AKP, acaba şu anda
Türkmeneli’nde, Telafer’de, Kerkük’te özellikle yerlerinden, yurtlarından
edilen Türkmenler için ne yapmıştır, ne yapmayı düşünmektedir? Onlar için acaba
böyle bir çalışmayı, seferberliği gündeme getirmiş midir? Onların problemlerini
çözmek için neler yapılmaktadır? Bunlar meçhuldür ve böyle bir seferberliği
göremiyoruz.
Ve yine, özellikle indirilen bayrağımız
için acaba bu iktidar ne yapmıştır? Önce, hemen 14-15 yaşlarında bir çocuk
ifadesiyle gözden kaçırılmaya çalışılırken şu anda yapanın kayıp olduğu ve PKK
terör örgütüne dâhil olduğu verileriyle böyle bir açıklamaya gidilmişti ve bu
tasarıyla Türkiye’nin bölünmesine doğru temeller atılıyordu. Türkiye’nin
güneydoğusunu PKK’ya terk eden Hükûmet, bu tasarıyla PKK’nın siyasallaşmasının
önünü açmaktadır. Artık, iktidarın stratejik ortağı PKK’dır ve tasarı üzerinde
de Hükûmet ile teröristbaşının pazarlık yaptığı da gün gibi açıktır. Ve bu
tasarıyla da içerideki ve dışarıdaki bölücülere yardım ve yataklık
edilmektedir. Artık herkes bilmektedir ki Diyarbakır Karakolu üzerinde, bir
askerî kontrol noktasından 1 kilometreden daha az mesafede PKK bayrağı
dalgalanmaktadır ve ateşkes sürecinin çökme ihtimalinin oluştuğu belirtilen
durumlarda, teröristlerin kazandığı her hâlükârda açıktır. 
Lice’de karakol, kalekol inşaatlarının
durdurulduğu bilinmektedir. Her tarafta PKK bayraklarının asıldığı
görülmektedir. Korucuların sahipsiz kaldığı bilinmektedir. Baharla birlikte,
özellikle çözüm sürecinin gündeme gelmesiyle binlerce üniversiteli gencin dağa
çıktığı görülmektedir ve yine, reform paketiyle beraber hapisteki binlerce
terörist eylemcinin salıverildiği, özel okullarda Kürtçe eğitime olanak
sağlayan yasaların Meclisten geçtiğini artık herkes biliyor ve yine, köylerde
köy komünlerinin, şehir merkezlerinde mahalle meclislerinin, daha da sonra kent
meclislerinin kurulduğunu görüyoruz.
Şimdi, buralardan geldiğimizde ve
burada, yol haritasını 2009 yılında İmralı’daki teröristbaşının hazırladığını
da biliyoruz ve 2009’dan beri de bu yol haritasını gerçekleştirmek için
iktidarın sarf ettiği çabaları da görüyoruz. 
Şimdi, Sayın Başbakana söylemek
istiyoruz: Özellikle ülkeyi bölmek için anaların arkasına saklanıldı, “Analar
ağlamasın.” diyerek anaların yürekleri yakıldı, “Analar ağlamasın.” diyerek
ülke bölünmenin eşiğine getirildi, “Analar ağlamasın.” diyerek ortak değerler
küçümsendi, “Analar ağlamasın.” diyerek farklılaştırıp ötekileştirdiler
insanları, “Analar ağlamasın.” diyerek teröristbaşının sözünden çıkılmaz oldu
ve eş başkan ilan edildi. 
Yine, “Analar ağlamasın.” diye ve bugün
Sayın Enerji Bakanının açıkladığı, PKK’nın bedava elektrik dağıtımına zemin
hazırlanıldı ve bu ödeme de bizim üzerimize, faturalarımız üzerine inşa edildi,
ama artık diyoruz ki anaların ağlayacak hâli kalmadı, on iki yıllık AKP
iktidarında çok ağladılar ve artık diyoruz ki Anayasa’mızın 3’üncü maddesinin
bize verdiği yetkiye dayanarak “Türkiye Devleti, ülkesi ve milletiyle bölünmez
bir bütündür. Dili Türkçedir. Bayrağı, şekli kanunda belirtilen, beyaz ay
yıldızlı al bayraktır. Millî marşı ‘İstiklal Marşı’dır.” buna dayanarak diyoruz
ki: Bu yasayı biz Milliyetçi Hareket Partisi olarak reddediyoruz, kabul
etmiyoruz.
Teşekkür ediyorum. (MHP sıralarından
alkışlar) 
BAŞKAN – Ben teşekkür ederim Sayın
Topçu.
Halkların Demokratik Partisi Grubu
adına Bingöl Milletvekili Sayın İdris Baluken konuşacak.
Buyurun Sayın Baluken.
(HDP sıralarından alkışlar)
HDP GRUBU ADINA İDRİS BALUKEN (Bingöl)
– Teşekkür ediyorum.
Sayın Başkan, değerli milletvekilleri;
müzakere çerçeve yasası olarak değerlendirdiğimiz tasarı üzerinde söz almış
bulunmaktayım. Hepinizi saygıyla selamlıyorum. 
Çok teorik çözümlemeler yapmaya bence
gerek yok, mesele çok basit. Bu yasa tasarısı, değerli milletvekilleri “Yüz
yıldır var olan bir sorunu yasayla mı çözeceğiz, savaşla mı çözeceğiz?”
kararını bu Meclisin önüne, milletvekillerinin vicdanının önüne getirmiştir.
Yüz yıldır biz bu sorunu savaşla çözmeye karar vermişiz. Yüz yıldır inkârı,
reddi, asimilasyonu bir politika şeklinde kendi halklarımızın önüne getirmişiz
ve bu inkâra, asimilasyona karşı yükselen en küçük itirazı bile zorla,
baskıyla, ölümle, katliamla çözmeye çalışmışız. “Yüz yıldır yapmış olduğumuz
bir yöntemden vazgeçip şimdi devlet olmanın gereği olarak, savaşla çözemedik,
bundan sonra yasayla çözmenin gayreti içerisinde olacağız.” diyor bu tasarı.
İsmi doğru konmamış olabilir, içeriğinde yetersizlikler olabilir, kendi
içerisinde başlı başına bir meseleyi çözemiyor olabilir ama bir zihniyeti ortaya
koyma açısından biz buradaki yasanın, buradaki tasarının önemli olduğunu,
tarihî olduğunu düşünüyoruz.
Değerli milletvekilleri “devlet”
dediğimiz örgütlenme, sorunları yasayla çözme becerisini gösterebildiği ölçüde
devlettir. Bir devlet, var olan bir sorunu yasayla çözmekten korkmamalıdır. Tam
tersine, sorun varsa, o sorunu yasalar çıkararak, yasalarda sorunları
tanımlayarak, o yasalarda sorunların çözümünü tarihsel perspektif içerisinde
ortaya koyarak ancak devlet olabilirsiniz. Onun dışındaki yöntemler, aslında,
devlet örgütlenmelerinin başvurduğu yöntemler değildir. 
İlk defa, Türkiye’de rasyonel devlet
aklı devreye giriyor. İlk defa, savaş yerine; kan, gözyaşı, acı, katliam, ölüm
yerine rasyonel devlet aklı “Ben bu işi müzakereyle, diyalogla, barışla çözmeye
çalışıyorum.” diyor. O nedenle önemlidir buradaki yasa tasarısı. Bu rasyonel
devlet aklı, bu yasa tasarısını çıkardıktan sonra da eğer eski alışkanlıklarına
başvurursa, eğer bu çerçeve yasanın içeriğini çok doğru ortaya koymazsa,
doldurmazsa; yöntemi, tarzı, metodolojiyi eski alışkanlıklar üzerinden inşa
etmeye devam ederse; birilerinin hep buradan ifade ettiği, neredeyse özlemle
dile getirdiği o acıları yaşamaya devam edeceğiz. Bunları öngörmek için kahin
olmaya gerek yok. O nedenle, bizim yapmamız gereken rasyonel devlet aklının
önümüze koymuş olduğu bu çerçeve yasanın içeriğini, olabildiğince bütün
detayları düşünerek doğru bir şekilde doldurmak ve kalıcı barışa giden yolu,
tarihî bir fırsatı heba etmeyecek şekilde kendi halklarımıza kazandırmak olmalıdır.

Bu yolun sonunda kalıcı barış varsa,
bundan daha büyük bir onur var mıdır, bundan daha erdemli bir şey var mıdır? Bu
yasayı savunmak eğer kalıcı barışa giden yolu savunmaksa, eğer büyük demokratik
çözüme giden yolu savunmaksa, bundan daha değerli, daha önemli, daha erdemli
bir duruş, bizce yoktur. Karşı çıkanları saatlerdir burada dinliyoruz, ben çok
şaşırıyorum. “Yasayla çözmeyelim.” diyorsanız alternatifiniz nedir? Savaşla mı
çözmeye devam edelim? Gençler ölmeye devam mı etsin? İnsanlar acı çekmeye devam
mı etsin? Bir yüzyıl yeterince acı bu topraklarda yaşanmadı mı? Bir yüzyıl daha
bu acıları yaşamaya bu halkların tahammülü var mıdır? Bunu soğukkanlı bir
şekilde, mantıklı bir şekilde bence burada masaya yatırmak gerekiyor.
Bundan sonrası önemli. Bundan sonra da
gelin bütün sorunlarımızı yasayla çözelim, Anayasa’yla çözelim. Bu ülkede
Kürt’ün sorunu varsa, Kürt’ün bir tek yasada adı geçmiyorsa bunu yasada
tanımlayarak çözelim. Alevi’nin sorunu varsa, Alevi’nin sorunu yasalarla
çözülmüyorsa, gelin bunu yasalarda Alevi’nin hakkını tanımlayarak çözelim.
Gayrimüslimin, samimi Müslüman dindarın, bu ülkedeki herhangi bir farklılığın
sorunu varsa bunu yasalar içerisinde, Anayasa içerisinde çözelim. Bütün
demokratik hukuk ülkelerinin, bütün gelişmiş ülkelerin başvurduğu yöntem budur.
Biz de ilk defa bir zihniyet değişimini bu Mecliste tartışıyoruz ve bunu
korkmadan tartışmamız lazım, bunu korkmadan ortaya koymamız lazım çünkü inkâr
dönemi, ret dönemi, asimilasyon dönemi bitti. 
Bakın, Kürt meselesinden bahsediyoruz.
Siz bitirmek istemeseniz bile bitti. Güneye gidin, hiç gitmediğiniz ülkenin
güneyine gidin, Irak, Suriye sınırına gidin; 1.000 kilometre Türkiye’nin
sınırının karşı tarafına bakın. 1.000 kilometre ötede sizin hâlâ inkârını
savunduğunuz Kürt realitesi Orta Doğu’da bir statükoyu yerle bir ediyor. Orta
Doğu’da tarihî bir ulus devlet yapısını sorgulayacak şekilde dünya gündemini,
Orta Doğu gündemini şekillendiriyor. Güney Kürdistan’da da, Rojava’da da sınıra
kadar gelmiş olan Kürt realitesini bizim “Yasayla tanımlamayalım.” dememiz ne
anlama gelir, ne kadar gerçekçi olur, bunun bir inandırıcılığı artık kaldı mı?
Siz sınırın öte tarafında Türkmenlerle, Asurilerle, Süryanilerle, Araplarla,
Sünni Şiilerle ortak geleceği şekillendiren Kürt realitesi ortadayken, bin
kilometre sınırınızda bu realite kendini dayatmışken burada “Anayasa’ya ana
dilde eğitim yazarsak ülkeyi böler mi, bölmez mi?” sığlığıyla yaklaşabilir
misiniz, böyle bir anlayış olur mu?
O nedenle artık hepimizin
zihniyetlerimizi değiştirmemiz gerekiyor. Biz çözüm sürecinin ruhunu net ifade
ediyoruz: Türkiye’nin Kürtlerle birlikte tarihî bir adım atması, tarihî bir
Türk-Kürt ittifakının bütün halklarımıza, bütün Orta Doğu halklarına bir barış
modeli yaratması diyoruz. Bundan korkmaya hiç gerek yok. Türkiye, bir yazarın
benzetmesiyle “Bütün kasları yerinde olan büyük bir atlet.” Ama koşamıyor,
halkları koşamıyor, refaha, demokratik, özgürlükçü bir seviyeye, hedefe bir
türlü koşamıyor. Çünkü karnında derin bir sancı var, büyük bir ağrı var. Bu ağrıyı
çözmediğiniz sürece bu atletin kasları ne kadar gelişmiş olursa olsun yol almak
mümkün değildir değerli arkadaşlar. Ulusal, etnik, siyasi, kültürel, ekonomik
bütün sorunlarımızı müzakere yöntemiyle çözelim. Bundan daha iyi bir şey var
mı? Barıştan korkmaya gerek yok. 
Sabahtandır Sayın Bakana son iki yılın
istatistiki verileri üzerinden sorular soruluyor. Ben isterdim ki Sayın Bakan
çıkıp da şöyle bir cevap versin… Hatta ben kendisine sorayım: Sayın Bakan, iki
yıldır çözüm süreci var. Çatışmalı süreçten dolayı kaç genç yaşamını
yitirmiştir çözüm sürecinde ama çözüm sürecinden hemen önceki iki yılda kaç
genç yaşamını yitirmiştir bu tabloyu önümüze koyun, önceki iki yıl, çözüm
sürecindeki iki yıl. Ayrım yapmıyorum, askeri, polisi, korucusu, sivili,
gerillası, bu ülkenin insanını bu iki yıl içerisinde bile yaşatan bir iş
yapıyorsak bunu göğsümüzü gere gere çok güçlü bir şekilde buradan
haykırmalıyız. 
Biz Kürt sorununun bir sonuç olduğunu
düşünüyoruz, reddin, asimilasyonun, inkârın sonucu olduğunu düşünüyoruz ve
bunun açılması gerektiğini ifade ediyoruz. 
Dünya örnekleri çok, Komisyonda da çok
bahsettik, süre yetmiyor. Ama bugün bir memnuniyetimi belirteyim: Parlamentonun
büyük bir çoğunluğu çözümün devamından yana, çözüm sürecinin devamından yana
bir irade ortaya koyuyor. Özellikle Cumhuriyet Halk Partisinin ortaya koyduğu
duruşu Hükûmetin önemsemesi ve bundan sonraki süreçte de Cumhuriyet Halk
Partisini de bilgilendirecek şekilde sürecin bir aktörü şeklinde kabul etmesi
gerektiğini ifade etmek istiyorum. Çözüme karşı çıkanların da bir ay sonra
çözüm sürecine oy vereceğini ifade etmek istiyorum. 3 cumhurbaşkanı adayı var,
her 3’ü de “Çözüm süreci devam etmeli. Savaş yerine barış gelmeli.” diyor. 
(Mikrofon otomatik cihaz tarafından
kapatıldı)
İDRİS BALUKEN (Devamla) – Bugün burada
konuşanların ifade ettiklerine bakmayın. Bir ay sonra Cumhurbaşkanlığı için
sandık başına giden Türkiye’deki her yurttaş çözüm sürecine “evet” diyecek,
barışın umuduna “evet” diyecek. 
Ben de bu duygularla bu yasa tasarının
kalıcı barışa vesile olmasına temenni ediyor, hepinizi saygıyla selamlıyorum.
(HDP sıralarından alkışlar)
BAŞKAN – Teşekkür ederim. 
Adalet ve Kalkınma Partisi Grubu adına
Sayın Cuma İçten konuşacak, Diyarbakır Milletvekili (AK PARTİ sıralarından
alkışlar) 
AK PARTİ GRUBU ADINA CUMA İÇTEN
(Diyarbakır) – Sayın Başkan, değerli milletvekilleri; her zaman inanarak ifade
ettiğimiz bir gerçekle konuşmama başlamak istiyorum. Bu ülkenin AK PARTİ öncesi
ve sonrası ile ilgili gerçeği şöyle ki: AK PARTİ öncesi ülkemizdeki insanlarımızın
gözyaşlarına, AK PARTİ sonrası ise ülkemizdeki insanlarımızın umutlarına
bakmamız lazım. 
Kan, gözyaşı, ölümler, ayrılıklar,
kederler ve hüzünler, bir bir elimizden kayan hayatlar, küçücük bedenler
içerisinde kocaman yüreğe sahip insanlarımızın gözyaşları… Türk’ü, Kürt’ü,
Arap’ı, Çerkez’i, Laz’ı, Müslim’i, gayrimüslimi, Şafii’si, Alevi’si ile
birlikte bu saydıklarım ve çok daha fazlası yaşadığımız ülkemizin tarihinde
saklı. İktidarımız öncesi Kürt sorununa bakmak için, 1925’lere, Şeyh Said
olaylarına, 47 dedemizin düzmece istiklal mahkemelerince yargısız infaz
edilirken idam sehpasını kendi ayağıyla iterken döktüğü gözyaşına bakmak lazım.
1937 yıllarında Diyarbakır’dan kalkan uçaklar Dersim’i bombaladığında
çırılçıplak bir vaziyette annesinin ölümüne şahitlik yapan çocukların
gözyaşlarına bakmak lazım. 1925 ile 2001 yılları arasında sayısız köyleri
yakılan Kürtlerin, bir gece ansızın traktörlere binerken dedelerinin miras
bıraktığı toprakları geride bıraktıklarında hüzünle köylerine el sallayıp veda
ettirilen insanlarımızın göz yaşlarına bakmak lazım. 1990’lı yıllarda sabah
evinde 5 yaşındaki kız çocuğunu kucağına alıp koklayarak öpen babanın akşam eve
geldiğinde kapısı önünde üniformalılar tarafından yargısız infaz edilirken
kızının kokusuna hasret, sevdikleriyle helalleşmeden ölüme yürümesine bakmak
lazım. Öz ninemin kışın soğuğunda çocuğunu ısıtmak için göğsüne yaslayarak
ölümüne sebep olduğu için yaşadığı travmaya ve gözyaşlarına bakmak lazım.
AHMET DURAN
BULUT (Balıkesir) – Hikâye anlatma, hikâye anlatma.
CUMA İÇTEN
(Devamla) – 1997 Çekiç Harekâtı’nda bulunduğum yıllarda 30 asker arkadaşımın
ailelerinin tabutlara sarılmış gözyaşlarını dökerken televizyon ekranlarında
izlediğimde yanımdaki asker arkadaşlarımızla akıttığımız gözyaşlarına bakmak
lazım. Ölmüş PKK’lı Kürt gencinin boynunda asılı olan cevşen ile benim
boynumdaki cevşenin aynı dinî geleneğinden olmasının yarattığı gözyaşlarına
bakmak lazım. Çocuğu yuvasından koparılan bir babanın evladı dağa götürülürken
içinde kopan fırtınalara, attığı sessiz çığlıklara ve gözyaşlarına bakmak
lazım. “Ben senin hakkını savunuyorum. Neden Kürtlere ihanet ediyorsun?”
diyerek korucu olan köylere baskın düzenleyip kadın, çocuk, yaşlı, genç ayrımı
yapmadan Kürtlerin eliyle binlerce Kürt’ün gözyaşlarına bakmak lazım.
MUSTAFA SEZGİN
TANRIKULU (İstanbul) – Ya Roboski?
CUMA İÇTEN (Devamla) – Ya devlet ya PKK denilerek
tercih yapmak zorunda bırakılan ama neticede her iki tarafta da zulüm gören
insanların ahlarına ve gözyaşlarına bakmak lazım. Yıllarca okulda ayrı, kendi
evinde, sokağında, köyünde ayrı bir dille başka başka duygular yaşayan
Kürtlerin, ne Kürt olmayı ne Türk olmayı beceremeyenlerin gözyaşlarına bakmak
lazım. Dağdan çocuğunun cenazesi gelen bir annenin kendi çocuğunun nereye
gömüleceğine karar verememesine ve yasını dahi tutamamasına, gözyaşlarına
bakmak lazım veya dağa çıkışına pişman olup geri dönmek isterken kendi
arkadaşları tarafından infaz edilirken annesinin sözleri kulağında çınlarken
akan gözyaşına bakmak lazım. Şehit evlerinde duvarda asılı resimlerle her gün
konuşarak büyüyen çocukların bu duruma şahitlik yapan annelerin,
babaannelerinin, diğer büyük çocukların döktüğü gözyaşlarına bakmak lazım.
Evet, acılarımız Kürdü ile Türkü ile o kadar çok ki hangisini birbirleriyle
yarıştırmaya başlayalım.
MUSTAFA SEZGİN
TANRIKULU (İstanbul) – Roboski’yi de bir say ya, Roboski’yi de bir saysan.
Ağzından bir Roboski çıksın. 
CUMA İÇTEN
(Devamla) – Hangisi bir diğerinden kıymetsiz ve değersiz ki? 8 bin kamu
görevlisi öldü, 22 bin PKK’lı, 20 bine yakın insanımız öldü, 50 bin insan. 
MUSTAFA SEZGİN
TANRIKULU (İstanbul) – Hepsine tamam da bir Roboski’yi de söylesen ne olacak.
Sadece Roboski’yi de söylesen ne olacak. Bir Roboski’yi de söylesen bu kürsüde
ne olacak!
CUMA İÇTEN
(Devamla) – Haydi, isimleri okuyarak tek tek saymaya başlayalım. Öncelikle
hepsine Allah’tan rahmet diliyorum.
1: Şehit Piyade
Er Altan Yenil.
2: Şehit Polis
Ahmet Yaşar.
3: Diyarbakır
Koçkar köyünde korucunun hamile olan eşi Kadriye Yatıcı.
4: 15 yaşında
dağa çıkmış Zozan Arif.
5: Daha anne
karnındayken ve kundağındayken kurşunlarla parçalanmış, ismi bile belli olmayan
masum bebekler.
Bunları saymak
ara vermeksizin sadece iki gün sürer arkadaşlar, dile kolay. 
MUSTAFA SEZGİN
TANRIKULU (İstanbul) – Sadece Roboski ağzından çıksın.
CUMA İÇTEN (Devamla) – Hepimizin acıları var. Asker,
polis şehit ailelerinin acıları bizim acımız. Dağda ne sebeple olursa olsun
ölen vatandaşlarımız bizim vatandaşımız. Acı hepimizin, yas hepimizin,
gözyaşları hepimizin. Bu acılar ile kan ve gözyaşı ile ağıtlarla yaşadığımız
tarihti. İşte bir de şimdi demin bahsettiğim gibi AK PARTİ sonrası olarak olaya
bakmak lazım. Biz gelmeden ülkemiz zaten OHAL yüzünden bölünmüştü. Biz ülkemizi
bölünmekten kurtardık ve bir bütün hâle getirdik. Yirmi bir saatte elimizde
karneyle köyümüze giderken hesabını verdiğimiz un, şeker, çayın hesabı artık
elhamdülillah sorulmuyor. Şimdi ben köyüme bir saatte gidiyorum. Babam
Diyarbakır Cezaevinde hapisteyken annemle ziyarete gittiğimizde tek kelime
konuşmadan sadece birbirlerine bakarak gözler ile konuşmuşlardı, ben gözyaşları
içinde kaldığım o anı hayatım boyunca unutmadım. Oysa şimdi artık ana dilini
konuşmak, okullarımızda öğrenmek elhamdülillah serbest. “17.500 faili meçhul.”
denilen ama aslında derin devlet tarafından işlenen cinayetlerin 14.500
tanesinin failini bizim iktidarımız bulmuştur ve AK PARTİ iktidarında işlenmiş
siyasi bir tane cinayet yoktur. Köye dönüşler başlamıştır ve artık
topraklarımızı da ekmeye başladık. 
AK PARTİ
iktidarıyla Kürt sorunu bitmiştir değerli arkadaşlar. Bir Arap’ın ülkemde ne
kadar sorunu varsa bir Kürt’ün de o kadar sorunu kalmıştır. Sorun, demokrasi,
insan hakları ve eşit vatandaşlık sorunudur. Kan üzerinden beslenenler, eşit
vatandaşlık istemeyenler, yıllarca Kürtleri sorun olarak, yük olarak görenler,
ey zalimler artık bu ülkede bizler de varız, bu ülke sizin olduğu kadar bizim
de ülkemiz. Bu bayrakta dedemin kanının kokusu var. Sen ne kadar haklarına
sahipsen ben de o kadar sahibim. Bir Kürt olarak Edirne’den Hakkâri’ye vatan
olarak gören ve ay yıldızlı bayrak altında Türkiye Cumhuriyeti vatandaşı
olmaktan onur ve şeref duyan biriyim. Ülkenin batısında olup doğusuna hiç
gelemeyenler, ülkeyi sadece Antalya’dan, İzmir’den, İstanbul’dan ibaret
görenler rahat olun, biz varız. Ben ve benim gibi düşünen Kürtlerin sayısı o
kadar çok ki, kalabalığız ki o kadar, bu ülkeyi biz var oldukça emin olun kimse
bölemez, rahat olun. Ben ve benim gibi Kürtler ayrı bir devlet, ayrı bir eyalet
veya özerklik veya statü istemiyoruz. Biz, aynı bayrak altında eşit vatandaş
olarak yaşamaya başladık ve birlikte yaşamaya devam edeceğiz inşallah. Bazıları
“vatan millet Sakarya” deyip Bingöl’e, Hakkâri’ye, Diyarbakır’a gelip oradaki
vatandaşlarımızdan oy almak istemeyebilir ama rahat olun, sizlerin adına bizler
canımız pahasına orada olacağız. OHAL kalktığında, ana dilde öğrenim
geldiğinde, cezaevlerinde ana dilde görüşmeler yapılmaya başladığında,
Büyükşehir Yasası çıktığında sizler hep ne dediniz? “Ülke bölünecek, ülke elden
gitti, bölündü.” Ee, bakın on üçüncü yıla giriyoruz, vallahi ülke bölünmedi,
aksine, ülke daha da büyüdü, genişledi. 
YUSUF HALAÇOĞLU
(Kayseri) – Karpuz mu kesiyorsun da bölünüyor hemen ya? 
CUMA İÇTEN
(Devamla) - Kürtler PKK’dan ve KCK’dan ibaret değildir arkadaşlar, Kürtlerin
talepleri de bunların üzerinden olmamaktadır. Kürtleri PKK’yla özleştirmek
Kürtlere hakarettir. AK PARTİ’nin muhatabı milletin ta kendisidir. (AK PARTİ
sıralarından alkışlar) Kürtlerin içerisinde en büyük siyasi oluşum AK PARTİ’nin
bizzat kendisidir. Var olan talepleri PKK’yla ilişkilendirmek Kürtlere
hakarettir. Biz on iki yıldır doğru olduğuna inandığımız özgürlük adımlarını
attık. Elbette ki kandan beslenen gerek PKK’nın içerisinde gerek hâlâ devletin
içerisinde paralel yapı uzantıları sorunun çözülmesini istemeyecektir; bu
doğaldır ve aslında doğru yolda olduğumuzun da ispatıdır. Üç kendini bilmez
korkağın yol kesmesi ve adam kaçırmasıyla çözüm süreci baltalanamaz. Şehit
anneleri dağa çıkan çocukların yanında yer alıp, PKK’ya karşı dik
durabiliyorsa, ee, çözüm sürecinin bereketidir. 
Bu anlamda çözüm sürecini destekliyor
ve Diyarbakır’ın meydanında çocuklarını isteyen annelere selam yolluyorum.
Katkısı olan, başta özgürlük mücadelesi veren Sayın Başbakanımız Recep Tayyip
Erdoğan’a, Başbakan Yardımcımız Sayın Beşir Atalay’a, Hükûmetimize ve destek veren
siyasi partilere, milletvekillerine, kanaat önderlerine ve sivil toplum
kuruluşlarına yüce Meclis önünde teşekkür eder, saygılarımı sunarım. (AK PARTİ
sıralarından alkışlar)
BAŞKAN – Teşekkür ederim.
Sayın milletvekilleri, şimdi şahısları
adına konuşma bölümüne geldik. 
Şahsı adına ilk konuşmacı Sayın
Seyfettin Yılmaz, Adana Milletvekili.
Buyurun. (MHP sıralarından alkışlar)
SEYFETTİN YILMAZ (Adana) – Sayın
Başkan, değerli milletvekilleri; Terörün Sona Erdirilmesi ve Toplumsal
Bütünleşmenin Güçlendirilmesine Dair Kanun Tasarısı üzerinde şahsım adına söz
almış bulunuyorum. Hepinizi saygıyla selamlıyorum.
Şimdi, konuşmalara baktığımız zaman,
toplumsal bütünleşme, kucaklaşma, barış, dağlardaki çiçekler, silahların
susması, anaların ağlamaması, bu pozitif kavramlar üzerinden konuştuğunuzda
insan olan hiçbir kimsenin buna karşı çıkması mümkün müdür? Kalbinde ve
yüreğinde insan sevgisi olan, vatan sevgisi olan, Allah sevgisi olan hiçbir
insan bu söylenenlere karşı çıkabilir mi, bunlara karşı çıkmak mümkün mü? Ama
şimdi ben size buradan soruyorum: PKK terör örgütü kimdir? PKK terör örgütü
askerimizi, polisimizi şehit eden, kundaktaki bebeği katleden, oradaki
çocuklara eğitim vermek, bir harf öğretmek için gecesini gündüzüne katan
öğretmeni katleden bir terör örgütüdür. Şimdi, Kumrularda evine giderken ölen
genç kardeşimizin, askerden terhis olan 33 tane askerin katledilmesine ne
diyeceğiz? Dershanesinin önünde beklerken PKK’lı teröristler tarafından
katledilen o genci nereye koyacağız? 
Burada barıştan, burada demokrasiden,
toplumsal kucaklaşmadan bahsetmek… Bunlar güzel kavramlar, bunları hep beraber
sağlayalım. Kiminle yapacaksınız bunları? Bunları eğer siz, sizin yol
haritanızı çizen, bu eli kanlı terör örgütünün elebaşısı Abdullah Öcalan bu yol
haritasını size dayatıyorsa ve onunla bu çözüme gidecekseniz, zaten yanlış
başlamışsınızdır. Bunu kabul etmek mümkün değil. Yoksa hiç kimse Milliyetçi
Hareket Partisini kanın akmasını, anaların ağlamasını bekler noktada suçluyorsa
en önce bu ülkeye ihanet eder.
Milliyetçi Hareket Partisi olarak biz,
bu ülkede bir vatandaşımızın dahi burnunun kanamasını istemiyoruz. Bununla
ilgili ne yapılması gerekiyorsa, işte, Milliyetçi Hareket Partisi grubu burada,
burada yapacağız. Ama orada nöbetinin başında görevini yapan askerî katleden
sizin yol arkadaşınızsa, onunla çözüme gidecekseniz, bu çözüm olmaz. Yanlışla
doğruyu bulamazsınız. Yanlışla sonuca gidemezsiniz. Yoksa toplumsal
bütünleşmeyi sağlayalım, bizim bu konuda bir sorunumuz yok. Bunu nasıl
değerlendirirlerse değerlendirsinler. Kürt kökenli vatandaşlarımız bizim
birinci sınıf vatandaşımızdır. Kim onu ayrı görüyor? Burada diyor ki: “Kabul
etmiyor.” Kim kabul etmiyor? Ya, benim sülalemde Kürt kızı almışız, Kürt’e kız
vermişiz. Nereye koyacaksınız bunu, nereye sayacaksınız bunu? Et ile tırnak
gibi bir araya gelmişiz. Biz biriz. Çanakkale’de hiç kimse Kürt, Türk, Alevi,
Sünni, Boşnak, Çerkez demedi. Bu deyimler sizle geldi. Hepsinin tek amacı
vardı: Bu vatanın korunması, bu milletin korunması. Kurtuluş Savaşı’nı biz
beraber yaptık, bu mücadeleyi beraber verdik. Eğer yapılan bir eksiklik,
yanlışlık varsa hep beraber sorgulayalım; kime haksızlık yapılmışsa, kime faili
meçhul yapılmışsa, kiminle ilgili kamu görevlisi dâhil olmak üzere bir
yanlışlık içerisinde ise bunu hep beraber sorgulayalım. Ama siz PKK terör
örgütüyle yol arkadaşlığı yaparak, benim kundaktaki bebeğimi katledecek,
okuluna giderken kolunun altında kitabıyla PKK’lı terörist tarafından
katledilecek ve bu yasayla ne getireceksiniz? Ona af getireceksiniz; neyi
sayarsanız sayın, bu yasanın içeriği bunu getiriyor. Yani o şehitler neyin
mücadelesini verdiler? Bu vatanın birliğinin mücadelesini verdiler, bayrağın
mücadelesini verdiler. Burada, Kürt kardeşim de Türk kardeşim de hangi etnik
kökenden gelirse gelsin bu vatanın içerisinde, huzur içerisinde, güven
içerisinde... Adana’da nöbet tutarken polis karakolunda PKK’lı teröristler
tarafından şehit ediliyor. Şimdi, bunları görmeyeceğiz, burada lafa gelince,
işte, “Dağlarda çiçek açacak, analar ağlamayacak, silahlar susacak.” Buna karşı
çıkan mı var Allah aşkına? Ama bunu doğru yapın. Nereye koyacağız bu PKK terör
örgütünü? PKK terör örgütü katildir, eroin kaçakçısıdır, silah kaçakçısıdır,
nemalarının içerisinde birçok güçler vardır. Tehditle yasa getireceksiniz;
Kandil’de diyecekler ki: “2 Temmuza kadar bu yasayı getirmezseniz ‘…’(X)
adı altında ayaklanmalar başlıyor.” Bu tehditlere mi boyun eğeceğiz biz? Evet,
bu vatanın birliği için ne yapılması gerekiyorsa onu yapacağız. Dün ne
yapılmışsa bugün de aynısını yapacağız. 
Teşekkür ediyorum, saygılar sunuyorum.
(MHP sıralarından alkışlar) 
BAŞKAN – Teşekkür ederim.
Şahsı adına ikinci konuşmacı Sayın
Mahmut Tanal, İstanbul Milletvekili. (CHP sıralarından alkışlar) 
MAHMUT TANAL (İstanbul) – Teşekkür
ederim Sayın Başkan. 
Değerli milletvekilleri, hepinizi
saygıyla selamlıyorum.
Tabii, tasarıya baktığımız zaman, ilk
önce ben biraz havayı da soğutmak istiyorum. Teknik açıdan baktığımız zaman bu
kanunla ilgili, 1’inci madde kanunun kendisi 19 kelime, gerekçesi 22 kelime.
Bir bakın, kanunların hiçbirisinde… Gerekçede daha anlaşılır, daha konuyu
anlatacak bir şekilde bunun kamuoyuna açık ve net anlatılması lazım. 
2’nci maddede bakıyoruz, 114 kelime,
gerekçesi 16 kelime. Yine anlaşılmaktan uzak. 3’üncü maddeye bakıyoruz, 25
kelime. Orada biraz daha anlatmaya çalışmışlar, 56 kelime. 4’üncü maddeye
bakıyoruz, 27 kelime. Eh, burada yine gerekçeyi biraz uzatmaya çalışmışlar, 48
kelime. Yani kanun tekniği açısından baktığınız zaman, gerçekten uygulamacılar
bir sıkıntıya düştüğü zaman, bunu nasıl çözebiliriz, kanunun bir gerekçesine
bakalım, kanun koyucu burada neyi anlatmaya çalışmış dedikleri zaman maalesef
gerekçesi kanunun kendisinden daha dar, o anlamda anlaşılabilir bir durum
değil. 
Peki, siyasal iktidar “Ben bu sorunu
çözmek istiyorum. Benim elimde kanun yoktu, argüman yoktu, ben bunu
yapamıyordum.” diyor, bunun arkasına sığınıyor. Bu gerçekten samimi midir
diyeceksiniz. Külliyen yalan. Çözmek istese çözemez mi? Ben size gayet rahat…
Anayasa’mızın 118’inci maddesinin üçüncü fıkrasıyla mevcut olanın 2’nci
maddesini okuyun, birebir örtüşüyor. Bazı kavram farklılıkları var, bazı
cümleler farklı; aşağı yukarı Anayasa’nın 118’nci maddesi birebir örtüşüyor
zaten. Aynen okuyorum ben: “Millî Güvenlik Kurulu; Devletin millî güvenlik
siyasetinin tayini -aynen burada 2’nci maddede “siyasetin tayini”- tespiti ve
uygulamasıyla ilgili alınan tavsiye kararları -yine aynı şekilde orada geçiyor-
ve gerekli koordinasyonun sağlanması konusundaki -zaten 2’nci maddede gereken
koordinasyonu sağlamaya yönelik düzenlemeler var- görüşlerini Bakanlar Kuruluna
bildirir. Zaten gerektiğinde her türlü kararı Bakanlar Kurulunda alır.” diyor.
Peki, siz on iki yıldan beri neredeydiniz sayın AKP iktidarı? Yani bu anlamda
gerçekten ciddiyetten uzak. Bunu yapmak istiyorsanız da demokrasimizin
hakikaten bir temel sorunu, bu bir Kürt sorunudur, evet. Uzun yıllar tabu
olarak görülmüş bir sorundur. Bugün adıyla sanıyla, evet, söz edilmeye
başlanması elbette önemli bir gelişmedir. Başta Kürt sorunu bütün yönleriyle
ele alınmadıkça, onunla ilgili olarak geliştirilecek gerçekçi çözümler üzerinde
özgür bir tartışma ortamına gidilmedikçe, daha önemlisi bu çözümler soyut
bırakılmayıp yaşama geçirilmedikçe Türkiye’de demokrasi topal kalmaktan öteye
geçemeyecektir.
Şimdi, bakıyoruz, tabii ki, şu aşamada,
demokrasi diyoruz, güzel. Artuklu Üniversitesinde ana dil eğitimle ilgili bin
tane yüksek lisans eğitimi gören Kürtolog yetiştirdiniz. Tayinini yapabildiniz
mi? Nerede bu insanlar çalışıyor? İstihdam alanını yaratabildiniz mi?
Yaratamadınız.
Burada, aynı zamanda, Kürtçe kitaplar
basıldı. Bu kitapları niye bastınız, niye dağıtmıyorsunuz veyahut da birileri
ihale kazansın diye mi bu kitapları bastınız?
Yine, aynı şekilde, peki, teşhisiniz
ne? Teşhis yok. Hastalığa bir teşhis koyacaksınız, ondan sonra… 
Burada “Efendim, biz, bunları
rehabilite edeceğiz.” diyorsunuz. Ortada bir hastalık yok. İnsanlar inanarak
-beğenirsiniz beğenmezsiniz- bir amaç uğruna dağa çıkıyor, bir amaç uğruna,
beğenirsiniz veya beğenmezsiniz. Dağa çıkan insanları siz “Efendim, bunlar
hastalıklı hâldir. Bu hastalıklı olayı tedavi edeceğiz...” Yanlış bir uygulama.
Yanlış bir kavram. Doğru bir kavram değil.
Siz, Türkiye’de sokağı çıkan insanları
öldürüyorsunuz, gözünü kör ediyorsunuz. Gezi olaylarında gördük. Bunun neresi
barışçıl? Sizin zihniyetinizde barış yok. 
Seçim yaklaştığı için bu konuyu
soğutmak amacıyla, buzdolabına koymak amacıyla, halkı tekrar kandırmak amacıyla
gündeme getirmiş olduğunuz bir husus. Demokrasi, özgürlük olmadan Kürt sorunu
çözülmez. 
Dünyada Kürt sorununu çözen partiler,
soysal demokrat partilerdir. Bunu da çözecek olan Cumhuriyet Halk Partisidir ve
göreceksiniz, bunu gerçekten… 
(Mikrofon otomatik cihaz tarafından
kapatıldı)
BAŞKAN – Teşekkür ederim Sayın Tanal.
MAHMUT TANAL (Devamla) – Sizin şu
andaki milletvekilleriniz 95’teki o dönemin İçişleri Bakanıydı. 
Yani bu anlamda seçim olmamış olsaydı
bu sorun yine gelmezdi. Göstermelik, tamamen… (CHP sıralarından alkışlar)
BAŞKAN – Teşekkür ederim. 
ALİ ŞAHİN (Gaziantep) – Sorunu yaratan
sizsiniz, yaratan. Bu sorunu yaratan sizsiniz otuz senedir.
BAŞKAN - Sayın milletvekilleri, madde
üzerinde, İç Tüzük’ün 72’nci maddesine göre verilmiş bir önerge vardır,
okutuyorum:
Türkiye Büyük
Millet Meclisi Başkanlığına
Tasarının 2. madde üzerindeki
görüşmelere devam edilmesini İçtüzük 72. Md. ye göre arz ederim. Saygılarımla.

 Oktay Vural
 İzmir
 MHP
Grup Başkan Vekili
Gerekçe:
Zamanlaması itibarıyla Cumhurbaşkanı
seçim sürecinde ittifak arayışlarının sonucu olan, bölücü PKK terör örgütünün
tehdidiyle TBMM gündemine getirilen ve PKK'yı meşrulaştıran, PKK terör örgütünü
Hükûmetin yasal ve eşit muadili hâline getiren, PKK ile siyasi bir irade olan
Hükûmetle doğrudan görüşme zemini oluşturan, milletin egemen iradesini temsil
eden Hükûmetin silahı temsil eden PKK terör örgütünün, terör örgütlerini
devletin meşru muhatabı hâline dönüştüren, PKK terör örgütünün siyasi
amaçlarını kabul için bir taahhüt ve garanti sözleşmesi mahiyetindeki, millet
egemenliğini silah zoruyla değiştirmek isteyen terör örgütünün siyasal
amaçlarına ulaşma sürecini meşrulaştıran, yabancı devlet ve kurumların devlet
işlerine müdahalesini meşrulaştırarak devletin bağımsızlığını zedeleyen, millet
iradesi yerine silah iradesine, düşünce ve ifade hürriyeti yerine silahlı
propagandaya prim tanıyan, terör örgütü yöneticilerine yargı muafiyeti,
teröristlere af taahhüdünü içeren, millî devlet yapısını bozmayı amaçlayan, suç
işlemeye özgürlük alanı tanıyarak suçlulara yargı muafiyeti getiren, hukuk
devletinin esasını yok sayan, Anayasa'nın ruhuna ve lafzına aykırı olan bu
tasarı hakkında Anayasa’nın 81’inci maddesi uyarınca göreve başlarken
"Devletin varlığı ve bağımsızlığını, vatanın ve milletin bölünmez
bütünlüğünü, milletin kayıtsız ve şartsız egemenliğini koruyacağıma; hukukun
üstünlüğüne, demokratik ve lâik Cumhuriyete ve Atatürk ilke ve inkılaplarına
bağlı kalacağıma; toplumun huzur ve refahı, millî dayanışma ve adalet anlayışı
içinde herkesin insan haklarından ve temel hürriyetlerden yararlanması
ülküsünden ve Anayasaya sadakattan ayrılmayacağıma; büyük Türk milleti önünde
namusum ve şerefim üzerine andiçerim." yemini içen milletvekillerinin bu
yemin muhtevasını zedeleyecek düzenleme hakkında daha fazla bilgilendirilmesi
amacıyla görüşmelerin devam etmesi önerilmiştir.

 Y
O K L A M A

(MHP sıralarından bir grup milletvekili
ayağa kalktı)
OKTAY VURAL (İzmir) – Toplantı yeter
sayısı…
BAŞKAN – Önergeyi oylarınıza sunacağım
ve toplantı yeter sayısı arayacağım:
Sayın Vural, Sayın Halaçoğlu, Sayın
Kutluata, Sayın Yılmaz, Sayın Erdoğan, Sayın Doğru, Sayın Topcu, Sayın Öz,
Sayın Bulut, Sayın Çirkin, Sayın Yılmaz, Sayın Işık, Sayın Torlak, Sayın Adan,
Sayın Halaman, Sayın Uzunırmak, Sayın Başesgioğlu, Sayın Şimşek, Sayın
Tanrıkulu, Sayın Özensoy.
İki dakika süre veriyorum ve süreyi
başlatıyorum.
(Elektronik cihazla yoklama yapıldı)
BAŞKAN – Toplantı yeter sayısı vardır.



3.-Terörün Sona Erdirilmesi ve Toplumsal
Bütünleşmenin Güçlendirilmesine Dair Kanun Tasarısı ve İçişleri Komisyonu
Raporu (1/941) (S. Sayısı: 629) (Devam)
BAŞKAN - Önergeyi oylarınıza sunuyorum:
Kabul edenler… Kabul etmeyenler… Önerge kabul edilmemiştir.
Sayın milletvekilleri, şimdi soru-cevap
işlemine başlayacağız ama ismini okuduğum milletvekillerinin tekrar sisteme
girmesini rica ediyorum.
Sayın Doğru, Sayın Işık, Sayın
Uzunırmak, Sayın Öz, Sayın Yılmaz, Sayın Seyfettin Yılmaz, Sayın Halaman, Sayın
Erdoğan, Sayın Dilek Akagün Yılmaz.
Sayın milletvekilleri, şimdi soru-cevap
bölümüne geldik. Süremiz on dakika; beş dakika soru sorulacak, diğer beş
dakikada Sayın Bakan sorulan sorulara cevap verecek. 
Sayın Işık, buyurun.
ALİM IŞIK (Kütahya) – Teşekkür ederim
Sayın Başkan.
Sayın Bakan, bugün Sayın Enerji
Bakanının medyaya yansıyan açıklamalarında güney doğudaki kaçak elektrik
kullanımını PKK terör örgütünün örgütlediği yönünde beyanları yer almıştır. Bu
açıklamalar doğrultusunda PKK terör örgütünün bugüne kadar güney doğuda kaçak
elektrik kullanımına olan etkisi ne olmuştur? Son bir yılda ne kadarlık kaçak
elektrik kullanıldığı tespit edilmiştir? Kaçak elektrik kullananlara
Hükûmetinizce nasıl bir yaptırım uygulanmış? Bundan sonra belirleyeceğiniz yol
haritalarında kaçak elektrik kullananların affına yönelik düzenlemeler yer
almakta mıdır? Bugüne kadar kullanılan kaçak elektrikleri nasıl tahsil etmeyi
düşünüyorsunuz, elektrik bedeli olarak?
Teşekkür ederim.
BAŞKAN – Sayın Doğru…
REŞAT DOĞRU (Tokat) – Teşekkür ederim
Sayın Başkan.
Kanun tasarısının 2’nci maddesinde
terörün sonlandırılması ve toplumsal bütünleşmenin güçlendirilmesine yönelik
siyasi, hukuki, sosyoekonomik, psikolojik ve kültürel konularda adımlar
atılacağı belirtiliyor. Bu yönlü olarak Kandil, İmralı ve PKK’yla bir mutabakat
sonucu mu bu madde kanun tasarısına konulmuştur? Varsa yapılan mutabakat nedir
öğrenmek istiyoruz.
İkinci sorum: Terör örgütlerinin en
büyük gelir kaynağı uyuşturucu ticaretidir. Terör örgütlerinin 2012, 2013 ve
2014 yıllarında uyuşturucu ticaretinden ne kadar para elde ettiğini öğrenmek
isteriz. 
Teşekkür ediyorum.
BAŞKAN – Sayın Uzunırmak…
ALİ UZUNIRMAK (Aydın) – Sayın Başkan,
teşekkür ediyorum.
Maddede şöyle bir (b) fıkrası var:
“Gerekli görülmesi hâlinde, yurt
içindeki ve yurt dışındaki kişi, kurum ve kuruluşlarla temas, diyalog, görüşme
ve benzeri çalışmalar yapılmasına karar verir ve bu çalışmaları
gerçekleştirecek kişi, kurum veya kuruluşları görevlendirir.”
Bu görevlendirmelerde hakem devlet
tayini ve görüşmesi veya uluslararası gözlemcilerle görüşmeler acaba bu madde
içerisinde midir? Böyle görüşmeler olursa bu görüşmelerden Türkiye Büyük Millet
Meclisi bilgilendirilecek midir?
Çok teşekkür ediyorum.
BAŞKAN – Sayın Öz…
ALİ ÖZ (Mersin) – Teşekkür ediyorum
Sayın Başkan.
Sayın Bakan, Türkiye Cumhuriyeti
devletinin Başbakanı Eylül 2012’de yapmış olduğu bir konuşmasında “Terörle kim
iç içe, bu önemli. Yani, terörle iç içe olanla ne konuşacağım? Teröristlerle
yanak yanağa olan, onunla sarmaş dolaş olan bir eş başkanla nasıl olacak da ben
konuşacağım? Ben bununla konuştuğum zaman, bu ülkedeki şehit anneleri -az önce
söylüyorsunuz ‘Analar ağlamasın.’- peki bu ağlayan analar bir Başbakan olarak
onlarla aynı masada böyle beni gördüğü zaman ne der? Kusura bakmayın, ben bir
tane şehit annesinin gözyaşını bunların hiçbirine değişemem.” ifadesine
kullanmıştı. 
Dolayısıyla, o günden bugüne ne değişti
de, şimdi PKK terör örgütünün taleplerini yerine getirmek için gecenin bu
saatinde Türkiye Büyük Millet Meclisinde yasa çıkarma gayreti içerisindesiniz?
Teşekkür ediyorum.
BAŞKAN – Sayın Yılmaz…
SEYFETTİN YILMAZ (Adana) – Teşekkür
ediyorum Sayın Başkan.
Başlattığınız çözüm süreci içerisinde
dağa çıkan genç sayısı kaçtır? Yine çözüm süreci içerisinde, PKK başta Cizre
olmak üzere şehir yapılandırmasında görevlendirdiği militanlara silah dağıtmış
mıdır? 
Üçüncü sorum: Kandil’de, PKK’nın üst
düzey yöneticilerinin katıldığı 4’üncü stratejik dönem toplantısında öz savunma
birlikleriyle oluşturulan hücre yapılanmalarıyla ayaklanma hazırlıkları
yaptıkları doğru mudur? Bütün bu gelişmeler ışığında, bu tasarının Kandil’den
Hükûmete 2 Temmuza kadar süre vermesiyle ilgisi var mıdır? O tehdit sonucunda
mı bu tasarı gelmiştir? 
Teşekkür ediyorum. 
BAŞKAN – Bir soru daha sorduralım, kısa
bir sorusu olsun yalnız. 
Sayın Halaman… Yok. 
Peki, Sayın Bakan, buyurun. 
Beş dakika süreniz var. 
BAŞBAKAN YARDIMCISI BEŞİR ATALAY
(Kırıkkale) – Teşekkür ederim Sayın Başkan. 
Sayın Işık, kaçak elektrik kullanımıyla
ilgili bir soru sordu. Enerji Bakanımız da buradaydı ama ayrıldı, onu bilgi
aldıktan sonra size sunalım. 
Sayın Doğru, tabii, uyuşturucuyla
ilgili ne kadar vesaire ve miktar olarak bir şey söyleyemiyorum ama
biliyorsunuz, uyuşturucuyla ilgili büyük bir mücadelemiz var. Benim İçişleri
Bakanlığı dönemimde, daha öncesi, daha sonrası, Türkiye’nin yürüttüğü en önemli
çalışmalardan ve sonuç aldığı çalışmalardan birisidir. Biliyorsunuz,
uyuşturucuda Türkiye transit ülke konumunda yer almaktadır. Yani, Uzak Doğu’dan
gelen uyuşturucu belli oranda Türkiye üzerinden Avrupa tarafına gidiyordu. Çok
büyük bir mücadele yapıldı ve kuzeye doğru kaydı yani Ukrayna tarafına falan
kaydı. Türkiye bu konuda hâlen de mücadelesini ciddi şekilde sürdürüyor, onu
ifade etmek isterim. 
Burada bir “mutabakat” kelimesini
kullandı Sayın Doğru. Değerli arkadaşlar, şunu burada açıkça söyleyeyim: Bu en
son soru soran Sayın Yılmaz da, işte, “Kandil süre verdi.” vesaire gibi… 
Değerli
arkadaşlar, bu çözüm süreci çalışmasında bu yasaya bizim ihtiyacımız var. Ve
biz bunun çok uzun süredir, biliyorsunuz, sözünü ediyorduk. Seçimden sonra
kendimiz açıkladık. Ben Diyarbakır Çalıştayı’nda açıkladım. Bunlar hep mayıs
ayında olan şeyler. Ve doğrusu yani kendi Hükûmetini, ülkesinin Hükûmetini bu
şekilde değerlendirmeyi burada sizlerin tabii şeyine bırakıyorum ben, insafına,
vicdanına bırakıyorum, o sizlerin sorumluluğunuz. Ama kendi Hükûmetini bu
şekilde yani burada muhalefet yapayım diye, işte, “Bilmem kim vermiş iki hafta
süre de Hükûmet bunu yerine getiriyor.” falan gibi değerlendirmeleri sanki
bizim Hükûmetin çalışmalarını bilmeyen birisi…
Biz, bugüne
kadar bunları açık açık yürüttük, bu çalışmaları. Gizli falan çalışma
yürütmüyoruz. Açıkça, Türkiye’de bu sorunları…
YUSUF HALAÇOĞLU
(Kayseri) – Her şey gizli, hangisi açık?
BAŞBAKAN
YARDIMCISI BEŞİR ATALAY (Kırıkkale) – …çözmek için çalışıyoruz.
ALİM IŞIK
(Kütahya) – Oslo açık değildi.
BAŞBAKAN
YARDIMCISI BEŞİR ATALAY (Kırıkkale) – Bu sorunları çözmek için çalışıyoruz biz.

OKTAY VURAL
(İzmir) – Oslo’da gizli gizli buluşmadınız mı ya? Aşıklar gibi buluştunuz orada
ya. 
LÜTFÜ TÜRKKAN
(Kocaeli) – Önce flört yaptınız, sonra nişan, şimdi evleniyorsunuz.
BAŞBAKAN
YARDIMCISI BEŞİR ATALAY (Kırıkkale) – Bütün bunları biz ülkemizin selameti,
milletimizin geleceği için yapıyoruz. 
ADNAN ŞEFİK
ÇİRKİN (Hatay) – Allah bir yastıkta kocatsın Sayın Bakan.
BAŞBAKAN
YARDIMCISI BEŞİR ATALAY (Kırıkkale) – Burada Sayın Kızılırmak’ın bir sorusu
var, uluslararası gözlemci vesaire. 
Değerli
milletvekilleri, yürüttüğümüz süreci Türkiye kendisi yürütüyor, uluslararası
bir aracı yok. Kendimiz direkt görüşüyoruz, yöntemimiz bu ve bundan sonra da
öyle yapacağız. Ve uluslararası bir mekanizmayı bu çalışmalarda devreye
koymadık ve koymayacağız ve gelişmelerden de hem milletimizi hem Meclisi tabii
ki bilgilendireceğiz. 
OKTAY VURAL
(İzmir) – Zaten medyadan öğreniyor Meclis. Allah’ını seversen Dışişleri Bakanı
uğramıyor zaten buraya. Soruları cevaplandırmıyorsunuz. 
BAŞBAKAN
YARDIMCISI BEŞİR ATALAY (Kırıkkale) – Ve ayrıca, tabii, burada herkes kendi
düşüncesini söyler, soru soranlar da söylüyor biz de söylüyoruz. Bizim,
Türkiye’de, Hükûmet olduğumuz günden beri izlediğimiz bir politika var, doğru
bir çizgi üzerindeyiz ve o çalışmamızı yürütüyoruz. Zaten başta da söylediğim
gibi, zaten farklı partileriz. (MHP sıralarından gürültüler)
OKTAY VURAL (İzmir) – Yan gelip
yatmışsınız.
BAŞBAKAN YARDIMCISI BEŞİR ATALAY
(Kırıkkale) – Farklı partiler farklı düşünebilir, saygı duyarız ama iktidar
partisi olarak biz böyle düşünüyoruz.
ALİ ÖZ (Mersin) – Siz doğuda farklı,
batıda farklı mı düşünüyorsunuz Sayın Bakan?
BAŞBAKAN YARDIMCISI BEŞİR ATALAY
(Kırıkkale) – Bu konuda, ne yaparsak yapalım, ne anlatırsak anlatalım, sizin
asla onaylamayacağınızı ve bu konuyla ilgili hiçbir konuyu görüşmeyeceğinizi,
biz ne yaparsak yapalım eleştireceğinizi de biliyoruz. Bu da normal. 
MEHMET ERDOĞAN (Muğla) – Çok ön
yargılısınız.
BAŞBAKAN YARDIMCISI BEŞİR ATALAY
(Kırıkkale) – Neticede, burada, Mecliste çok önemli bir konuyu görüşüyoruz.
Herkes düşüncesini söyler ama suçlama olmadan -suçlama olursa cevap veririz-
hakaret olmadan. 
(Mikrofon otomatik cihaz tarafından
kapatıldı) 
BAŞBAKAN YARDIMCISI BEŞİR ATALAY
(Kırıkkale) – Yani biz bunu çok önemli görüyoruz, bu konu çok önemli.
Çok teşekkür ediyorum. (MHP
sıralarından gürültüler)
BAŞKAN – Teşekkür ederim Sayın Bakan.
Sayın milletvekilleri, lütfen.
OKTAY VURAL (İzmir) – Cevap vermedi ki
sorulara, cevap vermedi ki.
BAŞKAN – Lütfen…
ALİ UZUNIRMAK (Aydın) – Sayın Başkan…
BAŞKAN – 2’nci madde üzerinde iki adet
önerge vardır…
ALİ UZUNIRMAK (Aydın) – Ya, Sayın
Başkan, bir dakika…
LÜTFÜ TÜRKKAN (Kocaeli) – Sayın Başkan…
BAŞKAN - …okutuyorum:
 Türkiye Büyük
Millet Meclisi Başkanlığına
Görüşülmekte olan 629 sıra sayılı kanun
tasarısının 2 inci maddesinin aşağıdaki şekilde değiştirilmesini arz ve teklif
ederiz.
 Sırrı
Süreyya Önder İdris Baluken Pervin
Buldan
 İstanbul Bingöl Iğdır
 Altan
Tan Faysal Sarıyıldız Nazmi
Gür
 Diyarbakır Şırnak Van
"Uygulama, izleme ve koordinasyon
MADDE 2- (1) Hükümet/Türkiye Büyük
Millet Meclisi çözüm süreci kapsamında aşağıdaki hususlarda gerekli çalışmaları
yürütmek ve önlemleri almakla yükümlüdür.
a)  Müzakereyi yürüten taraflarca;
şiddetin sona erdirilmesi ve toplumsal barışın sağlanmasına yönelik siyasi,
hukuki, sosyo-ekonomik, psikolojik, kültürel, insan hakları, ekoloji,
hakikatlerle yüzleşme, karşılıklı silahsızlandırma ve de-militarizasyon
sürecinin başlatılması ve bu hususlara ilişkin atılabilecek adımlar belirlenir.
b)  Müzakereler; sorunun taraflarını
temsil eden muhataplar ile ilgili kurumlar tarafından belirlenecek üst düzey
yetkili veya yetkililer, demokratik müzakere heyetleri ve barış sürecini
izlemek, taraflar arasında arabuluculuk yapmak ve sorunların çözümüne yönelik
tavsiyelerde bulunup raporlar hazırlamakla görevli yerli veya yabancı kurum,
kuruluş veya gerçek kişilerden oluşan bir gözlemci heyetin birlikte olduğu
oturumlarda gerçekleşir. Müzakerelerin gerçekleşmesi için uygun teknik ve
yöntemler kullanılır; müzakereler kayıt altına alınır ve arşivlenir.
c)  Toplumsal barışın sağlanması
temelinde gerçekleşen müzakerelerin yapılma sıklığı ve biçimi taraflarca
belirlenir. Müzakerelere ilişkin gelişmeler hakkında hazırlanacak raporlar
düzenli aralıklarla kamuoyuyla paylaşılır.
d)  Müzakerenin taraflarınca gerekli
görülmesi halinde; yurtiçindeki ve yurtdışındaki kişi, kurum ve kuruluşlarla
temas, diyalog, görüşme ve benzeri çalışmalar yapılmasına karar verilir ve bu
çalışmaları gerçekleştirecek kişi, kurum veya kuruluşlar görevlendirilir.
e)  Hükümet/Türkiye Büyük Millet
Meclisi, şiddetin sona erdirilmesi ve toplumsal barışın sağlanması ve tüm
yurttaşlar için demokratik ve eşit siyaset hakkının tanınmasının güvencelerini
sağlar.
f)  Hükümet/Türkiye Büyük Millet
Meclisi; sivil, siyasal ve sosyal hak ve özgürlüklerin kullanımı önünde hukuki
veya fiili engelleri ortadan kaldıracak önlemleri almakla yükümlüdür. Bu konuda
gerekli mevzuat çalışmaları yapar.
g)  Hükümet/Türkiye Büyük Millet
Meclisi; mevzuatta yer alan ayrımcı ve ırkçı ifadelerin ayıklanması yönünde
gerekli mevzuat çalışmaları yapar.
h)  Hükümet/Türkiye Büyük Millet
Meclisi; toplumsal barışın tesisine yönelik olarak çatışmalı süreç döneminde
oluşturulmuş tüm paramiliter yapı ve birimlerin kaldırılmasına yönelik
önlemleri alır.
i)  Hükümet/Türkiye Büyük Millet
Meclisi; silahlı örgüt üyelerinin demokratik, sivil, siyasal ve toplumsal
yaşama katılması ve politik amaçları doğrultusunda demokratik mücadele
zemininin yaratılması için gerekli düzenlemeleri yapar.
BAŞKAN – Buyurun Sayın Uzunırmak.
ALİ UZUNIRMAK (Aydın) – Sayın Başkan,
bu ilk sözüm size, burada milletvekilleri sizin aracılığıyla Sayın Bakana soru
yöneltir. Benim soyadım “Uzunırmak”tır ve siz bana söz verirken “Sayın
Uzunırmak” dediniz. Niçin Sayın Bakan bana “Kızılırmak” derken
düzeltmiyorsunuz?
BAŞBAKAN YARDIMCISI BEŞİR ATALAY
(Kırıkkale) – “Kızılırmak” demedim.
ALİ UZUNIRMAK (Aydın) – İki: Sayın
Bakan eğer bir milletvekiline, hele hele birkaç defa muhatap olduğu bir
milletvekiline acaba “Uzunırmak” diye hitap etmekten kaçınıyor mu, imtina mı
ediyor yoksa hafızası bunamış mı?
BAŞKAN – Sayın Uzunırmak, lütfen
hakaret etmeyin, insanın dili sürçebilir.
ALİ UZUNIRMAK (Aydın) – Hakaret
etmiyorum, hakaret etmiyorum. Yani, bir bakan…
BAŞKAN – Lütfen düşüncenizi açıklarken
hakaret etmeyin.
ALİ UZUNIRMAK (Aydın) – Bir dakika,
benim sözümün bitmesini bekleyin. 
BAŞKAN – Bakın, hakaret edici bir
kelime kullanıyorsunuz. Gece saat bir, insanın dili sürçebilir. 
ALİ UZUNIRMAK (Aydın) – İsterse beş
olsun. 
BAŞKAN – Suistimal etmeyin lütfen. 
ALİ UZUNIRMAK (Aydın) – Siz benim
sözümün bitmesini beklemek zorundasınız. 
BAŞKAN – Diğer önergeyi okutuyorum…
(MHP sıralarından gürültüler)
ALİ UZUNIRMAK (Aydın) – Benim sözümün
bitmesini beklemek zorundasınız.
BAŞKAN – Diğer önergeyi okutuyorum,
buyurun. 
“Türkiye Büyük Millet Meclisi Başkanlığına
1/941 Esas Numaralı Kanun Tasarısının…”
ALİ UZUNIRMAK (Aydın) – Bir
milletvekilinin sözünün bitmesini beklemek zorundasınız. Sayın Başkan…
OKTAY VURAL (İzmir) – Sayın Başkan…
“...2’nci Maddesinin tasarı metninden
çıkarılmasını arz ve teklif ederiz. 
Oktay
Vural  Seyfettin Yılmaz 
Mehmet Erdoğan

İzmir Adana Muğla
Yusuf
Halaçoğlu  Zühal Topcu Özcan Yeniçeri

Kayseri Ankara Ankara
Engin
Alan Sinan Oğan Alim
Işık
İstanbul Iğdır Kütahya

Celal
Adan 
İstanbul”
ALİ UZUNIRMAK (Aydın) – Nasıl bir
usuldür, nasıl bir üsluptur Sayın Başkan? 
Peki, böyle yönetmeye devam edersiniz. 
BAŞKAN – Okunan son önergeye Komisyon
katılıyor mu?
İÇİŞLERİ KOMİSYONU SÖZCÜSÜ CUMA İÇTEN
(Diyarbakır) – Katılmıyoruz. 
BAŞKAN – Hükûmet?
BAŞBAKAN YARDIMCISI BEŞİR ATALAY
(Kırıkkale) – Katılmıyoruz. 
BAŞKAN – Önerge üzerinde İstanbul
Milletvekili Sayın Celal Adan konuşacak. 
Buyurun lütfen. (MHP sıralarından
alkışlar)
CELAL ADAN (İstanbul) – Sayın Başkan,
değerli milletvekilleri; hepinizi saygılarımla selamlıyorum. Geçmişte burada bu
konularla ilgili düşüncelerimizi dile getirirken ben “Bu Hükûmet düşer,
adaletli bir hükûmet gelirse bu Hükûmetin bundan sonraki hayatı hapishanede
geçer.” diye bir ifade kullandım. Başbakan Yardımcısı Beşir Atalay Bey çıktı,
bir tepki koydu ortaya. 
Emin olun, en arkada oturarak burayı
seyrediyorum. Bir tiyatro seyrediyoruz. Hiç kimsenin inanarak konuşmadığı
kanaatindeyim. Bir hareket –içinizde sosyal bilimciler var- nasıl başlarsa öyle
devam eder. PKK terör örgütüyle ilgili bazı şeyleri söylemeye artık ihtiyaç
hissetmiyoruz. İnternet’e girdiğiniz zaman, bir toplantısına katıldığınız zaman
orada Türk devletinin olduğunu söyleyebilecek bir tek insan yok şurada. Bir tek
talimatla milletvekilini Ağrı’ya gönderen, bir talimatla bir başka
milletvekilini Mardin’e gönderen ve gücünü silahtan alan bir örgüt Türkiye’yi
şekillendiremez, size bir dayatma yapamaz, böyle bir gücü yok. 


Adalet ve
Kalkınma Partisinden Türkiye büyüktür; Adalet ve Kalkınma Partisinden değil,
hepimizden daha büyüktür. Bugün Türkiye bölünmüyorsa, büyük imparatorluk kurmuş
bir büyük medeniyeti kendi içine sindirmiş büyük Türk milleti bölünmeye mani
oluyor. Büyük Türk milleti büyük bir sabırla bu aşağılık iradenin, Türkiye’yi
bölme noktasındaki iradenin nelere kadir olduğunu izliyor. Ama 30 Mart
seçimlerinde 2 milyon 300 bin oy kaybettiniz, bunu medyada bir zafere
dönüştürdünüz. Bugün seçime girseniz 1-2 milyon oy daha kaybedeceksiniz,
cumhurbaşkanlığı seçiminde göreceğiz. Bugün, burada, gelip ifadelerinizi
kullanırken neredeyse kendinizi izleyenleri ağlatacak, PKK terör örgütünü
meşrulaştıracak dil kullanıyorsunuz.
Burada söyledim
ben, geçmişte rahmetli Adnan Menderes’i astılar, onların çocukları gidip hangi
kıraathanenin, hangi kahvenin camına taş attılar? Ülkücüler idam edildiler,
hapishanelerde yattık, bizim hapishanede çektiğimizi burada anlatsak çok
korkunç bir şey anlatırız size, Mamak Cezaevinde kaldık yıllarca. Dolayısıyla,
orada, gözümüzün önünde arkadaşlarımızı öldürdüler, kaç tane ülkücü gidip bir
karakola taş attı? Hangi hakla asker vuracaksın sen? İstanbul’da, Ankara’da,
Bakanlar Kurulunun yarısında, Başbakanlık iradesinde söz sahibi olan
cumhuriyetin, şu beğenmediğimiz, tasfiye etmeye çalıştığımız Türkiye
Cumhuriyeti devletinin iradesi, Diyarbakırlıyla, Şırnaklıyla Samsunluyu
eşitleyen, devletin yönetiminde değil her türlü kesimi içine alan bir kardeşlik
hukukunu Adalet ve Kalkınma Partisi mi getirdi?
Hiç dünyada
böyle bir parlamento yok; devletten aylık alacaksın devlete küfredeceksin,
devletten aylık alacaksın millete küfredeceksin! Ya, şu Başbakanı izlerken
zaman zaman emin olun “Ne oluyor Türkiye’de?” diye düşünmeden kendimizi
edemiyoruz. Dağın eteklerinde PKK’nın elbiseleriyle kucaklaşan
milletvekillerini Yüce Divana gönderecektiniz, onları Kandil’e gönderdiniz. 4-5
bin eli silahlı…
Biraz evvel,
Orta Doğu’da bir dalganın neleri şekillendirdiğini söylüyordu bir sözcü. 1,5
milyon Müslümanın kanına giren Amerikalıların düzenlediği -oraya bir bomba
koydular- yüzyıl daha insanların birbirini katledeceği bir coğrafyayı
demokrasiyle tarif ediyorlar. 
Bir akıl tutulmasıyla karşı karşıyayız.
PKK terör örgütünün üstesinden gelebiliriz ama burada bir ittifak görüyorum
ben, herkes PKK terör örgütüne yaranmak için bir gayretin içerisinde. Bunun
çözümle mözümle alakası yok. 
Milliyetçi Hareket Partisinin Türkiye
genelinde duruşunu bir gözden geçirin. Milliyetçi Hareket Partisinin sağduyulu,
demokrasiye olan inancı, birlik beraberliğe olan inancı olmasa Tokat’ın bir
kazasından 10 tane Kandil yaratırız, Türkiye'nin her tarafından büyük şeyler
yaratırız ama biz milletten güç alarak, meşru zeminden güç alarak bu meselenin
çözüleceğine inanıyoruz. 
Bu 4-5 bin tane eli silahlı, dağın
eteğinden gelirken Türkiye’yi tehdit eden, isimlerini bile kullanmaktan utanç
duyduğum terör örgütü militanlarının tehditlerine kulak asan bir Türkiye
manzarası yarattınız. Başbakan demokratik harekete ne diye sesleniyordu?
“Elinizdeki silahı bırakın da bu kadar oy alın.” diyordu. 
Dolayısıyla, uzun yıllardır iktidarda
bulunan iktidarın Türkiye’de sandığı da koruyamadığı bir Türkiye manzarasıyla karşı
karşıyayız. 
(Mikrofon
otomatik cihaz tarafından kapatıldı)
BAŞKAN – Teşekkür ederiz Sayın Adan. 
 
CELAL ADAN (Devamla) – Yazıktır,
günahtır. Aziz, mübarek ramazan günü sahura kadar, PKK’yı hoş tutmak için bu
gayreti anlamakta zorluk çekiyorum ama bu süreç Türk milletinin defteri
kebirine işlenmiştir. Bundan hiç kimsenin endişesi olmasın. Türkiye’yi hiç
kimse bölemez. (MHP sıralarından alkışlar) 
BAŞKAN – Teşekkür ediyorum. 
Önergeyi oylarınıza sunuyorum…
OKTAY VURAL (İzmir) – Karar yeter
sayısı…
BAŞKAN – Karar yeter sayısı arayacağım.

Kabul edenler… Kabul etmeyenler…Karar
yeter sayısı vardır, önerge kabul edilmemiştir. 
OKTAY VURAL (İzmir) – Sayın Başkan,
biraz önce bir sayın milletvekilimiz Sayın Bakanın kendi soy ismini yanlış
ifade etmesiyle ilgili, bunun kasıtlı olup olmadığına ilişkin bir ifadeyi
kullanırken, sizin Sayın Bakan adına devreye girmek suretiyle, onun adına
konuşmanız ve sayın milletvekilinin bu konuda söz hakkını kesmeniz doğru
olmamıştır. Nezaketsiz bir davranıştır. 
BAŞKAN – Ben yaptığımın doğru olduğuna
inanıyorum. Ben, Sayın Bakanın yerine geçerek onun adına konuşmadım. 
OKTAY VURAL (İzmir) – Onun adına
konuştunuz. 
BAŞKAN – Sayın Bakanın kendisini koruma
yeteneği vardır. 
OKTAY VURAL (İzmir) – Siz Meclisi
yönetiyorsunuz, siz Bakanlar Kurulu ya da kişilerin savunma makamı değilsiniz.
BAŞKAN – Ben, kullandığı lafla ilgili
olarak Meclisin İç Tüzük kurallarına göre uygulamasını sağlama anlamında
kullandığı kelimeye uygun olarak müdahale ettim. (MHP sıralarından gürültüler) 
OKTAY VURAL (İzmir) – Siz savunma
makamı değilsiniz.
BAŞKAN - Ben ne yaptığımı biliyorum,
ben ne yaptığımı biliyorum.
OKTAY VURAL (İzmir) – Biz de ne
söylediğimizi biliyoruz. Siz savunma makamı değilsiniz, siz Meclisi
yönetiyorsunuz, siz Meclisi yönetiyorsunuz.
BAŞKAN - Diğer önergeyi okutuyorum…
KEMALETTİN YILMAZ (Afyonkarahisar) -
Sen hiçbir şey bilmiyorsun.
OKTAY VURAL (İzmir) – Sayın Başkan,
tutumunuzla ilgili söz istiyorum, tutumunuz hakkında söz istiyorum Sayın
Başkan.
 “Türkiye Büyük
Millet Meclisi Başkanlığına 
Görüşülmekte olan 629 sıra sayılı kanun
tasarısının 2 inci maddesinin aşağıdaki şekilde değiştirilmesini arz ve teklif
ederiz
 
İdris Baluken (Bingöl) ve arkadaşları…”
KEMALETTİN
YILMAZ (Afyonkarahisar) - Bu ne ya!
OKTAY VURAL (İzmir) – Sayın Başkan,
burası sizin keyfî yönetiminizle olmaz.
BAŞKAN - Müsaade eder misiniz, işlem
yapıyoruz. Siz de istediğiniz zaman kalkıp konuşamazsınız Sayın Vural. 
OKTAY VURAL (İzmir) – Olmaz sizin keyfi
yönetiminizle…
BAŞKAN - Allah Allah…
CEMALETTİN ŞİMŞEK (Samsun) –
İstediğiniz gibi yönetemezsiniz.
OKTAY VURAL (İzmir) – Milletvekilini
azarlayamazsınız orada. Milletvekilini azarlamak… Millete hakaret etmeyin.
“...MADDE 2- (1) Hükümet/Türkiye Büyük
Millet Meclisi çözüm süreci kapsamında aşağıdaki hususlarda gerekli çalışmaları
yürütmek ve önlemleri almakla yükümlüdür.
a)  Müzakereyi yürüten taraflarca;
şiddetin sona erdirilmesi ve toplumsal barışın sağlanmasına yönelik siyasi,
hukuki, sosyo-ekonomik, psikolojik, kültürel, insan hakları, ekoloji,
hakikatlerle yüzleşme, karşılıklı silahsızlandırma ve de militarizasyon
sürecinin başlatılması ve bu hususlara ilişkin atılabilecek adımlar belirlenir.
b)  Müzakereler; sorunun taraflarını
temsil eden muhataplar ile ilgili kurumlar tarafından belirlenecek üst düzey
yetkili veya yetkililer, demokratik müzakere heyetleri ve barış sürecini
izlemek, taraflar arasında arabuluculuk yapmak ve sorunların çözümüne yönelik
tavsiyelerde bulunup raporlar hazırlamakla görevli yerli veya yabancı kurum,
kuruluş veya gerçek kişilerden oluşan bir gözlemci heyetin birlikte olduğu
oturumlarda gerçekleşir. Müzakerelerin gerçekleşmesi için uygun teknik ve
yöntemler kullanılır; müzakereler kayıt altına alınır ve arşivlenir.
c)  Toplumsal barışın sağlanması temelinde
gerçekleşen müzakerelerin yapılma sıklığı ve biçimi taraflarca belirlenir.
Müzakerelere ilişkin gelişmeler hakkında hazırlanacak raporlar düzenli
aralıklarla kamuoyuyla paylaşılır.
d)  Müzakerenin taraflarınca gerekli
görülmesi halinde; yurtiçindeki ve yurtdışındaki kişi, kurum ve kuruluşlarla
temas, diyalog, görüşme ve benzeri çalışmalar yapılmasına karar verilir ve bu
çalışmaları gerçekleştirecek kişi, kurum veya kuruluşlar görevlendirilir.
e)  Hükümet/Türkiye Büyük Millet
Meclisi, şiddetin sona erdirilmesi ve toplumsal barışın sağlanması ve tüm
yurttaşlar için demokratik ve eşit siyaset hakkının tanınmasının güvencelerini
sağlar.
f)  Hükümet/Türkiye Büyük Millet
Meclisi; sivil, siyasal ve sosyal hak ve özgürlüklerin kullanımı önünde hukuki
veya fiili engelleri ortadan kaldıracak önlemleri almakla yükümlüdür. Bu konuda
gerekli mevzuat çalışmaları yapar.
g)  Hükümet/Türkiye Büyük Millet
Meclisi; mevzuatta yer alan ayrımcı ve ırkçı ifadelerin ayıklanması yönünde
gerekli mevzuat çalışmaları yapar.
h)  Hükümet/Türkiye Büyük Millet
Meclisi; toplumsal barışın tesisine yönelik olarak çatışmalı süreç döneminde
oluşturulmuş tüm paramiliter yapı ve birimlerin kaldırılmasına yönelik
önlemleri alır.
i)  Hükümet/Türkiye Büyük Millet
Meclisi; silahlı örgüt üyelerinin demokratik, sivil, siyasal ve toplumsal
yaşama katılması ve politik amaçları doğrultusunda demokratik mücadele
zemininin yaratılması için gerekli düzenlemeleri yapar.
BAŞKAN – Komisyon önergeye katılıyor
mu?
İÇİŞLERİ KOMİSYONU SÖZCÜSÜ CUMA İÇTEN
(Diyarbakır) – Katılmıyoruz.
BAŞKAN – Hükûmet?
BAŞBAKAN YARDIMCISI BEŞİR ATALAY
(Kırıkkale) – Katılmıyoruz.
BAŞKAN – Önerge üzerinde Van
Milletvekili Sayın Nazmi Gür konuşacak. (HDP sıralarından alkışlar)
NAZMİ GÜR (Van) – Teşekkürler Sayın
Başkan. 
Değerli arkadaşlar, önemli bir yasayı
görüşüyoruz, Türkiye’nin geleceğini ve bundan sonraki gidişatını da
belki belirleyecek. Küçük ama önemli bir adım. Umarım, bundan sonra da Sayın
Bakanın da ve Hükûmet yetkililerinin de açıkladığı gibi barış sürecini,
demokratik çözüm sürecini başarıya ulaştıracak bundan sonraki ihtiyaç duyulan
yasalar da birer birer bu Meclisten çıkar, böylece Türkiye gerçek barışa,
sürdürülebilir bir barışa kavuşur.
Bu tür çatışmalı sorunların çözümü için
değerli arkadaşlar, çok güçlü bir siyasi iradeye ve kararlılığa ihtiyaç vardır.
Dünya örneklerinde de görüleceği gibi, bilineceği gibi, bu tür sorunların
çözümü sabır ister, bu tür sorunların çözümü gerçekten sağlam sinirler ister,
kararlılık ister, güçlü bir irade ister, siyasi bir irade ister. Bunlar
olduktan sonra ikinci bir aşama daha vardır ki bu da son derece önemlidir, o
da tarafların kullandığı dildir, birbirlerine hitabıdır, birbirlerini algılama,
anlama biçimidir. Bu konuda da dünya örnekleri göstermiştir ki, özellikle dil
konusunda, dil meselesinde başarı sağlandığında güven ortamı oluşturma,
birbirine güvenme ve sorunu doğru tanımlama, dolayısıyla, doğru analiz etme ve
çözüm önerileri konusunda da sağlıklı bir müzakere yürütmek için de dil son
derece önemlidir. O nedenle, bundan sonra çıkarılacak yasa ve bu yasayla
birlikte çıkarılacak bütün yasalarda bu dile de gerekli özenin gösterilmesi
gerekiyor.
Diğer önemli bir konu, değerli
arkadaşlar, kuşkusuz yasal zemindir. Dünyada hiçbir örneği yoktur ki yasal
zemini olmayan bir müzakere süreci ya da uluslararası hukukun olmadığı, zeminin
olmadığı bir müzakere süreci mümkün değildir, mümkün görülmemiştir. O nedenle,
özellikle son bir buçuk yıldır sürdürülen görüşmelerin diyaloğu nihayetinde
müzakereye dönüştürülmesi için atılan bu ilk adım son derece önemlidir ve
umarım bu pozitif yaklaşım devam eder. 
Tabii, hukuksal çerçeve yetmiyor,
Türkiye sorunlarını sadece yasaları çıkararak çözmez; bu yasaların uygulanması,
bu yasaların hayata geçirilmesi ve bu yasaların amacı doğrultusunda gerçekten
iyi uygulanması, bizim için son derece önemli bir durumdur. 
Tabii, yasal zemin üzerinde
oluşturulacak mekanizmalar da son derece önemlidir. Bu yasayla Hükûmete belki
bir yetki veriliyor, yasal zemin sunuluyor ve mekanizmaların oluşturulması
konusunda belki bir yetki var ama bu yasal mekanizmanın mutlaka kurulması için
yeni yasalara ihtiyaç var, bu çerçeve yasaların içinin doldurulması gerekiyor,
yasal bir mekanizma oluşturulmadan müzakere süreçlerinin başarıya ulaşmasının
imkânı söz konusu değildir. O nedenle, sürdürülebilir bir barış ve diyalog,
müzakere süreci için bizim gerçekten iyi bir mekanizma oluşturmamız gerekir. 
Tabii, bu mekanizma oluşurken sadece
tarafların katılacağı, tarafların görüş bildireceği bir mekanizmadan söz
etmiyoruz biz; toplumun bütün kesimlerinin, hatta çözüme karşıt olanların dahi
katılacağı açık kanallar, açık mekanizmalar yaratmak zorundayız, sivil toplum
örgütlerinin, bir bütün olarak toplumun, kadınların, gençlerin, dolayısıyla
herkesin bu sürece dâhil edilmesi, mutlaka bu sürecin şeffaflıkla yürütülmesi
gereklidir. Dolayısıyla, oluşturulacak mekanizmalar, tekil mekanizmalar, tek
taraflı mekanizmalar değil, çok taraflı mekanizmalardır, hatta bu mekanizmalar
üçüncü bir tarafın da katılmasını öngören mekanizmalar olmalıdır. Kolaylaştırıcı
bir tarafın, üçüncü bir gözün, tarafsız bir hakemin de bu süreçlerde olması
sorunun çözümüne kuşkusuz katkı sağlayacaktır. 
Değerli arkadaşlar, bu tür sorunların
çözümünde en önemli konulardan birisi zihniyet değişimi ve dönüşümüdür. Önce
kendimizden başlayarak… Tabii ki barışın savaş kadar kolay olduğunu söyleyemem.
Savaş belki acıdır, savaşın sonuçları belki ağırdır ama emin olun zihniyet
değişikliği ve barışa giden yol en az savaş kadar zordur ve belki çok fazla
zordur. Bu nedenle, bu yaklaşımlarımızı gösterirken, barışa doğru adım atarken
zihniyet değişikliğine de kendimizde yaratmalıyız. 
Beni dinlediğiniz için hepinize
teşekkür ediyorum. İyi geceler diliyorum. (HDP sıralarından alkışlar) 
BAŞKAN – Teşekkür ederim.

Y O K L A M A
(MHP
sıralarından bir grup milletvekili ayağa kalktı)

YUSUF HALAÇOĞLU (Kayseri) – Sayın
Başkan, yoklama talep ediyoruz.
BAŞKAN – Sayın Vural, Sayın Halaçoğlu,
Sayın Bal, Sayın Yılmaz, Sayın Erdoğan, Sayın Doğru, Sayın Topcu, Sayın Öz,
Sayın Şimşek, Sayın Çınar, Sayın Çirkin, Sayın Işık, Sayın Yılmaz, Sayın Bulut,
Sayın Dedeoğlu, Sayın Başesgioğlu, Sayın Uzunırmak, Sayın Adan, Sayın Halaman,
Sayın Türkkan, Sayın Ayhan.
Yoklama için iki dakikalık süre
veriyorum ve süreyi başlatıyorum. 

(Elektronik cihazla yoklama yapıldı)
BAŞKAN – Toplantı yeter sayısı vardır.





BAŞKAN – Önergeyi oylarınıza sunuyorum:
Kabul edenler… Kabul etmeyenler… Önerge kabul edilmemiştir.
Sayın milletvekilleri, tasarının…
OKTAY VURAL (İzmir) – Sayın Başkan,
tutumunuz hakkında usul tartışması talep ediyorum.
BAŞKAN – Ben tutanağı bekliyorum Sayın
Vural, tutanağı bekliyorum.
OKTAY VURAL (İzmir) – Neyle ilgili
tutanak?
BAŞKAN – Tutanak gelsin, benim nerede
müdahale ettiğim ortaya çıkacak. Ondan sonra, isterseniz tekrar usul tartışması
açarız.
Şu oylamayı yapalım.
Tasarının 2’nci maddesinin oylamasının
açık oylama şeklinde yapılmasına dair bir önerge vardır. Önergeyi okutup imza
sahiplerini arayacağım.
Türkiye Büyük
Millet Meclisi Başkanlığına
629 Sıra Sayılı Kanun Tasarısı’nın
2’nci maddesinin açık oylama ile oylanmasını arz ve teklif ederiz. 
BAŞKAN – Alim Işık, Kütahya? Burada.
Kemalettin Yılmaz, Afyonkarahisar?
Burada.
Mesut Dedeoğlu, Kahramanmaraş? Burada.
Emin Çınar, Kastamonu? Burada.
Cemalettin Şimşek, Samsun? Burada.
Ali Öz, Mersin? Burada.
Zühal Topcu, Ankara? Burada.
Seyfettin Yılmaz, Adana? Burada.
Mehmet Erdoğan, Muğla? Burada. 
Reşat Doğru, Tokat? Burada.
Ahmet Duran Bulut, Balıkesir? Burada.
Ali Halaman, Adana? Burada.
Ali Uzunırmak, Aydın? Burada.
Murat Başesgioğlu, İstanbul? Burada.
Münir Kutluata, Sakarya? Burada.
Celal Adan, İstanbul? Burada. 
Faruk Bal, Konya? Burada.
Yusuf Halaçoğlu, Kayseri? Burada.
D. Ali Torlak, İstanbul… Nerede?
Göremedim.
LÜTFÜ TÜRKKAN (Kocaeli) – Takabbül
ediyorum.
BAŞKAN – Sayın Türkkan üstlendi, tamam.
Şefik Çirkin, Hatay? Burada.
Oktay Vural, İzmir? Burada. 
Necati Özensoy, Bursa? Burada.
Emin Haluk Ayhan, Denizli? Burada.
Açık oylamanın elektronik oylama
cihazıyla yapılmasını oylarınıza sunuyorum: Kabul edenler... Kabul
etmeyenler... Kabul edilmiştir. 
İki dakika süre veriyorum.

(Elektronik cihazla yoklama yapıldı)
BAŞKAN – 629 sıra sayılı Kanun
Tasarısı’nın 2’nci maddesinin açık oylama sonucunu okuyorum:




“Kullanılan
  oy sayısı


:


234








Kabul


:


210








Ret


:


24


(x)



 Kâtip
Üye  Kâtip Üye
 Muharrem
Işık Fehmi Küpçü 
 Erzincan Bolu”
Böylelikle 2’nci madde de kabul
edilmiştir. 
Şimdi, tutanaklar burada. 
Sayın Ali Uzunırmak söz isteyerek
buraya geldi ve şunu söyledi: 
“Sayın Bakan eğer bir milletvekiline,
hele hele birkaç defa muhatap olduğu bir milletvekiline acaba ‘Uzunırmak’ diye
hitap etmekten kaçınıyor mu, imtina mı ediyor yoksa hafızası bunamış mı?”
Ben de Meclis Başkan Vekili olarak
“Sayın Uzunırmak, lütfen hakaret etmeyin, insanın dili sürçebilir.” dedim. 
Konu budur. 
OKTAY VURAL (İzmir) – Evet, dili
sürçebilir konusundaki irade… Belki kasten söylemiştir.
ALİ UZUNIRMAK (Aydın) – Bir dakika
Sayın Başkan…
OKTAY VURAL (İzmir) – Siz vekâlet mi
aldınız?
ALİ UZUNIRMAK (Aydın) – Sayın Başkan,
burada sizin yapmanız gereken benim hakkıma sahip çıkarak Sayın Bakana konuyu
düzelttirmenizdir. 
BAŞKAN – Ben size söz verdim Sayın
Uzunırmak.
ALİ UZUNIRMAK (Aydın) – Bir dakika, bir
dakika, yok öyle bir şey. 
Siz oturduğunuz makamda önce bir
milletvekiline yanlış hitap edildiğini… Ben çünkü konuşmamın başında size
söyledim, milletvekili sorusunu sizin vasıtanızla bakana yöneltir. Dolayısıyla
öncelikli olarak sizin milletvekiline sahip çıkmanız lazım. Buradaki usul odur.

BAŞKAN – Ben size söz vermekle size
sahip çıkmış olmuyor muyum Sayın Uzunırmak?
ALİ UZUNIRMAK (Aydın) – Hayır, hayır,
aksine…
BAŞKAN – Lütfen arkadaşlar, bunu
tartışmak istemiyorum. Ben bu Meclisi şurada gördüğünüz İç Tüzük’e göre idare
etme çabasındayım.
ALİ UZUNIRMAK (Aydın) – Sayın Başkan,
siz milletvekilini konuşturmuyorsunuz. 
BAŞKAN – Nezaket konusu söz konusuysa…
ALİ UZUNIRMAK (Aydın) – Siz
milletvekilini hâlâ konuşturmuyorsunuz. 
BAŞKAN - …bunu birbirimize karşı yapmak
zorundayız. 
OKTAY VURAL (İzmir) – Sayın Başkan,
tutumunuzla ilgili…
BAŞKAN – Nezaket tek taraflı olmaz. 
OKTAY VURAL (İzmir) – Tutumunuz hakkında…
BAŞKAN – Lütfen, rica ediyorum ve… 
OKTAY VURAL (İzmir) – Sayın Başkan…
BAŞKAN – Birleşime beş dakika ara
veriyorum. 
Kapanma Saati:
01.17

SEKİZİNCİ OTURUM
Açılma Saati:
01.22
BAŞKAN: Başkan
Vekili Ayşenur BAHÇEKAPILI
KÂTİP ÜYELER:
Fehmi KÜPÇÜ (Bolu), Muharrem IŞIK (Erzincan)
-----0-----
BAŞKAN – Sayın milletvekilleri, Türkiye
Büyük Millet Meclisinin 113’üncü Birleşiminin Sekizinci Oturumunu açıyorum. 
629 sıra sayılı Tasarı’nın
görüşmelerine devam edeceğiz.

3.- Terörün Sona Erdirilmesi ve Toplumsal
Bütünleşmenin Güçlendirilmesine Dair Kanun Tasarısı ve İçişleri Komisyonu
Raporu (1/941) (S. Sayısı: 629) 
Komisyon? Yok.
Ertelenmiştir.
OKTAY VURAL (İzmir) – Sayın Başkan…
BAŞKAN - Buyurun Sayın Vural.
OKTAY VURAL (İzmir) – Sayın Başkan,
bakın, bununla ilgili, tutumunuzla ilgili söz talebim oldu. “Tutanaklara
bakacağım, karar vereceğim.” dediniz ve bu başlamış işlemi tamamlamadan usul
tartışmasıyla ilgili Sayın Bakanın yerine girip “Sürçülisan etmiştir.” demek
suretiyle bir bakanın yerine Meclis Başkan Vekilinin bunu kullanması doğru
olmamış ve Sayın Bakanın bunu kasten kullandığı da zımnen ortaya çıkmıştır.
Dolayısıyla, sizin bu uygulamanız doğru olmamıştır, usul tartışmasıyla ilgili
karar vermeniz gerekiyor. 
BAŞKAN - Açılmasını mı istiyorsunuz?
OKTAY VURAL (İzmir) – Evet.
BAŞKAN – Peki, usul tartışmasını
açacağım. Hiç tartışmayalım, hiç tartışmayalım.
RECEP ÖZEL (Isparta) – Lehte efendim.
MEHMET DOĞAN KUBAT (İstanbul) – Lehte.
OKTAY VURAL (İzmir) – Aleyhte.
ALİ UZUNIRMAK (Aydın) – Aleyhte.
BAŞKAN – Önergeyi okutuyorum:
Türkiye Büyük
Millet Meclisi Başkanlığına
İç Tüzük 71’inci maddeye göre usul
tartışmamızın kapalı oturumda yapılmasını arz ederim
 Oktay
Vural
 İzmir
 Milliyetçi
Hareket Partisi 
 Grup
Başkan Vekili
BAŞKAN – Kapalı oturum önergesi verildi.
Kapalı oturumda bulunabilecek şahıslar dışında herkes toplantı salonundan
çıkartılacak. Salon boşaldıysa…
OKTAY VURAL (İzmir) – Boşalmadı daha
efendim, boşalmadı daha.
BAŞKAN – Salonun boşaltılması için… 
OKTAY VURAL (İzmir) – İdare amirlerini…
BAŞKAN - …idare amirlerini göreve
çağırıyorum.
Teşekkür ederim sufle ettiğiniz
için. 
Sayın milletvekilleri, yeminli
stenografların ve yeminli görevlilerin salonda kalmalarını oylarınıza
sunuyorum: Kabul edenler…
ALİ UZUNIRMAK
(Aydın) – Karar yeter sayısı...
RAMAZAN CAN
(Kırıkkale) – Karar yeter sayısı…
BAŞKAN – Karar
yeter sayısı arayacağım.
Kabul edenler…
Kabul etmeyenler…
Karar yeter
sayısı yoktur.
Birleşime on
dakika ara veriyorum.
Kapanma Saati: 01.25
DOKUZUNCU OTURUM
Açılma Saati:
01.34
BAŞKAN: Başkan
Vekili Ayşenur BAHÇEKAPILI
KÂTİP ÜYELER:
Fehmi KÜPÇÜ (Bolu), Muharrem IŞIK (Erzincan)
-----0-----
BAŞKAN – Sayın milletvekilleri, Türkiye
Büyük Millet Meclisinin 113’üncü Birleşiminin Dokuzuncu Oturumunu açıyorum. 
Kapalı oturum önergesi işleminde
yeminli görevlilerin salonda kalmaları hususunun oylamasında karar yeter sayısı
bulunamamıştı. 
Şimdi, yeminli görevlilerin salonda
kalmasını tekrar oylarınıza sunacağım ve karar yeter sayısı arayacağım.
Kabul edenler… Kabul etmeyenler… 
Karar yeter sayısı yoktur. 
Birleşime beş dakika ara veriyorum. 
 Kapanma
Saati: 01.35
ONUNCU OTURUM
Açılma Saati:
01.39
BAŞKAN: Başkan
Vekili Ayşenur BAHÇEKAPILI
KÂTİP ÜYELER:
Fehmi KÜPÇÜ (Bolu), Muharrem IŞIK (Erzincan)
-----0-----
BAŞKAN – Sayın milletvekilleri, Türkiye
Büyük Millet Meclisinin 113’üncü Birleşiminin Onuncu Oturumunu açıyorum.
Kapalı oturum önergesi işleminde
yeminli görevlilerini salonda kalmaları hususunun yapılan ikinci oylamada da
karar yeter sayısı bulunamamıştır.
Şimdi, yeminli görevlilerin salonda
kalmasını tekrar oylarınıza sunacağım ve karar yeter sayısı arayacağım: Kabul
edenler... Kabul etmeyenler... 
Karar yeter sayısı üçüncü defa
bulunamadığından alınan karar gereğince kanun tasarı ve teklifleriyle
komisyonlardan gelen diğer işleri sırasıyla görüşmek için 9 Temmuz 2014
Çarşamba günü saat 14.00’de toplanmak üzere Birleşimi kapatıyorum.
Kapama Saati:
01.40





(x) 629 S. Sayılı Basmayazı tutanağa
eklidir.


(x) Açık oylama kesin sonuçlarını
gösteren tablo tutanağa eklidir.


(x) Açık oylama kesin sonuçlarını gösteren
tablo tutanağa eklidir.



(X) Bu bölümde Hatip tarafından Türkçe
olmayan bir kelime ifade edildi.


(x) Açık oylama kesin sonuçlarını
gösteren tablo tutanağa eklidir.




