



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 96’ncı
Birleşim
 2
Temmuz 2019 Salı

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)

 İÇİNDEKİLER


I.- GEÇEN TUTANAK ÖZETİ
II.- GELEN KÂĞITLAR
III.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Konya Milletvekili Esin Kara’nın, serbest muhasebeci mali
müşavirlerin sorunlarına ilişkin gündem dışı konuşması
2.- Kütahya Milletvekili Ali Fazıl Kasap’ın, Kütahya ilinin sorunlarına
ilişkin gündem dışı konuşması
3.- Giresun Milletvekili Sabri Öztürk’ün, 12 Nisan 2018 tarihinde
Giresun’un Eynesil ilçesinde Hakk’ın rahmetine kavuşan Rabia Naz’ın vefatına
ilişkin gündem dışı konuşması

IV.- AÇIKLAMALAR
1.- İzmir Milletvekili Bedri Serter’in, İzmir ilinde yaşanan yangınlar
ile Tarım ve Orman Bakanlığı bünyesinde mevsimlik işçi statüsünde çalışan orman
işçilerinin sözleşmesinin yenilenmesi gerektiğine ilişkin açıklaması
2.- Adana Milletvekili Ayhan Barut’un, kadroya geçirilen taşeron
işçilerinin mağduriyetinin giderilmesi gerektiğine ilişkin açıklaması
3.- Kocaeli Milletvekili İlyas Şeker’in, 28 Haziran İzmit’in düşman
işgalinden kurtuluşunun 98’inci yıl dönümüne ilişkin açıklaması
4.- Bursa Milletvekili Erkan Aydın’ın, 2 Temmuz Sivas Madımak
katliamının 26’ncı yıl dönümüne ve mevsimlik işçi statüsünde çalışan orman
işçilerinin sözleşmesinin yenilenmesi gerektiğine ilişkin açıklaması
5.- Aksaray Milletvekili Ayhan Erel’in, Millî Savunma Bakanlığı 2018
yılı Türk Silahlı Kuvvetleri Dış Kaynaktan Muvazzaf Astsubay alımı
kontenjanının düşük tutulması nedeniyle yaşanan mağduriyete ilişkin açıklaması
6.- Sivas Milletvekili Semiha Ekinci’nin, 2 Temmuz Sivas Madımak
katliamının 26’ncı yıl dönümüne ve 4 Eylül Sivas Kongresi’nin 100’üncü yıl
dönümü vesilesiyle milletvekillerini Sivas iline davet ettiğine ilişkin
açıklaması
7.- Osmaniye Milletvekili Mücahit Durmuşoğlu’nun, 1 Temmuz Denizcilik ve
Kabotaj Bayramı’na ilişkin açıklaması
8.- Çanakkale Milletvekili Özgür Ceylan’ın, 2 Temmuz Sivas Madımak
katliamının 26’ncı yıl dönümüne ilişkin açıklaması
9.- Mersin Milletvekili Ali Cumhur Taşkın’ın, 1 Temmuz Denizcilik ve
Kabotaj Bayramı’na ilişkin açıklaması
10.- Kayseri Milletvekili Çetin Arık’ın, 2 Temmuz Sivas Madımak
katliamının 26’ncı yıl dönümüne ve Melikgazi Belediyesinin tabelasına “TC”
ibaresinin yazılması önerisine ilişkin açıklaması
11.- Manisa Milletvekili Ahmet Vehbi Bakırlıoğlu’nun, 2 Temmuz Sivas
Madımak katliamının 26’ncı yıl dönümüne ve Ergenekon davasına ilişkin
açıklaması
12.- Trabzon Milletvekili Ahmet Kaya’nın, Türkiye Futbol Federasyonu
Yönetim Kurulunun Spor Toto Süper Lig’de 2019-2020 sezonunun Cemil Usta sezonu
olarak oynanması kararına ilişkin açıklaması
13.- Gaziantep Milletvekili İmam Hüseyin Filiz’in, güçlü ekonominin
yüksek teknolojili ürünlerle sağlanabileceğine ilişkin açıklaması
14.- İzmir Milletvekili Murat Çepni’nin, 2 Temmuz Sivas Madımak
katliamının 26’ncı yıl dönümüne ilişkin açıklaması
15.- Antalya Milletvekili Çetin Osman Budak’ın, seçim döneminin sona
ermesiyle zamların yapılmaya başlandığına ilişkin açıklaması
16.- Mersin Milletvekili Hacı Özkan’ın, 1 Temmuz Denizcilik ve Kabotaj
Bayramı’na ilişkin açıklaması
17.- Ağrı Milletvekili Ekrem Çelebi’nin, Suriye’nin İdlib kentinde rejim
güçlerinin düzenlediği saldırıda şehit olan hemşehrisi Piyade Astsubay Kıdemli
Çavuş Adem Tunç’a, Ağrı ili Diyadin ilçesinde sel sularına kapılarak ölen
vatandaşlar ile yıldırım çarpması sonucu ölen vatandaşa Allah’tan rahmet
dilediğine ilişkin açıklaması
18.- Yozgat Milletvekili Ali Keven’in, şiddetli yağmurun yol açtığı su
taşkınları nedeniyle Yozgat ilinin doğal afet bölgesi ilan edilmesi gerektiğine
ilişkin açıklaması
19.- Hatay Milletvekili Sabahat Özgürsoy Çelik’in, Hatay’ın ana vatana
katılışının 80’inci yıl dönümüne ilişkin açıklaması
20.- Kahramanmaraş Milletvekili İmran Kılıç’ın, Madımak olayı ile
Başbağlar olayını eş zamanlı gerçekleştiren karanlık eller ile arkasındaki
karanlık odakların aynı olduğuna ilişkin açıklaması
21.- Kocaeli Milletvekili Saffet Sancaklı’nın, Romanya’da düzenlenen
Parlamentolar Arası Futbol Turnuvası’nda şampiyon olan TBMM Futbol Takımı’nı
tebrik ettiğine ilişkin açıklaması


22.- Mersin Milletvekili Cengiz Gökçel’in, 2 Temmuz Sivas Madımak
katliamının 26’ncı yıl dönümüne, Mersin ilinde metil alkol zehirlenmesi sonucu
yaşamını yitiren vatandaşlara Allah’tan rahmet dilediğine ve yaşanılan doğal
afetler sonucu zarar gören Mersinli çiftçilerin mağduriyetinin giderilmesi
gerektiğine ilişkin açıklaması
23.- Gaziantep Milletvekili Bayram Yılmazkaya’nın, Gaziantep ilinde
Kur’an kursunda yaşanan vahim olayın devletin denetim görevini tam olarak
yerine getirmesi ve kuruluşlara ayrıcalık tanınmaması gerektiğinin önemini
ortaya koyduğuna ilişkin açıklaması
24.- Muğla Milletvekili Süleyman Girgin’in, iş akitleri sonlandırılan
orman işçilerinin mağduriyetinin giderilip giderilmeyeceğini ve bu işçilerin
sürekli işçi kadrosuna alınıp alınmayacağını Hazine ve Maliye Bakanından
öğrenmek istediğine ilişkin açıklaması
25.- Kocaeli Milletvekili Lütfü Türkkan’ın, Ergenekon kumpas davasında
açıklanan karara, yapılan zamların Türkiye’nin ekonomik olarak yönetilemez
noktaya geldiğinin ispatı olduğuna, Fatih Sultan Mehmet Köprüsü’nün bakıma
alınmasıyla yaşanan mağduriyete, Marmaray’ın fiyat tarifesinin, Yavuz Sultan
Selim Köprüsü’nün ve Avrasya Tüneli geçiş ücretlerinin düşürülmesi gerektiğine,
2 Temmuz Sivas Madımak katliamı ile 5 Temmuz Başbağlar katliamının 26’ncı yıl
dönümüne ilişkin açıklaması
26.- Manisa Milletvekili Erkan Akçay’ın, 1 Temmuz Kabotaj Kanunu’nun
kabulünün 93’üncü yıl dönümüne, Suriye ve Irak’taki terör yapılanmalarının,
Doğu Akdeniz’de yaşanan gelişmelerin ve S400 meselesinin ülkemizin bekası,
güvenliği ve savunması için önem arz ettiğine, Türkiye’nin millî menfaatleri
doğrultusunda iktidarıyla muhalefetiyle hareket edilmesi gerektiğine, 2 Temmuz
Türk Tarih Kurumunun düzenlediği 1’inci Türk Tarih Kongresi’nin 87’nci yıl
dönümü vesilesiyle toplumların geçmişten çıkardıkları derslerle geleceklerine
yön verdiğine ilişkin açıklaması
27.- İstanbul Milletvekili Hakkı Saruhan Oluç’un, 2 Temmuz Sivas Madımak
katliamının 26’ncı yıl dönümüne, Suudi Arabistan’ın Tebük kentine çalışmaya
giden inşaat işçilerinin ve ailelerinin mağduriyetinin giderilmesi için Aile,
Çalışma ve Sosyal Hizmetler Bakanını göreve davet ettiklerine, FETÖ’cü savcıların
hazırladığı fezlekelerle HDP’li vekillerin yargılandığına, Diyadin Belediyesi
Eş Başkanları Betül Yaşar ve Evren Demir’in gözaltına alınarak darbedilmesi
olayını protesto ettiklerine ilişkin açıklaması
28.- İstanbul Milletvekili Engin Altay’ın, 2 Temmuz Sivas Madımak
katliamı ile 5 Temmuz Başbağlar katliamının 26’ncı yıl dönümüne, linç kültürünün
yerleşmeye başlamasının dikkate alınması gerektiğine, Ergenekon ve Balyoz
operasyonuna, Ergenekon davasına yönelik “Ben dahi bu davanın savcısıyım.”
diyen Cumhurbaşkanı Recep Tayyip Erdoğan’ın 82 milyondan özür dileyip
dilemeyeceğini ve yaşanılan mağduriyetlerle ilgili hak edilen tazminatları
ödeyip ödemeyeceğini öğrenmek istediğine ilişkin açıklaması
29.- Çankırı Milletvekili Muhammet Emin Akbaşoğlu’nun, Parlamentolar
Arası Futbol Turnuvası’nda şampiyon olan TBMM Futbol Takımı’nı tebrik ettiğine,
1 Temmuz Kabotaj Kanunu’nun kabulünün 93’üncü yıl dönümüne, 2 Temmuz Sivas
Madımak katliamı ile 5 Temmuz Başbağlar katliamının 26’ncı yıl dönümüne,
Japonya’nın Osaka kentinde gerçekleştirilen G20 Zirvesi’ne, AK PARTİ iktidarı
olarak FETÖ’yle mücadele konusunda gerekenlerin yapıldığına ve yapılmaya devam
edileceğine ilişkin açıklaması
30.- Ankara Milletvekili Tekin Bingöl’ün, Çankırı Milletvekili Muhammet
Emin Akbaşoğlu’nun yerinden sarf ettiği bazı ifadelerine ilişkin açıklaması
31.- Çankırı Milletvekili Muhammet Emin Akbaşoğlu’nun, Ankara
Milletvekili Tekin Bingöl’ün yaptığı açıklamasındaki bazı ifadelerine ilişkin
açıklaması
32.- Ankara Milletvekili Tekin Bingöl’ün, tarafsız ve bağımsız yargıdan
bahsedilmesinin abesle iştigal olduğuna ilişkin açıklaması
33.- Manisa Milletvekili Özgür Özel’in, İzmir Milletvekili Mahmut Atilla
Kaya’nın İYİ PARTİ grup önerisi üzerinde AK PARTİ Grubu adına yaptığı
konuşmasındaki bazı ifadelerine ve bu konuşma nedeniyle İç Tüzük hükümlerinin
uygulanması gerektiğine ilişkin açıklaması
34.- Çankırı Milletvekili Muhammet Emin Akbaşoğlu’nun, bağlayıcı
kuralların İç Tüzük’te belirtildiğine, temiz bir dil kullanılması ve
milletvekillerinin hitaplarda özen göstermesi gerektiğine ilişkin açıklaması
35.- Kocaeli Milletvekili Lütfü Türkkan’ın, Çankırı Milletvekili
Muhammet Emin Akbaşoğlu’nun yaptığı açıklamasındaki bazı ifadelerine ve İç
Tüzük’ün amir hükmü gereğince İzmir Milletvekili Mahmut Atilla Kaya’ya İYİ
PARTİ grup önerisi üzerinde AK PARTİ Grubu adına yaptığı konuşmasındaki bazı ifadelerinden
dolayı ceza verilmesini talep ettiğine ilişkin açıklaması
36.- Manisa Milletvekili Özgür Özel’in, Çankırı Milletvekili Muhammet
Emin Akbaşoğlu’nun yaptığı açıklamasındaki bazı ifadelerine ilişkin açıklaması
37.- İstanbul Milletvekili Hakkı Saruhan Oluç’un, yapılan eleştirilerden
dolayı kimsenin ceza almasından yana olmadıklarına ama İç Tüzük gereği İstanbul
Milletvekili Ahmet Şık’a verilen ceza ile İzmir Milletvekili Mahmut Atilla
Kaya’ya verilecek olan cezanın aynı ölçüde olması gerektiğine ilişkin açıklaması
38.- Çankırı Milletvekili Muhammet Emin Akbaşoğlu’nun, maksadı aşan
cümlelerin kabul edilemeyeceğine ilişkin açıklaması
39.- Kocaeli Milletvekili Lütfü Türkkan’ın, nasıl özür dilenmesi
gerektiğini göstermek istediğine ilişkin açıklaması
40.- Ankara Milletvekili Murat Emir’in, Kırıkkale Milletvekili Ramazan
Can’ın HDP grup önerisi üzerinde AK PARTİ Grubu adına yaptığı konuşmasındaki
bazı ifadelerine ilişkin açıklaması
41.- Kırıkkale Milletvekili Ramazan Can’ın, Ankara Milletvekili Murat
Emir’in yaptığı açıklamasındaki bazı ifadelerine ilişkin açıklaması
42.- Ankara Milletvekili Emrullah İşler’in, İstanbul Milletvekili Ahmet
Ünal Çeviköz’ün sataşma nedeniyle yaptığı konuşmasındaki bazı ifadelerine
ilişkin açıklaması
43.- Çankırı Milletvekili Muhammet Emin Akbaşoğlu’nun, İstanbul
Milletvekili Engin Altay’ın AK PARTİ grup önerisi üzerinde CHP Grubu adına
yaptığı konuşmasındaki bazı ifadelerine ilişkin açıklaması
44.- İstanbul Milletvekili Engin Altay’ın, Çankırı Milletvekili Muhammet
Emin Akbaşoğlu’nun yaptığı açıklamasındaki bazı ifadelerine ilişkin açıklaması
45.- Manisa Milletvekili Erkan Akçay’ın, siyasi parti gruplarının
Antalya Milletvekili Aydın Özer’in (2/897) esas numaralı Kanun Teklifi’yle
ilgili mutabakat sağlayarak konunun netleştirilmesinde fayda mülahaza ettiğine
ilişkin açıklaması
46.- İstanbul Milletvekili Engin Altay’ın, Manisa Milletvekili Erkan
Akçay’ın Antalya Milletvekili Aydın Özer’in (2/897) esas numaralı Kanun
Teklifi’nin siyasi parti gruplarının ittifakıyla Genel Kurul gündemine
getirilmesi önerisinin memnuniyet verici olduğuna ilişkin açıklaması
47.- Kocaeli Milletvekili Lütfü Türkkan’ın, Antalya Milletvekili Aydın
Özer’in (2/897) esas numaralı Kanun Teklifi’yle ilgili Mecliste grubu bulunan
siyasi partilerin yapacağı çalışmaya İYİ PARTİ Grubu olarak olumlu baktıklarına
ilişkin açıklaması
48.- Çankırı Milletvekili Muhammet Emin Akbaşoğlu’nun, Antalya
Milletvekili Aydın Özer’in (2/897) esas numaralı Kanun Teklifi’yle ilgili
Mecliste grubu bulunan siyasi partilerle birlikte düzenleme yapmayı arzu
ettiklerine ilişkin açıklaması
49.- İstanbul Milletvekili Hakkı Saruhan Oluç’un, Sporda Şiddet ve
Düzensizliğin Önlenmesine Dair Kanunda Değişiklik Yapılmasına Dair Kanun
Teklifi içinde Antalya Milletvekili Aydın Özer’in (2/897) esas numaralı Kanun
Teklifi’nin değerlendirilebileceğine ilişkin açıklaması
50.- Ankara Milletvekili Filiz Kerestecioğlu Demir’in, Yüksek Öğrenim
Kredi ve Yurtlar Kurumunun ODTÜ’de yapılan Onur Yürüyüşü’nde gözaltına alınan
öğrencilerin burs ve kredilerini kestiğine ilişkin açıklaması
51.- Eskişehir Milletvekili Arslan Kabukcuoğlu’nun, 4924 sayılı Kanun’a
tabi çalışan sağlık personeline eş durumundan nakil hakkı tanınması gerektiğine
ilişkin açıklaması
52.- Adana Milletvekili Ayhan Barut’un, Ukrayna’ya dil öğrenimi için
giden öğrencilerimize yaşatılan uygulamanın iki ülke arasında varılan
karşılıklı mutabakat sonucu olup olmadığını, gerekli koşulları sağlayamayan kaç
Ukraynalı öğrencinin Türkiye’den gönderildiğini öğrenmek istediğine ve Türk
vatandaşlarına yaşatılan mağduriyet konusunda Dışişleri Bakanlığını sorumluluğa
davet ettiğine ilişkin açıklaması
53.- Çankırı Milletvekili Muhammet Emin Akbaşoğlu’nun, Kocaeli
Milletvekili Lütfü Türkkan’ın 91 sıra sayılı Kanun Teklifi’nin tümü üzerinde
İYİ PARTİ Grubu adına yaptığı konuşmasındaki bazı ifadelerine ilişkin
açıklaması
54.- Antalya Milletvekili Aydın Özer’in, grup başkan vekillerinin
Kırkpınar yağlı güreşlerinde başpehlivan olan sporculara “devlet sporcusu”
unvanı verilmesiyle ilgili siyasetüstü yaklaşımlarına teşekkür ettiğine ilişkin
açıklaması
55.- Çankırı Milletvekili Muhammet Emin Akbaşoğlu’nun, Diyarbakır
Milletvekili Garo Paylan’ın 91 sıra sayılı Kanun Teklifi’nin tümü üzerinde HDP
Grubu adına yaptığı konuşmasındaki bazı ifadelerine ilişkin açıklaması
56.- Kocaeli Milletvekili Lütfü Türkkan’ın, Rus denizaltısında yaşanan
kaza haberine ilişkin Meclisin bilgilendirilmesini talep ettiklerine ilişkin
açıklaması
57.- Diyarbakır Milletvekili Garo Paylan’ın, Diyarbakır ili Sur
ilçesinde yapılan kentsel dönüşüm uygulamalarından Diyarbakırlıların memnun
olup olmadığının yerinde araştırılması ve konuya ilişkin ortak araştırma
önergesi verilmesi gerektiğine ilişkin açıklaması
58.- Çankırı Milletvekili Muhammet Emin Akbaşoğlu’nun, milletin devletin
teminatı altında yaşantısını sürdürebilmesini sağlayan politikanın ancak
alkışlanması gerektiğine ilişkin açıklaması
59.- Manisa Milletvekili Erkan Akçay’ın, Millî Emlak Genel Müdürlüğü
bünyesindeki personele kurum içi uzmanlık sınavı hakkının tanınması yönündeki
önerilerinin grupların mutabakatıyla hayata geçirilebileceğine ilişkin
açıklaması
60.- Bayındırlık, İmar, Ulaştırma ve Turizm Komisyonu Başkanı Tahir
Akyürek’in, İstanbul Milletvekili Mehmet Akif Hamzaçebi’nin 91 sıra sayılı
Kanun Teklifi’nin tümü üzerinde şahsı adına yaptığı konuşmasındaki bazı
ifadelerine ilişkin açıklaması
61.- İstanbul Milletvekili Mehmet Akif Hamzaçebi’nin, Bayındırlık, İmar,
Ulaştırma ve Turizm Komisyonu Başkanı Tahir Akyürek’in yaptığı açıklamasındaki
bazı ifadelerine ilişkin açıklaması
62.- İzmir Milletvekili Serpil Kemalbay Pekgözegü’nün, Tekirdağ ili
Çorlu ilçesinde 8 Temmuz 2018 tarihinde meydana gelen tren faciasında
yakınlarını kaybeden ailelerin adalet talebine ilişkin açıklaması
63.- Siirt Milletvekili Meral Danış Beştaş’ın, söz konusu HDP’liler ya
da Kürtler olunca FETÖ’cü savcı ve hâkimlerin tasarruflarının geçerli
kılındığına, Ergenekon davasındaki beraat kararı alkışlanırken Baran Barış
Korkmaz’a yönelik uygulamanın Türkiye tarafından bilinmesi gerektiğine ilişkin
açıklaması
64.- Iğdır Milletvekili Habip Eksik’in, Millî Eğitim Bakanlığı
müfredatında Kürtçenin seçmeli ders olmasına rağmen Van ili Edremit ilçesi
Ferit Melen İlkokulunda görev yapan Medeni Oruç’un okulda Kürtçe konuştuğu için
sürgün edilmesinin Kürtçe diline yönelik nefret söyleminin tasvip edilmesi
anlamına gelip gelmediğini ve bu suçu işleyen idareciler hakkında soruşturma
açılıp açılmayacağını öğrenmek istediğine ilişkin açıklaması

V.- BAŞKANLIĞIN GENEL KURULA SUNUŞLARI
A) Önergeler
1.- Başkanlığın, Antalya Milletvekili Atay Uslu’nun İçişleri Komisyonu
üyeliğinden istifasına ilişkin önergesinin (4/36) 2/7/2019 tarihinde Başkanlığa
ulaştığına ilişkin yazısı
2.- Antalya Milletvekili Aydın Özer’in (2/897) esas numaralı 5774 Sayılı
Başarılı Sporculara Aylık Bağlanması ile Devlet Sporcusu Unvanı Verilmesi
Hakkında Kanununda Değişiklik Yapılması Hakkında Kanun Teklifi’nin doğrudan
gündeme alınmasına ilişkin önergesi (4/37)

VI.- ÖNERİLER
A) Siyasi Parti Grubu Önerileri
1.- İYİ PARTİ Grubunun, İstanbul Milletvekili Hayrettin Nuhoğlu ve arkadaşları
tarafından, devletin varlığına, vatanın ve milletin bölünmez bütünlüğüne,
toplumun huzuruna kasteden, kırk yıla yakın süredir binlerce vatan evladını
şehit eden kanlı terör örgütü elebaşı bebek katilinin mektubunu okutan, kırmızı
bültenle aranan kardeşi Osman Öcalan’ın konuşmalarını ekranlarında yayınlayan
TRT’nin yayın politikaları Türk milletinin vicdanını yaralamıştır. Bir devlet
kurumu olan TRT’de, Anayasa’ya ve yasalara aykırı olarak bir terör örgütü
propagandasının bilerek ve kasten bir talimatla mı, yoksa ihmal sonucu mu
yapıldığının araştırılarak sorumluların bulunması ve alınacak tedbirlerin
belirlenmesi maksadıyla 28/6/2019 tarihinde Türkiye Büyük Millet Meclisi
Başkanlığına verilmiş olan Meclis araştırması önergesinin ön görüşmelerinin,
Genel Kurulun 2 Temmuz 2019 Salı günkü birleşiminde yapılmasına ilişkin önerisi
2.- HDP Grubunun, Grup Başkan Vekilleri Mersin Milletvekili Fatma
Kurtulan ile İstanbul Milletvekili Hakkı Saruhan Oluç tarafından, 2 Temmuz 1993
tarihinde gerçekleştirilen Sivas katliamının tüm boyutlarıyla araştırılması
amacıyla 2/7/2019 tarihinde Türkiye Büyük Millet Meclisi Başkanlığına verilmiş
olan Meclis araştırması önergesinin ön görüşmelerinin, Genel Kurulun 2 Temmuz
2019 Salı günkü birleşiminde yapılmasına ilişkin önerisi
3.- CHP Grubunun, Grup Başkan Vekilleri İstanbul Milletvekili Engin
Altay, Manisa Milletvekili Özgür Özel ile Sakarya Milletvekili Engin Özkoç
tarafından, Libya’da yaşanan gelişmelerin ele alınması ve Türkiye’nin
Libya’daki rolünün masaya yatırılması amacıyla 1/7/2019 tarihinde Türkiye Büyük
Millet Meclisi Başkanlığına verilmiş olan Meclis araştırması önergesinin ön
görüşmelerinin, Genel Kurulun 2 Temmuz 2019 Salı günkü birleşiminde yapılmasına
ilişkin önerisi
4.- AK PARTİ Grubunun, Genel Kurulun çalışma gün ve saatleri ile
gündemin “Kanun Teklifleri ile Komisyonlardan Gelen Diğer İşler” kısmının
sıralamasının yeniden düzenlenmesine; 91 ve 92 sıra sayılı kanun tekliflerinin
İç Tüzük’ün 91’inci maddesine göre temel kanun olarak bölümler hâlinde görüşülmesine
ilişkin önerisi

VII.- SATAŞMALARA İLİŞKİN KONUŞMALAR
1.- İstanbul Milletvekili Ahmet Ünal Çeviköz’ün, Ankara Milletvekili
Emrullah İşler’in CHP grup önerisi üzerinde AK PARTİ Grubu adına yaptığı
konuşması sırasında şahsına sataşması nedeniyle konuşması
VIII.- SEÇİMLER
A) Komisyonlarda Açık Bulunan Üyeliklere Seçim
1.- Güvenlik ve İstihbarat Komisyonunda boş bulunan üyeliğe seçim
2.- İçişleri Komisyonunda boş bulunan üyeliğe seçim

IX.- KANUN TEKLİFLERİ İLE KOMİSYONLARDAN GELEN DİĞER İŞLER
A) Kanun Teklifleri
1.- Kırklareli Milletvekili Selahattin Minsolmaz ve 35 Milletvekilinin
Tapu Kanunu ve Bazı Kanunlarda Değişiklik Yapılmasına Dair Kanun Teklifi
(2/1984) ve Bayındırlık, İmar, Ulaştırma ve Turizm Komisyonu Raporu (S. Sayısı:
91)

X.- YAZILI SORULAR VE CEVAPLARI
1.- İzmir Milletvekili Murat Bakan'ın, plastik atık ithalatına ve PVC
esaslı plastik atıklara ilişkin sorusu ve Ticaret Bakanı Ruhsar Pekcan’ın
cevabı (7/11715)
2 Temmuz 2019 Salı
BİRİNCİ OTURUM
Açılma Saati: 15.00
BAŞKAN: Başkan Vekili Celal ADAN
KÂTİP ÜYELER: Barış KARADENİZ (Sinop), İshak GAZEL (Kütahya)
----- 0 -----
BAŞKAN
– Türkiye Büyük Millet Meclisinin 96’ncı Birleşimini açıyorum.
Toplantı
yeter sayısı vardır, görüşmelere başlıyoruz.
Gündeme
geçmeden önce üç sayın milletvekiline gündem dışı söz vereceğim. 
Gündem
dışı ilk söz, serbest muhasebeci mali müşavirlerin sorunları hakkında söz
isteyen Konya Milletvekili Esin Kara’ya aittir.
Buyurun
Sayın Kara. (MHP sıralarından alkışlar)
III.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Konya Milletvekili Esin Kara’nın, serbest muhasebeci mali
müşavirlerin sorunlarına ilişkin gündem dışı konuşması
ESİN
KARA (Konya) – Sayın Başkan, büyük Türk milletinin değerli milletvekilleri;
serbest muhasebeci mali müşavirlerimizin sorunlarını dile getirmek üzere gündem
dışı söz almış bulunmaktayım. Yüce Meclisimizi saygıyla selamlıyorum.
Mesleğimizin
birinci sıradaki sorunlarından bir tanesi, gelir vergisi ile katma değer
vergisi arasındaki çatışmadır. Türk vergi sisteminde, bilindiği üzere, iki
yöntem belirlenmiştir tarh için: Tahakkuk ve tahsil esası. 193 sayılı Gelir
Vergisi Kanunu’nun 67’nci maddesine göre, serbest meslek kazançlarında tahsil
esas alınmıştır yani serbest meslek mensubu, geliri elde ettiği zaman, tahsil
ettiği zaman gelir olarak defterlerine kaydetmektedir. Ancak, 3065 sayılı Katma
Değer Vergisi Kanunu’nun 10’uncu maddesine göre, katma değer vergisinin
doğması, malın teslimi ve hizmetin ifasına bağlanmıştır yani hizmeti ifa
ettiğiniz anda, tahsil edilip edilmediğine bakılmaksızın katma değer vergisi
doğmaktadır. Serbest meslek erbabı da bu konuda tahsil etmemiş olduğu gelirin
katma değer vergisini ödemek zorunda kalmaktadır. Bu sorun, ya 1/9 oranında
serbest meslek mensuplarına tevkifat verilmesi hakkıyla ya da katma değer
vergisinde de tahsil hususunun kabul edilmesiyle çözülebilecek bir sorundur. 
Yine,
uluslararası denetim firmalarının Türkiye üzerinde birçok şubelerinin
açıldığını ve Türkiye’de bağımsız denetim faaliyetlerini yürüttüklerini
görmekteyiz. Biz de Türkiye’deki yeminli mali müşavir ve bağımsız denetçilerin,
serbest muhasebeci mali müşavirlerin yurt dışında bağımsız denetim yapabilmesi
için onlara yeşil pasaport hakkının verilmesi gerektiğini savunmaktayız. 
Yine,
bir destek olarak da KOSGEB desteği istiyoruz. Yeni meslek…
Sayın
Başkanım, çok uğultu var salonda efendim. 
BAŞKAN
– Değerli milletvekilleri, çok uğultu var; hatibi dinleyelim. 
ESİN
KARA (Devamla) – Ben bilerek durdum çünkü uzun süredir Mecliste sorunları dile
getirilmeyen bir mesleğin mensubuyum ve meslektaşlarım şu an ekranları başında
bizleri dikkatle izliyorlar. O yüzden bilerek durdum, ek süremi de yine Sayın
Başkanımızdan talep edeceğim. 
Yine,
mesleğe geçişimizde, beş yıllık ya da dört yıllık fakülteden sonra, staja
başlama sınavıyla başlayan üç yıllık bir staj yapmaktayız. Stajın sonunda da 8
tane yazılı sınava girmekteyiz. Bu sınavın arkasından, başarılı olan
meslektaşlarım mali müşavir olma hakkını kazanmaktadır. Tabii, buraya gelinceye
kadar meslektaşlarımız belge parası vesaire derken birçok mali külfetin altında
ezilmektedir. 
Yeni
mesleğe gelen bir meslektaşımın büro açabilmesi için maddi desteğe ihtiyacı
vardır. KOSGEB’den 40 bin ile 50 bin TL arası bir büro desteği verilirse ve
uzun vadeye yayılırsa genç meslektaşlarımızın da büro açması için onlara destek
sağlanmış olacaktır. 
Yine,
Kur’an-ı Kerim’de der ki “Emaneti ehline veriniz.” Biz de diyoruz ki vergi, iş
ve ticaret mahkemelerindeki günü gününe değişiklikleri, yönetmelikleri ve
tebliğleri en güzel şekilde takip edenler serbest muhasebeci mali müşavir ve
yeminli mali müşavirlerdir. O yüzden, bu mahkemelerle ilgili olan yani iş,
ticaret ve vergi mahkemeleriyle ilgili ara buluculuk hakkının da
meslektaşlarımıza verilmesini istiyoruz. 
Yine,
5604 sayılı Mali Tatil İhdas Edilmesi Hakkında Kanun yayınlandı. Burada,
meslektaşlarımıza iki günlük bir tatil süresi veriliyordu. Biz
beyannamelerimizi 24 Temmuzda veriyorduk, bu yasayla birlikte sadece 26
Temmuzda veriyoruz. Son güncellemelerle birlikte, artık zaten 26 Temmuzda
verilmektedir bu beyannameler. Tatil olmadan da 26 Temmuz, tatil olduktan sonra
da 26 Temmuzda veriyoruz yani biz tatilden hiçbir şey anlamıyoruz, mali tatil
diye bir şey yaşamıyoruz. O yüzden dedik ki: “Mali tatil olarak da
meslektaşlarımıza bir destek verilsin, en azından 10 Ağustosa kadar beyanname
verme süreleri çekilsin.”
Yine,
meslektaşlarımızın beklemiş olduğu en önemli sorunlardan bir tanesi de mücbir
sebep. Bunu Meclis kürsüsünde daha önce de dile getirmiştik. Bunlardan bir
tanesi şuydu: Eş, anne, baba, çocuk, birinci derecede bir akrabanın vefatı ya
da ağır hastalığı veya mali müşavirin ya da meslek mensubunun kendisinin ağır
hastalığı durumunda, o ayki verilecek beyannamelerin süresinin uzatılmasını
talep ettik. 
Yine
aynı şekilde, bayan meslektaşlarımız doğum nedeniyle de beyannamelerine onay
vermesin diyoruz çünkü birçok bayan meslektaşımız doğumunu beyannamenin son
gününe geliyorsa erteletiyor ya da öncesine alıyor. Bu durum da bizim için en
büyük sıkıntılardan bir tanesi. 
Yine,
Meclis kürsüsünden dile getirmemi istedi meslektaşlarım, hacca gidemiyorlar. 
(Mikrofon
otomatik cihaz tarafından kapatıldı)
BAŞKAN
– Toparlayalım Sayın Vekilim. 
ESİN
KARA (Devamla) – Dinî vazifelerinden bir tanesi olan hac vazifesini bile yerine
getirebilmede maalesef süreler beyan süresine denk geldiği için bizler bunu da
yerine getiremiyoruz. Bu olmayacak bir şey değildir meslektaşlarımızın istediği
çünkü her meslektaş ağır hastalığı her ay yaşamıyor ya da her an birinci
derecede bir akrabası vefat etmiyor, her ay kadınlar doğum yapmıyorlar. O
yüzden yapılabilecek bir şey olduğunu söylüyoruz. 
Daha
önceki sosyal medya paylaşımlarımızda bize yapılan yorumlardan bir tanesi
özellikle beni çok etkiledi. Annesi ağır koma hâlinde olan bir meslektaşımız
annesinin ziyaretine gidiyor. Annesi “Oğlum gelmedin.” diyor “Anne
beyannameler…” diyor. “Üç gün sonra annem vefat etti. Annemin vefatından sonra
ben ömür boyu bu vicdan azabını yaşadım." diyor. Hiçbir meslek mensubunun
bu vicdan azabını yaşamasını istemiyoruz. 
Benim
sürem çok sınırlı ama sorunlar da anlatılmayacak kadar çok. O yüzden, konuşmamı
şöyle sonlandırmak istiyorum: Meslek mensuplarının sorunlarını kendisine
ilettiğimiz zaman bizlere bununla ilgili bir yasa teklifi hazırlamamızda hemen
desteğini veren…
(Mikrofon
otomatik cihaz tarafından kapatıldı) 
BAŞKAN
– Toparlayalım artık Sayın Milletvekili. 
ESİN
KARA (Devamla) – …liderimiz Sayın Doktor Devlet Bahçeli’ye ve Grup Başkan
Vekilimiz Sayın Erkan Akçay Beyefendi’ye buradan meslektaşlarım adına teşekkür
ediyorum, ekranları başında bizi izleyen büyük Türk milletini ve yüce
Meclisimizi saygıyla selamlıyorum. (MHP ve AK PARTİ sıralarından alkışlar)
BAŞKAN
– Gündem dışı ikinci söz, Kütahya’nın sorunları hakkında söz isteyen Kütahya
Milletvekili Ali Fazıl Kasap’a aittir.
Buyurun
Sayın Kasap. (CHP sıralarından alkışlar) 
2.- Kütahya Milletvekili Ali Fazıl Kasap’ın, Kütahya ilinin sorunlarına
ilişkin gündem dışı konuşması
ALİ
FAZIL KASAP (Kütahya) – Sayın Başkan, değerli milletvekilleri; “Kütahya”
denince aklımıza ilk gelen şey çini; çininin başkenti Kütahya can çekişiyor.
1980’li yıllarda İzmir’den sonra Ege’nin en gelişmiş 2’nci ili olan Kütahya şu
anda Ege’nin en geri kalmış illerinden biri olarak görülüyor. Çini porselenin
başkentiydi. Ondaki KDV oranları günbegün çini ve porselen sektörünün
daralmasına sebep oluyor. 
“Bor”
denince akla ilk gelen isim Kütahya Emet idi. İşlenmeden ihraç edilen, dünya
çapında bir cevherimiz var ama tek ürettiğimiz bor katkılı deterjan; o da
Kütahya’da değil, Ankara’da üretiliyor. 
Termal
kaplıcalarımız var; 6 ilçemizde kaplıca mevcut. Dünyanın ilk borsası Aizanoi
Çavdarhisar’da. Dumlupınar, Başkomutanlık Meydan Muharebesi’nin yapıldığı, 137
bin şehidimizin olduğu bir yer. Kuruluşun şehri Domaniç var, Hayme Ana Türbesi
orada. Simav, Şaphane ve Pazarlar’ın kirazı var, o da bitmek üzere. Enerji ve
maden şehri idi. 
Şimdi
ise devlet hastanesi olmayan bir il, tek il hatta. Hızlı trenin geçmediği,
Dumlupınar’da istasyonunun olmayacağı, hızlı trenin de geçmeyeceği bir il.
Diğer il ve ilçelerle bağlantı yolları olmayan yarım kalmış ya da yapılamayan
bir il. Cumhuriyette yapılan yollara ilave yapılmamış bir il. Tıp fakültesi
hastanesi olmayan ama tıp fakültesi olan tek il. Zafer Havalimanı, yolcu
garantisiyle devletin soyulduğu ve onunla meşhur olan bir ilimiz. Trikopis’in
yakalandığı Gediz Murat Dağı’mız var. Özelleştirilen, batırılan KİT’leriyle
meşhur bir ilimiz. İŞKUR’a kayıtlı 50 binin üzerinde işsizi olan bir ilimiz.
Depremden sonra yaraları sarılmayan Simav’ımız mevcut. Stadyumu olmayan tek il.
Şimdi,
ilçelerine gelecek olursak; borun sadece hamallığının yapıldığı, çiftçinin
zarar gördüğü; eziyetini çeken, arsenikli sularını içen Emet ve Hisarcık’ımız
mevcut. Ham ürün olarak ihraç edilen bir bor cevherimiz mevcut. Yolları yok.
Hastanelerde doktor açığı var. Bor Enstitüsünün sadece Eskişehir yolu üzerinde
tabelası var, enstitüyle ilgili hiçbir çalışma yok. Doğaya saçılan binlerce ton
sülfürik asidin verdiği zararı tazmin eden yok. Tavşanlı’da Tunçbilek bir maden
şehri ama özelleştirilen termik santralleri zehir saçıyor. Kapanan maden
ocakları işsizliği körüklüyor. Domaniç de aynı şekilde, daha önce de bahsettim,
Osmanlı’da kurtuluşun beşiği, Hayme Ana’nın türbesinin olduğu yer ama hâlâ
Bursa’ya ve diğer ilçelere bağlayan yolları yok. Çavdarhisar’da dünyanın ilk borsası,
taş üzerine değerlerin yazıldığı bir borsa var, Zeus’un tapınağının olduğu yer;
ulaşımı zor ama yine bilen yok, tanıtımı yetersiz. Altıntaş ve Aslanapa
ilçelerimizin tek anılma sebebi, Zafer Havalimanı ve oradaki yolcu garantili
sistemle devletin soyulması. Şaphane, Simav ve Pazarlar ilçemizde kiraz ve
vişnecilik şu anda bitmek üzere. Tüccarın elinde ürün 1 liraya kadar düşüyor.
Şu anda çiftçilerimiz, üreticilerimiz büyük bir ihtimalle ağaçları kesecekler.
Depremden sonra Simav ilçemizin de yaraları sarılmadı. Dumlupınar ilçemizde 137
bin şehit verdiğimiz Başkomutanlık Meydan Muharebesi’nin gerçekleştirildiği
Gediz Murat Dağı’nın eteklerindeki beldemiz tamamen ihmal kurbanı. Şimdi de
altın çıkarılma bahanesiyle 8 milyona yakın ağaç kesilmek üzere ve tabiat yok
edilmek üzere. Trikopis’in esir alındığı yer Murat Dağı, Gediz Muharebesi’nin
geçtiği yer Murat Dağı. Eteklerinde Başkomutanlık Meydan Muharebesi’nin
yapıldığı, akabinde “Ordular, ilk hedefiniz Akdeniz’dir.” emrinin verildiği yer
şu anda yok edilmek üzere. Adını alan Dumlupınar Üniversitesinin hiçbir
biriminin olmadığı, 3 bin civarında nüfusu olan ve Türkiye’nin en küçük
ilçelerinden olan Dumlupınar hizmet bekliyor, önem verilmeyi bekliyor. Yolların
en kısa zamanda bitirilmesi, tıp fakültesi hastanesi yapılması… 3 bin
mevcuduyla Sağlık Bilimleri Üniversitesi kurulan yer. Eski milletvekillerinin
boşta kalmasınlar diye dekan, rektör yapıldığı yer. Şehir hastanesi yok, il ve
ilçe hastanelerinin doktor açığı had safhada. Çinide KDV’nin indirilmesiyle ilgili
teklif olması gerekiyor, yapan yok. Murat Dağı’nda altın madeni izni verilmesi
faciadır.
Bu
vesileyle, Kütahya zaten yanmış durumda ama bugün yaşamış olduğumuz bir
facianın yıl dönümü. Bir insan öldüren tüm insanlığı öldürmüş kabul ediliyor.
Madımak hâlâ yanıyor.
Hepinize
teşekkür ediyorum.
BAŞKAN
– Gündem dışı üçüncü söz, Giresun’un Eynesil ilçesinde geçen yıl Hakk’ın
rahmetine kavuşan Rabia Naz’ın vefatı hakkında söz isteyen Giresun Milletvekili
Sabri Öztürk’e aittir.
Buyurun
Sayın Öztürk. (AK PARTİ sıralarından alkışlar)
3.- Giresun Milletvekili Sabri Öztürk’ün, 12 Nisan 2018 tarihinde
Giresun’un Eynesil ilçesinde Hakk’ın rahmetine kavuşan Rabia Naz’ın vefatına
ilişkin gündem dışı konuşması
SABRİ
ÖZTÜRK (Giresun) – Sayın Başkan, çok değerli milletvekilleri; sözlerime
başlamadan önce, hepinizi saygıyla selamlıyorum.
Giresun
ili Eynesil ilçesinde 12 Nisan 2018 tarihinde meydana gelen olayla Rabia Naz
kızımız vefat etmiştir, kendisine tekrar Allah’tan rahmet diliyoruz. Bu konuyla
ilgili Meclisimizde bütün parti grupları, sözcüleri, hepsi çok önemli şeyler
söylediler, Türkiye gündemine oturdu, herkes katkı sağlamak adına önemli
değerlendirmelerde bulundu. Tabii, ben de Giresun Milletvekili olarak konuyla
ilgili, bizim açımızdan yeterince, daha da iyi izah edilmesi noktasında sürem
elverdiğince sizlere birkaç hususu vurgulamak istiyorum.
Değerli
arkadaşlar, Rabia Naz kızımız 11 yaşındaydı. 12 Nisan 2018’de vefat etti. Olay
günü, okuldan saat 16.30’da çıkıyor, annesinin çalıştığı eczaneye gidiyor, kısa
süre annesiyle konuştuktan sonra oradan eve gitmek üzere yöneliyor. Kamera
kayıtlarında en son görüldüğü an 16.49’da arkadaşlar, buraya dikkatinizi çekmek
isterim. Komşuları da yaklaşık saat 17.00 sıralarında ev civarında görüyorlar.
Yine, ifadelere göre tahminen 17.00 ile 17.10 arasında bu elim hadise meydana
geliyor. Kayıtlara göre, 17.20’de 112 acil servise, ambulansa haber veriliyor.
Yine, babanın kendi ifadesine göre 17.21’de telefonla kızının o şekilde
bulunduğu elim hadise babaya haber veriliyor. Hemen oradan sağlık görevlileri
tarafından hastaneye götürülüyor, bir müddet sonra kızımız vefat ediyor.
Çocuğun en son kamerada görülme anı ile tanık beyanlarına göre ambulansın
geldiği zaman arasında yaklaşık yarım saatlik bir zaman dilimi var. Yine,
Giresunlu birisi olarak, il başkanlığı da yaparak Giresun’un her tarafını iyi
bir şekilde bilen birisi olarak… Annesinden ayrılıp eve varıncaya kadar 15 ila
18 dakikalık bir yürüme mesafesi var. Yarım saatlik sürenin 18 dakikasının da
eve varıncaya kadar geçtiğini düşünürsek yaklaşık on dakikalık bir süre
içerisinde bu yaşanılıyor. 
İnanın,
bu ölüm olayı acaba düşmeden mi kaynaklandı, acaba bir intihar olayı mı var
yahut bir araç çarpmasından dolayı mı bu ölüm olayı meydana geldi; bu on-on beş
dakikalık tüm süre içerisinde tanık beyanlarıyla aydınlatılmaya çalışılan
mesele bütün Türkiye'nin gündemine bir yılı aşkın bir süredir oturmuş
vaziyette. 
Değerli
arkadaşlar, bakın, hemen olayın akabinde 17.20’de ambulans çağrıldığı gibi
17.35’te 155 Polis İmdata da haber veriliyor. Bundan sonra, ilçe emniyeti de
konuyla ilgili araştırmaya başlıyor. Vefatından sonra savcıya bilgi veriliyor,
savcı hemen sıcağı sıcağına o akşam geliyor; olay yeri inceleme ve otopsiyle
ilgili işlemler, ölü muayene tutanağı tutulması bakımından işlemler yapılıyor.
Ve daha iyi otopsi yapılsın diye en yakın Trabzon Adli Tıp Şubesine, Adli Tıp
Kurumunun Trabzon Şubesine çocuk gönderiliyor, oradan alınan raporda şu
deniyor; kişinin genel beden travmasına bağlı omur, kalça ve etraf kırıklarıyla
birlikte iç organ yaralanması sonucu vefat ettiği yazıyor 28/8/2018 tarihli
raporda.
Daha
sonra keşif yapılarak bir rapor daha alınıyor, o raporda da Rabia Naz’ın
terastan durgun vaziyette düşmediği, hızlanarak atlaması durumunda bulunduğu
yere düşmesinin orta olasılıkta olduğu, ölüm nedeninin intihar mı yoksa araç
çarpması mı, bunun toplanacak delillerle ortaya konabileceği rapor ediliyor.
Daha
sonra müşteki taraf, Hacettepe Üniversitesinden -özel talepleri üzerine- rapor
alıyor; bu raporda, trafik kazasına bağlı çarpma sonucu ölüm olabileceği ifade
ediliyor.
18/1/2019
tarihli -Adli Tıp uzmanından- bir rapor alınıyor, o raporda da yüksekten
düşmeye bağlı genel beden travmasıyla ölümün meydana gelmiş olabileceği ifade
ediliyor.
En
son, 10 Nisan 2019 tarihinde Adli Tıp Birinci İhtisas Dairesinden alınan
raporda, ölümün vücutta tespit edilen kırıklar, her iki ayakta da yumuşak
dokularda kırıkların yırtık oluşturması, kırıkların özellikleri dikkate
alınarak bunların apartman çatısından düşmekle ortaya çıkabileceği… 
(Mikrofon
otomatik cihaz tarafından kapatıldı)
SABRİ
ÖZTÜRK (Devamla) – Başkanım, bitiriyorum.
MEHMET
BEKAROĞLU (İstanbul) – Böyle rapor mu olur ya?
BAŞKAN
– Toparlayalım Sayın Milletvekili.
SABRİ
ÖZTÜRK (Devamla) – …apartman çatısından koşarak atlaması durumunda söz konusu
sundurmaya çarpmadan düşebileceği, ölümün trafik kazasına bağlı olmadığı oy
birliğiyle mütalaa ediliyor. 
Tabii,
bu rapora müşteki taraf itiraz ediyor, şu anda dosya Adli Tıp Kurumunda ve
dosyada gizlilik kararı var. Giresun Barosunun mensubu ve Giresun’da on yedi
yıl hak aramış bir avukat olarak Baro Başkanımızla, müşteki meslektaşım
avukatlarla, aileyle ve birçok kesimle görüşmeler yaparak elde ettiğim
-gizlilik kararı çerçevesi içerisinde, karardan önce alınan- dosya örnekleri
incelenerek ortaya çıkan sonuca göre, kamuoyunda konuşulan birçok konunun
hakikaten bilgi kirliliğinden ibaret olduğunu düşünüyorum. 
Evet,
ortada bir olay var, bunun mutlaka aydınlatılması lazım ve inanın, şu anda
Giresun Cumhuriyet Başsavcılığı, Görele Savcılığı çok detaylı bir araştırma
yapıyor. Bu konuda İçişleri Bakanlığı, Emniyet Genel Müdürlüğü özel bir ekip
kurmak suretiyle bütün ihtimaller, ailenin bütün iddiaları her yönüyle
araştırılıyor, 100’den fazla tanık dinlendiğini edindiğimiz bilgilerle
öğrendik.
(Mikrofon
otomatik cihaz tarafından kapatıldı)
SABRİ
ÖZTÜRK (Devamla) – Başkanım, çok özür dilerim, önemine binaen bir dakika daha
istiyorum. 
BAŞKAN
– Toparlayın Sayın Milletvekili.
AYHAN
ALTINTAŞ (Ankara) – Niye gizliyorsunuz o zaman?
ARSLAN
KABUKCUOĞLU (Eskişehir) – Bir yıldır niye sonuç alınamadı?
SABRİ
ÖZTÜRK (Devamla) – Tabii, olayın önemine binaen de elbette ilçe emniyet
görevlilerinin, savcılık görevlilerinin yaptığı işlerde eksiklik, hata,
acemilik olabilir, insanın olduğu yerde hatalar vardır. Bununla ilgili de
İçişleri Bakanlığımız, mülkiye müfettişlerini, İçişleri müfettişlerini
görevlendirerek soruşturmalar yaptı. Görevi ihmali olduğu düşünülenler hakkında
da disiplin işlemleri uygulandı, uygulanıyor. Konuyla ilgili de görevi ihmalden
yargılanan kamu görevlileri var. HSK, yargı mensuplarının bir ihmali varsa
soruşturulması için bu konuda müfettiş görevlendirdi değerli arkadaşlar. 
Özetle,
yine yargı bu işi aydınlatacak. Bize düşen, gerçekten, yargıya güvenmek çünkü
adaletin görevi gerçeği ortaya çıkarmaktır. O yüzden, hiç kimsenin kuşkusu
olmasın, eğer burada birisinin sorumluluğu varsa, hangi makama, hangi mevkiye
sahip olursa olsun, hangi sıfatı taşırsa taşısın mutlaka yargı gereğini
yapacaktır. Herkesten önce, Giresun halkı, Giresun milletvekilleri, AK PARTİ
Grubu olarak bu olayın en ince ayrıntısına kadar aydınlatılmasını bizler arzu
ediyoruz. 
Hepinize
çok teşekkür ederim. 
Genel
Kurulu saygıyla selamlıyorum. (AK PARTİ sıralarından alkışlar) 
BAŞKAN
- Sayın milletvekilleri, şimdi, sisteme giren ilk 20 milletvekiline yerlerinden
birer dakika süreyle söz vereceğim. Bu sözlerin ardından sayın grup başkan
vekillerinin söz taleplerini karşılayacağım. 
Bedri
Serter… 
IV.- AÇIKLAMALAR
1.- İzmir Milletvekili Bedri Serter’in, İzmir ilinde yaşanan yangınlar
ile Tarım ve Orman Bakanlığı bünyesinde mevsimlik işçi statüsünde çalışan orman
işçilerinin sözleşmesinin yenilenmesi gerektiğine ilişkin açıklaması
BEDRİ
SERTER (İzmir) – Sayın Başkan, teşekkür ederim. 
Yaz
aylarındayız ve İzmir’de maalesef yine orman yangınları başladı. Geçtiğimiz
günlerde Bornova ilçesi Gökdere mevkisinde çıkan orman yangını sonrası,
Karşıyaka Körfez Evleri, Buca Çamkule mevkisi ve Ödemiş Horzum Mahallesi’ndeki
yangınlar çıktı. En son, Menderes ve Dikili ilçelerimizde yazlık bölgelere kadar
sıçrayan yangınlar maalesef söz konusu olmuştur. Öncelikle, itfaiyeci
arkadaşlarımıza yangınları söndürmek için gösterdikleri fedakârlıklar için
İzmir Milletvekili olarak teşekkür ediyorum. Sonra da geçtiğimiz hafta Tarım ve
Orman Bakanlığı bünyesinde çalışan ve çoğunluğu yangın müdahale işçisi olan 10
bin işçinin Hazine ve Maliye Bakanı Berat Albayrak’ın imzasıyla Orman Genel
Müdürlüğü tarafından işten çıkarıldığını hatırlatmak istiyorum. Orman
işçilerinin sesini duyun ve yangınlara müdahale etme kapasitesine sahip bu
işçilerin sözleşmelerini yenileyin.
Teşekkür
ederim. 
BAŞKAN
– Sayın Barut…
2.- Adana Milletvekili Ayhan Barut’un, kadroya geçirilen taşeron
işçilerinin mağduriyetinin giderilmesi gerektiğine ilişkin açıklaması
AYHAN
BARUT (Adana) – Sayın Başkan, kanun hükmünde kararnameyle Türkiye’de kadroya
geçirilen taşeron işçiler ekonomik, manevi özlük haklarıyla ilgili çok büyük
sorunlar yaşıyor. Feryat eden işçilerimizin taleplerine kimse olumlu yanıt
vermiyor. Bu işçilerimiz kadroya geçirildi ama 2020 yılının 10’uncu ayına kadar
toplu sözleşme imkânlarından yararlanamıyorlar. Etkisi her geçen gün daha da
derinden hissedilen ekonomik kriz, maaşları neredeyse kuşa çevirdi. İğneden
ipliğe her şeye zam geldi, mutfaklar yangın yerine döndü. Emekçilerimiz aldıkları
asgari ücretle, bırakın doğru dürüst geçinmeyi, çoluk çocuğuna bakamaz oldu.
Kadroya geçirilen ama hakları verilmeyen, koşulları iyileştirilmeyen
işçilerimizin taleplerini yerine getirip onların toplu iş sözleşmesinden
faydalanması için harekete geçilmelidir. İşçilerimizin sendikal örgütlülüğünün
sağlanması için talepleri kabul edilmelidir. İşçilerimize toplu iş
sözleşmesinin yanı sıra, yol ve yakacak yardımları, bayram ikramiyeleri,
çocuklarının eğitimiyle ilgili yardımları, izin yardımı ve ikramiyelerinin
verilmesi için gerekenin yapılmasını… 
(Mikrofon
otomatik cihaz tarafından kapatıldı) 
BAŞKAN
– Sayın Şeker… 
3.- Kocaeli Milletvekili İlyas Şeker’in, 28 Haziran İzmit’in düşman
işgalinden kurtuluşunun 98’inci yıl dönümüne ilişkin açıklaması
İLYAS
ŞEKER (Kocaeli) – Teşekkür ediyorum Sayın Başkan. 
Geçen
cuma, İzmit ilçemizin düşman işgalinden kurtuluşunun 98’inci yıl dönümüydü.
Milattan önce 262 yılında Bitinya Krallığı’na, 284 yılında Roma
İmparatorluğu’na ev sahipliği yapmış olan İzmit ilçemiz 1078 yılında Selçuklu,
1337 yılında da Osmanlı topraklarına katılır. Osmanlı’ya geçtikten sonra önce
“İznikmid” adını, daha sonra “İzmit” adını alır. 
Kocaeli’nin
merkez ilçesi İzmit’in kurtuluşu konu olunca Erzurumlu Fatma Seher’i anmadan
geçmek olmaz. Sivas Kongresi’nde Atatürk’ten izin alan Fatma Seher İzmit’e
gelerek Türk ordusuyla birlikte Yunanlılara karşı mücadele eder. 28 Haziran
1921 tarihinde İzmit düşman işgalinden kurtarılır. 
Türk
milletinin kaderini değiştiren, bu toprakları bize vatan yapan tüm aziz
şehitlerimizi ve gazilerimizi rahmetle, şükranla, minnetle anıyor; Genel Kurulu
saygıyla selamlıyorum.
BAŞKAN
– Sayın Aydın…
4.- Bursa Milletvekili Erkan Aydın’ın, 2 Temmuz Sivas Madımak
katliamının 26’ncı yıl dönümüne ve mevsimlik işçi statüsünde çalışan orman
işçilerinin sözleşmesinin yenilenmesi gerektiğine ilişkin açıklaması
ERKAN
AYDIN (Bursa) – Teşekkür ederim Sayın Başkan.
Sivas’ta
35 kişinin hayatını kaybettiği Madımak Oteli’nde yaşanan katliamın üzerinden
yirmi altı yıl geçti ancak hâlâ yangını çıkaran kişi ya da kişiler bulunamadı.
Acısı hâlâ toplumsal belleğimizde yerini koruyor. Katliamda yaşamını kaybeden
canları bir kez daha saygı ve rahmetle anıyorum. 
Yaz
aylarıyla birlikte mevsimlik işçi statüsünde çalışan işçilerin sorunları
ağırlaştı. Yaklaşık 10 bine yakın orman işçisi 5620 sayılı Yasa gereği
mevsimlik 5 ay 29 gün olarak çalışıyordu. Bu işçiler, Hükûmetin çıkardığı
taşeron yasasıyla, ihtiyaç hâlinde 4 ay uzatma yapma sonucunda 9 ay 29 gün
çalıştı. Şimdi Orman Bakanlığı, ihtiyaç talebi olmasına rağmen Maliye
Bakanlığından gelen taleple yeni vize vermedi. Bu nedenle binlerce aile işsiz
kaldı. Şu an 10 bine yakın orman işçisi ve aileleri zor durumda. Hazine ve
Maliye Bakanlığının bu konuda çözüm bulmasını ve binlerce aileyi mağduriyetten
kurtarmasını talep ediyoruz. 
BAŞKAN
– Sayın Erel…
5.- Aksaray Milletvekili Ayhan Erel’in, Millî Savunma Bakanlığı 2018
yılı Türk Silahlı Kuvvetleri Dış Kaynaktan Muvazzaf Astsubay alımı
kontenjanının düşük tutulması nedeniyle yaşanan mağduriyete ilişkin açıklaması
AYHAN
EREL (Aksaray) – Sayın Başkanım, teşekkür ediyorum.
Millî
Savunma Bakanlığı 2018 yılı dış kaynaktan muvazzaf astsubay alımlarında tüm
aşamaları 8 bin aday başarılı olarak tamamlamışlardır fakat çok düşük kontenjan
açılmış ve en az 8 bin vatan evladı, bu düşük kontenjanlar yüzünden o, tarihi
şanlı zaferlerle dolu üniformayı giyemeyecek olmanın, o şanlı bayrağı göğsünde
taşıyamayacak olmanın, bu vatana, bu millete hizmet edemeyecek olmanın acısını
yaşamaktadırlar. Damarlarında Çanakkale ruhunu, Kurtuluş Savaşı ruhunu
hisseden, devletini, milletini, bayrağını seven bu 8 bin gencin umudu için
kontenjanın artırılması gerekmektedir. Bu gençler, şehitlerimizin emanetini
sırtlarında taşımak için bu yola talip olmuşlar, zorlu süreçleri, sınavları geçmişler,
her aşamada başarılı olmuşlar fakat açıkta kalmışlardır. Mevcut işlerinden
ayrılmışlar, sigortasız kalmışlar, mağdur duruma düşmüşlerdir. Bu gençlerin
ümitlerini, umutlarını söndürmeyin. 
BAŞKAN
– Sayın Ekinci…
6.- Sivas Milletvekili Semiha Ekinci’nin, 2 Temmuz Sivas Madımak
katliamının 26’ncı yıl dönümüne ve 4 Eylül Sivas Kongresi’nin 100’üncü yıl
dönümü vesilesiyle milletvekillerini Sivas iline davet ettiğine ilişkin
açıklaması
SEMİHA
EKİNCİ (Sivas) – Sayın Başkanım, teşekkür ediyorum.
2
Temmuz Madımak olaylarının 26’ncı yıl dönümünde menfur olayda hayatını
kaybedenlerin acısını yüreğimizde hissettiğimizi belirtiyor, bu olayda hayatını
kaybedenlere bir kez daha rahmet, yakınlarına başsağlığı diliyorum. 
Sivas
barışın, kardeşliğin kentidir. Sivas, cumhuriyete yüz sekiz gün ev sahipliği
yapmış yiğitler diyarıdır, yiğidolar diyarıdır. Sivas hiçbir zaman
“Alevi-Sünni” diye ayrılmaz, etle tırnak gibiyiz. 
Bu
noktada, tekrar ben bu olayda hayatını kaybedenlere rahmet, yakınlarına
başsağlığı diliyorum ve 4 Eylülün 100’üncü yılında da tüm Meclisimizi Sivas’a,
Sivaslının kardeşliğini hep birlikte yaşamaya davet ediyorum.
BAŞKAN
– Sayın Durmuşoğlu…
7.- Osmaniye Milletvekili Mücahit Durmuşoğlu’nun, 1 Temmuz Denizcilik ve
Kabotaj Bayramı’na ilişkin açıklaması
MÜCAHİT
DURMUŞOĞLU (Osmaniye) – Teşekkürler Sayın Başkan.
1
Temmuz 1926’da yürürlüğe giren ve ülkemizin denizlerdeki egemenlik haklarının
geri alınmasını sağlayarak vatandaşlarımızın hizmetine sunan Kabotaj Kanunu’nun
93’üncü yıl dönümünü kutluyorum. 
Kabotaj
Kanunu’yla denizlerimizde ve kara sularımızda kapitülasyonlar kaldırılmış,
kıyılarımızda, nehir ve göllerimizde her türlü deniz ticareti, nakliye ve liman
hizmetleri yapma hakkı Türk Bayrağı taşıyan gemilere ve vatandaşlarımıza
tanınmıştır. 
Üç
tarafı denizlerle çevrili ülkemizi deniz ticaretinde, deniz ulaşımında ve
savunma alanında çok daha iyi bir noktaya getirmek için Cumhurbaşkanımız Sayın
Recep Tayyip Erdoğan önderliğinde tüm gücümüzle çalışıyoruz. Fatih sondaj
gemimiz ve Yavuz sondaj gemimizle petrol arama faaliyetlerimiz devam ediyor.
İlk millî uçak gemimiz olan TCG Anadolu’nun ve millî denizaltımız Aydın Reis’in
yapım çalışmaları devam etmektedir.
Sözlerime
son verirken başta bütün şehitlerimiz olmak üzere denizcilikte emeği geçen,
aramızdan ayrılan tüm denizcilerimize Allah’tan rahmet diliyor, Genel Kurulu
saygıyla selamlıyorum.
BAŞKAN
– Sayın Ceylan…
8.- Çanakkale Milletvekili Özgür Ceylan’ın, 2 Temmuz Sivas Madımak
katliamının 26’ncı yıl dönümüne ilişkin açıklaması
ÖZGÜR
CEYLAN (Çanakkale) – 2 Temmuz 1993’te, bundan tam yirmi altı yıl önce, Sivas’ta
33 can diri diri yakılarak katledildi, Sivas’ta cumhuriyete meydan okundu.
Madımak Oteli’nde yakılan sadece 33 aydın değil, insanlık değerleriydi. Bu
katliamın yıl dönümünde, yaşamlarının en verimli çağında katledilen cumhuriyet
aydınlarını bir kez daha sevgi, saygı ve rahmetle anıyorum.
Aynı
merkezlerden korunup kollandığı anlaşılan kafa, 21 Nisanda Ankara Çubuk’ta
şehit cenazesine katılan Genel Başkanımız Sayın Kemal Kılıçdaroğlu’na karşı
harekete geçti ve Sivas provası yapmaya kalktı. Sayın Genel Başkanın sağduyulu
yaklaşımı olayların büyümesinin ve Türkiye’de yeni bir kamplaşma yaşanmasının
önüne geçti. Ülkeyi yönetenlerin, toplumu geren, insanlarımızı kutuplaştıran
dilden uzaklaşması ve bu ülkenin yurttaşlarını eşit yurttaşlar olarak görmesi
gerekmektedir. Unutulmasın ki 82 milyon birlikte Türkiye’yiz, birlikte
güçlüyüz.
BAŞKAN
– Sayın Taşkın…
9.- Mersin Milletvekili Ali Cumhur Taşkın’ın, 1 Temmuz Denizcilik ve
Kabotaj Bayramı’na ilişkin açıklaması
ALİ
CUMHUR TAŞKIN (Mersin) – Teşekkür ederim Sayın Başkan.
Türk
denizciliğinin gurur günü 1 Temmuz Denizcilik ve Kabotaj Bayramı ülkemizin
çeşitli yerlerinde etkinliklerle kutlanıyor. Kabotaj, bir devletin kendi
limanlarına deniz ticareti konusunda tanıdığı ayrıcalıktır. Osmanlı Devleti’nin
kapitülasyonlar çerçevesinde yabancı ülke gemilerine tanıdığı kabotaj
ayrıcalığı Lozan Barış Anlaşması’yla 1923 yılında kaldırıldı. Ülkemizde 20
Nisan 1926 tarihinde kabul edilmiş olan Kabotaj Kanunu 1 Temmuz 1926’da yürürlüğe
girmiş ve “Türkiye limanları ve sahilleri arasında yük ve yolcu taşınması ile
kılavuzluk ve römorkaj hizmetleri Türk vatandaşları ve Türk Bayrağı taşıyan
gemilerce yapılır.” hükmünü getirerek daha önceden yabancılara açık olan bu
faaliyetleri bundan böyle sadece Türkiye Cumhuriyeti vatandaşlarının
yapabileceğini belirtmiştir. 
Millî
ekonomimiz açısından çok önemli olan Denizcilik ve Kabotaj Bayramı’nı kutluyor,
Genel Kurulu saygıyla selamlıyorum.
BAŞKAN
– Sayın Arık…
10.- Kayseri Milletvekili Çetin Arık’ın, 2 Temmuz Sivas Madımak
katliamının 26’ncı yıl dönümüne ve Melikgazi Belediyesinin tabelasına “TC”
ibaresinin yazılması önerisine ilişkin açıklaması
ÇETİN
ARIK (Kayseri) – Teşekkür ederim Sayın Başkan.
Sivas
katliamı üzerinden tam yirmi altı yıl geçti. İnsan olabilen herkesin yüreği
yanıyor. İnsan kalabilmek için Sivas’ı unutmayacak ve unutturmayacağız. 
Melikgazi
Belediye meclis üyelerimiz “TC” ibaresinin belediyenin tabelasına yeniden
asılması için önerge verdiler. “TC” ibaresinin ne zaman takılacağını soran
belediye meclis üyemiz Halil Yağmur’a Belediye Başkanı Sayın Palancıoğlu şu
cevabı verir: “Maliyeti çok yüksek, takamayız.” Sayın Palancıoğlu, “TC”
ibaresinin maliyeti çok yüksektir. O maliyet bu ülkeyi vatan yapan binlerce
şehidimizin kanıdır. O maliyet gazilerimizin geride bıraktığı gözüdür,
ayağıdır, elidir. Siz belediyenin tabelasına “Türkiye Cumhuriyeti” ibaresini
takın, biz Cumhuriyet Halk Partisi olarak neyse bedeli ödemeye hazırız.
Teşekkür
ediyorum.
BAŞKAN
– Sayın Bakırlıoğlu…
11.- Manisa Milletvekili Ahmet Vehbi Bakırlıoğlu’nun, 2 Temmuz Sivas
Madımak katliamının 26’ncı yıl dönümüne ve Ergenekon davasına ilişkin
açıklaması
AHMET
VEHBİ BAKIRLIOĞLU (Manisa) – Teşekkür ederim Sayın Başkan.
Bugün
2 Temmuz, 26’ncı yılında Sivas katliamını lanetliyor, o gün hayatını kaybeden
aydınlarımızı, sanatçılarımızı saygıyla anıyor ve yakınlarının dinmeyen acısını
paylaşıyorum. Yirmi altı yıl önce Sivas’ta hedef cumhuriyet ve değerleriydi.
Benzer bir saldırı benzer kirli odaklar tarafından on iki yıl önce adına
“Ergenekon” dedikleri bir kumpas davasıyla tekrarlandı. Göz bebeğimiz ordumuzun
komutanları, aydınları, bilim insanları, gazeteciler Silivri zulümhanesinde
tutsak edildi. Dün bu davada yargılanan herkes beraat etti. Ancak “Bağırsaklar
temizleniyor.” diyenler, “Bu davanın savcısıyım.” diyenler, arka çıkanlar, iş
birlikçiler milletin vicdanında hiçbir zaman aklanmayacaklardır. “Bu davanın
savcısıyım.” diyenlerin, “Arkasındayız.” diyenlerin bu halktan ve bu davanın
mağdurlarından hiç değilse özür dilemesi gerekmektedir. 
Genel
Kurulu saygıyla selamlarım. 
BAŞKAN
– Sayın Kaya…
12.- Trabzon Milletvekili Ahmet Kaya’nın, Türkiye Futbol Federasyonu
Yönetim Kurulunun Spor Toto Süper Lig’de 2019-2020 sezonunun Cemil Usta sezonu
olarak oynanması kararına ilişkin açıklaması
AHMET
KAYA (Trabzon) – 2019-2020 futbol sezonuna Trabzonspor’umuzun efsane kaptanı
Cemil Usta’nın isminin verilmesinden büyük bir onur duyduğumuzu bir kez daha
ifade etmek istiyorum. 
Ayrıca
dün bir spor programında Gazeteci Fatih Altaylı “’Cemil Usta Sezonu’ dediler ya
okudum, şaşırdım, yıllar önce Diyarbakır’a gittiğimde kaburga yediğim Cemil
Usta diye bir yer vardı.” sözleriyle yeni sezona Cemil Usta isminin
verilmesiyle âdeta alay etmiş, Trabzonspor’umuza ve camiamıza saygısızlık
yapmıştır. Cemil Usta yani namıdiğer Dozer Cemil beyefendiliği, dürüstlüğü ve
sorumluluk anlayışıyla futbolseverlerin saygısını kazanmış örnek bir
futbolcudur. Trabzonspor’umuzun Türk futbolunda gerçekleştirdiği Anadolu
devriminin başkahramanlarından olan Cemil Usta “Ben Trabzonspor’un kaptanıyım,
para için kulübümü terk edip başka kaptanların arkasında sahaya çıkmak bana
yakışmaz.” sözleriyle hafızalara kazınmıştır. Dozer Cemil’i tanımayanlar eksiği
kendilerinde aramalıdırlar. Sayın Altaylı’yı Trabzonspor camiamızdan özür
dilemeye davet ediyorum. 
BAŞKAN
– Sayın Filiz…
13.- Gaziantep Milletvekili İmam Hüseyin Filiz’in, güçlü ekonominin
yüksek teknolojili ürünlerle sağlanabileceğine ilişkin açıklaması
İMAM
HÜSEYİN FİLİZ (Gaziantep) – Teşekkür ederim Sayın Başkan. 
Japonya’da
yapılan G20 toplantısı dolayısıyla Sayın Cumhurbaşkanımızın Japon İmparatoru
tarafından kabul edildiği salon bırakın yüksek makamları bizdeki şef ya da
müdür odalarından bile daha sade. Kabul salonunu görünce zafer üstüne zaferler
kazanan, adaletiyle dünyaya ün salan Hazreti Ömer’in Roma elçisini hurma
ağacının altında kabul edişi aklıma geldi. Hazreti Ömer “İtibar ve zarafet
sadelikte gizlidir.” anlayışıyla hareket etmiş ve israftan kaçınmıştır. Bugün
ise İslam ülkelerindeki yöneticiler ekonomilerini sarsan israfın bataklığına
gömülmüşlerdir. Dünyanın 3’üncü büyük ekonomisine sahip Japonya’daki bu
görüntünün itibarın lüks ve şatafatlı makam odalarıyla değil, güçlü ekonomi,
yüksek teknolojili ürünler yani markalarla sağlanacağının örneği olduğunu bir defa
daha belirtiyor, Genel Kurulu saygıyla selamlıyorum. 
BAŞKAN
– Sayın Çepni…
14.- İzmir Milletvekili Murat Çepni’nin, 2 Temmuz Sivas Madımak
katliamının 26’ncı yıl dönümüne ilişkin açıklaması
MURAT
ÇEPNİ (İzmir) – Teşekkürler Başkan. 
Yirmi
altı yıl önce Sivas Madımak’ta 33 insanımız vahşice yakılarak katledildi, 33
insanımız gerici faşist güruhlar tarafından devlet kurumlarının gözetimi
altında vahşice katledildi ve bu katliamdan sonra göstermelik bir yargılama
yapıldı ve hiçbir siyasi sorumlu yargılanmadı. Dönemin Başbakanı Tansu Çiller
“Çok şükür ki dışarıda kalan halkımıza hiçbir şey olmadı.” diye bir açıklama
yapmıştı. Ve bu açıklama katliamın düpedüz hangi siyasi akıl ve organizasyonlar
tarafından yapıldığını ortaya koydu ve Alevi halkımıza dönük bu katliam
siyaseti bugün de sürüyor. Egemenler ve iktidarlar ne zaman sıkışsalar Kürt ve
Alevi karşıtlığı üzerinden oy tahvil etmeye çalışıyorlar. Dolayısıyla bizler bu
ülkenin devrimcileri, sosyalistleri, yurtseverleri olarak Alevi halkımız başta
olmak üzere karşı karşıya kaldığı bu katliam siyasetini…
(Mikrofon
otomatik cihaz tarafından kapatıldı)
BAŞKAN
– Sayın Budak…
15.- Antalya Milletvekili Çetin Osman Budak’ın, seçim döneminin sona
ermesiyle zamların yapılmaya başlandığına ilişkin açıklaması
ÇETİN
OSMAN BUDAK (Antalya) – Sayın Başkan, teşekkür ederim.
Seçim
öncesi ertelenen zamlar âdeta yağmur gibi gelmeye başladı. Seçim meydanlarında
dağıtılan çayların faturası 82 milyona ödetilmiş olacak. 13 milyon emekli ve
2,5 milyon memurun ocak-haziran döneminde oluşan enflasyona göre enflasyon
farkı alması gerekiyor ama TÜİK yarın açıklayacağı enflasyonu hesaplarken son
zamları bu hesaba dâhil etmeyecek ki emekliye, işçiye, memura daha düşük zam
versinler. Dün de benzine 27 kuruş zam gelmişti. Peki, ekonomi yönetimi zam
yağmuruyla uğraşırken rakamları doğru dürüst açıklama yükümlülüğü bulunan
TÜİK’te neler oluyor? Hiçbir atamada liyakati esas almayan AK PARTİ yönetimi
TÜİK’e yaptığı son atamada maalesef liyakati hiçe saydı. Ekonominin başına
oturtulan damat da Enerji Bakanlığı dönemindeki çalışma arkadaşını TÜİK’in
başına getirdi. Benzetmek gibi olmasın ama son dönemlerde TÜİK’te yaşanan
gelişmeler bize 2009-2010 yıllarında Yunanistan’da…
(Mikrofon
otomatik cihaz tarafından kapatıldı)
BAŞKAN
– Sayın Özkan…
16.- Mersin Milletvekili Hacı Özkan’ın, 1 Temmuz Denizcilik ve Kabotaj
Bayramı’na ilişkin açıklaması
HACI
ÖZKAN (Mersin) – Teşekkürler Sayın Başkan.
1
Temmuz 1926’da yürürlüğe giren Kabotaj Kanunu’nun kabulü genç Türkiye
Cumhuriyeti’nin ilk yıllarındaki en önemli başarılarından birisidir. Kabotaj
Kanunu’yla Türkiye, kendi kara sularında egemenlik ve bağımsızlığını ilan
etmiştir. Güçlenen altyapısı, modern tersaneler ve büyüyen deniz ticaret
filosuyla uluslararası rekabete açık denizcilik sektörünün ülke ekonomisine katkısı
her geçen gün artarak devam ediyor. Üç tarafı denizlerle çevrili ve iki önemli
boğaza sahip ülkemizin jeopolitik açıdan büyük önem arz eden bu konumunu
denizciliğimiz açısından da en iyi şekilde değerlendirmek için çalışıyoruz. 
Bu
düşüncelerle, 1 Temmuz Denizcilik ve Kabotaj Bayramı’nı kutluyor, Genel Kurulu
saygıyla selamlıyorum. 
BAŞKAN
– Sayın Ekrem Çelebi…
17.- Ağrı Milletvekili Ekrem Çelebi’nin, Suriye’nin İdlib kentinde rejim
güçlerinin düzenlediği saldırıda şehit olan hemşehrisi Piyade Astsubay Kıdemli
Çavuş Adem Tunç’a, Ağrı ili Diyadin ilçesinde sel sularına kapılarak ölen
vatandaşlar ile yıldırım çarpması sonucu ölen vatandaşa Allah’tan rahmet
dilediğine ilişkin açıklaması
EKREM
ÇELEBİ (Ağrı) – Teşekkür ediyorum Sayın Başkanım. 
Sayın
Başkanımızın da daha önce atalarının ve kendisinin de ilçesi olması hasebiyle,
burada, Sayın Celal Adan’a da başsağlığı dileklerimi iletiyorum. 
Hafta
sonu Tutak ilçemizin Aşağı Köşk köyünde şehit olan Âdem Tunç kardeşimize
Cenab-ı Allah’tan rahmet diliyorum. Bu vesileyle, bütün şehitlerimize
Rabb’imden nice rahmetler diliyorum. 
Yine
aynı şekilde, geçen hafta, Ağrı ilimizin Diyadin ilçesinde sel nedeniyle şehit
olan iki kardeşimize, yine aynı ilçede, aynı gün, yıldırım çarpmasından dolayı
şehit olan bir kardeşimize de Cenab-ı Allah’tan rahmet diliyorum. 
Değerli
milletvekilleri, konuşmamda sizlere, tarihin, kültürün, inancın, hoşgörünün
harmanlandığı bir medeniyetler geçidi olan serhat ilimiz Ağrı’dan biraz
bahsetmek istiyorum. Tarihî ve kültürel yapısıyla âdeta doğal bir müze olan…
(Mikrofon
otomatik cihaz tarafından kapatıldı)
BAŞKAN
– Sayın Keven…
18.- Yozgat Milletvekili Ali Keven’in, şiddetli yağmurun yol açtığı su
taşkınları nedeniyle Yozgat ilinin doğal afet bölgesi ilan edilmesi gerektiğine
ilişkin açıklaması
ALİ
KEVEN (Yozgat) – Teşekkür ederim Sayın Başkan.
İki
hafta önce sel taşkını yaşanan Yozgat’ın doğal afet bölgesi ilan edilmesine
yönelik defaatle ısrarlarımıza henüz bir cevap verilememiştir. Yozgat ve
ilçelerinde ekili alanlarda çok büyük miktarlarda maddi zarar vardır. Birçok
köyde yıkılan yapılar bulunmaktadır. Evinin duvarları çöken vatandaşlarımız
var. Bu insanlara afet konutu yapılması gerekiyor. Bu köylerimizi tek tek
gezdim, yerinde inceledim, hemşehrilerimin durumu çok kötü. Başta Sayın Bekir
Bozdağ olmak üzere bütün Yozgat milletvekillerini afetin tahribatının
boyutlarını görmeye davet ediyor, Yozgat’ta zarar gören bölgelerin acilen doğal
afet bölgesi ilan edilmesini ve devletimizin vatandaşlarımızın yanında olmasını
diliyorum. Ayrıca, zarar gören çiftçilerimizin borçları beş yıl ertelenmeli ve
faizleri tamamen silinmelidir. Yozgat çiftçisi doğal afet ilan edilmesini
bekliyor.
Saygılarımla.
BAŞKAN
– Sayın Çelik…
19.- Hatay Milletvekili Sabahat Özgürsoy Çelik’in, Hatay’ın ana vatana
katılışının 80’inci yıl dönümüne ilişkin açıklaması
SABAHAT
ÖZGÜRSOY ÇELİK (Hatay) – Teşekkürler Sayın Başkan.
Farklı
dinleri, kültürleri, çeşitli zenginlikleri bünyesinde barındıran, adını Gazi
Mustafa Kemal Atatürk’ün verdiği Hatay, barış, kardeşlik içerisinde yaşayan
kadim bir medeniyettir. Vatanına sadakatle bağlı olan Hatay halkı, seksen yıl
önce kendisine vurulmak istenen esaret zincirini kırmış ve şanlı tarihinde yeni
bir sayfa açmıştır. “Kırk asırlık Türk yurdu düşman elinde kalamaz.” sözüyle
başlayan bu mücadelede 29 Haziran 1939’da Hatay Meclisi üyeleri tarafından oy
birliğiyle Hatay Türkiye'ye katılma kararı alınmış ve Türkiye Büyük Millet
Meclisinin kabulüyle Hatay Türkiye'nin bir vilayeti hâline gelmiştir. Hatay’ın
ana vatana katılışının 80’inci yıl dönümü vesilesiyle “Hatay benim şahsi
meselemdir.” diyen Gazi Mustafa Kemal Atatürk başta olmak üzere Hatay Meclisi
üyelerini ve bu topraklar için canını feda eden tüm şehitlerimizi rahmetle
anıyor, devlet olmayı değil, millet olmayı tercih eden şanlı, asil Hatay
halkını saygıyla sevgiyle anıyorum.
BAŞKAN
– Sayın Kılıç…
20.- Kahramanmaraş Milletvekili İmran Kılıç’ın, Madımak olayı ile
Başbağlar olayını eş zamanlı gerçekleştiren karanlık eller ile arkasındaki
karanlık odakların aynı olduğuna ilişkin açıklaması
İMRAN
KILIÇ (Kahramanmaraş) – Teşekkür ederim Sayın Başkanım.
Madımak
olayları ile Başbağlar olaylarını eş zamanlı gerçekleştiren karanlık eller ve
arkasındaki karanlık odaklar aynıdır. Birlik olmadan dirlik olmaz. Biz hepimiz
aynı soyun boyları, aynı kökün dallarıyız ve hepimiz birdeniz ve
birbirimizdeniz. Irklarımızın, renklerimizin, dillerimizin farklı olması
yaratıcının büyüklüğünü gösterdiği gibi, bizlerin de zenginliğidir. Bu duygu,
değer ve ilkeler üzerinde tarihte büyük medeniyetler inşa ettik. Farklılıklarımız,
çatışma değil, tanışma, iyiliklerde yarışma ve yeniden gelişip büyüme vesilesi
olmalıdır. Bu anlamda bizler, eşsiz güzellikteki bir ebru gibiyiz. Ülkemize,
gönül coğrafyamıza, insanlığa barış, huzur, adalet ve fazilet aşılamanın yolu
birlikte yaşama hukukunu ve ahlakını etkin kılmaktan geçmektedir.
BAŞKAN
– Sayın Sancaklı…
21.- Kocaeli Milletvekili Saffet Sancaklı’nın, Romanya’da düzenlenen
Parlamentolar Arası Futbol Turnuvası’nda şampiyon olan TBMM Futbol Takımı’nı
tebrik ettiğine ilişkin açıklaması
SAFFET
SANCAKLI (Kocaeli) – Teşekkür ederim Sayın Başkanım.
Değerli
milletvekili arkadaşlarım, size bir bilgi vermek istiyorum: Bizim Mecliste bir
futbol takımımız var milletvekillerinden kurulu ve senede birkaç defa
parlamentolar arası futbol turnuvalarında oynuyoruz. Tabii, bu turnuvalarda hem
ülkemizi tanıtıyoruz hem de ikili ilişkileri geliştiriyoruz. Geçen hafta
Romanya’da yapılan en son turnuvada Türkiye Büyük Millet Meclisi Futbol Takımı
finale kalmıştır Romanya Meclisiyle, finalde de 2-1 kazanmıştır ve şampiyon
olmuştur. Şampiyonluk kupasını da Meclisimize getirdik. Ben takımın teknik
direktörü ve takımın kaptanı olarak emeği geçen bütün arkadaşlarımı
gösterdikleri mücadeleden dolayı tebrik ediyorum, bundan sonraki maçlarda da
başarılar diliyorum. (Alkışlar)
Söz
verdiğiniz için de teşekkür ederim. 
BAŞKAN
– Sayın Gökçel...
22.- Mersin Milletvekili Cengiz Gökçel’in, 2 Temmuz Sivas Madımak
katliamının 26’ncı yıl dönümüne, Mersin ilinde metil alkol zehirlenmesi sonucu
yaşamını yitiren vatandaşlara Allah’tan rahmet dilediğine ve yaşanılan doğal
afetler sonucu zarar gören Mersinli çiftçilerin mağduriyetinin giderilmesi
gerektiğine ilişkin açıklaması
CENGİZ
GÖKÇEL (Mersin) – Sayın Başkan, sözlerime yirmi altı yıldır dumanı
vicdanlarımızda tüten Sivas katliamında hayatını kaybeden güzel insanları
anarak başlamak istiyorum.
Sayın
Başkanım, aslında Mersin’de de Türkiye’de de çiftçilerin sorunları çok büyük.
Doğal afetler bir bela. Borçların mutlaka ertelenmesi gerekiyor. Zaman…
(Mikrofon
otomatik cihaz tarafından kapatıldı) 
BAŞKAN
– Bayram Yılmazkaya...
23.- Gaziantep Milletvekili Bayram Yılmazkaya’nın, Gaziantep ilinde
Kur’an kursunda yaşanan vahim olayın devletin denetim görevini tam olarak
yerine getirmesi ve kuruluşlara ayrıcalık tanınmaması gerektiğinin önemini
ortaya koyduğuna ilişkin açıklaması
BAYRAM
YILMAZKAYA (Gaziantep) – Teşekkürler Sayın Başkan. 
Kutsal
kitabımızın ilk emri “oku”dur. Bütün İslam âleminde biz Müslümanlar Kur’an’ı
anlayarak okumakla mükellefizdir. Bu amaçla da çeşitli dönemlerde yıllardır
ailelerimiz çocuklarını Kur’an eğitim alsın diye günlük veya yatılı Kur’an
kurslarına gönderirler ancak ailelerinden alınıp kaçak, izinsiz cemaat
yurtlarına ve Kur’an kurslarına verilen çocukların yaşadığı cinsel
istismarların ardı arkası kesilmiyor. Maalesef en son olay, Gaziantep ilimizde
yaşandı. 9 yaşındaki erkek çocuğuna yapılan cinsel istismar ne ilk ne de bu
gidişle son olacaktır. Bu alçaklığı ve iğrençliği yapan sapıklar, özellikle bu
kaçak kurslarda fakir ve kimsesiz çocukları hedef almakta, ailelerin
ilgilenemediği bu çocuklar bu kurs ve yurtlarda kurban olarak seçilmektedir. Bu
vahim olay, bizlere devletin denetim görevini tam olarak yerine getirmesinin ve
hiçbir kurum ve kuruluşa ayrıcalık tanınmaması gerektiğinin önemini bir kez daha
ortaya koymuştur. Gereği neyse Büyük Millet Meclisi olarak hep beraber
yapmalıyız.
Teşekkür
ederim.
BAŞKAN
– Cengiz Bey, buyurun, siz bitiremediniz.
22.- Mersin Milletvekili Cengiz Gökçel’in, 2 Temmuz Sivas Madımak
katliamının 26’ncı yıl dönümüne, Mersin ilinde metil alkol zehirlenmesi sonucu
yaşamını yitiren vatandaşlara Allah’tan rahmet dilediğine ve yaşanılan doğal
afetler sonucu zarar gören Mersinli çiftçilerin mağduriyetinin giderilmesi
gerektiğine ilişkin açıklaması (Devam)
CENGİZ
GÖKÇEL (Mersin) – Teşekkür ediyorum Sayın Başkanım.
Mersin’de
25 Hazirandan beri 21 kişi metil alkol zehirlenmesi şüphesiyle hastaneye
kaldırılmıştır. 5 vatandaşımız maalesef hayatını kaybetti, 11’i yoğun bakımda,
16 vatandaşımızın tedavisi çeşitli hastanelerde sürüyor. Hayatını kaybedenlere
Allah’tan rahmet, yakınlarına sabır; tedavileri devam eden vatandaşlarımıza
acil şifalar diliyorum. 
Değerli
Başkanım, aslında çok konu var ama Mersin için de en önemli konulardan birisi,
doğal afetlerden zarar gören çiftçilerimiz hayli fazla. Burada 148 milyonluk
zarar var. Bu çiftçilerimizin borçlarının, tarım kredi ve Ziraat Bankası
borçlarının mutlaka ertelenmesi gerekir diye düşünüyorum.
Bu
arada, aşırı sıcaklardan narenciyede, şeftalide ve bütün meyvelerde yüzde 70’e
varan oranlarda meyve dökümü yaşandı. Bunun da göz önünde bulundurularak mağdur
olan çiftçilerimize mutlaka nakdî ve ayni yardımların yapılması gerekiyor.
Meclisimizi
saygıyla selamlıyorum. 
BAŞKAN
– Sayın Girgin…
24.- Muğla Milletvekili Süleyman Girgin’in, iş akitleri sonlandırılan
orman işçilerinin mağduriyetinin giderilip giderilmeyeceğini ve bu işçilerin
sürekli işçi kadrosuna alınıp alınmayacağını Hazine ve Maliye Bakanından
öğrenmek istediğine ilişkin açıklaması
SÜLEYMAN
GİRGİN (Muğla) – Hazine ve Maliye Bakanlığına: Muğla’ya bağlı Datça ilçemizde
ve birçok yerde orman yangınları çıkmış ve ormanda bulunan canlı cansız her
türlü nesne yok olmuştur.
Orman
Genel Müdürlüğünde 5 ay 29 gün süreyle geçici işçi pozisyonunda çalışan 10 bine
yakın orman işçisi bulunmaktadır. 2018 yılında tüm mevsimlik işçilere dört
aylık uzatma uygulanmasına rağmen, 2019 yılı için 7 ay 29 günü geçmemek üzere 4
bin işçi için uzatma izni verilmiştir. Bunun üzerine, orman yangınlarının en
yoğun olduğu sezonda işçilerin iş akitleri Orman Genel Müdürlüğü tarafından
sonlandırılmaya başlanmıştır.
Orman
yangınlarına hızlı müdahale eden ve iş akitleri sonlandırılan orman yangın
işçilerinin ve ailelerinin mağduriyetini giderecek çalışma yapmayı düşünüyor
musunuz? 5 ay 29 gün çalışan işçilerin 2019 yılında 4 ay uzatılarak 9 ay 29 gün
çalıştırılması ve 2020 yılından itibaren sürekli işçi kadrolarına atanmalarının
yapılması yönünde bir çalışma yapmayı düşünüyor musunuz? 
Teşekkür
ediyorum. 
BAŞKAN
– Şimdi, söz talep eden grup başkan vekillerine söz vereceğim. 
Buyurun
Sayın Türkkan. 
25.- Kocaeli Milletvekili Lütfü Türkkan’ın, Ergenekon kumpas davasında
açıklanan karara, yapılan zamların Türkiye’nin ekonomik olarak yönetilemez
noktaya geldiğinin ispatı olduğuna, Fatih Sultan Mehmet Köprüsü’nün bakıma
alınmasıyla yaşanan mağduriyete, Marmaray’ın fiyat tarifesinin, Yavuz Sultan
Selim Köprüsü’nün ve Avrasya Tüneli geçiş ücretlerinin düşürülmesi gerektiğine,
2 Temmuz Sivas Madımak katliamı ile 5 Temmuz Başbağlar katliamının 26’ncı yıl
dönümüne ilişkin açıklaması
LÜTFÜ
TÜRKKAN (Kocaeli) – Sayın Başkan, değerli milletvekilleri; FETÖ’cü hainlerin ve
o dönemde Parlamentodaki iş birlikçilerinin iftiralarıyla on iki yıl önce
başlatılan Ergenekon kumpası dün mahkeme kararıyla resmen çöktü. Mahkeme
“Ergenekon örgütü” adı altında bir örgüt olmadığı kanısına varıp örgüt kurmak,
yönetmek, üyelik, yardım ve yataklıkla suçlanan sanıkların tümünün beraatına
karar verdi. Böylece, Türk Silahlı Kuvvetlerini hedef alan hain kumpas deşifre
edildi. Düşünebiliyor musunuz, bir ülkenin, Türk Silahlı Kuvvetlerinin
başındaki Genelkurmay Başkanı silahlı örgüt kurmaktan ceza aldı. Ne kadar komik
geliyor değil mi? Türk Silahlı Kuvvetlerinin Genelkurmay Başkanı silahlı
örgütün yöneticisi ve başkanı olmak suçundan müebbet ceza aldı yani İlker Başbuğ’dan
bahsediyorum size. FETÖ kumpası sonucu yıllarını hapishanelerde geçirenler,
yakınlarını kaybeden aileler “Hakkımızı helal etmiyoruz!” diye bağırdı bugüne
kadar. Evet, biz de İYİ PARTİ olarak hakkımızı helal etmiyoruz; kumpası
kuranlara da kumpası savunanlara da davanın savcısı olarak kendini tanıtanlara
da hakkımızı helal etmiyoruz. Ne mutlu bize ki en başından beri hakkı, hukuku
savunduk. Her türlü iftira ve hakarete rağmen inandığımız değerlerden ve
kahraman Türk Silahlı Kuvvetlerinden asla şüphe etmedik; ne mutlu bize ki
Şemdin Sakık ve Osman Öcalan gibi PKK’lı hainlerin gizli tanıklığına şahitlik
ederek Genelkurmay Başkanımıza terörist suçlaması yöneltmedik. Siz Şemdin Sakık
ve Osman Öcalan’ın yanında durdunuz, biz Türk milletinin ve Türk ordusunun yanında
durduk. 
(Mikrofon
otomatik cihaz tarafından kapatıldı) 
BAŞKAN
– Buyurun Sayın Türkkan. 
LÜTFÜ
TÜRKKAN (Kocaeli) – Siz Zekeriya Öz’e methiyeler düzdünüz, biz Kuddusi
Okkır’ın, Kaşif Kozinoğlu’nun ve Yarbay Ali Tatar’ın tabutunu omuzladık.
Bunların hiçbirini unutmadık; unutmayacağız, unutturmayacağız. 
Bu
vesileyle, kumpasa tavizsiz dik duran tüm mağdurları saygıyla selamlıyorum,
hayatını kaybedenleri rahmetle anıyorum. 
Sayın
Başkan, değerli milletvekilleri; geçen hafta motorin fiyatına 23 kuruş zam
gelmişti, dün gece bir zam daha geldi benzine, benzinin litre fiyatı 7 lirayı
geçti; doğuda bu fiyat 7,5 lira. Elektriğe, benzine zam yapıldı, gıdaya zam
yapıldı, seçimde bedavaya otobüslerden atılan çaya zam yapıldı, şekere zam
yapıldı, iğneden ipliğe her şeye zam yapıldı. Bu zamlar Türkiye'nin ekonomik
olarak artık yönetilemez noktaya geldiğinin çok açık bir ispatıdır. Adalet,
demokrasi ve liyakatle birlikte ekonomi de çökmüştür. 
(Mikrofon
otomatik cihaz tarafından kapatıldı)
LÜTFÜ
TÜRKKAN (Kocaeli) – Bitiyor Başkanım.
BAŞKAN
– Buyurun.
LÜTFÜ
TÜRKKAN (Kocaeli) – Tüm bunlara rağmen hâlâ birtakım ayak oyunlarıyla enflasyon
düşük gösterilerek bu hafta açıklanacak emekli ve memur zamları kırpılmaya
çalışılmaktadır. Cumhurbaşkanlığı sarayında hâlâ görev yapan emekli bakanlara
yüzde 40 zam yapılırken emekliye, memura verilecek zamların yüzde 5 civarında
tutulması hak değildir, hukuk değildir, hele adalet hiç değildir. Adaletin
terazisini kaçırdınız eyvallah da bari milleti gerçekten kuru soğana muhtaç
etmeyin.
Geçtiğimiz
günlerde İstanbul’da Fatih Sultan Mehmet Köprüsü bakıma alındı, 17 Ağustosa
kadar 4 şerit kapalı tutulacak. Daha önce de bakıma alınmıştı, 2 şeritli
bakımlar hâlinde yapılıyordu. 4 şeridin bakıma alınması, İstanbul halkına
verilecek bir ceza olur, bir bakım çalışması değildir. İstanbul halkına “Siz
bize oy vermediniz, alın size, bu bedeli ödeyin.” demektir. Unutmayın, bu
halkın yüzde 45’i size oy verdi, onları da cezalandırıyorsunuz, farkında
mısınız bilmiyorum.
(Mikrofon
otomatik cihaz tarafından kapatıldı)
BAŞKAN
– Toparlayın Sayın Grup Başkan Vekili.
LÜTFÜ
TÜRKKAN (Kocaeli) – Adalet ve Kalkınma Partisine oy veren vatandaşlar da bu
köprüden geçiyor. Bunun için gerek Marmaray’ın gerekse Yavuz Sultan Selim
Köprüsü’nün fiyatlarını düşürün, bu konudaki teklifleri reddetmeyin. Okulların
kapanmasıyla beraber 16 milyon insanın yaşadığı bu şehre 2 ana arter yeter
diyorsanız yanılıyorsunuz. Avrasya Tüneli’nde de fiyatların düşürülmesi
konusunun vatandaşın faydasına olacağına inanıyorum.
Bir
konu daha: Bugün çok önemli. 2 Temmuz 1993’te Sivas Madımak Oteli’nin yakılması
sonucu 35 kişi yanarak hayatını kaybetti. Bu vahim olayın 26’ncı yılında,
katledilen vatandaşlarımızı rahmetle anıyorum. Madımak’ta yakılan canlara da
Başbağlar’da katledilen masumlara da kahrolmayan, kendini insanlık defterinden
silmelidir.
(Mikrofon
otomatik cihaz tarafından kapatıldı) 
BAŞKAN
– Buyurun.
LÜTFÜ
TÜRKKAN (Kocaeli) – Bir daha tekrarlamak istiyorum: Bugün Madımak’ı anarken
Başbağlar’ı aklına getirmeyen, Başbağlar’da yakılan canlara da Başbağlar’da
katledilen masumlara da kahrolmayan, kendini insanlık defterinden silmelidir.
Bu acı, Türk milletinin ortak acısıdır. 
“İnsanı
yaşat ki devlet yaşasın.” anlayışıyla hareket eden bir parti olarak, insan
hayatına kasteden tüm eylemlerin karşısında olduğumuzu bu vesileyle bir kez
daha hatırlatmak istiyorum.
Yüce
Meclisi saygıyla selamlıyorum.
BAŞKAN
– Sayın Akçay…
26.- Manisa Milletvekili Erkan Akçay’ın, 1 Temmuz Kabotaj Kanunu’nun
kabulünün 93’üncü yıl dönümüne, Suriye ve Irak’taki terör yapılanmalarının,
Doğu Akdeniz’de yaşanan gelişmelerin ve S400 meselesinin ülkemizin bekası,
güvenliği ve savunması için önem arz ettiğine, Türkiye’nin millî menfaatleri
doğrultusunda iktidarıyla muhalefetiyle hareket edilmesi gerektiğine, 2 Temmuz
Türk Tarih Kurumunun düzenlediği 1’inci Türk Tarih Kongresi’nin 87’nci yıl
dönümü vesilesiyle toplumların geçmişten çıkardıkları derslerle geleceklerine
yön verdiğine ilişkin açıklaması
ERKAN
AKÇAY (Manisa) – Teşekkür ederim Sayın Başkan.
Türkiye,
1 Temmuz 1926’da yürürlüğe giren Kabotaj Yasası’yla kara sularında ve
limanlarında egemenlik ve bağımsızlığını elde etmiştir. Böylece,
denizciliğimizin gelişmesi ve denizlerdeki hak ve hukukumuzun korunması adına
çok önemli bir adım atılmıştır. Doğu Akdeniz’deki gelişmeler, hâkimiyetimizin
sembolü olan kabotaj hakkının önemini bir kez daha hatırlatmıştır. Türkiye
uluslararası hukuktan doğan hakları çerçevesinde Doğu Akdeniz’de arama ve
sondaj yapmaktadır. Doğu Akdeniz’de yaşanan gelişmeler sadece birkaç doğal gaz
kaynağına sahip olma yarışı değildir; Türkiye’nin egemenlik haklarına sahip
çıkma, Kıbrıs’ta Türk varlığının ve Kuzey Kıbrıs Türk Cumhuriyeti’nin hak ve
hukukunu garantiye alma ve uluslararası hukuku işletme faaliyetidir. Tüm dünya
bilmelidir ki Kuzey Kıbrıs Türk Cumhuriyeti yalnız değildir. Türkiye
uluslararası hukuktan doğan bu hakkından asla vazgeçmeyecek, ülkemizin
menfaatleri doğrultusunda arama ve sondaj çalışmalarına devam edecektir. 
Türkiye,
Kabotaj Yasası’yla denizlerde ve limanlarda egemenlik hakkını sağlarken S400
savunma sistemiyle de hava savunmamız ve hava egemenliğimizin sağlanması
noktasında çok önemli bir adım atmıştır. Bilindiği üzere, S400 konusunda uzun
bir süredir ABD’yle gerginlik yaşanmıştır. 28-30 Haziran 2019 tarihlerinde
Japonya’nın Osaka kentinde G20 toplantısı yapıldı. Türkiye Osaka’da S400
konusunda haklı ve meşru tezlerini bir kez daha dünya kamuoyuna anlatmıştır.
ABD Başkanı Trump S400 konusunda Türkiye’ye adil davranılmadığını açıkça ifade
etmiştir. 
(Mikrofon
otomatik cihaz tarafından kapatıldı)
BAŞKAN
– Buyurun Sayın Grup Başkan Vekili.
ERKAN
AKÇAY (Manisa) – ABD Başkanı bile S400 konusunda Türkiye’nin haklılığını kabul
ederken “S400 almayın, felaket olur, sorun ve sıkıntı doğar.” yaygarası yapan
içimizdeki manda ve himayeciler acaba şimdi ne diyeceklerdir? Suriye ve
Irak’taki terör yapılanmaları, Doğu Akdeniz’de yaşanan gelişmeler ve S400
meselesi, ülkemizin bekası, güvenliği ve savunması için büyük önem arz
etmektedir. Türkiye’nin millî menfaatleri doğrultusunda, 82 milyon olarak iktidarı
ve muhalefetiyle birlikte hareket etmemiz mecburiyeti vardır.
Sayın
Başkan, cumhuriyetimizin kurucusu Gazi Mustafa Kemal Atatürk’ün öncülüğünde,
Türk ve dünya tarihi üzerine araştırmalar yapmak, tarihî gerçekleri ortaya
çıkarmak, Türk milleti aleyhindeki görüşlere cevap vermek, millî şuuru ve
kültürü geliştirmek amacıyla Türk Tarih Kurumu kurulmuştur. 
(Mikrofon
otomatik cihaz tarafından kapatıldı)
BAŞKAN
– Buyurun Sayın Grup Başkan Vekili.
ERKAN
AKÇAY (Manisa) – Türk Tarih Kurumu, bundan seksen yedi yıl önce 2 Temmuz
1932’de birinci kongresini gerçekleştirmiştir. Yeni lise programında tarih
dersi, sosyal ve beceri bilimleri grubunda tercihli ders olarak yer almıştır.
Tarih dersi eğitimiyle öğrencilere millî tarih şuuru verilir. Toplumlar,
geçmişten çıkardıkları derslerle geleceklerine yön verirler. Dününü bilmeyen
milletler bugününü anlayamaz, yarınını inşa edemez. Atatürk’ün “Türk çocuğu
ecdadını tanıdıkça daha büyük işler yapmak için kendinde kuvvet bulacaktır.”
sözü, tarih dersinin çocuklarımız üzerindeki olumlu etkisinin en güzel
örneğidir. Millî Eğitim Bakanlığının ders sayısının azaltılmasına yönelik bu
düzenlemesini genel hatlarıyla olumlu bulmakla birlikte, tarih dersini bu
kapsamda değerlendirmek yanlıştır.
(Mikrofon
otomatik cihaz tarafından kapatıldı)
ERKAN
AKÇAY (Manisa) – Tamamlıyorum Sayın Başkan.
BAŞKAN
– Buyurun Sayın Grup Başkan Vekili.
ERKAN
AKÇAY (Manisa) – Bu vesileyle, cumhuriyetimizin kurucusu Gazi Mustafa Kemal
Atatürk ve Türk Tarih Kurumunun kurucularına, mensuplarına ve bilim insanlarına
şükranlarımızı sunuyoruz. 
Teşekkür
ederim Sayın Başkan. 
BAŞKAN
– Halkların Demokratik Partisi Grup Başkan Vekili Sayın Hakkı Saruhan Oluç,
buyurun. 
27.- İstanbul Milletvekili Hakkı Saruhan Oluç’un, 2 Temmuz Sivas Madımak
katliamının 26’ncı yıl dönümüne, Suudi Arabistan’ın Tebük kentine çalışmaya
giden inşaat işçilerinin ve ailelerinin mağduriyetinin giderilmesi için Aile,
Çalışma ve Sosyal Hizmetler Bakanını göreve davet ettiklerine, FETÖ’cü
savcıların hazırladığı fezlekelerle HDP’li vekillerin yargılandığına, Diyadin
Belediyesi Eş Başkanları Betül Yaşar ve Evren Demir’in gözaltına alınarak
darbedilmesi olayını protesto ettiklerine ilişkin açıklaması
HAKKI
SARUHAN OLUÇ (İstanbul) – Teşekkür ederim Sayın Başkan. 
Sayın
vekiller, yirmi altı yıl oldu, 2 Temmuz 1993’te Sivas Madımak Oteli’nde büyük
bir insanlık suçu işlendi, tarihe kara bir leke düştü. Pir Sultan Abdal
Şenlikleri için Sivas’a giden 33 aydın, ozan, sanatçı ve 2 otel emekçisi göz
göre göre katledildi. 
Aradan
yirmi altı yıl geçmesine rağmen bu katliamda devletin rolü ortaya çıkarılmadı.
Katliamı planlayan kişilerin kimden destek aldığı, katliama çağrı yapan el
ilanlarını kimlerin dağıttığı, camilerden cihat çağrılarını kimlerin yaptırdığı
hâlâ ortaya çıkarılmadı. 
Hâlâ
“2 Temmuz Madımak Oteli olayları” diyen bir anlayış var yani bir katliamı bir
olaya indirgeyen bir anlayışla karşı karşıyayız. Hâlâ gerçeklerin inkâr
edilmesi anlayışıyla karşı karşıyayız. 
2
Temmuz aslında o dönemki devlet aklı ile saldırganların aklının örtüştüğü bir
katliamdır aynen Maraş ve Çorum katliamlarında olduğu gibi. Saldırganlarla
duygudaşlık içinde olan kamu görevlileri o dönemde vardır, siyasal yapılar
vardır, medya mensupları vardır.
Aradan
geçen yirmi altı yıl boyunca Alevi toplumundan özür dilenmedi ve Alevi toplumu
kendi kültürüne ve kimliğine sahip çıkmaktan dolayı hep ayrımcılığa uğradı,
türlü saldırılarla karşı karşıya kaldı. 
Bir
kez daha, yirmi altı yıl önce Sivas katliamında kaybettiğimiz canlarımızı
hasretle ve saygıyla anıyoruz. 
Türkiye’den
Suudi Arabistan’a bir yıl önce çalışmak üzere giden işçilerin grevde oldukları
haberi geldi, bize bu haberi ilettiler. Türkiye kökenli bir inşaat firmasında
çalışıyor 300 inşaat işçisi ve Suudi Arabistan’ın Tebük kenti Sharma bölgesine
gitmişler. 
(Mikrofon
otomatik cihaz tarafından kapatıldı) 
BAŞKAN
– Buyurun.
HAKKI
SARUHAN OLUÇ (İstanbul) – Oradaki çalışma koşullarının sağlıksız olması
nedeniyle, beslenme koşullarının sağlıksız olması nedeniyle ve aylardır
ücretlerini alamadıkları için 17 Haziran tarihinde greve başlamışlar. Şimdi,
Suudi polis bu greve müdahale etmiş ama sadece Suudi polis greve müdahale
etmemiş, işçilerin anlattığına göre işçilerin grev görücüsü olan kişiyi, Hasan
Hüseyin’i Cidde Başkonsolosluğu da tehdit etmiş ve işçilere işe çıkmaları ve çalışmaya
devam etmeleri sözlerini aktarmış. 
Şimdi,
biz şunu hatırlatmak istiyoruz ki yurt dışında yaşayan ve çalışan
yurttaşlarımızın güvenliğini sağlamak, insanca koşullarda çalışmalarını ve
yaşamalarını sağlamak ve denetlemek, emeklerinin karşılığı olan ücretleri ve
haklarını almalarını sağlamak da aslında devletin görevidir, yetkililerin
görevidir. 
(Mikrofon
otomatik cihaz tarafından kapatıldı)
BAŞKAN
– Buyurun. 
HAKKI
SARUHAN OLUÇ (İstanbul) – Çalışma Bakanlığını bu konuda acilen duruma müdahale
etmeye ve orada çalışan yurttaşlarımızın haklarını savunmaya davet ediyoruz. 
Bir
konuyu ben sık sık, fırsat oldukça hatırlatıyorum ve bir kez daha hatırlatma
fırsatı ortaya çıktı. Diyarbakır Başsavcı Vekili Ahmet Karaca… Bu Ahmet Karaca
MİT tırları nedeniyle açığa alınmış olan bir başsavcı vekiliydi, Diyarbakır’da
çalışıyordu. En son on sekiz yıl altı ay ceza aldı FETÖ davası nedeniyle.
Diyeceksiniz “Ne alakanız var?” Bu Ahmet Karaca, bu adam, Selahattin Demirtaş,
İdris Baluken, Çağlar Demirel, Nursel Aydoğan ve diğer vekillerimiz hakkında
onlarca fezleke hazırlamış olan Diyarbakır Başsavcı Vekilidir. Bu kişi FETÖ
davasından on sekiz yıl altı ay ceza almıştır ama…
(Mikrofon
otomatik cihaz tarafından kapatıldı)
BAŞKAN
– Toparlayın Sayın Grup Başkan Vekili. 
HAKKI
SARUHAN OLUÇ (İstanbul) – …Selahattin Demirtaş, İdris Baluken, Çağlar Demirel
hapistedirler, diğer vekillerimiz hapistedirler. Selahattin Demirtaş’ın ana
davasındaki 32 fezlekesinden 4’ü bu Ahmet Karaca tarafından hazırlanmıştır.
İşte FETÖ’cü savcıların hazırladığı fezlekelerle bizim vekillerimiz
yargılanmaktadır. 
Son
değinmek istediğim nokta, şu anda haberi geldi, Ağrı Diyadin Belediye Eş
Başkanlarımız Betül Yaşar ve Evren Demir gözaltına alındılar ve darbedildiler.
Nedeni şu: Belediyenin girişinde bir vatandaşı belediye girişindeki polisler
darbediyorlar. Bunun üzerine belediye başkanları araya giriyorlar bu olayı
yatıştırmak için ancak 20 polis elleri coplu bir şekilde belediyenin içine
girerek belediye eş başkanlarımızı darbediyorlar ve ağır hasar yaratıyorlar.
Halkın iradesine ağır bir saldırı yaşanmış oluyor. Şu anda Ağrı Diyadin’de
yaşanan bir olaydan bahsediyorum. 
(Mikrofon
otomatik cihaz tarafından kapatıldı) 
HAKKI
SARUHAN OLUÇ (İstanbul) – Son cümlem efendim, toparlıyorum. 
İşte
bu, İçişleri Bakanlığının emniyet güçleridir. Bu emniyet güçleri çok vahşice
bir saldırı gerçekleştirmişlerdir. Bu İçişleri Bakanının bu konuda herhangi bir
adım atmayacağını biliyoruz, aynı zihniyettedir. Fakat bir kez daha en sert
şekilde kendisini, bu emri verenleri ve uygulayanları da protesto ettiğimizi
burada dile getirmek istiyoruz. 
Teşekkür
ederim. 
BAŞKAN
– Sayın Altay…
28.- İstanbul Milletvekili Engin Altay’ın, 2 Temmuz Sivas Madımak
katliamı ile 5 Temmuz Başbağlar katliamının 26’ncı yıl dönümüne, linç
kültürünün yerleşmeye başlamasının dikkate alınması gerektiğine, Ergenekon ve
Balyoz operasyonuna, Ergenekon davasına yönelik “Ben dahi bu davanın
savcısıyım.” diyen Cumhurbaşkanı Recep Tayyip Erdoğan’ın 82 milyondan özür
dileyip dilemeyeceğini ve yaşanılan mağduriyetlerle ilgili hak edilen
tazminatları ödeyip ödemeyeceğini öğrenmek istediğine ilişkin açıklaması
ENGİN
ALTAY (İstanbul) – Teşekkür ederim Sayın Başkan.
Sizi
ve Genel Kurulu saygıyla selamlıyorum. 
Sayın
Başkan, kin ve öfkeden arınmış bir Türkiye şüphesiz hepimizin arzusu. Hoşgörü
ve kucaklaşmanın egemen olduğu bir Türkiye de hakeza öyle. Ama nefret dilinin,
nefret söyleminin, din istismarının, inançların siyasallaştırılmasının bedelini
Anadolu topraklarında vatandaşlarımız yıllardır ağır bedellerle, can kayıplarıyla,
vahşi katliamlarla ödemekte. 2 Temmuz 1993 bir kara gündür, bir ayıplı gündür.
Din ve inanç istismarının vahşete, katliama, lince dönüştüğü gündür. Sayın
Başkan, Sayın Türkkan söylediği için söylüyorum, aynı yıl üç gün sonra
gerçekleşen Başbağlar katliamı da şüphesiz öyledir. Bunun içindir ki,
yaklaşımımız da bu olduğu içindir ki, kin ve öfkeden arınmış bir Türkiye
arzumuzdan dolayıdır ki yaklaşık yirmi yıldır Cumhuriyet Halk Partisi
milletvekilleri 2 Temmuzda Sivas’ta, 5 Temmuzda Başbağlar’da bu katliamlarda
hayatını kaybedenleri bizzat olay yerinde, olay mahallinde katılarak
anmaktadırlar.
Sayın
Başkan, siyasetin malzemesi nefret dili olamaz ve Sivas halkının bütünüyle, 2
Temmuzdan sebep itham edilmesi…
(Mikrofon
otomatik cihaz tarafından kapatıldı)
ENGİN
ALTAY (İstanbul) – Başkanım, şunu baştan dört dakika temiz ver de… Bizim
sözümüzü niye ikide bir kestiriyorsun?
Biraz
önce AK PARTİ Grubuna mensup bir sayın milletvekilimiz söylediği için ben de
tereddütsüz katılıyorum. Sivas katliamından sebep Sivaslıları itham etmedik,
etmiyoruz, etmeyiz de; itham edilmesini de şüphesiz doğru bulmayız. Ancak,
Sayın Başkan, linç kültürünün yerleşmeye ve olgunlaşmaya başlaması, bu
Parlamentoda bulunan tüm siyasetçilerin dikkate alması gereken bir durumdur;
düşünülmesi, üzerinde çalışılması, sorgulanması gereken bir durumdur. 
Sayın
Başkan, Türkiye’de, geldiğimiz nokta itibarıyla, iki kişinin bağırmasıyla, iki
provokatörün sesini yükseltmesiyle; önüne ardına bakmadan; aslını neslini,
esasını sorgulamadan insanların saldırganlaşması; önüne geleni taşlayan,
palalayan, yumruklayan, ateşe veren…
(Mikrofon
otomatik cihaz tarafından kapatıldı)
ENGİN
ALTAY (İstanbul) – …gözü kararmış kitlelerin çok kolay oluşabiliyor olması,
siyaset kurumunun ve bu Parlamentonun şapkasını önüne koymasını gerektiren bir
hâldir ve on yedi yıldır ülkeyi yöneten iktidarların, hükûmetlerin, onların
başbakanlarının, başkanlarının da aynı şekilde Türkiye’nin içinde bulunduğu bu
hâl karşısında bir durup düşünmeleri gerekir. Toplum farklı bir noktaya doğru,
provokasyona açık bir yara hâline dönüşen bir noktaya doğru hızla
yaklaşmaktadır.
Sayın
Başkan, yine, aynı şekilde, bir çatıda yerleştirilmiş bir el bombası bulunuyor,
bomba patlamıyor ama deprem oluyor. 
(Mikrofon
otomatik cihaz tarafından kapatıldı)
ENGİN
ALTAY (İstanbul) – Hemen bitiriyorum Sayın Başkanım.
2007
yılında Ergenekon, Balyoz operasyonları adı altında ve sahte delil üreterek,
gizli tanık tutarak, kozmik oda senaryoları tanzim edilerek Türk Silahlı
Kuvvetlerine ama özünde Türkiye Cumhuriyeti’ne bir darbe gerçekleştiriliyor. Bu
darbede 60 bin insan dinleniyor, 600’ü aşkın insan tutuklanıyor; bu süreçte 8
kişi hayatını kaybediyor, 26’ncı Genelkurmay Başkanı terörist olarak
tutuklanıyor ve on iki yıl sonra “Pardon.” deniliyor. Ve daha üzücüsü, davanın
o günkü resmî savcısına o günün Başbakanı zırhlı aracını tahsis ediyor ve o
günün Başbakanı “Ben dahi bu davanın savcısıyım.” diyebiliyor. Bu dava
çökmüştür. “Ben dahi bu davanın savcısıyım.” diyen Sayın Erdoğan, ölen 8
kişinin ailesinden ve mağdur edilen bu yüzlerce insandan özür dileyecek midir?
(Mikrofon
otomatik cihaz tarafından kapatıldı)
ENGİN
ALTAY (İstanbul) – “Ben dahi bu davanın savcısıyım.” diyen Sayın Erdoğan, 82
milyondan özür dileyecek midir? Devleti sevk ve idare ediyor olan Sayın
Erdoğan, bu mağduriyetlerle ilgili olarak mağdur olanlara, ailelerine hak
ettikleri tazminatları ödeyecek midir? Bunu da merak ediyorum. Sayın Erdoğan,
AK PARTİ’nin Genel Başkanıdır. AK PARTİ grup sözcülerin bu sorularıma yanıt
vermelerini de rica ediyorum. 
Teşekkür
ederim. (CHP sıralarından alkışlar)
BAŞKAN
– Buyurun Sayın Akbaşoğlu.
29.- Çankırı Milletvekili Muhammet Emin Akbaşoğlu’nun, Parlamentolar
Arası Futbol Turnuvası’nda şampiyon olan TBMM Futbol Takımı’nı tebrik ettiğine,
1 Temmuz Kabotaj Kanunu’nun kabulünün 93’üncü yıl dönümüne, 2 Temmuz Sivas
Madımak katliamı ile 5 Temmuz Başbağlar katliamının 26’ncı yıl dönümüne,
Japonya’nın Osaka kentinde gerçekleştirilen G20 Zirvesi’ne, AK PARTİ iktidarı
olarak FETÖ’yle mücadele konusunda gerekenlerin yapıldığına ve yapılmaya devam
edileceğine ilişkin açıklaması
MUHAMMET
EMİN AKBAŞOĞLU (Çankırı) – Teşekkür ederim Sayın Başkanım.
Değerli
milletvekili arkadaşlarım, öncelikli olarak, tabii, parlamentolararası,
parlamenterler tarafından ortaya konulan bir futbol turnuvası söz konusuydu.
Burada yakışan bir şampiyonluk elde etti Türkiye Büyük Millet Meclisi futbol
takımı. Ben bu münasebetle, futbol takımımızı tebrik ediyorum.
Malum,
dün, 1 Temmuz 1926 Kabotaj Kanunu’nun kabulünün 93’üncü yıl dönümünü hep
beraber kutladık. Bu münasebetle denizlerde ve limanlarda hakikaten tam bir
egemenliği ortaya koyan bu kanunun… Dün cumhuriyeti kuran iradenin yaklaşımı bu
konuda, millî politikalar konusunda nasıl bir kararlılık içerisindeyse aynı
şekilde biz de bugün aynı kararlılık içerisinde gerek Ege’de gerek Akdeniz’de
gerek Karadeniz’de gerek Kıbrıs’ta tam bir kararlılık içerisinde millî ve yerli
politikaları takip etmekle ve Fatih ve Yavuz sondaj ve araştırma gemilerimize
de tam manasıyla sahip çıkmak suretiyle millî menfaatler doğrultusunda hareket
ettiğimizi dosta düşmana dün olduğu gibi bugün de kararlılıkla gösteriyoruz ve
gösterme noktasında tam bir irade sahibiyiz.
Bunun
dışında, değerli arkadaşlar, malum, tabii, hem Sivas’ta hem de hemen akabinde
Erzincan Başbağlar’da yaşanılan acı olaylar münasebetiyle şunu ifade etmek
isterim ki hakikaten bir karanlık dönemde bir karanlık el… 
(Mikrofon
otomatik cihaz tarafından kapatıldı)
MUHAMMET
EMİN AKBAŞOĞLU (Çankırı) - …aslında aynı amaca yönelik farklı birtakım
operasyonları gerçekleştirmek suretiyle, aslında devlet-millî kaynaşmasını
ortadan kaldırmak ve milleti birbirine düşürmek suretiyle kendi hedeflerini
gerçekleştirmek bakımından gerçekten bir rol üstlenmiş idi.
Bu
manada gerek Sivas’ta 37 canın boğularak ölmesi sonucu, dumandan boğularak
ölmesi sonucu ve gerekse Başbağlar’da 33 canın hakikaten orada katledilmesi
neticesinde ortaya çıkan tablo nedeniyle şunu ifade etmek isterim ki bütün
canlar bizim canlarımızdır. 82 milyonun can, mal, ırz, namus, akıl, nesil, din
ve fikir hürriyetini teminat altına alıcı bir yaklaşımı biz her zaman
öngörüyoruz. 
(Mikrofon
otomatik cihaz tarafından kapatıldı)
BAŞKAN
– Buyurun.
MUHAMMET
EMİN AKBAŞOĞLU (Çankırı) – Ve bu değerlere karşı hangi el -bir şekilde-
uzanırsa o eli kırma iradesini dün de gösterdik, bugün de gösteriyoruz, yarın
da göstereceğimizi kesinlikle ifade etmek isterim. Bu manada, her türlü
istismarın karşısına beraberce dikilmek durumundayız ve bunu ayrıştırıcı bir
husus olarak değil, milletin birlik ve beraberliğini ortaya koyucu,
devlet-millet kaynaşmasıyla hep beraber bu tezgâhları ortadan kaldırmaya
yönelik bir irade birliği çerçevesinde bütün bu provokasyonlara karşı gelmemiz
gerektiğini hatırlatmak isterim. 
(Mikrofon
otomatik cihaz tarafından kapatıldı) 
BAŞKAN
– Buyurun. 
MUHAMMET
EMİN AKBAŞOĞLU (Çankırı) – Son olarak, malum, G20 Zirvesi münasebetiyle yurt
dışında bulunan Sayın Cumhurbaşkanımız, hakikaten, dünya liderleriyle yapmış
olduğu görüşmeler çerçevesinde bir taraftan Türkiye’nin bu konuda
potansiyelini, ticari hacmini, turistik hacmini geliştirmeye, siyasi noktada
daha iyi bir bölgenin, dünyanın oluşturulmasına ilişkin görüşmeleri ortaya
koyarken bir taraftan da millî egemenlik konusu hâline gelmiş olan ve
hakikaten, bu konuda kararlılığıyla S400’lerle ilgili içeriden “Türkiye
Amerika’nın güdümüne girmelidir, onun yörüngesinde yer almalıdır; yoksa, aksi
takdirde çok büyük badirelerle karşılaşırız, bize bedel ödettirirler.”
diyenlerin aslında sesinin kısıldığını şu anda görüyoruz ve hakikaten
Türkiye’nin bir başarısı olarak da S400’lerle ilgili sorunun çözümlendiğini
görmenin mutluluğunu hep beraber yaşıyoruz.
(Mikrofon
otomatik cihaz tarafından kapatıldı) 
MUHAMMET
EMİN AKBAŞOĞLU (Çankırı) – Toparlıyorum. 
BAŞKAN
– Buyurun. 
MUHAMMET
EMİN AKBAŞOĞLU (Çankırı) – Bu konuda şunu ifade etmek isterim: Dün, yargıda
birtakım oluşumlar münasebetiyle… Türkiye'de hakikaten devlet-millet
kaynaşmasıyla hukuk devleti olarak, adalet devleti olarak doğru, isabetli
kararlarla suçluyu, suçsuzu birbirinden ayırt ederek doğru kararlar vermesi
gereken yargının dün, bugün veya yarın herhangi bir farklı oluşum içerisinde
olmaması gerektiğiyle ilgili biz AK PARTİ iktidarı olarak FETÖ’yle mücadele
konusunda gereken her şeyi ortaya koyduk ve koyma kararlılığını devam
ettiriyoruz. Başka oluşumlara, “FETÖ” veya başka ad altında bir paralel
yapılanmaya, bir çeteleşmeye, farklı birtakım kliklere, oluşuma ilişkin
iradeleri kırıp bunu Türk yargısının önüne çıkarma hususunda tam bir kararlılık
içerisinde olduk ve olacağımızı da bugün de ifade etmek istiyorum. 
Teşekkür
ediyorum. 
BAŞKAN
– Sayın milletvekilleri, gündeme geçiyoruz. 
Başkanlığın
Genel Kurula sunuşları vardır. 
V.- BAŞKANLIĞIN GENEL KURULA SUNUŞLARI
A) Önergeler
1.- Başkanlığın, Antalya Milletvekili Atay Uslu’nun İçişleri Komisyonu
üyeliğinden istifasına ilişkin önergesinin (4/36) 2/7/2019 tarihinde Başkanlığa
ulaştığına ilişkin yazısı
BAŞKAN
– Sayın milletvekilleri, Antalya Milletvekili Sayın Atay Uslu’nun İçişleri
Komisyonu üyeliğinden istifasına ilişkin yazısı 2/7/2019 tarihinde Başkanlığımıza
ulaşmıştır. 
Bilgilerinize
sunulmuştur. 
İYİ
PARTİ Grubunun İç Tüzük’ün 19’uncu maddesine göre verilmiş bir önerisi vardır,
okutup işleme alacağım ve oylarınıza sunacağım. 
VI.- ÖNERİLER
A) Siyasi Parti Grubu Önerileri
1.- İYİ PARTİ Grubunun, İstanbul Milletvekili Hayrettin Nuhoğlu ve
arkadaşları tarafından, devletin varlığına, vatanın ve milletin bölünmez
bütünlüğüne, toplumun huzuruna kasteden, kırk yıla yakın süredir binlerce vatan
evladını şehit eden kanlı terör örgütü elebaşı bebek katilinin mektubunu
okutan, kırmızı bültenle aranan kardeşi Osman Öcalan’ın konuşmalarını
ekranlarında yayınlayan TRT’nin yayın politikaları Türk milletinin vicdanını
yaralamıştır. Bir devlet kurumu olan TRT’de, Anayasa’ya ve yasalara aykırı
olarak bir terör örgütü propagandasının bilerek ve kasten bir talimatla mı,
yoksa ihmal sonucu mu yapıldığının araştırılarak sorumluların bulunması ve
alınacak tedbirlerin belirlenmesi maksadıyla 28/6/2019 tarihinde Türkiye Büyük
Millet Meclisi Başkanlığına verilmiş olan Meclis araştırması önergesinin ön
görüşmelerinin, Genel Kurulun 2 Temmuz 2019 Salı günkü birleşiminde yapılmasına
ilişkin önerisi
2/7/2019
Türkiye Büyük Millet Meclisi Başkanlığına
Danışma
Kurulu 2/7/2019 Salı günü (bugün) toplanamadığından, grubumuzun aşağıdaki
önerisinin İç Tüzük’ün 19'uncu maddesi gereğince Genel Kurulun onayına
sunulmasını saygılarımla arz ederim.
 Lütfü
Türkkan
 Kocaeli

 Grup
Başkan Vekili
Öneri:
İstanbul
Milletvekili Hayrettin Nuhoğlu ve arkadaşları tarafından devletin varlığına,
vatanın ve milletin bölünmez bütünlüğüne, toplumun huzuruna kasteden, kırk yıla
yakın süredir binlerce vatan evladını şehit eden kanlı terör örgütü elebaşı
bebek katilinin mektubunu okutan; kırmızı bültenle aranan kardeşi Osman
Öcalan'ın konuşmalarını da ekranlarında yayınlayan TRT'nin yayın politikaları
Türk milletinin vicdanını yaralamıştır.
Bir
devlet kurumu olan TRT'de, Anayasa’ya ve yasalara aykırı olarak, bir terör
örgütü propagandasının bilerek ve kasten bir talimatla mı, yoksa ihmal sonucu
mu yapıldığının araştırılarak sorumluların bulunması ve alınacak tedbirlerin
belirlenmesi maksadıyla 28/6/2019 tarihinde Türkiye Büyük Millet Meclisi
Başkanlığına verilmiş olan Meclis araştırması önergesinin diğer önergelerin
önüne alınarak görüşmelerinin 2/7/2019 Salı günkü birleşimde yapılması
önerilmiştir.
BAŞKAN
– Önerinin gerekçesini açıklamak üzere İYİ PARTİ Grubu adına İstanbul
Milletvekili Sayın Hayrettin Nuhoğlu’na söz veriyorum. 
Buyurun
Sayın Nuhoğlu. (İYİ PARTİ sıralarından alkışlar)
İYİ
PARTİ GRUBU ADINA HAYRETTİN NUHOĞLU (İstanbul) – Sayın Başkan, değerli
milletvekilleri; selamlarımı sunarak sözlerime başlıyorum. 
Kırmızı
bültenle aranan terörist Osman Öcalan’ın TRT’de yayınlanan konuşması hakkında
grup önerimiz hakkında konuşacağım. Konuşacağım ama önce Doğu Türkistanlı
kardeşlerimizle ilgili söylemem gerekenler var. 
Sayın
Cumhurbaşkanı bugün Çin’de. Ekonomik beklentiler ne olursa olsun, Doğu
Türkistan’da yaşayan kardeşlerimize uygulanan zulüm ve işkencelerin sona
erdirilmesinden daha önemli olamaz, bütün Türk milletinin beklentisine kayıtsız
kalınamaz. Doğu Türkistan, Filistin’den daha önemsiz değildir; bu zulüm
mutlakla dile getirilmelidir. 
Değerli
milletvekilleri, mahallî idareler seçimi 31 Mart 2019 günü yapılmış, bazı ilçe
ve beldelerden sonra İstanbul Büyükşehir Belediye Başkanlığı seçimi de 6 Mayıs
günü Yüksek Secim Kurulu tarafından iptal edilerek 23 Haziranda tekrarlanma
kararı alınmış ve ilan edilen günde seçim gerçekleştirilmiştir. 31 Marta kadar
iktidar partisi adayının kazanması için beka sorunu olduğu iddiası güçlü bir
şekilde dile getirilmiş, hatta bu doğrultuda Millet İttifakı adayını
destekleyenler ağır biçimde suçlanmıştı. Seçimin tekrarlanması kararından sonra
beka sorunu arka plana düşmüş, yeni destek arayışları kapsamında bir terör
örgütü olan PKK’nın İmralı’da cezaevinde bulunan liderinden medet umulmuştur.
Önce, yeniden avukatlarının görüşmesine izin verilmiş, sonra da yazdığı mektup,
sözde bir doçent tarafından başta TRT ekranları olmak üzere, birçok televizyon
ekranında ve gazetelerde yayımlanmak üzere bir devlet kuruluşu olan Anadolu
Ajansı tarafından servis edilmiştir. Bir adayın seçimi kazanması uğruna kanlı
bir terör örgütü olan PKK’ya yeşil ışık yakılmış, örgüt liderine ve
yöneticilerine itibar kazandırmak ve bu sayede de sempatizanlarının desteğini
alabilmek adına girişimlerde bulunulmuştur. 
Teröristbaşının
mektubunda yaptığı çağrının yayınlanmasından sonra gene TRT ekranlarında,
seçime bir gün kala, teröristbaşının kardeşi ve örgüt yöneticisi olmanın
yanında birçok terör olayının sorumlusu Osman Öcalan’ın konuşması
yayınlanmıştır. Kanlı terör örgütü lideri ve bebek katili olan teröristbaşının
çağrısını değerlendirmesine ve İstanbul seçimlerinde yaptığı açıklamalarla
destek sağlamasına imkân verilmiştir. Muhalif olarak görülen adayların bile TRT
ekranlarına çıkması esirgenirken bir teröristin çıkabilmesi Türk milletinin
bağrına saplanmış bir hançerdir. 
Devletin
varlığına, vatanın ve milletin bölünmez bütünlüğüne, toplumun huzuruna
kasteden, kırk yıla yakın süredir binlerce vatan evladını şehit eden kanlı
terör örgütü elebaşısı, bebek katilinin mektubunu okutan, kırmızı bültenle
aranan kardeşi Osman Öcalan’ın konuşmalarını da ekranlarında yayınlayan TRT’nin
yayın politikaları hakkında AKP Grup Başkan Vekili Sayın Zengin “Terörden
beslenen herkesi lanetlememiz lazım. Kandil’den gelen mesajı normal ama böyle
bir açıklamayı anormal görüyorsanız bir sorun var, hepsi anormal. TRT’yle
alakalı konuda bir yayıncı, programlarına isim davet ederken kademe kademe
herkesten izin almaz. Böylesine önemli bir konuda bence muhakkak sormalıydı.
Kim, nerede, nasıl kırmızı bültenle aranan bir kişiyle röportaj yaptı? Bunu ben
de öğreneceğim, öğrenmek isterim. Nihayetinde bunun bir bedeli var. Buradan
bakıldığında, bu parti içinde hiç kimse bunun normal olduğunu asla iddia
edemez, olmaması gereken bir şeydir. Haber yayıncılığı bu şekilde olamaz. TRT,
kırmızı bültenle aranan birine mikrofon uzatamaz. Başka haber kanalları
istiyorsa belki bunu yapabilir ama TRT bunu yapmamalıdır. Belki başka haber
kanalları istiyorsa bunu yapabilir ama TRT bunu yapmamalıdır. Bu nedenle biz de
bu konuda takipçi olacağız.” demiştir. Devletin gücünü ve imkânlarını sadece
kendi lehine kullanan, bu kapsamda TRT’de ve diğer televizyonlarda bazen
birçoğuna ortak yayın yaptırmak suretiyle istediği gibi konuşan, aynı zamanda
programa katılacak gazetecileri kendi seçen, nadir olarak televizyonların çok
azında yer bulabilen muhalefet mensuplarının karşısına çıkacak gazetecileri
bile kendisi tayin etmekte olan Sayın Cumhurbaşkanı ise bu konuda şöyle söylemiştir.

(Mikrofon
otomatik cihaz tarafından kapatıldı) 
BAŞKAN
– Buyurun Sayın Nuhoğlu.
HAYRETTİN
NUHOĞLU (Devamla) – Teşekkür ederim.
“Şimdi,
değerli arkadaşlar, doğrusu ben Osman Öcalan’ın kırmızı bültenle arandığını
bilmiyorum. TRT’ye müracaat etmiş, böyle bir program yapmışsa bunu da TRT’deki
arkadaşlarımız bilirler. Ben o kurumdaki arkadaşlarımın bu hassasiyet
içerisinde adım attıklarına inanıyorum, bu konuda kendilerine güveniyorum.” Ve
bu şekilde devam etmiştir. 
AKP
Grup Başkan Vekili Sayın Zengin ile Sayın Cumhurbaşkanının söylediklerini Genel
Kurula ve Türk milletinin değerlendirmesine sunuyorum. Bu durumda TRT Genel
Müdürü, TRT yayın yönetmeni, ilgili program yönetmeni, yapımcısı, kameramanı,
diğer kamera arkası çalışanları, spikeri, röportajcı, kimler varsa bunların
hepsi… INTERPOL tarafından bile aranan, kırmızı bültenle aranan bir şahsa,
suçluya, suça, teröriste yardım eden TRT ve RTÜK hakkında hazırladığımız
önergeyi arz ediyorum, desteklerinizi bekliyorum. (İYİ PARTİ sıralarından
alkışlar)
BAŞKAN
– Cumhuriyet Halk Partisi adına Ankara Milletvekili Sayın Tekin Bingöl.
Buyurun
Sayın Bingöl. (CHP sıralarından alkışlar) 
CHP
GRUBU ADINA TEKİN BİNGÖL (Ankara) – Sayın Başkan, değerli milletvekilleri;
hepinizi saygıyla selamlıyorum.
2
Temmuz, tarihimizin en karanlık, en utanç verici, en gerici katliamıyla karşı
karşıya kaldığımız kara bir gün. O katliamda katledilen yazarlarımızı,
sanatçılarımızı asla unutmayacağız. Umuda ve aydınlığa karşı yakılan kor ateş
her zaman yüreğimizde tazeliğini koruyacak. 
Değerli
arkadaşlar, 23 Haziran seçimleri sonuçlandı. Sayın İmamoğlu İstanbul halkının
ve seçmenlerinin vicdanına sığınarak yeniden, üç ay içinde 2’nci kez mazbatayı
alarak İstanbul Büyükşehir Belediye Başkanı oldu. Ama o süreçte birçok ilginç
söylemlere ve yapılanlara tanık olduk. Sanıyorum ki seçimler birkaç gün daha
uzatılsaydı, uzamış olsaydı herhâlde daha birçok ilginç olayla karşı karşıya
gelecektik. Siyasetçi, ilkeli duruşuyla, ideolojisine sıkı sıkı sarılarak
siyaset yapar; aksi, bulunduğu kaba göre şekil alan siyasetçiler ülkeye hiçbir
şey sağlamaz. 
İstanbul’da
hepinizin bildiği gibi, 2 ittifak vardı -Millet İttifakı’nın adayı Sayın
İmamoğlu’ydu- ancak İstanbul’da bir başka ittifak söz konusu oldu, o ittifakın
adı İstanbul ittifakı. Protokolün dışındaki bazı siyasi partiler açık
yüreklilikle Sayın İmamoğlu’nu her fırsatta desteklediklerini ifade ettiler.
Ama o ittifak bununla da sınırlı kalmadı, sandığa gidildiğinde az önce
bahsettiğim o vicdani muhasebeyi yapan birçok siyasi partiye mensup kardeşlerimiz
ve seçmenler gidip Sayın İmamoğlu’na oy verdiler ve böylesi büyük bir İstanbul
ittifakı yaratıldı. Ancak bu ittifakı yaratan çok temel bir koşul vardı, o da
şuydu: Bu ittifakın gerçek adı demokrasi ittifakı. Evet, İstanbul’da 23
Hazirandaki seçim bir demokrasi ittifakına dönüşmüştür. Nasıl dönüşmesin ki. Bu
ülkede işsizlik, ekonomik darboğaz, enflasyon, dış politikadaki olumsuzluklar
herkesçe malum ama bu ülkenin çok temel bir sorunu var değerli arkadaşlar, o da
demokrasi sorunu. Bu ülkede uydurma iddianamelerle tutsak edilen yüzlerce
vatandaş cezaevinde. Selahattin Demirtaş niçin cezaevinde? Eren kardeşimiz
niçin cezaevinde?
(Mikrofon
otomatik cihaz tarafından kapatıldı)
BAŞKAN
– Toparlayalım Sayın Bingöl.
TEKİN
BİNGÖL (Devamla) – Osman Kavala, Sırrı Süreyya Önder niçin cezaevinde? Bu ve
buna benzer birçok insan tutsak, cezaevleri ölüm evlerine dönüşmüş. Bu ülkede
hiç kimse çıkıp sokağa hakkını savunamıyor. Bütün bunlar birikti, birikti ve
bir büyük demokrasi ittifakına dönüştü. Bu demokrasi ittifakı sadece 23
Haziranla sınırlı kalmayacak, yaşayıp göreceğiz. Bu daha bir başlangıç. Bu
başlangıçtan sonra seçim olduğunda ya da Türkiye’nin önüne böylesi bir olay
çıktığında göreceksiniz ki bu demokrasi bileşenleri büyüyecek, büyüyecek ve
bütün Türkiye’yi kucaklayacak. Ve bu, Türkiye’nin en büyük sorunu olan
demokrasiyi bütün kurallarıyla, kurumlarıyla yerleştirinceye kadar sürecek ve o
sonun başlangıcı diye nitelendirdiğimiz olay AKP iktidarının sonuyla ve içinde
bulunduğu açmazla birlikte sona erecek diyorum.
Hepinizi
saygıyla selamlıyorum. (CHP sıralarından alkışlar)
BAŞKAN
– Buyurun Sayın Grup Başkan Vekili.
MUHAMMET
EMİN AKBAŞOĞLU (Çankırı) – Sayın Başkanım, teşekkür ederim.
Biraz
evvelki hatibin “tutsak” kelimesine birkaç kere vurgu yapması üzerine şunu
hatırlatmak isterim: Türkiye’de herhangi bir tutsak bulunmamaktadır. Türkiye’de
bağımsız ve tarafsız yargının vermiş olduğu kararlar çerçevesinde tutuklu ve
hükümlüler cezaevinde bulunmaktadır. Bunun kayda geçmesini istedim.
Teşekkür
ederim. 
TEKİN
BİNGÖL (Ankara) - Sayın Başkan…
BAŞKAN
– Buyurun. 
TEKİN
BİNGÖL (Ankara) – Bir sataşma var, müsaadenizle çok kısa cevap vermek
istiyorum. 
BAŞKAN
- Buyurun yerinizden
TEKİN
BİNGÖL (Ankara) - Kürsüden lütfen.
BAŞKAN
– Size yerinizden söz vereyim.
MUHAMMET
EMİN AKBAŞOĞLU (Çankırı) – Bir sataşma yok, açıklama var. 
TEKİN
BİNGÖL (Ankara) - Var, var, ciddi bir sataşma var.
BAŞKAN
– Yerinizden söz veriyorum. 
Buyurun
IV.- AÇIKLAMALAR (Devam)
30.- Ankara Milletvekili Tekin Bingöl’ün, Çankırı Milletvekili Muhammet
Emin Akbaşoğlu’nun yerinden sarf ettiği bazı ifadelerine ilişkin açıklaması
TEKİN
BİNGÖL (Ankara) - Sayın Başkan, teşekkür ediyorum.
Günlerdir
Türkiye’de bir FETÖ operasyonudur gidiyor. Bu FETÖ operasyonuna maruz kalan
yüzlerce hâkim ve savcı var. Bunların hazırladığı iddianamelerle cezaevinde
tutulanlar neyin nesi? Bunların hazırladığı uyduruk iddianamelerle Balyoz’da,
Ergenekon’da yaşadıklarımız gün gibi açıkken, az önce isimlerini saydığım ve
sayamadığım daha birçok vatandaşımızın cezaevlerinde bu iddianamelere bağlı
kalarak tutsak edilmelerinden başka bir şey söz konusu olamaz. FETÖ’cüleri bu
ülkenin başına bela edenler çıkıp bunun hesabını vermedikleri sürece bu
sorunlar dağ gibi önümüzde duracaktır.
Teşekkür
ediyorum. (CHP sıralarından alkışlar)
MUHAMMET
EMİN AKBAŞOĞLU (Çankırı) – Sayın Başkanım…
BAŞKAN
– Buyurun. 
31.- Çankırı Milletvekili Muhammet Emin Akbaşoğlu’nun, Ankara
Milletvekili Tekin Bingöl’ün yaptığı açıklamasındaki bazı ifadelerine ilişkin
açıklaması
MUHAMMET
EMİN AKBAŞOĞLU (Çankırı) – Teşekkür ederim Sayın Başkanım. 
Kullanılan
bir kelimeyi hukuki olarak sadece düzelttim. Ancak açıklama babında yapılan
konuşma aslında bir sataşmayı muhtevi. Sonuç itibarıyla şunu ifade etmek
isterim ki asla ve kata Türkiye’de bir tutsak söz konusu değildir. Bağımsız ve
tarafsız yargı yanlış bir karar vermişse bu kararın düzeltileceği merciler de
hukuk devletinde açıktır ve aslında verilen kararlar da bunu ifade etmektedir,
bunu göstermektedir. 
Bununla
beraber, hakikaten FETÖ’yü Türkiye’nin başına bela etme konusunda, CHP Genel
Sekreteri Kasım Gülek’in bu konudaki referanslarını masaya yatırmakta fayda
vardır. 
Teşekkür
ediyorum. 
TEKİN
BİNGÖL (Ankara) – Sayın Başkanım…
BAŞKAN
– Toparlayalım Sayın Milletvekilim.
Buyurun.

32.- Ankara Milletvekili Tekin Bingöl’ün, tarafsız ve bağımsız yargıdan
bahsedilmesinin abesle iştigal olduğuna ilişkin açıklaması
TEKİN
BİNGÖL (Ankara) – Teşekkür ediyorum Sayın Başkanım. 
Bütün
dünya şahittir ki, FETÖ’yü bu ülkenin başına bela edenler ve onun siyasi ayağı
hâlâ iktidarda; bu bir. 
ZÜLFÜ
DEMİRBAĞ (Elâzığ) – Niye, 2002’de mi geldi ki?
TEKİN
BİNGÖL (Ankara) – İkincisi: Tarafsız ve bağımsız yargıdan bahsediliyor. Allah
aşkına ya, Türkiye’de kim yargının bağımsız olduğunu söyleyebilir? Referandumla
biçimlendirilen, ilk referandumla, FETÖ’cü terör örgütünün dizaynıyla
oluşturulan yargı hâlâ işbaşında değil mi? Şimdi kalkıp tarafsız ve bağımsız
yargıdan bahsetmek abesle iştigal. 
Teşekkür
ediyorum. (CHP sıralarından alkışlar)
HAKKI
SARUHAN OLUÇ (İstanbul) – Sayın Başkan, kayıtlara geçmesi için bir öneride
bulunmak istiyorum. 
BAŞKAN
– Buyurun. 
HAKKI
SARUHAN OLUÇ (İstanbul) – Sayın Başkan, teşekkür ederim.
Çok
kısa bir öneride bulunacağım Adalet ve Kalkınma Partisi grup başkan vekilinin
konuşması üzerine. Bakın, kavramlara takılmayalım fakat öneri şudur; açıkça
burada öneriyorum, hem Adalet ve Kalkınma Partisine öneriyorum hem Milliyetçi
Hareket Partisine öneriyorum: Gelin, FETÖ nedeniyle tutuklanmış ve ceza almış
hâkim ve savcıların hazırladıkları iddianameler ve karar verdikleri konular hakkında,
bir yasa çıkaralım ve bunların tekrardan ele alınıp görüşülmesini sağlayalım.
Eğer bu FETÖ nedeniyle tutuklanmış ve ceza almış hâkim ve savcıların gerçekten
siz de terör eylemi yaptığına inanıyorsanız o zaman gelin, birlikte bu yasayı
çıkaralım ve tekrardan yargılama imkânını verelim. Hazır Yargı Reformu Strateji
Belgesi de görüşülecek, bu bir imkândır. 
Teşekkür
ederim.
BAŞKAN
– Teşekkürler.
VI.- ÖNERİLER (Devam)
A) Siyasi Parti Grubu Önerileri (Devam)
1.- İYİ PARTİ Grubunun, İstanbul Milletvekili Hayrettin Nuhoğlu ve
arkadaşları tarafından, devletin varlığına, vatanın ve milletin bölünmez
bütünlüğüne, toplumun huzuruna kasteden, kırk yıla yakın süredir binlerce vatan
evladını şehit eden kanlı terör örgütü elebaşı bebek katilinin mektubunu okutan,
kırmızı bültenle aranan kardeşi Osman Öcalan’ın konuşmalarını ekranlarında
yayınlayan TRT’nin yayın politikaları Türk milletinin vicdanını yaralamıştır.
Bir devlet kurumu olan TRT’de, Anayasa’ya ve yasalara aykırı olarak bir terör
örgütü propagandasının bilerek ve kasten bir talimatla mı, yoksa ihmal sonucu
mu yapıldığının araştırılarak sorumluların bulunması ve alınacak tedbirlerin
belirlenmesi maksadıyla 28/6/2019 tarihinde Türkiye Büyük Millet Meclisi
Başkanlığına verilmiş olan Meclis araştırması önergesinin ön görüşmelerinin,
Genel Kurulun 2 Temmuz 2019 Salı günkü birleşiminde yapılmasına ilişkin önerisi
(Devam)
BAŞKAN
– Adalet ve Kalkınma Partisi Grubu adına İzmir Milletvekili Sayın Mahmut Atilla
Kaya’ya söz veriyorum.
Buyurun
Sayın Kaya. (AK PARTİ sıralarından alkışlar)
AK
PARTİ GRUBU ADINA MAHMUT ATİLLA KAYA (İzmir) – Sayın Başkanım, kıymetli
milletvekilleri; İYİ PARTİ Grubunun önerisi hakkında AK PARTİ Grubu adına söz
almış bulunmaktayım. Bu vesileyle yüce heyetinizi saygıyla sevgiyle
selamlıyorum.
Ben
bu grup önerisi ve TRT hakkında konuşmayacağım. TRT konusu tabii ki konuşulur,
değerlendirilir ama İYİ PARTİ Grubunun gündeme getirmesiyle, onların vereceği
bir önergeyle konuşulmasını kabul etmiyorum. [İYİ PARTİ sıralarından
alkışlar(!)] 
ÜMİT
DİKBAYIR (Sakarya) – Neden, neden?
MAHMUT
ATİLLA KAYA (Devamla) – Çünkü İYİ PARTİ’nin böyle bir grup önerisi vermeye
ahlaken de siyaseten de hakkı yoktur. (İYİ PARTİ sıralarından gürültüler)
HAYRETTİN
NUHOĞLU (İstanbul) - Kes be sesini! Ne ahlakından bahsediyorsun? Ne diyor bu ya
Başkanım?
AYLİN
CESUR (Isparta) - Çok mu korktunuz?
BAŞKAN
– Sayın Milletvekili… Sayın Milletvekili... Bir dakika Sayın Milletvekili…
MAHMUT
ATİLLA KAYA (Devamla) – 30 bin insanımızın katili, askerlerimizin,
polislerimizin, doktorlarımızın, öğretmenlerimizin…
LÜTFÜ
TÜRKKAN (Kocaeli) – Ahlaksızlardan ahlak dersi almıyoruz, önce onu bilin!
BAŞKAN
– Değerli Milletvekili…
MAHMUT
ATİLLA KAYA (Devamla) – …çocuklarımızın, bebeklerimizin katili PKK terör
örgütünün… 
HAYRETTİN
NUHOĞLU (İstanbul) – Söylediğini geri alsın! Özür dilesin!
LÜTFÜ
TÜRKKAN (Kocaeli) – Haddini de bil!
MUHAMMET
NACİ CİNİSLİ (Erzurum) - Sözünü geri al, sözünü geri al!
MAHMUT
ATİLLA KAYA (Devamla) – …ve Kandil’in temsilcilerinin… 
ÜMİT
DİKBAYIR (Sakarya) – Başkan, sözünü geri alsın!
HÜSEYİN
ÖRS (Trabzon) - Sözünü geri al!
LÜTFÜ
TÜRKKAN (Kocaeli) - Sayın Başkan, o “ahlaksız” sözünü geri alacak, o “ahlaksız”
sözünü geri alacak.
MAHMUT
ATİLLA KAYA (Devamla) – …özellikle kendi yapmış oldukları ittifaka ilişkin… 
BAŞKAN
– Sayın Milletvekili…
HÜSEYİN
ÖRS (Trabzon) – Sözünü geri alsın! Özür dilesin, özür!
MAHMUT
ATİLLA KAYA (Devamla) – …açıklamalarına ses dahi çıkarmayan bir grubun böyle
bir öneriyi sunmaya hakkı yoktur. (İYİ PARTİ sıralarından gürültüler, sıra
kapaklarına vurmalar)
(Mikrofon
Başkan tarafından kapatıldı) 
HÜSEYİN
ÖRS (Trabzon) - Sözünü geri alacaksın!
İSMAİL
OK (Balıkesir) – Sen ne anlatıyorsun bize?
MAHMUT
ATİLLA KAYA (Devamla) – Sizin İYİ PARTİ olarak terör örgütlerine ve
temsilcilerine bu seçim döneminde tepki göstermediğiniz, destek nereden gelirse
gelsin diyerek hareket ettiğiniz ortada. (İYİ PARTİ sıralarından gürültüler,
sıra kapaklarına vurmalar)
HÜSEYİN
ÖRS (Trabzon) – Sözünü geri alacaksın!
İSMAİL
OK (Balıkesir) – Sözünü geri alsın Başkan! Sen ne anlatıyorsun bize?
BAŞKAN
– Sayın milletvekilleri, sözünü kestim, bir dakika durun.
Sayın
Milletvekili, şahsen ben Meclis Başkan Vekilliği görevini şu anda yürüten
birisi olarak bütün milletvekillerine saygı duyuyorum. “Ahlak” “ahlaksızlık”
gibi ifadeler hem Meclise yakışmamakta hem size yakışmamakta. Bu doğru
olmamıştır yani ahlak…
ASLAN
KABUKCUOĞLU (Eskişehir) – Özür dilesin!
ÜMİT
DİKBAYIR (Sakarya) – Özür dile!
MUHAMMET
EMİN AKBAŞOĞLU (Çankırı) – Siyasi ahlakla ilgili bir şey söylüyor, siyasi
ahlakla ilgili.
LÜTFÜ
TÜRKKAN (Kocaeli) – Hayır, “siyasi olarak ahlaksızlık” olmaz. Hayır,
“ahlaksızlık” olmaz, ona müsaade etmeyiz.
İSMAİL
OK (Balıkesir) – Özür dilemezsen ahlaksız sensin!
MAHMUT
ATİLLA KAYA (Devamla) – Hayır, “ahlaksızlık” demedim. Ahlaken ve siyaseten
doğru bulmadığımı ifade ettim Başkanım, “ahlaksızlık” diye bir ifade
kullanmadım. Kesinlikle öyle bir şey yok.
BAŞKAN
– O “ahlak” lafını geri alın.
MAHMUT
ATİLLA KAYA (Devamla) – Ahlaken ve siyaseten doğru bulmadığımı ifade ettim.
“Ahlaksız” demedim.
İSMAİL
OK (Balıkesir) – Ahlaksızsın ahlaksız!
MAHMUT
ATİLLA KAYA (Devamla) – “Ahlaksız” demedim.
ARSLAN
KABUKCUOĞLU (Eskişehir) – Özür dilesin.
HÜSEYİN
ÖRS (Trabzon) – Özür dilesin Sayın Başkan.
MAHMUT
ATİLLA KAYA (Devamla) – Sizin 31 Mart ve 23 Haziranda beraber aynı adayı
desteklediğiniz parti PKK’ya terör örgütü dahi diyemiyor. Şimdi bana
gösterdiğiniz tepkiyi keşke bu seçim döneminde, hem 31 Martta hem de 23
Haziranda göstermiş olsaydınız, özellikle Murat Karayılan’ın dediğine. Ne dedi
PKK’nın sözde temsilcisi: “Türkiye'deki demokrasi güçlerinin, sanatçıların,
yazarların, Erdoğan ve Bahçeli’ye karşı durmaları gerekiyor.” (İYİ PARTİ
sıralarından sıra kapaklarına vurmalar)
İSMAİL
OK (Balıkesir) – Sizi tarif ediyor, sizi! Onlarla beraberdiniz Kandil’de,
İmralı’da. 
LÜTFÜ
TÜRKKAN (Kocaeli) – Sayın Başkan, sözünü geri almadığı sürece müsaade
etmiyoruz. Böyle bir şey yok. Böyle bir şeye müsaade etmeyiz. 
MAHMUT
ATİLLA KAYA (Devamla) – “Bizim adayımız yok, ondan sandığa gitmiyoruz demeyin.”
Sebat
Andok “AKP ve MHP’ye kaybettirmeyi… Bbu iktidara kim kaybettirecekse onu
destekleyin, o ittifakı destekleyin.” diyor. (İYİ PARTİ sıralarından sıra
kapaklarına vurmalar)
LÜTFÜ
TÜRKKAN (Kocaeli) – Sayın Başkan, sözlerini geri almadığı sürece müsaade
etmeyeceğiz. 
MAHMUT
ATİLLA KAYA (Devamla) - Yine Cemil Bayık Türkiye genelinde AKP ve MHP blokunun
karşısında AKP ve MHP blokunu güçsüz kılacak CHP-İYİ PARTİ ikilisinin
desteklenmesini talep ediyor. (İYİ PARTİ sıralarından sıra kapaklarına
vurmalar)
Önergede
büyük laflar etmişsiniz, özellikle Türk milletinin bağrına saplanmış bir
hançerden bahsetmişsiniz. PKK terör örgütünün sözde yöneticileri özellikle
sizin ittifakınıza ilişkin destek açıklamaları yaparken siz ses
çıkarmadığınızda, işte o zaman milletin kalbine bir hançer saplanmıştır. (AK PARTİ
sıralarından “Bravo” sesleri ve alkışlar, İYİ PARTİ sıralarından gürültüler,
sıra kapaklarına vurmalar) 
LÜTFÜ
TÜRKKAN (Kocaeli) – Sözünü geri almadan tamamlayamayacak Başkan! Böyle bir şey
yok.
MAHMUT
ATİLLA KAYA (Devamla) - Tabii, belki de bu konuda özellikle sizin içinizde
Milliyetçi Hareket Partisinden ayrılmış arkadaşların olduğu noktasında böyle
bir değerlendirme yapılmış olması bekleniyor olabilir ama siz bu duruşu, bu
anlayışı göstermediniz. (İYİ PARTİ sıralarından sıra kapaklarına vurmalar)
LÜTFÜ
TÜRKKAN (Kocaeli) – Sayın Başkan, müsaade etmemelisiniz. Sayın Başkan, hem
bizden müsaade istiyorsunuz hem de devam ettiriyorsunuz. Doğru bir uygulama
değil bu Sayın Başkan, doğru bir uygulama değil bu.
MAHMUT
ATİLLA KAYA (Devamla) – Şunu unutmayın: Biz büyük bir milletiz, biz büyük bir
devletiz. (İYİ PARTİ sıralarından gürültüler, sıra kapaklarına vurmalar)
BAŞKAN
– Sayın Milletvekili…
MAHMUT
ATİLLA KAYA (Devamla) – Başkanım, keşke Karayılan’a bunu gösterselerdi, PKK’nın
sözde temsilcilerine bu tepkiyi gösterselerdi. 
(Mikrofon
Başkan tarafından kapatıldı)
BAŞKAN
– Sayın Milletvekili, ben buradan takip ediyorum. Ahlaken bir grubu suçlamak
doğru olmamıştır, bunu düzeltiniz ve konuşmanızı bitiriniz. 
AYTUN
ÇIRAY (İzmir) – 55 kere Türk Bayrağı’nı indirdiniz, 55 kere!
İSMAİL
OK (Balıkesir) – Türk Bayrağı’nı indirenlere yazıklar olsun, yazıklar olsun
size!
MAHMUT
ATİLLA KAYA (Devamla) – Hayır, Başkanım. Başkanım, tekrar ifade edeyim: Benim
kullandığım tabir, ahlaken ve siyaseten yanlış olduğudur. (İYİ PARTİ sıralarından
gürültüler) Ben kimseyi ahlaksızlıkla suçlamadım, bunun tekrar altını
çiziyorum.
LÜTFÜ
TÜRKKAN (Kocaeli) – Sayın Başkan, burada bir milletvekili “Siyaseten
ahlaksızlık yapıyorsunuz.” dedi diye kınama cezası aldı, aynı kürsüden. Lütfen,
burada gerekli cezayı vermeniz gerekir, böyle bir şeye müsaade etmemeniz lazım.
MAHMUT
ATİLLA KAYA (Devamla) – Sayın Başkanım, biz büyük bir milletiz, biz büyük bir
devletiz ve bu milletin, bu büyük devletin, bu ülkenin bekası için bizim tek
ittifakımız Milliyetçi Hareket Partisiyledir. Milletimizin bize çizmiş olduğu
istikamette birlikte yürümeye devam edeceğiz. 
İSMAİL
OK (Balıkesir) – Öcalan’ı televizyona çıkardınız, utanmazlar! 
LÜTFÜ
TÜRKKAN (Kocaeli) – Osman Öcalan’dan medet umdunuz, daha ne istiyorsun sen! Osman
Öcalan’dan bile medet umdunuz, İmralı’dan gelen mektuba sarıldınız, daha ne
istiyorsun sen!
MAHMUT
ATİLLA KAYA (Devamla) – Ne Kürtlerin sözde temsilcisi olduğunu iddia eden,
Kürtleri öteleyen siyasi partinin marjinal, özellikle ele geçmiş anlayışla onun
içindeki güç savaşları ne de PKK’nın içindeki güç savaşları bizim gündemimiz
değil, bizim işimiz değildir. (AK PARTİ sıralarından alkışlar, İYİ PARTİ
sıralarından sıra kapaklarına vurmalar)
(Mikrofon otomatik cihaz tarafından kapatıldı) 
AYLİN CESUR (Isparta) – Yeni mektup yok mu?
MAHMUT ATİLLA KAYA (Devamla) – Biz terörle mücadeleye
son terörist etkisiz hâle gelinceye kadar devam edeceğiz ve PKK’yı dümdüz
kazıyacağız diyorum.
Yüce
heyetinizi saygıyla selamlıyorum. (AK PARTİ sıralarından alkışlar; İYİ PARTİ
sıralarından gürültüler, sıra kapaklarına vurmalar) 
BAŞKAN
– Sayın Türkkan, buyurun.
LÜTFÜ
TÜRKKAN (Kocaeli) – Sayın Başkan, tezgâhında muz olmayan adamın pazarda muz
satması mümkün değil. Bu gruba ahlaktan bahseden insanın da ahlaksızlıktan
bahsetmesi mümkün değil. Eğer bir ahlaksız varsa bu Mecliste, bu arkadaşın
bizatihi kendisidir.
BÜLENT
TURAN (Çanakkale) – Ayıp ya!
LÜTFÜ
TÜRKKAN (Kocaeli) – Böyle bir şeyle, bu Meclis kürsüsünde bir milletvekili
“Ahlaksız siyaset yapıyorsunuz.” sözü yüzünden kınama cezası aldı. Siz buna
kayıtsız kalırsanız bu, doğru bir yönetim şekli olmaz. Lütfen, bunun
düzeltilmesi konusunda girişimde bulununuz. 
Teşekkür
ederim. 
BAŞKAN
– Sayın milletvekilleri…
ÖZGÜR
ÖZEL (Manisa) – Sayın Başkan, müsaadenizle…
BAŞKAN
– Buyurun Sayın Özel.
IV.- AÇIKLAMALAR (Devam)
33.- Manisa Milletvekili Özgür Özel’in, İzmir Milletvekili Mahmut Atilla
Kaya’nın İYİ PARTİ grup önerisi üzerinde AK PARTİ Grubu adına yaptığı
konuşmasındaki bazı ifadelerine ve bu konuşma nedeniyle İç Tüzük hükümlerinin uygulanması
gerektiğine ilişkin açıklaması
ÖZGÜR
ÖZEL (Manisa) – Sayın Başkan, Sayın Grup Başkan Vekilimiz Engin Altay babasının
yaşadığı bir rahatsızlıkla ilgilenmek için kısa süreliğine ayrıldı. 
BAŞKAN
– Geçmiş olsun. 
ÖZGÜR
ÖZEL (Manisa) – Salona girdiğim anda duyduğum sözler, bu salonda dokuz yıldır
yaptığımız görev boyunca, her duyduğumuzda, hangi ağızdan çıktığına bakmaksızın
tepki gösterdiğimiz sözlerdir; siyasi partilerin, hangi görüşte olursa olsun
milletvekillerinin, hangi siyasi partiye yöneltirse yöneltsin tepki
gösterdiğimiz bir dili üzülerek dinledim. Elbette siz, tecrübenizle, İç
Tüzük’ün size verdiği yetkiyle, kendisini temiz bir dille konuşmaya davet
ettiniz; bir kez konuşması sırasında, bir kez de İç Tüzük’ün size verdiği yetki
ve yükümlülükle sözünü keserek bu görevinizi yaptınız.
Meclisin
genel işleyişi içinde, burada, iki seçenek var; üçüncüsü kavga. İki seçenekten
bir tanesi; sizin oturuma ara vermeniz, grup başkan vekillerinin toplantıya
geçmesi, yapılan bu kirli saldırı ve bir siyasi partinin kurumsal kimliğine
yapılmış bu haksızlık karşısında sizin Başkanlığınızda ortak tavır
geliştirmemizdir. Bunun yapılması en yerinde iştir. 
İkinci
durum: Şu ana kadar ataletlerini şaşkınlıkla izlediğim 2 mevkidaşımın derhâl
söz alıp hatiplerinin yaptığı bu hatayı kurumsal kimliklerince üstlenmemek
üzere telafi etmeleridir.
Bu
iki durumdan birinin yapılması bu Meclisin yerleşik teamülleri gereğidir. Bunun
dışında herhangi bir tolerans, bu kirli dili ödüllendirmek olacaktır. Asla
böyle bir şey doğru değil efendim. 
Teşekkür
ediyorum. (CHP ve İYİ PARTİ sıralarından alkışlar) 
BAŞKAN
– Sayın milletvekilleri, Özgür Bey’in söylediklerini dikkate alacağım ama daha
önce Ahmet Şık’ın “Ahlaksızlığınızı, yeterli gelmediğini biliyor olsanız da,
yüzsüzlükle...” diye bir “ahlaksızlık” ifadesi ceza almıştır. 
ÖZGÜR
ÖZEL (Manisa) – Ceza aldı o zaman. 
BAŞKAN
– Dolayısıyla, ben -Türkiye Büyük Millet Meclisinin her milletvekiline saygı
duyuyorum- sayın milletvekilinin konuşmasını son derece tahrikkâr, tahrikçi bir
konuşma olarak değerlendirdim. “Ahlak” “ahlaksızlık” bunları dolaylı olarak da
söyleseniz bizim milletimizin anladığı bir tarz var. “Siyaseten ahlaksız”
“ahlaklı siyaset” bu doğru olmamıştır. Gelin, düzeltin, işi kapatalım.
Düzeltmezseniz normal şeyi yapacağım yani. 
MERAL
DANIŞ BEŞTAŞ (Adana) – Ahmet Şık’a 51 bin lira para cezası verildi. 




MAHMUT
ATİLLA KAYA (İzmir) – Sayın Başkan, kıymetli milletvekilleri; benim kullanmış
olduğum tabir kesinlikle “ahlaksız” ithamı yapacak noktada bir tabir değildir,
böyle bir anlaşılma olduysa bunu düzeltmek isterim. 
BAŞKAN
– Tamam o zaman, yeterli. 
MAHMUT
ATİLLA KAYA (İzmir) – Benim ifade ettiğim, özellikle siyasi bir ahlak
noktasındaki değerlendirmedir.
İSMAİL
OK (Balıkesir) – Özür dile! Özür dile! 
ARSLAN
KABUKCUOĞLU (Eskişehir) – Özür dile!
ÖZGÜR
ÖZEL (Manisa) – O cümle geri alınsın. O cümleyi geri alacaksın! Öyle “Onu
demedim, bunu demedim.” yok, geri alacaksın! 
MUHAMMET
EMİN AKBAŞOĞLU (Çankırı) – Bağırma! 
ÖZGÜR
ÖZEL (Manisa) – Geri alınacak ya da ceza verilecek. 
ÜMİT
DİKBAYIR (Sakarya) – Top çevirme, top çevirme, sözünü geri al! Laf kıvırma! 
BAŞKAN
– Değerli milletvekilleri, bir dakika…
Buyurun.

MAHMUT
ATİLLA KAYA (İzmir) – Bu noktada özellikle… 
ÖZGÜR
ÖZEL (Manisa) – Geri alınacak! 
MAHMUT
ATİLLA KAYA (İzmir) – Ya, sizin demenizle bu noktada bir şey yapacak değilim. 
Bakın,
tekrar ifade ediyorum, kullandığım tabir kesinlikle İYİ PARTİ Grubunu
ahlaksızlıkla itham edecek bir tabir değildir, siyasi manada kullanmış olduğum
bir tabirdir diyor, sözlerime son veriyorum. (AK PARTİ sıralarından alkışlar)
LÜTFÜ
TÜRKKAN (Kocaeli) – Sayın Başkan, konuşmanın tekrarından öte bir şey olmadı. 
BAŞKAN
– Birleşime beş dakika ara veriyorum. 
Kapanma Saati: 16.44
İKİNCİ OTURUM
Açılma Saati: 17.04
BAŞKAN: Başkan Vekili Celal ADAN
KÂTİP ÜYELER: Barış KARADENİZ (Sinop), İshak GAZEL (Kütahya)
----- 0 -----
BAŞKAN
– Türkiye Büyük Millet Meclisinin 96’ncı Birleşiminin İkinci Oturumunu
açıyorum.
Buyurun
Sayın Grup Başkan Vekili.
34.- Çankırı Milletvekili Muhammet Emin Akbaşoğlu’nun, bağlayıcı
kuralların İç Tüzük’te belirtildiğine, temiz bir dil kullanılması ve
milletvekillerinin hitaplarda özen göstermesi gerektiğine ilişkin açıklaması
MUHAMMET
EMİN AKBAŞOĞLU (Çankırı) – Teşekkür ederim Sayın Başkan. 
Değerli
milletvekilleri, ben kapanmadan önce söz istemiştim, ara verildi ve biraz
evvelki tartışmalarla ilgiliydi söz talebim. 
Şimdi,
hepimizi bağlayan kurallar İç Tüzük’te belirtilmiş, hepimizin yaralayıcı bir
dilden kendimizi sakınmamız ve temiz bir dil kullanmamız gerekiyor. Bunlar
burada bulunan bütün milletvekilleri için geçerli kurallar. Buna hepimizin
azami derecede dikkat kesbetmesi, dikkat göstermesi gerekiyor. 
Biraz
evvel arkadaşımız ifade etti sonradan söz aldığında, bir yanlış anlaşılmaya
mahal vermemek adına neyi kastettiğiyle ilgili bir ifade beyanında bulundu ve
“ahlaksız” manasında bir kelime kullanmadığını, bir tutum ve davranışla ilgili
kendi meramını, kendi yaklaşımını da biraz evvel kendisi de ifade etti. Tabii
burada farklı algılamalar ve farklı yaklaşımlar söz konusu olduğu takdirde
hepimizin şunu ifade etmesi lazım gelir ki ne değerli arkadaşımız ne grubumuz
herhangi bir hakareti, yaralayıcı dili asla kabul etmez, etmeyiz; hiçbirimiz
etmemeliyiz. Dolayısıyla bu konuda şunu kararlılıkla ifade ediyorum ki bütün
gruplarımızın, hepimizin birbirimize hitaplarımızda bu azami özeni göstermemiz
gerekiyor. Buna dikkat edilmesini hassaten hem kendi grubumuzdaki hem de bütün
gruplardaki milletvekili arkadaşlarımızdan istirham ediyorum.
Teşekkür
ediyorum. 
ÖZGÜR
ÖZEL (Manisa) – Olmadı. Bu ne yani, bu oldu mu şimdi?
LÜTFÜ
TÜRKKAN (Kocaeli) – Sayın Başkan…
BAŞKAN
– Buyurun Sayın Türkkan. 
35.- Kocaeli Milletvekili Lütfü Türkkan’ın, Çankırı Milletvekili
Muhammet Emin Akbaşoğlu’nun yaptığı açıklamasındaki bazı ifadelerine ve İç
Tüzük’ün amir hükmü gereğince İzmir Milletvekili Mahmut Atilla Kaya’ya İYİ
PARTİ grup önerisi üzerinde AK PARTİ Grubu adına yaptığı konuşmasındaki bazı
ifadelerinden dolayı ceza verilmesini talep ettiğine ilişkin açıklaması
LÜTFÜ
TÜRKKAN (Kocaeli) – Sayın Başkanım, ara verdiğinizde içeride konuştuğumuz
üzere, bu kullanılan dilin doğru olmadığını, grupları tarafından tasvip
edilmediğini söylemek üzere Genel Kurula gelen Sayın Grup Başkan Vekili bu
sözünü yerine getirememiştir. Ben o yüzden Tüzük’ün amir hükmü gereği konuşmacının
bu konuşmasından dolayı kendisine ceza verilmesini talep ediyorum şahsınızdan. 
Teşekkür
ederim. 
MUHAMMET
EMİN AKBAŞOĞLU (Çankırı) – Sayın Başkan…
BAŞKAN
– Buyurun Sayın Grup Başkan Vekili.
ÖZGÜR
ÖZEL (Manisa) – Sayın Başkan, öncesinde müsaade ederseniz…
BAŞKAN
– Pardon, buyurun Sayın Özel. 
Sonra
size vereyim Sayın Akbaşoğlu. 
36.- Manisa Milletvekili Özgür Özel’in, Çankırı Milletvekili Muhammet
Emin Akbaşoğlu’nun yaptığı açıklamasındaki bazı ifadelerine ilişkin açıklaması
ÖZGÜR
ÖZEL (Manisa) – Sayın Başkanım, daha önce de ifade etmiştim, grup başkan
vekillerinin yapmak zorunda oldukları görevler vardır; bazen çok seve seve
yaparsınız, bazen zorlanarak yaparsınız. Biraz önce duyduğumuz ifadelerden
sonra sizin İç Tüzük gereği önce konuşma sırasında, sonra da hatibin sözünü
keserek temiz bir dile davet etmenize rağmen süresi içinde o düzeltme
yapılmadı. Hatibe siz bir hak tanıdınız bunu yapmak için; tatmin olunmadı,
tatmin edecek bir açıklama olmadı. Siz de bunu ifade ettiniz. Ardından ara
talep edildi, araya gidildi, içeride varılan mutabakattaki ifadeler
kullanılmadı. Bu, grup başkan vekillerinin içeride verdikleri sözü gelip de
burada yerine getirmemeleri… Öyle bir “nokta”ya, bir “virgül”e, bir “ve”ye, bir
“veya”ya bakmayız. Ama çok açık, net bir ifadeyi kullanmamış olması haklı
olarak meselenin mağduru grubu ve arkadaşlarımızın ceza talebini meşru kılar.
Bu konuda diğer grupların da söyleyeceği sözlerden sonra bir düzeltme
yapılacaksa yapılsın, yapılmayacaksa İç Tüzük uygulansın efendim.
Teşekkür
ediyorum.
BAŞKAN
– Sayın Grup Başkan Vekili, buyurun.
37.- İstanbul Milletvekili Hakkı Saruhan Oluç’un, yapılan eleştirilerden
dolayı kimsenin ceza almasından yana olmadıklarına ama İç Tüzük gereği İstanbul
Milletvekili Ahmet Şık’a verilen ceza ile İzmir Milletvekili Mahmut Atilla
Kaya’ya verilecek olan cezanın aynı ölçüde olması gerektiğine ilişkin
açıklaması
HAKKI
SARUHAN OLUÇ (İstanbul) – Teşekkür ederim Sayın Başkan.
Biz,
mümkün olduğu kadar geniş bir eleştiri söylemini herkesin kullanabilmesini ve
siyasi olarak eleştirilerin yapılabilmesini elbette ki savunan bir partiyiz.
Bundan dolayı, kimsenin eleştirilerinden dolayı ceza almasını istemeyiz elbette
fakat bizim grubumuza, bir milletvekilimize, Ahmet Şık’a aynı gerekçelerle ve
bizim grup başkan vekilimizin bunun aslında bir siyasi eleştiri olduğunu ifade
etmesine rağmen ceza verildi ve hem para cezası hem kınama cezası verildi.
Dolayısıyla, yani biz genel olarak cezadan yana bir grup değiliz fakat bu
konuda eğer bir standart tutturulacaksa bizim vekilimize verilmiş olan cezayla
şimdi uygulanması gereken ceza aynı ölçüde olmalıdır diye düşünüyoruz. 
Açıklamanın
yetersiz olduğu kanaatindeyiz.
Teşekkür
ederim.
BAŞKAN
– Sayın Grup Başkan Vekili, size söz vereyim ama düzelterek bu meseleyi…
38.- Çankırı Milletvekili Muhammet Emin Akbaşoğlu’nun, maksadı aşan
cümlelerin kabul edilemeyeceğine ilişkin açıklaması
MUHAMMET
EMİN AKBAŞOĞLU (Çankırı) – Teşekkür ederim Sayın Başkanım.
İlk
konuşmamda da ifade ettim aslında yani aynı manaya gelecek ifadeleri ben beyan
ettim ama. Yani kelimelere, kelimelerin lafızlarına tam manasıyla şu
kelimelerle ifade edilmedi gibi bir yaklaşım farklıdır, mana itibarıyla ifade
farklıdır.
Manayı
aynı şekilde ifade ettim, o da şudur: Biraz evvel söyledim, maksadı aşan bir
beyanda bulunulmuş olabilir, bu şekilde algılanmış olabilir. Bakın, bununla
ilgili maksadı aşan bir durum söz konusu olduğunda…
AYHAN
EREL (Aksaray) – Ne alakası var ya siyasi ahlaksızlıkla? 
MUHAMMET
EMİN AKBAŞOĞLU (Çankırı) – Yani bunun tasvip edilmesi mümkün değildir dedim
zaten, dedim. Bakın, aynı şeyi bir daha tekrarlıyorum: Aynı şekilde, hepimiz
için hem kendi grubumuza hem de bütün gruplara, bütün milletvekillerimize aynı
çağrıyı da yaptım ve arkadaşımız…
LÜTFÜ
TÜRKKAN (Kocaeli) – Çağrı yapmayı boş ver, arkadaşın sözünden dolayı lütfen
bunu düzelt. Bırak çağrı yapmayı ya, bana niye çağrı yapıyorsun. 
MUHAMMET
EMİN AKBAŞOĞLU (Çankırı) – Söylüyorum, bakın, bunun tasvip edilmesinin… Bunu
ifade ediyorum değerli arkadaşlar, bakın, “Benim aklımda olan kelimeyi
kullanmadınız.” diye yaklaşırsanız olmaz o zaman. 
LÜTFÜ
TÜRKKAN (Kocaeli) – Hayır, öyle bir şey söylemiyorum.
MUHAMMET
EMİN AKBAŞOĞLU (Çankırı) – Mana itibarıyla, bakın, isterseniz tutanaklara
tekrar bakalım, aynı şeyleri ifade ettim hakikaten. Beraberce bunları konuştuğumuz
gibi, farklı lafızla aynı manayı ifade ettim. Bunun tasvip edilmesinin, maksadı
aşan cümlelerin kabul edilmeyeceğini ifade ettim. 
ÖZGÜR
ÖZEL (Manisa) – Maksadı aştı mı, aşmadı mı onu söylemiyorsun. 
MUHAMMET
EMİN AKBAŞOĞLU (Çankırı) – Bununla beraber, herkesi de aynı çağrıya davet ettim
değerli grup başkan vekillerim. Bakın, bütün…
LÜTFÜ
TÜRKKAN (Kocaeli) – Muhterem, bir şey rica ediyorum, müsaade eder misin?
Arkadaşınızın konuşmasını grup olarak tasvip etmediğini söyler misin? Bu kadar
niye dolaştırıyoruz ya, bu kadar basit. 
MUHAMMET
EMİN AKBAŞOĞLU (Çankırı) – İfade ettiği gibi “Maksadını aşan bir şeyi tasvip
etmiyoruz.” dedim, bu kadar; bir. 
LÜTFÜ
TÜRKKAN (Kocaeli) – Mesele bitmiştir, haydi, tamam.
MUHAMMET
EMİN AKBAŞOĞLU (Çankırı) – İkinci olarak, bakın, bir dakika…
LÜTFÜ
TÜRKKAN (Kocaeli) – Bakın, ben özür dileyeceğim şimdi, göreceksiniz.
MUHAMMET
EMİN AKBAŞOĞLU (Çankırı) – Son olarak… 
BAŞKAN
– Şimdi, Sayın Grup Başkan Vekilim, neyi zorluyoruz ben anlayamıyorum? (CHP ve
İYİ PARTİ sıralarından alkışlar) 
LÜTFÜ
TÜRKKAN (Kocaeli) – Evet ya.
BAŞKAN
- Bir dakika değerli milletvekilleri. 
Şimdi
hadise şu…
MUHAMMET
EMİN AKBAŞOĞLU (Çankırı) – İşte, zorlamaya gerek yok. 
ÖZGÜR
ÖZEL (Manisa) – Hakkaniyet diye bir şey var. 
BAŞKAN
- AK PARTİ’li değerli bir milletvekili geçen bir konuşma yaptılar ve biz ona
bir ceza uyguladık. Şunu rahatlıkla söyleyiniz: Bir grup, ahlak ve
ahlaksızlıkla ithamdan alınmışsa eğer o grup bu lafı geri alınız ya. 
AYHAN
EREL (Aksaray) – Bu kadar.
LÜTFÜ
TÜRKKAN (Kocaeli) – Bu kadar basit ya. 
BAŞKAN
- Bir dakikalık iş yani ve bitirin bu konuyu. (CHP ve İYİ PARTİ sıralarından
alkışlar)
MUHAMMET
EMİN AKBAŞOĞLU (Çankırı) - Tamam, bir cümleyle bu sözünüze aynen katıldığımı
ifade ediyorum; bir. 
BAŞKAN
– Tamam o zaman teşekkür ediyoruz.
AYHAN
EREL (Aksaray) – Katılmak farklı, sözü geri almak farklı. 
ARSLAN
KABUKCUOĞLU (Eskişehir) – Lafı dolaştırıyor, olmaz!
MUHAMMET
EMİN AKBAŞOĞLU (Çankırı) – Bir cümleyle de devam ettiriyorum Sayın Başkanım.
Bakın, aynen bu beyanı ben de ifade ediyorum, tekrarlıyorum; bir. 
ÖZGÜR
ÖZEL (Manisa) – Tekrar et, tekrar et. 
LÜTFÜ
TÜRKKAN (Kocaeli) – Etmiyorsun be kardeşim!
AYHAN
EREL (Aksaray) – Etmiyorsun.
MUHAMMET
EMİN AKBAŞOĞLU (Çankırı) – İkinci olarak, bütün gruplara da aynı şeyi
söylüyorum, sadece AK PARTİ için değil, İYİ PARTİ…
İSMAİL
KONCUK (Adana) – Ya söz konusu sizsiniz, biz değiliz şu anda. 
MUHAMMET
EMİN AKBAŞOĞLU (Çankırı) – …Milliyetçi Hareket Partisi, Halkların Demokratik
Partisi ve Cumhuriyet Halk Partisi için de geçerli olan bir kuralı hatırlatmamdan
niye acaba rahatsızlık duyuluyor, bunu da anlamış değilim. Ben onu ifade ettim.

LÜTFÜ
TÜRKKAN (Kocaeli) – Arkadaş, ben sana o kadar çok şey hatırlatırım ki şimdi
hatırlatmaya kalkarsak. 
MUHAMMET
EMİN AKBAŞOĞLU (Çankırı) – Bakın, ben birinci cümlemde bunları ifade ettim,
ikinci cümlede de -devamında- bütün grupların buna riayet etmesi gerektiğini
hatırlatınca niçin tepki verildiğini de anlayamadım hakikaten.
LÜTFÜ
TÜRKKAN (Kocaeli) – Bakın, arkadaş, doğru dürüst konuşmuyorsun da ondan
alınıyoruz. 
BAŞKAN
– Sayın Türkkan, müsaade eder misiniz ben söyleyeyim.
MUHAMMET
EMİN AKBAŞOĞLU (Çankırı) – İfade ettik.
BAŞKAN
– “‘Ahlaksızlık’ ifadesi yanlış olmuştur.” diyorsunuz ve “Bu ifade
kullanılmamalıdır.” diyorsunuz. 
MUHAMMET
EMİN AKBAŞOĞLU (Çankırı) – Hepimiz için, evet, hepimiz için.
LÜTFÜ
TÜRKKAN (Kocaeli) – O diyecek Başkanım, sen niye diyorsun ya! Senin öyle bir
şeyin yok arkadaş!
BAŞKAN
– Hayır, kendisi söylüyor, şu anda kendisi söylüyor. 
LÜTFÜ
TÜRKKAN (Kocaeli) – Bizim senden bir müşteki tarafımız yok.
MUHAMMET
EMİN AKBAŞOĞLU (Çankırı) – Değerli arkadaşlar, açıkça söyledim…
LÜTFÜ
TÜRKKAN (Kocaeli) – Sesi açar mısınız Başkanım?
MUHAMMET
EMİN AKBAŞOĞLU (Çankırı) – Arkadaşlar, bakın…
MAHMUT
TANAL (İstanbul) – Mikrofonu açalım Başkanım.
MUHAMMET
EMİN AKBAŞOĞLU (Çankırı) – Mikrofonu da açalım şöyle.
BAŞKAN
– Gündemimize dönelim Sayın Grup Başkan Vekili.
MUHAMMET
EMİN AKBAŞOĞLU (Çankırı) – Gündemimize döneceğiz, bir şeyin anlaşılması lazım.
Değerli
Başkanım, değerli milletvekilleri; hepinizi hürmetle muhabbetle selamlıyorum. 
Evet,
bir kez daha ifade ediyorum, hepimiz için geçerli olan kuralı ifade ediyorum;
sadece benim için, bir arkadaşım için değil, burada bulunan 600 milletvekili
için geçerli bir kural, o da şudur: Maksadı aşan kelimeleri, cümleleri hiçbirimizin
tasvip etmemesi gerekir. (İYİ PARTİ sıralarından gürültüler) 
LÜTFÜ
TÜRKKAN (Kocaeli) – Ya, arkadaş, sadede gel, sadede gel.
MUHAMMET
EMİN AKBAŞOĞLU (Çankırı) – Biraz evvel konuşan arkadaşımızın maksadı aşan
ifadelerini kabul etmemiz mümkün değildir. Bakın, bununla beraber, ikinci
cümleyi de -lütfen, bunu birbirinden ayırmayacağız- ifade ediyorum: Bu, benim
için de geçerli, bütün partilerin grup başkan vekilleri için de bütün
milletvekilleri için de geçerli. Herkesi temiz dil kullanmaya, herkesi birbirini
dinlemeye ve herkesi birbirini siyasi olarak itham ederken hakarete varmayacak
şekilde konuşmaya -hep beraber- ilke kararı olarak -sizleri- davet ediyorum,
bunu da kabul etmenizi istirham ediyorum. 
Teşekkür
ediyorum. 
BAŞKAN
– Teşekkür ederim.
LÜTFÜ
TÜRKKAN (Kocaeli) – Sayın Başkan, müsaade ederseniz…
BAŞKAN
– Buyurun Sayın Türkkan.
MAHMUT
TANAL (İstanbul) – Efendim, grup başkan vekilini anlayamadık. Çay ile simit
parası vardı bir de, o ikinci konu oydu. 
YAVUZ
AĞIRALİOĞLU (İstanbul) – Özür diliyoruz, bakın nasıl özür dileniyor. Şimdi özür
diliyoruz, bakın.
39.- Kocaeli Milletvekili Lütfü Türkkan’ın, nasıl özür dilenmesi
gerektiğini göstermek istediğine ilişkin açıklaması
LÜTFÜ
TÜRKKAN (Kocaeli) – Sayın Başkan, nasıl özür dilenir ben size şimdi göstereceğim
müsaade ederseniz.
Sizlere
bize hakaret etme cüreti verdiği için böyle bir teklifi verdiğimizden dolayı
ben özür diliyorum. 
Teşekkür
ederim. (İYİ PARTİ ve CHP sıralarından alkışlar) 
VI.- ÖNERİLER (Devam)
A) Siyasi Parti Grubu Önerileri (Devam)
1.- İYİ PARTİ Grubunun, İstanbul Milletvekili Hayrettin Nuhoğlu ve
arkadaşları tarafından, devletin varlığına, vatanın ve milletin bölünmez
bütünlüğüne, toplumun huzuruna kasteden, kırk yıla yakın süredir binlerce vatan
evladını şehit eden kanlı terör örgütü elebaşı bebek katilinin mektubunu
okutan, kırmızı bültenle aranan kardeşi Osman Öcalan’ın konuşmalarını
ekranlarında yayınlayan TRT’nin yayın politikaları Türk milletinin vicdanını
yaralamıştır. Bir devlet kurumu olan TRT’de, Anayasa’ya ve yasalara aykırı
olarak bir terör örgütü propagandasının bilerek ve kasten bir talimatla mı,
yoksa ihmal sonucu mu yapıldığının araştırılarak sorumluların bulunması ve
alınacak tedbirlerin belirlenmesi maksadıyla 28/6/2019 tarihinde Türkiye Büyük
Millet Meclisi Başkanlığına verilmiş olan Meclis araştırması önergesinin ön
görüşmelerinin, Genel Kurulun 2 Temmuz 2019 Salı günkü birleşiminde yapılmasına
ilişkin önerisi (Devam)
BAŞKAN
– İYİ PARTİ grup önerisini oylarınıza sunuyorum: Kabul edenler... Kabul
etmeyenler... Öneri kabul edilmemiştir. 
Halkların
Demokratik Partisi Grubunun İç Tüzük’ün 19’uncu maddesine göre verilmiş bir
önerisi vardır, okutup işleme alacağım ve oylarınıza sunacağım.
Okutuyorum:

2.- HDP Grubunun, Grup Başkan Vekilleri Mersin Milletvekili Fatma
Kurtulan ile İstanbul Milletvekili Hakkı Saruhan Oluç tarafından, 2 Temmuz 1993
tarihinde gerçekleştirilen Sivas katliamının tüm boyutlarıyla araştırılması
amacıyla 2/7/2019 tarihinde Türkiye Büyük Millet Meclisi Başkanlığına verilmiş
olan Meclis araştırması önergesinin ön görüşmelerinin, Genel Kurulun 2 Temmuz
2019 Salı günkü birleşiminde yapılmasına ilişkin önerisi
2/7/2019
Türkiye Büyük Millet Meclisi
Başkanlığına
Danışma
Kurulu 2/7/2019 Salı günü (bugün) toplanamadığından, grubumuzun aşağıdaki
önerisinin, İç Tüzük’ün 19’uncu maddesi gereğince Genel Kurulun onayına
sunulmasını saygılarımla arz ederim.
 Hakkı
Saruhan Oluç
 İstanbul
 Grup
Başkan Vekili 
Öneri:
2
Temmuz 2019 tarihinde Mersin Milletvekili ve Grup Başkan Vekili Fatma Kurtulan
ile İstanbul Milletvekili ve Grup Başkan Vekili Hakkı Saruhan Oluç tarafından,
2 Temmuz 1993 tarihinde gerçekleştirilen Sivas katliamının tüm boyutlarıyla
araştırılması amacıyla Türkiye Büyük Millet Meclisine verilmiş olan 2900 grup
numaralı Meclis araştırması önergesinin diğer önergelerin önüne alınarak,
görüşmelerinin 2/7/2019 Salı günkü birleşimde yapılması önerilmiştir.
BAŞKAN
– Önerinin gerekçesini açıklamak üzere Halkların Demokratik Partisi Grubu adına
Gaziantep Milletvekili Sayın Mahmut Toğrul’a söz veriyorum.
Buyurun
Sayın Toğrul. (HDP sıralarından alkışlar) 
HDP
GRUBU ADINA MAHMUT TOĞRUL (Gaziantep) – Teşekkür ederim Sayın Başkan.
Önerge
üzerinde söz aldım. Bu vesileyle Genel Kurulu ve Genel Kurulun sevgili
emekçilerini saygıyla selamlıyorum.
Değerli
milletvekilleri, yirmi altı yıl önce, aydınlıktan, ışıktan korkanlar bu ülkenin
gencecik, pırıl pırıl, aydınlık yüzlerine kıydılar. 2 Temmuz 1993’te Pir Sultan
Abdal Şenlikleri için Sivas’a giden bu ülkenin aydın, ozan ve sanatçıları göz
göre göre katledildi. Canlarımız Madımak Oteli’nde yakılarak öldürüldü. Geçen
bu yirmi altı yıllık zaman zarfında hâlâ Sivas katliamı aydınlatılmamış, adalet
yerini bulmamıştır. Aradan bunca yıl geçti ama yaralar sarılmadı çünkü
sorumlular, bu insanlık suçundan dolayı almaları gereken cezaya çarptırılmadı.
Ne yazık ki saldırganlar kimi yetkili kurumlarca kollandı, saldırganları
koruyanlar ödüllendirildi. Sorumlular, 2 Temmuz günü katliama seyirci kalanlar
aynı zamanda yargı sürecinin de adil bir şekilde sonuçlanmasına engel oldular.
Değerli
milletvekilleri, bilindiği gibi Alevi toplumu kendi kültürüne ve kendi
kimliğine sahip çıkmaktan dolayı hep ayrımcılığa uğradı. Bu katliam,
hafızamızda ve vicdanımızda kolay kolay kapanmayacak bir yara açtı. Bu katliam,
farklı inançların, kültürlerin ve kimliklerin eşit koşullarda birlikte
yaşamalarına tahammülü olmayanların yani demokrasiden nasibini almayanların
marifetiydi, tekçi anlayışın bir sonucuydu. Nefret suçları ve ayrımcılık
açısından yaşanmış en vahşi örneklerden biriydi Sivas katliamı. 
Sivas
katliamının yargı ayağı da büyük hukuksuzluklara sahne oldu. Polis kayıtlarına
göre 15 bin kişinin katıldığı olaylarda sadece 128 sanık yakalanmış ve bu
sanıklar yargı sürecinde gereken cezaları almamıştır. Ankara 1 No.lu DGM ilk
kararında 26 sanığa adiyen adam öldürme suçunu işledikleri savıyla TCK’nin
450/6’ncı maddesi gereğince ceza vermiş, daha sonra bu cezalar Aziz Nesin’in
konuşmalarının tahrik edici nitelikte olduğu gerekçesiyle on beş yıla
indirilmiş, sonrasında devam eden dava ise zaman aşımına uğratılmıştır. Yazık
ki 15 bin kişinin bu olayın faili olduğu polis kayıtlarında bilinmesine rağmen
sadece bir avuç insana ceza verildi. Oysa o kişilerin kimlikleri saptanmış
olsaydı belki Türkiye bugün demokratik ortamdan bu kadar uzaklaşmış
olmayacaktı. Nitekim katliamla ilgili hâlâ birçok iddia hafızalarda canlılığını
korumaktadır. Katliamı gerçekleştiren birçok kilit ismin uzun yıllar
saklanabilmiş olması, kimisinin hiç yargılanmamış olması örgütlü suç tezini
açık ve net bir şekilde doğrulamaktadır. Nitekim, katliamlarla ilgili aranan
şahısların karakola yüz metre mesafede yaşadığı ortaya çıkmıştır. Yirmi altı
yıl önce televizyon aracılığıyla tümümüzün tanıklığında yaşanmış olan bu
katliamı, Sivas Emniyet Müdürlüğünün 3 Temmuz 1993 günlü olay tutanağına göre
15 bin saldırgan gerçekleştirdi. Katliamın eylemcileri ve arkalarındaki
örgütler ve bu örgütleri araştırmayan güvenlik güçleri olan jandarma, emniyet,
vali, diğer idari birimler ve savcılık makamı yetkilileri hakkında adli ve
idari bir işlem yapılmaması Sivas katliamının hâlâ aydınlatılmadığının en
önemli göstergesidir. Bu acının dinmesinin, bu yaranın kabuk bağlamasının,
yüreklerdeki yangına su serpilmesinin ve bu utançtan kurtulmanın bir yolu var,
o da otelin müze olarak düzenlenmesidir. Katliamın yapıldığı Madımak Oteli’nin
müze yapılması bir daha böyle insanlık suçlarının işlenmemesi için örnek teşkil
eder. 
İnsanları
ve toplumları düşüncelerinden dolayı ayırmanın, aşağılamanın ve hatta canlarına
kastetmenin bir insanlık suçu olduğunun belleklerde yer etmesi gerekiyor.
Önümüzde acil olarak yapılması gereken iki temel unsur bulunmaktadır:
Birincisi, hiçbir oyalama ve ayak oyununa başvurmadan katliama şahitlik etmiş
olan ve ülkede yaşayan tüm bireylerin benzer acıları bir daha asla yaşamaması
için, toplumsal barışta yarattığı tahribatın bir parça iyileştirilmesine katkı
sağlamak için, Alevilerin ve toplumun büyük kesiminin beklentisinin
gerçekleştirilmesi için derhâl Madımak utanç müzesi yapılmalıdır. 
(Mikrofon
otomatik cihaz tarafından kapatıldı)
BAŞKAN
– Toparlayın Sayın Hatip.
MAHMUT
TOĞRUL (Devamla) - Toparlayacağım Sayın Başkanım.
Diğer
önemli ve yaşamsal bir görevse, katliamın yapıldığı dönemde görevde bulunan her
bir sorumlunun, kurumun ve olayın açığa çıkarılması, yargı mekanizmalarının
işletilmesidir. Demokrasi, özgürlük, barış, eşitlik ve adaleti hedefliyorsak
katliamcı zihniyetle yüzleşmeliyiz. Yüzleşmezsek ne toplumsal barışı ne de
adaleti sağlayabiliriz. Toplumsal barışın, eşit yaşamın ve adaletin tesis
edilmesi ancak yüzleşmeyi sağlayacak mekanizmaların inşası ve insanı yakan
zihniyetle hesaplaşmayla mümkündür. 
Bu
nedenle, 2 Temmuz 1993 tarihinde gerçekleştirilen Sivas katliamının
faillerinin, katliamda payı olan örgütlerin, varsa devlet kurumlarının tespit
edilmesi için işlemlerin başlatılması, toplumsal adaleti sağlayacak süreçlerin
işletilmesi amacıyla Meclis araştırması önergesini verdik.
(Mikrofon
otomatik cihaz tarafından kapatıldı)
BAŞKAN
– Toparlayın Sayın Milletvekili. 
MAHMUT
TOĞRUL (Devamla) – Bitiriyorum Sayın Başkan. 
Bu
Meclis araştırması önergesine desteklerinizi bekliyoruz. 
Sivas
katliamını unutmayacağız, unutturmayacağız. 
Kaybettiğimiz
canların anısı önünde saygıyla eğiliyorum. Genel Kurulu bu konuda ortak bir
tutum belirlemeye çağırıyorum. 
Saygılar
sunuyorum. (HDP sıralarından alkışlar)
BAŞKAN
– Cumhuriyet Halk Partisi Grubu adına Ankara Milletvekili Sayın Murat Emir’e
söz veriyorum. 
Buyurun
Sayın Emir. (CHP sıralarından alkışlar) 
CHP
GRUBU ADINA MURAT EMİR (Ankara) – Sayın Başkan, değerli milletvekilleri; Genel
Kurulu saygıyla selamlıyorum. 
Yirmi
altı yıl önce bugün, Sivas’ta, bu topraklarda yaşanan en utanç verici
olaylardan birisi yaşandı; 35 can yakıldı, 35 insan göz göre göre yakıldı.
Aslında sadece 35 canımız yakılmadı, aynı zamanda orada insanlık yakıldı,
insanlık katledildi. 
Değerli
arkadaşlar, bu olay sadece orada yaşananlarla sınırlı değil. Sonrasındaki
gelişmelere baktığımızda aslında orada yakılanın, yakılmak istenenin laik
cumhuriyet olduğu ve ülkemizin aydınlık geleceği olduğu apaçık ortadadır. 
Sayın
milletvekilleri, Sivas katliamı davasına baktığımızda bu olayın nasıl olduğunu,
nasıl orada gerçekleştirildiğini ve nasıl kirli, gizli eller tarafından üstünün
örtülmeye çalışıldığını rahatlıkla anlayabiliriz. Bu olaya öylesine “Gizli
güçler ülkemizi, vatandaşlarımızı, devlet ile vatandaşımızı karşı karşıya
getirmiştir.” diyerek çekilemeyiz. 
Bakın,
Sivas katliamı davası sadece hukuki, cezai bir dava olmaktan çok ötedir;
tarihsel bir davadır, toplumsal bir davadır ve siyasal bir davadır. Bu davada
nasıl bir tutum takındığınız da son derece önemlidir. 
Değerli
arkadaşlar, Sivas katliamı davası aynı zamanda bir yüzleşme nedenidir. Artık
bizim bu toplumsal, utanç verici durumlarla, olaylarla yüzleşmemizin zamanı
gelmiş de geçmektedir. Bakın, daha birkaç ay önce Çubuk’ta Sayın Genel
Başkanımızla birlikte o eve girdiğimiz zaman dışarıdaki saldırganlar “Yakın!”
diye bağırmışlardı. Onlar, işte bu cezasızlıktan ve bu arkalanmalarından
cesaret almaktadırlar. Bizler bu davanın doğru dürüst görülmesinden yanayız,
görülmesini talep ediyoruz. Mağdurlar, mağdur yakınları ve tüm Türkiye halkı
adına biz adalet istiyoruz, sonuna kadar adalet istiyoruz. Sorumlular
cezalandırılmamıştır, devlet sorumluları görmezden gelmiştir, görmek
istememiştir ve suçlular, sanıklar ancak ve ancak evlerinde ölü bulunduklarında
ve gömüldüklerinde fark edilmişlerdir. Dolayısıyla bu davada kimin
azmettirdiğine, kimin arkaladığına, kimin görmezden geldiğine, kimin siyaseten
sahiplendiğine bakarsanız aslında bu kanlı eylemin nasıl ve ne amaçla
yapıldığını da rahatlıkla anlayabilirsiniz. 
Değerli
arkadaşlar, Sivas’taki yangın sönmemiştir. Sivas’taki yangının
söndürülebilmesinin temel ölçütü adalet ve geleceğe dönük olarak toplumsal
barış duygusunun tatmin edilmesidir. Toplumsal barış duygumuzun tatmin
edilmesinin temel noktalarından birisi de Madımak Oteli’nin bir utanç müzesi
olarak tescillenmesi ve utanç müzesi olmasıdır. Bakın, siz böyle bir katliamdan
sonra hiçbir şey olmamış gibi yolunuza devam ederseniz…
(Mikrofon
otomatik cihaz tarafından kapatıldı) 
BAŞKAN
– Buyurun, toparlayın Sayın Vekilim. 
MURAT
EMİR (Devamla) – …hiçbir şey olmamış gibi davranırsanız aslında bu katliama
gerektiği tavrı göstermemiş ve bir yönüyle de bu işi yapanlara destek vermiş,
güç vermiş, umut vermiş olursunuz.
Bunun
yanında, Sivas katliamı davasındaki sanıkların mutlaka insanlığa karşı suçtan
yargılanması gerekiyor çünkü 2023’te zaman aşımı süresi dolacak ve sanıkların
hepsi cezasız bir şekilde kurtulacaklar. Bunu asla ve kata kabul etmiyoruz.
Vicdanlar burada ayağa kalkmak zorundadır. 
Değerli
arkadaşlar, bir daha Madımak gibi, bir daha buna benzer acı olayların
yaşanmaması umuduyla ve yüce Meclisin ve tüm Türkiye toplumunun buna karşı
gerekli duyarlılığı göstereceği umuduyla saygılarımı sunuyorum. (CHP ve HDP
sıralarından alkışlar) 
BAŞKAN
– Adalet ve Kalkınma Partisi Grubu adına Kırıkkale Milletvekili Sayın Ramazan
Can konuşacaktır.
Buyurun
Sayın Can. (AK PARTİ sıralarından alkışlar) 
AK
PARTİ GRUBU ADINA RAMAZAN CAN (Kırıkkale) – Sayın Başkanım, değerli
milletvekilleri; Genel Kurulu saygıyla selamlıyorum. 
2
Temmuz 1993 tarihinde Sivas’ta Madımak Oteli’nde maalesef 37 vatandaşımız
hunharca katledilmiştir. Ölen vatandaşlarımıza Allah’tan rahmet, yakınlarına
başsağlığı dileklerimi iletiyorum. 
Öncelikle
şu hususu vurgulamalıyız: İnsanlarımızın vahşice katledilmesi büyük bir
zulümdür, alçakça bir gaddarlıktır. Yaşam hakkı dini, mezhebi, etnik kökeni ne
olursa olsun herkes için kutsaldır. Mazlum veya zalimin aidiyeti üzerinden
yapılan her türlü okuma yeni haksızlıklara kapı açar. Biz kim olursa olsun
zalime karşı olmalıyız. Masum insanların siyasi tezgâhlarla tehdit ve tehlike
olarak gösterilmesini veya adil olmayan yargılamalarla haksızlığa uğramasını da
eleştirmeliyiz. Belki de adalete yönelik güvenin oluşmamasının sebebi gerçek
faillerin bulunduğuna ve cezalandırıldığına dair kanaatin oluşmamasıdır.
Maalesef, olayı tertipleyenler, tezgâhlayanlar, provoke edenler ortaya
çıkarılamamıştır. Siyaset mühendisliğine soyunarak Alevi-Sünni çatışmasını
oluşturmak veya irtica tehlikesi varmış gibi göstermek isteyen odaklar ve
çeteler maalesef deşifre edilememiştir. 
Bütün
bunlar, bu olaylar, bu provokasyonlar ülkemizin birliğine, beraberliğine,
kardeşliğine, milletin huzur ve bekasına yönelik hareketlerdir. Belki
hukuksuzluk, belki zeminde kaos ortamı oluşturmak siyaseten hesap edenlerin
amaçlarına ulaşmaya neden olabilir ama asla bizim birlik ve beraberliğimizi
pekiştirmez. Alevi-Sünni çatışmasına kastedenler buradan iktidarı devirmeye
yönelik -veyahut da herhangi bir siyaset hesabı yapmak- siyasi tarihimize kara
leke olarak geçtiği gibi, insanlık tarihine de siyasi bir kara leke olarak
geçmiştir. 37 vatandaşımız, o dönem itibarıyla Başbağlar hadisesi, Cem
Ersever’in öldürülmesi, Bingöl’de 33 şehidimiz, bütün bunları
değerlendirdiğimizde birtakım yapılar bir hesap peşinde. Bu hesaba da maalesef
Sivas’ı alet etmişlerdir. 
Sivas
bin yıllık kadim bir şehir. Alevi’siyle, Sünni’siyle, Kürt’üyle, Çerkez’iyle
hep beraber birlik ve barış içerisinde yaşamaktadırlar, tıpkı Türkiye’de olduğu
gibi. Ama buradan bir kaotik ortam oluşturarak, Sünni-Alevi çatışmasını
körükleyerek, buna zemin hazırlayarak, belki de olmayan bir şekilde “İrtica
harekete geçti.” diyerek burada İslam’ın üzerinde de bir leke oluşturmaya
gayret edenlere, birlik ve beraberliğimizi pekiştirdiğimizde…
(Mikrofon
otomatik cihaz tarafından kapatıldı)
BAŞKAN
– Toparlayın Sayın Milletvekili.
RAMAZAN
CAN (Devamla) – …hukuku esas aldığımızda, demokrasimizi esas aldığımızda
verilecek en büyük dersi vereceğiz diye düşünüyorum.
Evet,
oradaki 37 vatandaşımızın anısını yaşatma adına bilim merkezi kurulmuştur
Cumhurbaşkanımızın talimatıyla. Ama şunu özellikle söylemek istiyorum: Sivas’ı,
Madımak’ı asla unutmamalıyız. Unutmamalıyız ve siyaset içerisinde meşru yollar
varken illegal yapılarla iş birliğiyle hareket edenlere, memleketimizin
birliğine kastedenlere asla prim vermemeliyiz diye düşünüyorum. Türkiye Büyük
Millet Meclisinde bu konuyla ilgili bir komisyon kurulmuştur. Devlet Denetleme
Kurulu bu konuyla ilgili bir rapor vermiştir. 2005 yılında zamanaşımıyla ilgili
hep beraber çıkarmış olduğumuz yasayla, bunların zamanaşımına uğramalarının da
önü inşallah kesilmiştir diye düşünüyorum.
Grup
önerisini Türkiye Büyük Millet Meclisi Genel Kurulunun takdirine sunuyor,
hepinizi tekrar saygıyla selamlıyorum. (AK PARTİ sıralarından alkışlar)
ÖZGÜR
ÖZEL (Manisa) – Sayın Başkan…
BAŞKAN
– Buyurun Sayın Grup Başkan Vekili.
ÖZGÜR
ÖZEL (Manisa) – Sayın Başkan, sayın hatibi dikkatle dinledik. Konuşmasının bir
kısmında duymamız gereken şeyleri söyledi ama bir kısmında gerçekten bir
katliamı ve insanlığa karşı işlenmiş böylesine bir suçu bağlamından kopararak
ve bir komplo teorisine bağlayarak bambaşka bir şekle soktu. Yaptığı alıntılar
hatibimizin kürsüde yaptığı konuşmaya cevaben olduğu için aslında cevaba muhtaç
ama siz de uygun görürseniz İç Tüzük 60’a göre hatibimiz yerinden bu konuya bir
açıklık getirsin.
BAŞKAN
– Buyurun Sayın Milletvekili.
IV.- AÇIKLAMALAR (Devam)
40.- Ankara Milletvekili Murat Emir’in, Kırıkkale Milletvekili Ramazan
Can’ın HDP grup önerisi üzerinde AK PARTİ Grubu adına yaptığı konuşmasındaki
bazı ifadelerine ilişkin açıklaması
MURAT
EMİR (Ankara) – Teşekkür ederim Sayın Başkan.
Tabii,
o olaylara uzaktan dahi baksanız orada, Sivas’ta yaşananların gerici bir
kalkışma olduğunu, bir irtica girişimi olduğunu rahatlıkla görebilirsiniz.
Orada saldırganlar -herkes anımsayacaktır- “Cumhuriyet burada kuruldu, burada
yıkılacak.” diye naralar atmışlardır ve oradaki insanları bu nedenle
katletmişlerdir. Orada fikir özgürlüğü, aydınlanma cezalandırılmak istenmiştir,
orada Türkiye’ye kara bir gömlek giydirilmeye çalışılmıştır; bu, irticanın ta
kendisidir. Bugün böyle bir katliamı ağzı dolu dolu lanetlemek varken bunun
üzerinden tekrar yeni bir siyaset inşa etme girişimini kınıyorum.
Saygılar
sunuyorum. (CHP sıralarından alkışlar)
RAMAZAN
CAN (Kırıkkale) – Sayın Başkan… 
BAŞKAN
– İlgili bir şey söylemedi, siz zaten kınadınız yani.
RAMAZAN
CAN (Kırıkkale) – Ama benim konuşmamı bağlamından saptırdı.
BAŞKAN
– Buyurun.
41.- Kırıkkale Milletvekili Ramazan Can’ın, Ankara Milletvekili Murat
Emir’in yaptığı açıklamasındaki bazı ifadelerine ilişkin açıklaması
RAMAZAN
CAN (Kırıkkale) – Sayın Başkanım, ben 37 vatandaşımızın katledildiğinden
bahsettim, acılarını paylaştığımızdan bahsettim, burada bir siyasi komplodan,
siyaset mühendisliğinden bahsettim, Alevi-Sünni kardeşlerimizin arasına nifak
tohumları ekilmesinden bahsettim. Bu nasıl yapılacaktı? Tabii ki “irtica”
denecekti; öbür taraftan, Alevi-Sünni kardeşliğini pekiştirmek gerekirken
maalesef aleyhe konuşmalar yapılacaktı. Zaten provokasyonun amacı budur. Bu
provokasyonu da zaten herkes görmüştür. Önlemler alınmamıştır zamanında.
Bunları hep beraber burada paylaşıyoruz. Benim konuşmam bağlamından
çıkarılmasın lütfen.
Teşekkür
ediyorum. 
VI.- ÖNERİLER (Devam)
A) Siyasi Parti Grubu Önerileri (Devam)
2.- HDP Grubunun, Grup Başkan Vekilleri Mersin Milletvekili Fatma
Kurtulan ile İstanbul Milletvekili Hakkı Saruhan Oluç tarafından, 2 Temmuz 1993
tarihinde gerçekleştirilen Sivas katliamının tüm boyutlarıyla araştırılması
amacıyla 2/7/2019 tarihinde Türkiye Büyük Millet Meclisi Başkanlığına verilmiş
olan Meclis araştırması önergesinin ön görüşmelerinin, Genel Kurulun 2 Temmuz
2019 Salı günkü birleşiminde yapılmasına ilişkin önerisi (Devam)
BAŞKAN
– Öneriyi oylarınıza sunuyorum: Kabul edenler… Kabul etmeyenler… Kabul
edilmemiştir.
Cumhuriyet
Halk Partisi Grubunun İç Tüzük’ün 19’uncu maddesine göre verilmiş bir önerisi
vardır, okutup işleme alacağım ve oylarınıza sunacağım. 
3.- CHP Grubunun, Grup Başkan Vekilleri İstanbul Milletvekili Engin Altay,
Manisa Milletvekili Özgür Özel ile Sakarya Milletvekili Engin Özkoç tarafından,
Libya’da yaşanan gelişmelerin ele alınması ve Türkiye’nin Libya’daki rolünün
masaya yatırılması amacıyla 1/7/2019 tarihinde Türkiye Büyük Millet Meclisi
Başkanlığına verilmiş olan Meclis araştırması önergesinin ön görüşmelerinin,
Genel Kurulun 2 Temmuz 2019 Salı günkü birleşiminde yapılmasına ilişkin önerisi
Türkiye Büyük Millet Meclisi Başkanlığına
Danışma
Kurulu, 2/7/2019 Salı günü (bugün) toplanamadığından, grubumuzun aşağıdaki
önerisinin İç Tüzük’ün 19’uncu maddesi gereğince Genel Kurulun onayına
sunulmasını saygılarımla arz ederim. 
 Engin
Altay
 İstanbul
 Grup
Başkan Vekili 
Öneri:

İstanbul
Milletvekili Grup Başkan Vekili Engin Altay, Manisa Milletvekili Grup Başkan Vekili
Özgür Özel ile Sakarya Milletvekili Grup Başkan Vekili Engin Özkoç tarafından,
Libya’da yaşanan gelişmelerin ele alınması ve Türkiye'nin Libya’daki rolünün
masaya yatırılması amacıyla 1/7/2019 tarihinde Türkiye Büyük Millet Meclisi
Başkanlığına verilmiş olan genel görüşme önergesinin (6 sıra no.lu) diğer
önergelerin önüne alınarak, görüşmelerinin 2/7/2019 Salı günlü birleşimde
yapılması önerilmiştir. 
BAŞKAN
– Önerinin gerekçesini açıklamak üzere, Cumhuriyet Halk Partisi Grubu adına
İstanbul Milletvekili Sayın Ahmet Ünal Çeviköz’e söz veriyorum. 
Buyurun
Sayın Çeviköz. (CHP sıralarından alkışlar) 
CHP
GRUBU ADINA AHMET ÜNAL ÇEVİKÖZ (İstanbul) – Sayın Başkan, değerli
milletvekilleri; Libya ile ülkemiz arasında son günlerde yaşanan gelişmelerle
ilgili olarak Meclisin görüşüne başvurmak amacıyla ve genel görüşme açılması
talebiyle Cumhuriyet Halk Partisi Grubu adına söz almış bulunuyorum. Bu
vesileyle yüce Meclisi saygıyla selamlıyorum. 
Değerli
milletvekilleri, Libya, Muammer Kaddafi’nin 2011 yılında devrilmesinden sonra
istikrar, huzur ve barışa kavuşamamıştır. Dışarıdan desteklenen güçlerin de
etkisiyle birkaç parçaya bölünen ülkede çatışmalar sürmektedir. İç savaş, hâlen
Trablus ve civarında bütün şiddetiyle devam etmektedir. Türkiye, Suriye, Mısır
ve Sudan’da olduğu gibi Libya’daki çatışmalarda da taraf tutmakta, Trablus
merkezli Ulusal Mutabakat Hükûmetini ve ona yakın radikal güçleri silah, zırhlı
araç ve insansız hava aracı göndererek desteklemektedir. Kısacası, Türkiye
Libya’daki savaşa vekil güçleri aracılığıyla müdahil olmakta, bu ülkede süren
vekâlet savaşına resmen katılmaktadır. Bu durum, Tobruk’taki hükûmeti
destekleyen ve ülkenin doğusunu büyük oranda kontrol eden Mareşal Halife
Hafter’in liderliğindeki Libya Ulusal Ordusu’nun büyük tepkisini çekmektedir.
Gerilim o kadar tırmanmıştır ki Libya Ulusal Ordusu Sözcüsü 28 Haziran 2019
tarihinde Libya’ya yaklaşan Türk gemi ve uçaklarının vurulacağını, Libya’daki
Türk Silahlı Kuvvetleri varlığının ve Türk şirketlerinin hedef olacağını,
Libya’dan Türkiye'ye uçuşların durdurulacağını, Libya’daki tüm Türk
vatandaşlarının tutuklanacağını söyleyerek Türkiye'yi tehdit etmiştir. Bu
tehdidin üzerinden çok zaman geçmeden Libya’da 6 vatandaşımızın ve bazı Türk
Silahlı Kuvvetleri mensuplarının tutuklandığı haberleri yayılmaya başlamıştır.
6 vatandaşımız serbest bırakılsa da Türk Silahlı Kuvvetleri mensuplarının
tutuklandığı haberleri yalanlanmışsa da bu gerilimin tarafımızca kabul edilemez
olduğunun altını çizmek isteriz.
Değerli
milletvekilleri, Türkiye artık Akdeniz’de sözü geçen, dış politikasına saygı
duyulan bir ülke değildir. Mısır, İsrail ve Suriye’de büyükelçisi olmayan bir
Türkiye'nin Doğu Akdeniz dengelerinde söz sahibi olması mümkün değildir.
Libya’daki savaşan taraflardan birinin Türkiye'yi tehdit edecek cesareti
bulması ve Libya’da vatandaşlarımızın ve eğer doğruysa resmî görevlilerimizin
içine düştükleri durum Adalet ve Kalkınma Partisinin dış politikadaki tarafgir
ve maceraperest tutumunun sonucudur. 
Türkiye,
Libya’da, Mısır, Birleşik Arap Emirlikleri ve Suudi Arabistan başta olmak üzere
Libya Ulusal Ordusu’na destek veren bütün ülkeleri karşısına almaktadır.
Libya’daki savaşın uzaması küresel ve bölgesel ölçekte olumsuz etkileri
artıracaktır. Bu durumda IŞİD başta olmak üzere, El Kaide uzantılı örgütler güç
kazanacak ve mülteci akınları da şiddetlenecektir. Ayrıca, Libya’ya gönderilen
silahların IŞİD, El Kaide unsurlarının eline geçtiği, Mali, Nijer, Nijerya ve
Çad’a transfer edildiğine ilişkin raporlar elimizde mevcuttur. Türkiye'nin bu
olumsuz gidişatta payının olmasını Cumhuriyet Halk Partisi olarak kabul etmemiz
asla mümkün değildir. Türkiye'nin Libya konusunda Birleşmiş Milletler Güvenlik
Konseyi kararlarına uygun bir politika izlemesi, ülkedeki bölünmüşlüğü aşmak
için yapıcı bir rol oynaması gerekir.
Libya
halkı şunu bilmelidir ki Mustafa Kemal Atatürk’ün partisi olarak Libya’nın
toprak bütünlüğünü destekliyor, Adalet ve Kalkınma Partisinin izlemiş olduğu
yanlış ve yanlı dış politikanın tarihsel ilişkilerimize zarar vermesini
onaylamadığımızı belirtiyoruz. 
Değerli
Başkan, sayın milletvekilleri; Türkiye’nin bugün izlemesi gereken Libya
siyaseti, Libya’daki çatışmalara özellikle askerî mühimmat göndererek taraf
olmaya dayanmamalıdır. Türkiye, Libya’daki radikal ve terör yanlısı unsurların
silah temin ettiği ülke rolünden bir an önce vazgeçmelidir. Türkiye, Libya’nın
bir an önce huzur, barış ve istikrara kavuşması için uluslararası toplumun
desteklediği müzakere süreçlerinde kolaylaştırıcı ve yapıcı bir rol
üstlenmelidir. Türkiye ile Libya arasındaki ilişkileri onarmak ve ülkemizi
Libya bağlamında içine düştüğü kabul edilemez durumdan kurtarmak için Türkiye
Büyük Millet Meclisi bir an önce çalışmaya başlamalıdır.
Değerli
milletvekilleri, Genel Kurulda bulunan bütün parti gruplarının ülkemizin
menfaatleri ve bölgemizin barışı için gerekli adımları atacaklarına inanmak
istiyorum. Bu anlayışla, genel görüşme talebimizin ülke menfaatleri gözetilerek
oy birliğiyle desteklenmesini bekliyor, hepinizi saygıyla selamlıyorum. (CHP
sıralarından alkışlar) 
BAŞKAN
– İYİ PARTİ Grubu adına Bursa Milletvekili Sayın Ahmet Kamil Erozan’a söz
veriyorum. 
Buyurun
Sayın Erozan. (İYİ PARTİ sıralarından alkışlar) 
İYİ
PARTİ GRUBU ADINA AHMET KAMİL EROZAN (Bursa) – Sayın Başkan, değerli
milletvekilleri; izninizle ben sizi diplomasinin ilkokuluna götüreceğim.
Diplomasinin ilkokuluna gittiğinizde alfabeyi açarsanız, bazılarınız elifbayı
açarsınız, orada 1’inci sayfada şu yazar: Başka ülkelerin içişlerine
karışmayacaksın. 2’nci sayfaya geçelim: Dini, iç siyasete olduğu gibi dış politikaya
da alet etmeyeceksin. 3’üncü sayfaya geçelim: Karı-kocanın arasına
girilemeyeceği gibi komşuların arasına da girmeyeceksin. Şimdi, bu 3’ünü
uygulaması gereken bir iktidar ideal bir iktidardır ama izninizle ben Suriye’yi
göstereyim, tamamen bunların aksini yaptınız; Mısır’da tamamen aksini yaptınız ve
maalesef şimdi Libya’da da tamamen aksini yapıyorsunuz. 
Akıllı
adamları daha az akıllı adamlardan ayıran nedir? Akıllı adamlar, kendi
hatalarından değil, başkalarının hatalarından ders alırlar; daha az akıllı
olanlar ise kendi hatalarından ders alırlar. Ama maalesef, iktidar bugün daha kendi
hatalarından dahi ders alamayacak bir duruma düşmüştür. 
Şimdi,
tabii ki Libya önemli bir ülke. Tabii ki önemli kaynakları, zenginlikleri var,
tabii ki işlerini yoluna koyduktan sonra farklı bir geleceği olmasını biz de
arzularız ama bugün ülkenin topraklarında Suriye krizi küçük ölçekli bir örnek
olarak yaşanmaya devam ediyor. Oyuncular bile aynı neredeyse ama iktidar kumar
oynamakta. “Kumar oynamakta” derken şunu kastediyorum: Mevcut çatışma ortamında
taraflardan birini desteklemek, diğerinin hasmı durumuna gelmek kumardır.
Paranızın hepsini aynı ata, üstelik kazanamayacak bir ata oynar mısınız?
Oynamazsınız. Ama siz oynuyorsunuz. Kaçınılmaz olarak günün birinde taraflardan
biri Libya’ya hâkim olduğunda ve herkesçe tanınmış bir rejim oluştuğunda yanlış
ata oynamanın bedeline uzun vadeli sonuçlarıyla katlanmak durumunda
kalacaksınız. Sadece siz katlansanız ne âlâ! Türk oldukları için Libya’da
çalışan her Türk de sizin hatalarınızın vebalini çekecek, işlerinden olacak,
kendilerine kontrat verilmeyecek. 
İş
Libya’yla da bitmiyor. Biraz evvel Sayın Çeviköz Akdeniz’den bahsetti. Ben
Akdeniz’i münhasır ekonomik bölge boyutuyla almanızı da takdir etmenizi de
değerlendirmenizi de isteyeceğim. Sebebi de şu: “Münhasır ekonomik bölge”
dediğiniz zaman Libya’yla bir anlaşma yapacaksınız günün birinde. Ya yanlış ata
oynadıysanız, o gün geldiğinde karşınızda sizinle iş birliği yapamayacak bir
ülke bulacaksınız. Bu, Libya’yla da sınırlı değil. Şöyle bir haritayı önünüze
alın: Suriye, İsrail, Mısır, Libya… Dolayısıyla, sizin masada buluşacağınız
ortaklarınızdan hiçbiriyle bugün iyi ilişkileriniz yok. Dolayısıyla, bütün bu
tabloyu dikkate aldığımızda, biz de Cumhuriyet Halk Partisinin vermiş olduğu
önergeyi destekliyoruz ve bu konuda bir Meclis çalışması yapılmasında fayda
görüyoruz. 
Hepinizi
saygıyla selamlarım. (İYİ PARTİ ve CHP sıralarından alkışlar) 
BAŞKAN
– Halkların Demokratik Partisi Grubu adına Siirt Milletvekili Sayın Meral Danış
Beştaş’a söz veriyorum.
Buyurun
Sayın Beştaş. (HDP sıralarından alkışlar) 
HDP
GRUBU ADINA MERAL DANIŞ BEŞTAŞ (Siirt) – Teşekkürler Sayın Başkan.
Değerli
milletvekilleri, Suriye savaşının yarattığı yıkım hâlâ ortada dururken AKP
iktidarı aynı zihniyetle şimdi de Libya sularında yüzüyor. El Kaide bağlantılı
cihatçı örgütlerle iş birliği çerçevesinde bir kazanım umuyor aslında. Hâlâ
uluslararası kamuoyunda IŞİD-Türkiye ilişkileri konuşulurken, IŞİD’in Orta
Doğu’da yarattığı yıkım ve zulüm devam ederken AKP cephesinde ne gam! 
“Arap
Baharı” olarak adlandırılan ve bir heyecan dalgası yaratan Orta Doğu ve Kuzey
Afrika halk hareketleri, ilerici güçler tarafından aktif biçimde desteklense de
bu durum fazla sürmeden, başta Müslüman Kardeşler olmak üzere, siyasal İslamcı
örgütler dış destekler alarak değişimde belirleyici bir rol oynadılar. İlerici
ve demokrasi yanlısı kesimler hem Mısır’da hem de Libya’da büyük baskılarla
karşı karşıya kalırken AKP iktidarıyla Körfez ülkelerinin Batı’ya pazarladığı
ılımlı İslam ambalajlı cihatçı yapıların Mısır’ı, Libya’yı ve Suriye’yi büyük
yıkımlara, istikrarsızlığa ve radikalizme sürüklediğini hepimiz biliyoruz. Bu
hata yıllar sonra Batı kamuoyu tarafından aslında kabul edildi fakat AKP
iktidarı, özellikle Müslüman Kardeşler örgütü başta olmak üzere, El Kaide ve
benzeri küresel suç örgütlerini desteklemeye devam etti ve hâlâ ediyor çünkü
AKP hâlâ Orta Doğu’da bir hâkimiyet kurma iddiasında. Kendisini Osmanlı’nın
mirasıyla var etme çabasında olan iktidar, Orta Doğu rüyasından hâlâ
uyanmamıştır. Recep Tayyip Erdoğan bir dönem Ahmet Davutoğlu’nun dış
politikasıyla hareket ederken kendisini de Orta Doğu’nun doğal lideri konumunda
görüyordu. Davutoğlu’nun realiteden uzak, maceraya dayalı dış ilişkiler
öngörüsü çökmüş olsa da, Türkiye hâlâ Suriye bataklığından çıkamamış olsa da ne
yazık ki Libya için de benzer idealler devam ediyor. 
Evet,
Erdoğan’ın Müslüman Kardeşler-Sisi çatışmasında açıkça pozisyon alması,
Mısır’dan kaçan üst düzey Müslüman Kardeşler üyelerini İstanbul’da tutması
güncel gerilimin devam etmesinin en önemli nedenlerinden biridir. 
Kuşkusuz,
mevcut Libya krizi yeni bir durum değil. Ocak 2013’te Türkiye’den Libya’ya
giderken fırtınaya yakalanıp Yunanistan sahiline demir atan bir gemide
Türkiye’den yüklenmiş silahlar bulunmuştu. Aralık 2014’te Mısır’ın durdurduğu
bir gemide yine silahlar bulunmuştu. Ağustos 2014’te, Hafter, Türkiye’den
Derne’ye giden bir geminin silah taşıdığını öne sürüp vurulmasını emretmişti.
Aralık 2014’te Mısrata Limanı’na yanaşan bir Kore gemisinde bulunan silahlar da
Türkiye’den yüklenmişti. Yunanistan Eylül…
(Mikrofon
otomatik cihaz tarafından kapatıldı) 
MERAL
DANIŞ BEŞTAŞ (Devamla) – Toparlıyorum Sayın Başkan.
BAŞKAN
– Toparlayın Sayın Danış Beştaş.
MERAL
DANIŞ BEŞTAŞ (Devamla) – Bu silah gemileri ve Türkiye'nin bu konudaki ilişkisi
uzun süre dünya kamuoyunu meşgul etti ve hâlâ ediyor. Dışişleri Bakanı
Çavuşoğlu silah sevkiyatının Türkiye'nin resmî politikasıyla bağdaşmadığını
söylediği hâlde, BM’nin silah ambargosunu denetleme komitesinin Güvenlik
Konseyine 5 Eylül 2018’de sunduğu raporda Türkiye'nin Libya’ya silah sevk
ettiği tescillendi ve açıkça kabul edildi. Evet, Suriye’deki gibi Libya’daki
kriz de şimdi Türkiye'nin savaşı hâline geliyor. Ama tabii ki bu savaş dış
güçlerin bir oyunu değil, savaş lobisi hiç değil. Bu savaş, tamamen, AKP
iktidarının, 2011’deki Arap isyanlarıyla, Batılı müttefikleri hesabına, işin
içine girip küçük heveslerini araya sıkıştırmasından ibaret.
Son
olarak şunu söylüyorum: İktidar, Türkiye’de kutuplaştırmada, ayrıştırmada o
kadar maharet gösteriyor ki şimdi dış ülkelerin de iç işlerine karışıp, orada
taraf tutup, silah dolusu gemiler gönderip kutuplaştırmayı ve ayrıştırmayı
tetiklemektedir. Biz bunu kesinlikle doğru bulmuyoruz. (HDP sıralarından
alkışlar) 
BAŞKAN
– Adalet ve Kalkınma Partisi Grubu adına Ankara Milletvekili Sayın Emrullah
İşler’e söz veriyorum.
Süreniz
üç dakika. (AK PARTİ sıralarından alkışlar) 
AK
PARTİ GRUBU ADINA EMRULLAH İŞLER (Ankara) – Sayın Başkan, sayın
milletvekilleri; Cumhuriyet Halk Partisinin Libya’da yaşanan olaylar hakkında
vermiş olduğu grup önerisi hakkında söz almış bulunuyorum. Yüce Meclisi
saygıyla selamlıyorum.
Öncelikle,
grup önerisinde geçen bir ifadeye atıfta bulunmak istiyorum. İfadede aynen
şöyle deniyor: “Türkiye, bu savaşta Katar’la birlikte Ulusal Mutabakat
Hükûmetini ve ona yakın birtakım silahlı örgütleri destekleyerek taraf
olmaktadır.” diyor. Bu ifadeyi aynen CHP’ye iade ediyorum, bu gerçek dışı bir
ifadedir. Maalesef, bu önergenin altında kıdemli bir Diplomatın imzasının
olması, Dışişleri Bakanlığında Müsteşar Yardımcılığı yapmış birisinin imzasının
bulunması da ayrıca üzüntü verici. Sayın Çeviköz’ü burada da dinledim, kendisi
konuşmasında “Türkiye'nin yapıcı bir rol alması gerekirdi.” dedi. Aynen biz de
onu yapıyoruz Sayın Çeviköz.
Ben
burada aynı zamanda Türkiye'nin Libya özel temsilcisi olarak konuşuyorum. Eylül
2014’te özel temsilci olarak atandım. Ben ne yaptım? İlk ziyaretimi Tobruk’a
yaptım. Tobruk’ta Meclis Başkanıyla görüştüm ve orada dedim ki: Libya’da siyasi
bir kriz var, biz bu krizin bir tarafı değiliz ve bu siyasi krizde destek olmak
istiyoruz. Eğer kabul ederseniz ara buluculuk yapabiliriz. Aynen şu ifadeyi
kullandı, “Birleşmiş Milletlerin girişimi var, biz başka girişimleri
istemiyoruz.” dedi ve kendilerini meşru taraf olarak bize takdim etti, diğer
tarafı gayrimeşru ve hatta, tırnak içerisinde, terörist olmakla suçladı. Ben
dedim ki: Size vermiş olduğumuz mesajları yarın Trablus’a, Mısrata’ya da
vereceğim. O da “Oraya gitmeyin, onlar gayrimeşru taraf.” demişti. Biz de ona
şunu söyledik: Biz de Birleşmiş Milletlerin girişimini destekliyoruz. Birleşmiş
Milletlerin girişimi neticesinde 2015 yılında Suheyrat’ta bir Libya Siyasi Anlaşması yapıldı. Bu Libya
Siyasi Anlaşması öncesi Roma’da bir toplantı yapıldı, uluslararası toplantı.
Amerika’sı katıldı, Avrupa Birliği katıldı, Afrika’sı katıldı, Arap Ligi, hepsi
katıldı, karşı tarafı destekleyen Arap ülkeleri katıldı, Türkiye de katıldı. Biz
dedik ki: Bu anlaşmayı destekliyoruz. İmza törenine de katıldık. Bu anlaşma
neticesinde 3 tane aktör ortaya çıktı. 
1)
Temsilciler Meclisi, o benim Tobruk’ta ziyaret ettiğim, o yasama olarak çıktı.
2)
Yüksek Devlet Konseyi olarak Trablus’taki Ulusal Kongre çıktı. 
3)
Ulusal Mutabakat Hükûmeti çıktı. 
Şimdi,
biz, Ulusal Mutabakat Hükûmetini, meşru aktörü, Libya’daki meşru aktörü
destekliyoruz ve taraf tutmakla suçlanıyoruz. 
Bakın,
olay krizin başından bugüne biz Birleşmiş Milletlerin çizgisinde yolumuza devam
ettik ve bu noktaya geldik.
Sayın
Çeviköz, belki Dışişlerinden bilgi almamış olabilir ama bari benimle gelip
otursaydı, Türkiye'nin Libya’da neler yaptığını bir anlatsaydık. Burada vakit
yetmediği için kısa kesmek durumunda kalıyorum ama şunu söylemek istiyorum…
(Mikrofon
otomatik cihaz tarafından kapatıldı) 
EMRULLAH
İŞLER (Devamla) – Sayın Başkan…
BAŞKAN
– Toparlayın Sayın Milletvekili.
EMRULLAH
İŞLER (Devamla) - Değerli dostlar, Libya Siyasi Anlaşması, Birleşmiş
Milletlerin ve uluslararası toplumun tanıdığı bir anlaşma ve buradan çıkan bir
Ulusal Mutabakat Hükûmeti var. Biz bugüne kadar onu destekledik, diğer tarafla
da ilişkilerimizi kesmedik, her zaman onlara da kapımızı açtık. Türkiye, iyi
bir şey yaparak şahsımı Libya Özel Temsilcisi olarak atadı 2014 yılında. Açık
kapı politikası izleyerek herkese, doğusundan da batısından da güneyinden de
gelen herkese kapımızı açtık ve herkesle iyi ilişki kurduk. Dolayısıyla Libya
halkıyla bizim hiçbir sorunumuz yok. Bütün gruplara, bütün bölgelere eşit mesafede
olduğumuzu gelen muhataplarımızın hepsine teker teker anlattık ama maalesef, 4
Nisan günü, Birleşmiş Milletlerin ve uluslararası toplumun tanıdığı ve
sözleşmede yer almayan bir silahlı aktör radikalleşerek âdeta terörist bir
şekilde başkente saldırmıştır ve biz bu saldırıya güçlü bir şekilde karşı
durmuşuz ve Ulusal Mutabakat Hükûmetinin arkasında duruyoruz, meşru tarafa
desteğimizi sürdürüyoruz. 
(Mikrofon
otomatik cihaz tarafından kapatıldı) 
EMRULLAH
İŞLER (Devamla) - Sayın Cumhurbaşkanımız da 27 Nisanda yapmış olduğu
açıklamada, bu meşru Hükûmete her türlü desteği vereceğimizi ve Libya halkını
destekleyeceğimizi, Libya halkının meşru temsilcileriyle beraber olacağımızı ve
terörist gruplar ile elinde silah bulunduran ve âdeta haydutlaşan bir generalin
karşısında olduğumuzu net bir şekilde söyledi. Burada, keşke Cumhuriyet Halk
Partisi de bu terörist hâline gelen general hakkında bir iki kelime, bir laf
söyleyeydi. 
BAŞKAN
– Sayın Milletvekili, eğer devam edecekseniz sözü uzatayım ama bitirin yani.
EMRULLAH
İŞLER (Devamla) – Bir dakika verirseniz aynı zamanda, özel temsilci sıfatımla
mümkünse…
BAŞKAN
– Buyurun. 
EMRULLAH
İŞLER (Devamla) – Teşekkür ediyorum Başkan.
Keşke
Cumhuriyet Halk Partisi başkente yapılan bu saldırıyı kınasaydı ve Giryan
yenilgisinden sonra âdeta çıldıran bu generalin sözcüsünün Türkiye aleyhine
yapmış olduğu o alçakça ifadelere karşılık olarak bir cümle bu Meclisin
kürsüsünden ifade etmiş olsaydı. (AK PARTİ ve MHP sıralarından alkışlar) Ama
maalesef, bunları duyamadık ve âdeta Birleşik Arap Emirlikleri’nin, Mısır
medyasının, Suudi Arabistan medyasının yalan yanlış ifadelerini,
propagandalarını burada, Meclisin kürsüsünde dile getirmemiş olsaydı. Bundan
dolayı bir kez daha altını çizerek söylüyorum: Türkiye Cumhuriyeti devleti
Libya’daki meşru hükûmetin, uluslararası toplumun desteklemiş olduğu meşru
hükûmetin arkasındadır, onlara her türlü desteği veriyoruz. Biz tarihten gelen,
kültürümüzden gelen, coğrafyadan gelen bir sorumluluğumuz olarak Libya’ya karşı
bu vazifemizi yapıyoruz ve bununla da gurur duyuyoruz. 
Önergenin
aleyhinde olduğumuzu bildirir, yüce Meclisi saygıyla selamlarım. (AK PARTİ
sıralarından alkışlar)
ENGİN
ALTAY (İstanbul) – Sayın Başkan…
BAŞKAN
– Buyurun Sayın Altay.
ENGİN
ALTAY (İstanbul) – Sayın hatip, kendisinden önce konuşan, grubumuza mensup
hatibin kürsüden yalan beyanda bulunduğunu ifade etmek ve kendisinin
hazırladığı genel görüşme metninin yanlış bilgiler içerdiğini söylemek
suretiyle sataşmıştır, söz talep ediyorum.
EMRULLAH
İŞLER (Ankara) – Sayın Başkanım, bir şeyi düzeltmem lazım, ben “yalan ifade”
demedim, yanlış bilgiler var…
ENGİN
ALTAY (İstanbul) – Söylediniz. “Generallerin söylediği yalanları bu kürsüye
getirmeseydi.” dediniz. 
EMRULLAH
İŞLER (Ankara) – O sonraki propagandaları… 
ENGİN
ALTAY (İstanbul) – “Generallerin söylediği yalanları bu kürsüye getirmeseydi.”
dediniz, kim ne kadar doğru söylüyor, onu konuşacağız.
EMRULLAH
İŞLER (Ankara) – “Sizin önerge metninizde yalan ifade var.” demedim.
BAŞKAN
– Buyurun Sayın Çeviköz. (CHP sıralarından alkışlar)
VII.- SATAŞMALARA İLİŞKİN KONUŞMALAR
1.- İstanbul Milletvekili Ahmet Ünal Çeviköz’ün, Ankara Milletvekili
Emrullah İşler’in CHP grup önerisi üzerinde AK PARTİ Grubu adına yaptığı
konuşması sırasında şahsına sataşması nedeniyle konuşması
AHMET
ÜNAL ÇEVİKÖZ (İstanbul) – Teşekkür ederim Sayın Başkan.
Sayın
hatibi dinledim ve öncelikle, sayın hatibin, benim emekli olmadan evvel hizmet
vermiş olduğum Dışişleri Bakanlığındaki makamım, unvanımla ilgili olarak beni
bu önergeden dolayı eleştirmesini hakikaten büyük bir hicapla karşıladım çünkü
burada hepimiz milletvekiliyiz, bundan evvelki konumlarımızla ilgili olarak
burada görev yapmıyoruz. Bir milletvekili olarak elbette bir diplomasi
geleneğinden ve belli bir birikimden hareket ederek bu önergeyi hazırladım ama
sizin bu önerge hakkında menfi görüşlerinizin içinde beni tatmin eden hiçbir
şey de duymadım. 
Ayrıca,
burada herhangi bir yalan beyan da olmadığını, burada Türkiye'nin iyi geçinmesi
gereken bölge ülkelerinden Mısır’la, Suudi Arabistan’la, Birleşik Arap Emirlikleri’yle
ilişkilerinin bozulmuş olmasını ve bunların desteklediği bir grupla
ilişkilerimizi bozmuş olmasını öne çıkardık. Biz burada bunlardan hareket ettik
ve bu önergeyi de bu gerçeklerden hareket ederek hazırladık. Herhangi bir yalan
beyan falan yoktur bunun içinde. Ayrıca, bu Tobruk Hükûmetini destekleyen
taraflardan bir tanesi de Fransa’dır. 
Siz,
Tobruk Hükûmetiyle bu kadar görüşmeler yaptığınızı söylüyorsunuz, belli bir
mutabakata ulaştığınızı söylüyorsunuz ancak İtalya Sicilya’da yapılan bir
toplantı, Türkiye'nin davet edilmediği bir grup toplantısı olduğunu da herhâlde
biliyorsunuzdur. Bunun sebebini açıklayamıyorsunuz, açıklayamamanızın sebebi de
Libya’da taraf tutmanızdır ve taraf tuttuğunuz için de Tobruk’taki Hükûmeti
karşınıza almanızdır. Siz, Libya’da taraf tutarak Libya halkının bölünmüş
olması üzerinden politika yapıyorsunuz. Benim diplomasi anlayışım işte buna
karşıdır. Buna karşı olduğum için de bu önergeyi hazırladım. Bu önergeyi
hazırladığımız için de sizin bu önerge üzerinden Libya’da nasıl taraf
tuttuğunuzu ve Libya halkını nasıl böldüğünüzü kamuoyuna sunmak istedik. 
(Mikrofon
otomatik cihaz tarafından kapatıldı)
AHMET
ÜNAL ÇEVİKÖZ (Devamla) – Bu önergenin desteklenmesi bu nedenle gereklidir.
Teşekkür
ederim. (CHP sıralarından alkışlar)
EMRULLAH
İŞLER (Ankara) – Sayın Başkan…
BAŞKAN
– Ne oldu Sayın İşler?
EMRULLAH
İŞLER (Ankara) – Şahsıma sataştı Sayın Başkanım.
BAŞKAN
– Nasıl bir sataşma oldu?
EMRULLAH
İŞLER (Ankara) – Benim kürsüde yanlış ifadeler kullandığımı söyledi. Müsaade
ederseniz iki dakika da ben söz istiyorum.
BAŞKAN
– Ne yapalım? Yani size bir sataşma yok, bir şey yok, kendi düşüncelerini
söyledi.
LÜTFÜ
TÜRKKAN (Kocaeli) – Herhangi bir sataşma yok Başkan, sadece süreyi uzatıyoruz
burada, kanuna geçemiyoruz.
EMRULLAH
İŞLER (Ankara) – Var efendim.
BAŞKAN
– O zaman yerinizden bir söz vereyim.
EMRULLAH
İŞLER (Ankara) – Sayın Başkanım, kürsüden olsun iki dakika.
LÜTFÜ
TÜRKKAN (Kocaeli) – Kanuna geçsek daha faydalı olacak yani bu sürtüşme yerine.
BAŞKAN
– Yerinizden bir dakikalık söz veriyorum.
Buyurun.
IV.- AÇIKLAMALAR (Devam)
42.- Ankara Milletvekili Emrullah İşler’in, İstanbul Milletvekili Ahmet
Ünal Çeviköz’ün sataşma nedeniyle yaptığı konuşmasındaki bazı ifadelerine
ilişkin açıklaması
EMRULLAH
İŞLER (Ankara) – Teşekkür ediyorum Sayın Başkanım.
Öncelikle,
bir kez daha şunun altını çiziyorum: Ben, sayın hatibin şahsına ve yapmış
olduğu göreve herhangi bir şekilde sataşmadım, sadece tecrübesine işaret etmek
bakımından söylüyorum. Bizim Dışişlerimizin nasıl çalıştığını kendisi en iyi
bilen insandır, o bakımdan bu atıfta bulundum fakat şunun altını çizmek
istiyorum bir kez daha: Ben aynı zamanda Türkiye'nin Libya Özel Temsilcisi
olarak konuşuyorum ve burada bana tanınan süre içerisinde neler yaptığımızı ve
ilk ziyareti Tobruk’a yaptığımızı ve ben Tobruk’ta Meclis Başkanıyla iki defa -iki
farklı ziyarette- Hükûmet Başkanıyla bir defa görüştüğümüzü, bunun altını
çizerek söyledim. Taraf tutsaydık eğer biz o ziyaretleri yapmazdık başından
beri ama biz şuna karşıyız: Bakın, biz, efendim, birtakım silah gücüyle darbe
yapmaya kalkan ve olağanüstü bir durum oluşturarak Hükûmeti ele geçirmeye
çalışan bir general ve onun taraftarlarına karşıyız. Bakın, ben diyorum ki, 4
Nisanda ülkenin, Libya’nın başkentine bir saldırı var hem de Birleşmiş Milletler
Genel Sekreterinin orada olduğu zaman ve bu saldırıdan on gün sonra da kapsamlı
bir uluslararası konferans yapılacakken böyle bir saldırı oluyor; burada bunun
hakkında iki kelime etmiyorsunuz, Türkiye’yi taraf tutmakla suçluyorsunuz.
Evet, biz meşru tarafın yanındayız, uluslararası toplumun desteklediği Hükûmeti
destekliyoruz. Libya Siyasi Anlaşması’na göre uygun hareket ediyoruz, bunu bir
kez daha buradan ifade etmek istiyorum.
Teşekkür
ediyorum Sayın Başkan.
VI.- ÖNERİLER (Devam)
A) Siyasi Parti Grubu Önerileri (Devam)
3.- CHP Grubunun, Grup Başkan Vekilleri İstanbul Milletvekili Engin
Altay, Manisa Milletvekili Özgür Özel ile Sakarya Milletvekili Engin Özkoç
tarafından, Libya’da yaşanan gelişmelerin ele alınması ve Türkiye’nin
Libya’daki rolünün masaya yatırılması amacıyla 1/7/2019 tarihinde Türkiye Büyük
Millet Meclisi Başkanlığına verilmiş olan Meclis araştırması önergesinin ön
görüşmelerinin, Genel Kurulun 2 Temmuz 2019 Salı günkü birleşiminde yapılmasına
ilişkin önerisi (Devam)
BAŞKAN
– Öneriyi oylarınıza sunuyorum: Kabul edenler… Kabul etmeyenler… Kabul
edilmemiştir.
Adalet
ve Kalkınma Partisi Grubunun İç Tüzük’ün 19’uncu maddesine göre verilmiş bir
önerisi vardır, okutup işleme alacağım ve oylarınıza sunacağım.
4.- AK PARTİ Grubunun, Genel Kurulun çalışma gün ve saatleri ile
gündemin “Kanun Teklifleri ile Komisyonlardan Gelen Diğer İşler” kısmının
sıralamasının yeniden düzenlenmesine; 91 ve 92 sıra sayılı kanun tekliflerinin
İç Tüzük’ün 91’inci maddesine göre temel kanun olarak bölümler hâlinde görüşülmesine
ilişkin önerisi
2/7/2019
Türkiye Büyük Millet Meclisi Başkanlığına
Danışma
Kurulu 2/7/2019 Salı günü (bugün) toplanamadığından, İç Tüzük’ün 19’uncu
maddesi gereğince grubumuzun aşağıdaki önerisinin Genel Kurulun onayına
sunulmasını arz ederim.
 Muhammet
Emin Akbaşoğlu
 Çankırı

 Grup
Başkan Vekili 
Öneri:
91
ve 92 sıra sayılı kanun tekliflerinin kırk sekiz saat geçmeden gündemin “Kanun
Teklifleri ile Komisyonlardan Gelen Diğer İşler” kısmının sırasıyla 1'inci ve
2'nci sıralarına alınması ve diğer işlerin sırasının buna göre teselsül
ettirilmesi,
Genel
Kurulun;
Haftalık
çalışma günlerinin dışında 12 Temmuz 2019 Cuma günü saat 14.00'te toplanması,
2,
3, 4, 9, 10, 11 ve 12 Temmuz 2019 Salı, Çarşamba, Perşembe ve Cuma günkü
birleşimlerinde denetim konularının görüşülmeyerek gündemin “Kanun Teklifleri
ile Komisyonlardan Gelen Diğer İşler" kısmında yer alan işlerin
görüşülmesi,
2
Temmuz 2019 Salı günkü (bugün) birleşiminde 91 sıra sayılı Kanun Teklifi’nin
görüşmelerinin tamamlanmasına kadar,
3
Temmuz 2019 Çarşamba günkü birleşiminde 92 sıra sayılı Kanun Teklifi’nin
görüşmelerinin tamamlanmasına kadar,
92
sıra sayılı Kanun Teklifi’nin görüşmelerinin 3 Temmuz 2019 Çarşamba günkü
birleşimde tamamlanamaması hâlinde 4 Temmuz 2019 Perşembe günkü birleşiminde 92
sıra sayılı Kanun Teklifi’nin görüşmelerinin tamamlanmasına kadar;
92
sıra sayılı Kanun Teklifi’nin görüşmelerinin 4 Temmuz 2019 Perşembe günkü
birleşimde tamamlanamaması hâlinde ise haftalık çalışma günlerinin dışında 5
Temmuz 2019 Cuma günü saat 14.00'te toplanması ve bu birleşiminde denetim
konularının görüşülmeyerek "Kanun Teklifleri ile Komisyonlardan Gelen
Diğer İşler” kısmında yer alan işlerin görüşülmesi ve 92 sıra sayılı Kanun
Teklifi’nin görüşmelerinin tamamlanmasına kadar çalışmalarını sürdürmesi;
91
ve 92 sıra sayılı kanun tekliflerinin İç Tüzük’ün 91’inci maddesine göre temel
kanun olarak görüşülmesi ve bölümlerinin ekteki cetvellerdeki şekliyle olması
önerilmiştir.




91 Sıra Sayılı Kırklareli
  Milletvekili Selahattin Minsolmaz ve 35 Milletvekilinin Tapu Kanunu ve Bazı
  Kanunlarda Değişiklik Yapılmasına Dair Kanun Teklifi (2/1984)



Bölümler


Bölüm Maddeleri


Bölümdeki Madde Sayısı




1.Bölüm


1 ila 15’inci maddeler arası


15




2. Bölüm


16 ila 30’uncu maddeler arası


15












Toplam Madde Sayısı


30











92 Sıra Sayılı Rize
  Milletvekili Osman Aşkın Bak ve 48 Milletvekilinin Sporda Şiddet ve
  Düzensizliğin Önlenmesine Dair Kanunda Değişiklik Yapılmasına Dair Kanun
  Teklifi (2/1974)




Bölümler


Bölüm Maddeleri


Bölümdeki Madde Sayısı




1.Bölüm


1 ila 10’uncu maddelerden


10




2. Bölüm


11 ila 20’nci maddelerden 


10




Toplam Madde Sayısı


20









BAŞKAN
– Cumhuriyet Halk Partisi Grubu adına İstanbul Milletvekili Sayın Engin Altay’a
söz veriyorum. 
Buyurun
Sayın Altay. (CHP sıralarından alkışlar)
CHP
GRUBU ADINA ENGİN ALTAY (İstanbul) – Çok teşekkür ederim. 
Sayın
Başkan, sayın milletvekilleri; Genel Kurulu saygıyla selamlıyorum. 
Önce
şunu söyleyeyim: Burada münakaşa ederiz ama millî meselelerde Türkiye’nin
menfaatleri neredeyse biz orada hareket ederiz. AK PARTİ Grubunun desteklediği Hükûmetin
yanlışlarını burada olabildiği kadar da örtülü konuşuyoruz. Niye? Bu, bir millî
meseledir. Bizce orta yerde yanlış bir iş vardır. Evet, sayın hatip diyor ki: “Birleşmiş
Milletler, Trablus Hükûmetini yani Ulusal Mutabakat Hükûmetini destekliyor.” Aynı
Birleşmiş Milletler diyor ki: “Libya’ya silah giremez.” Türkiye’nin bu
ambargoyu deldiğine dair Birleşmiş Milletler raporları var diyoruz biz; bu,
sıkıntılı bir hâl diyoruz. Bu hâli Mecliste bir genel görüşmede değerlendirelim
diyoruz, ne var bunda? Altı aydır Meclis çalışmadı, salı günü açtık, çarşamba,
perşembe Meclisi kapadık, şimdi iki tane kanunu bu hafta bitireceğiz
diyorsunuz, ona da değineceğim. 
Sayın
milletvekilleri, Libya halkıyla Türkiye’nin, Türk halkının kadim dostluğu
vardır. Orada bir sıkıntı var, orada iki odak var, Trablus ve Tobruk
hükûmetleri ya da güçleri var. Birisi kendine “Libya Ulusal Ordusu” diyor,
birisi “Ulusal Mutabakat Hükûmeti” diyor. Şimdi sormazlar mı sayın Libya özel
elçisine: “Birleşmiş Milletler Trablus Hükûmetini destekliyorsa sen niye
Tobruk’a gittin?” diye. Peki, Türkiye’den Birleşmiş Milletler raporlarına göre
gittiği iddia edilen silahlar, soruyorum: Nereye gidiyor? Trablus’a,
Trablus’taki cihatçı örgütlere gidiyor.
Değerli
milletvekilleri, bakın, burnumuzun dibinde bir İdlib belası var. 50 bin cihatçı
orada patlamaya hazır bomba gibi dururken Suriye üzerinden Libya’ya Türkiye
menşeli silahların gittiğine dair Birleşmiş Milletler raporları ülkemizin
prestiji için iyi hâl değildir, bunu söylüyoruz. Bu Mecliste bu görüşülmeyecek
de ne görüşülecek diyoruz. Hemen karşı çıkıyorsunuz. Kapalı bir oturum
yapılmalıdır. Sayın Grup Başkan Vekili, desteklediğiniz hükûmete söyleyin,
Dışişleri Bakanı gelsin, milletvekillerini Libya’yla ilgili bilgilendirsin.
Demedi demeyin. Türkiye’nin Libya’ya yönelik işleri iyi işler değil,
uluslararası meşruiyeti olan işler değil; öyle olduğu iddia ediliyor, ben bunu
buradan böyle dersem hoş olmaz. Ama böyle olduğuna yönelik Birleşmiş Milletler
raportörlerinin raporları var. Yarın burada dünya nezdinde zora gireriz. Yol
yakınken, orta yerde bir yanlış varsa bunun tedbirini almak, yürütme organını
bu konuda uyarmak yasamanın görevidir, bunu söylüyoruz, neredeyse sopa
yiyeceğiz. Yani sopa şey de… Çok yüksek bir refleks. Niye bu refleks? 
(Mikrofon
otomatik cihaz tarafından kapatıldı)
ENGİN
ALTAY (Devamla) – Başkanım, toleransınıza sığınıyorum. 
Yürütme
organı… Libya’ya ne gitti, ne gitmedi, biz bilmiyoruz, iddia ediliyor. Gelip
eğer Libya’ya, hakikaten böyle cihatçı gruplara silah gittiyse… Ben size burada
marka da verebilirim, vermiyorum, bu ülke benim de ülkem. Türkiye menşeli
markalardan bahsediliyor, bizim markalarımız Libya’da görülüyor, cihatçı
grupların elinde görülüyor, omzunda görülüyor. Bizim bunları sorgulamak
hakkımız da en az bizim kadar sizin de hakkınız. Elbette orta yerdeki Hükûmeti
desteklemek sizin en doğal işiniz ama bu destek bir biat ve itaate
dönüşmemelidir, sorgulamalısınız, yoksa yasamanın bir anlamı yok. “Yürütmenin
yaptığı hiçbir şey sorgulanamaz.” diyen yürütmenin mensubu bir milletvekilinin,
yani yürütme organının başındaki şahsın üyesi olduğu, genel başkanı olduğu bir
partinin milletvekili bile bunu diyemez. Siyaset, partilerin kendi içinde de
münakaşa ve müzakere edeceği bir alandır. Bu sebeple, oldubitti, bu öneriyi reddettiniz.

(Mikrofon
otomatik cihaz tarafından kapatıldı)
ENGİN
ALTAY (Devamla) – Tamamlıyorum. 
BAŞKAN
– Buyurun, toparlayalım. 
ENGİN
ALTAY (Devamla) – Ben daha AK PARTİ grup önerisini konuşamadım. 
Bu
öneriyi reddettiniz, buradan çağrı yapıyorum, Cumhuriyet Halk Partisi Grubu
adına çağrı yapıyorum: Libya-Türkiye ilişkilerini, Libya’da olup biteni,
Suriye-Libya arasındaki silah transferini; varsa Türkiye’nin burada bir
lojistik üs olarak kullanıldığına dair bir manzara, bir durum, bir mekanizma,
bir manivela varsa -varsa diyorum- bu Meclis bunları konuşamıyorsa, bence bu
Meclisin varlık sebebi ortadan kalkmıştır. Bu kadar açık söylüyorum. Hâl
böyleyken, Sayın Grup Başkan Vekili, size de bir çağrıda bulunuyorum efendim:
Bu konuyu alelade bir konu olarak göremezsiniz, görmemelisiniz. Dışişleri
Bakanınıza söyleyin, “Muhalefetin talebi var.” deyin, “Talep bizce de
meşrudur.” deyin uygun görürseniz ve bu Meclis bir kapalı oturumla Libya
meselesini görüşmek zorundadır. 
(Mikrofon
otomatik cihaz tarafından kapatıldı)
ENGİN
ALTAY (Devamla) - AK PARTİ grup önerisi, denetimi yine ortadan kaldıran, “Bu
kanunları bitirmezseniz cuma günü de sizi çalıştırırım ha!” diye hem size hem
bize aba altından sopa gösteren bir tekliftir. 
Bu
teklifle gelen iki kanun teklifinin ikisinin de bir sakat yanı var. AK PARTİ’li
sayın milletvekillerine sesleniyorum: Kadastroyla ilgili kanunun 18’inci
maddesinin neden durduk yerde, turizmle hiçbir ilgisi olmadığı hâlde bu kanuna
apar topar koyulduğunu millet için, Allah için, hak ve hukuk için
yöneticilerinize sorun. Bu kanunu yöneticiler yapmıyor ve bu Meclis kifayetsiz,
ehliyetsiz, liyakatsiz bürokratların esiri olmasın. Bürokrat imza atmaya
korktuğu için; bilgisiz, beceriksiz olduğu için her konuda diyor ki: “Gidin,
bunun hakkında kanun çıkarın.” Meclis, bürokrasinin emrinde değildir. İmza
atmaya korkan bürokrat istifa eder, gider; Meclisi maraba gibi çalıştıramaz!
(CHP sıralarından alkışlar) Bir bunu söyleyeyim. 18’inci maddeyi bir sorun;
kulağıma başka şeyler geldi, onun için söylüyorum, hiçbirinizin vicdanının
kabul etmeyeceği şeyler geldi kulağıma, benden söylemesi. 
Sporda
şiddete gelince, bu teklifle, stadyumlardan korkunuzu biraz daha böyle
önlemlerle rahatlatmak istiyorsanız gerek yok. Türkiye’de tribünlerde doğru
dürüst olay olmadı; İngiltere’de, Almanya’da, Hollanda’da olduğu kadar, onların
onda 1’i kadar tribünlerde olay yok ama tribünlerin “Her şey çok güzel oldu,
olacak.” sloganları sizi rahatsız ediyorsa; bunun için, stada girenin parmak
izini -ne diyorlar- biyometrik taramalarını, göz taramalarını alma noktasına
kadar geldiyseniz zaten size bay bay, size uğurlar olsun. 
Teşekkür
ederim efendim. (CHP ve İYİ PARTİ sıralarından alkışlar)
Başkanım,
toleransınız için teşekkür ederim.
MUHAMMET
EMİN AKBAŞOĞLU (Çankırı) – Sayın Başkan…
BAŞKAN
– Buyurun Sayın Grup Başkan Vekili.
IV.- AÇIKLAMALAR (Devam)
43.- Çankırı Milletvekili Muhammet Emin Akbaşoğlu’nun, İstanbul
Milletvekili Engin Altay’ın AK PARTİ grup önerisi üzerinde CHP Grubu adına
yaptığı konuşmasındaki bazı ifadelerine ilişkin açıklaması
MUHAMMET
EMİN AKBAŞOĞLU (Çankırı) – 60’a göre bir söz talebim var. 
Şimdi,
Değerli Başkanım, tabii, sayın grup başkan vekilini dinledik. Öncelikli olarak,
tabii, “Millî meselelerde hep beraber hareket etmeliyiz.” yaklaşımını gayet
uygun bir yaklaşım olarak ifade etmek isterim.
ENGİN
ALTAY (İstanbul) – Kapalı oturum söylüyorum, kapalı yapalım diyorum.
MUHAMMET
EMİN AKBAŞOĞLU (Çankırı) – Bununla beraber, tabii, Libya meselesi hassas bir
mesele. Burada biraz evvel konuşmacıları dinledik zaten. Ha, bizim de
hassasiyetimiz kendi hassasiyet gösterdiği hususlardan kaynaklanıyor zaten. O
sebeple, bir millî mesele olduğu için ve bunun hep beraber, ulusal üstü bir
yaklaşımın, uluslararası bir hususun millî konular nezdinde doğru anlaşılmasına
ilişkin doğru tutum ve davranışı ortaya koyabilme hassasiyeti nedeniyle zaten
bizim de hatibimiz, milletvekilimiz bu hususlara temas etti ve altını çizdi o
konuda yanlış anlaşılmalara mahal bırakmamak için. Birinci olarak ifade
edeceğim bu husustur.
Dışişleri
Bakanımızla ilgili bir talebi var. Biz de grup olarak iletiriz. Hep beraber bu
konuda bilgilenme imkânı zaten söz konusudur. Kendileri de bu konuda temasa
geçme imkânına sahiptir. O konuda, hepimiz bilgilenme hususunda hemfikiriz. 
Bunun
dışında, biraz, aba altından sopa göstermeyle ilgili bir esprisi oldu değerli
grup başkan vekilinin. Sonuç itibarıyla biz bir çalışma takvimi öngördüğümüz
için bu hafta içerisinde 2 kanunu gündeme getirdik. Bir tanesi, malum, Tapu
Kanunu ve diğer bazı kanunlarda yapılan değişiklik, ikincisi de daha önceden
gündemde olan, her zaman gündemde olan ve sporda şiddeti önlemeye ilişkin
önceden yapılmış hazırlıkların sonuçlanması nedeniyle bu kanunu da Meclisin
gündemine getirme durumu söz konusu. Yoksa bir aba altından sopa gösterme söz
konusu değil. 2 kanunu bu hafta geçirelim…
(Mikrofon
otomatik cihaz tarafından kapatıldı) 
MUHAMMET
EMİN AKBAŞOĞLU (Çankırı) – Toparlıyorum.
BAŞKAN
- Buyurun.
MUHAMMET
EMİN AKBAŞOĞLU (Çankırı) – Toparlıyorum Sayın Başkanım.
Bu
konuda 2 kanunu görüşüp önümüzdeki hafta da başka kanunlarla ilgili hedefler
söz konusu olduğu için, bir çalışma takvimi nedeniyle böyle bir durum söz
konusudur. Başka bir amaç aramak doğru olmaz.
Bunun
dışında, efendim, bizim birtakım sloganlara ilişkin, birtakım önlemler almayla
ilgili bir kanun teklifi yaptığımızı ifade etmek haksızlık olur çünkü bu çok
daha önceden, o sloganlar atılmadan önce çalışılan birtakım hususlardır. Bizim
milletimizden, statlardan, parklardan, sokaklardan bir korkumuz yok. Biz
halkımızla kol kola 2023, 2053 ve 2071 hedeflerine yürüyen bir kadroyuz. O
sebeple de herhangi bir sıkıntımız söz konusu değildir.
Teşekkür
ederim.
ENGİN
ALTAY (İstanbul) – Sayın Başkanım, sayın mevkidaşım bu aba altından sopa
benzetmesini yanlış nakletti, buna üzülürüm, yerimden hemen bir düzeltme yapmak
istiyorum 60’a göre efendim.
BAŞKAN
– Buyurun.
44.- İstanbul Milletvekili Engin Altay’ın, Çankırı Milletvekili Muhammet
Emin Akbaşoğlu’nun yaptığı açıklamasındaki bazı ifadelerine ilişkin açıklaması
ENGİN
ALTAY (İstanbul) – Sayın Başkan, sayın milletvekilleri; ben şunu söyledim: Bu
Meclis ekim, kasım, aralık, ocak aylarında salı günü çalıştı, çarşamba zor
çalıştı, Mecliste görüşülecek teklif yoktu. Yerel seçim öncesinde -hadi seçim
vardı- seçim sonrasında da çalışmadık, Meclis bir yıl yattı. Şimdi, Anayasa’ya
göre 1 Temmuz-1 Ekim arası tatil olması gerekirken tatile beş kala, böyle, şunu
da sokalım, şunu da koyalım, bunu çıkaralım; Meclise, Genel Kurula kanun
teklifleri sokuşturuluyor. Ben bu teklifleri inceleme fırsatı bulamadım, Ankara
dışındaydım, siz de inceleyemediniz, böyle bir şey olabilir mi? Bu acele niye?
Yahu, altı ay yatıyor… O zaman da uyardık, kardeşim, bir şey varsa getirin
dedik ya. 
Ben
biliyorum -1 Temmuz- milletvekillerimiz eşleriyle, çocuklarıyla, seçmenleriyle,
hemşehrileriyle seçim bölgesinde, program yaptılar, yapmak istiyorlar;
seçmenler milletvekillerimizi bölgesinde, köyünde, ilçesinde görmek istiyor.
Efendim “Biz temmuzda çalışalım.” Yani bu şuna benziyor: Okulları sekiz ay
kapatıp temmuz, ağustosta okul açmaya benzer, doğru değil. Bu cuma günü
hiçbiriniz çalışmak istemezsiniz ve Meclis cuma günü normalde çalışmaz ama bu
AK PARTİ grup önerilerinde hep buraya cuma, cumartesi yazılır. Hem kendi
gruplarını Genel Kurulda tutmak için “Bak, giderseniz Cuma da burada olursunuz ha.”
Diye, sopa bize değil, sopa AK PARTİ’nin saygıdeğer milletvekillerine, aba
altından sopa göstermek. Buna işaret ettim.
Genel
Kurulu saygıyla selamlarım efendim.
MUHAMMET
EMİN AKBAŞOĞLU (Çankırı) – Herhangi bir sopa gösterilmesi söz konusu değil.
ENGİN
ALTAY (İstanbul) – Ben öyle değerlendiriyorum.
MUHAMMET
EMİN AKBAŞOĞLU (Çankırı) – Sonuç itibarıyla Meclisin çalışma takvimiyle ilgili
bir husustur, o kadar.
VI.- ÖNERİLER (Devam)
A) Siyasi Parti Grubu Önerileri (Devam)
4.- AK PARTİ Grubunun, Genel Kurulun çalışma gün ve saatleri ile
gündemin “Kanun Teklifleri ile Komisyonlardan Gelen Diğer İşler” kısmının
sıralamasının yeniden düzenlenmesine; 91 ve 92 sıra sayılı kanun tekliflerinin
İç Tüzük’ün 91’inci maddesine göre temel kanun olarak bölümler hâlinde görüşülmesine
ilişkin önerisi (Devam)
BAŞKAN
– Öneriyi oylarınıza sunuyorum: Kabul edenler... Kabul etmeyenler... Kabul
edilmiştir. 
İç
Tüzük’ün 37’nci maddesine göre verilmiş bir doğrudan gündeme alınma önergesi
vardır, okutup işleme alacağım ve oylarınıza sunacağım.
V.- BAŞKANLIĞIN GENEL KURULA SUNUŞLARI (Devam)
A) Önergeler (Devam)
2.- Antalya Milletvekili Aydın Özer’in (2/897) esas numaralı 5774 Sayılı
Başarılı Sporculara Aylık Bağlanması ile Devlet Sporcusu Unvanı Verilmesi
Hakkında Kanununda Değişiklik Yapılması Hakkında Kanun Teklifi’nin doğrudan
gündeme alınmasına ilişkin önergesi (4/37)
Türkiye Büyük Millet Meclisi
Başkanlığına
(2/897) esas numaralı Millî Eğitim, Kültür, Gençlik ve
Spor Komisyonunda bulunan kanun teklifimin süresi içinde ilgili komisyonda
gündeme alınmadığı için ilgili kanun teklifimin Türkiye Büyük Millet Meclisinin
İçtüzüğü madde 37’ye göre doğrudan Genel Kurul gündemine alınmasını
saygılarımla arz ederim.
 Aydın
Özer
 Antalya
BAŞKAN
– Teklif sahibi olarak Antalya Milletvekili Sayın Aydın Özer’e söz veriyorum.
Süreniz
beş dakika.
Buyurun
Sayın Özer. (CHP sıralarından alkışlar) 
AYDIN
ÖZER (Antalya) – Sayın Başkan, değerli milletvekilleri; geçen yıl temmuz ayında
Başkanlığa sunduğum tarihî yağlı güreşlerimizde “başpehlivan” unvanı alan
sporcularımıza “devlet sporcusu” unvanı verilmesi konusundaki kanun teklifim
üzerinde söz almış bulunuyorum.
Bilindiği
üzere, ülkemizde yağlı güreşler geleneksel ve kültürel bir miras özelliğini
taşıyor. Elmalı Yağlı Güreşlerinin bu yıl 667’ncisi düzenlenecek. Örneğin,
UNESCO Dünya Miras Listesi’nde yer alan Kırkpınar Yağlı Güreşleri’nin bu yıl da
658’incisi yapılıyor. Cuma günü Edirne Sarayiçi’nde 2.500’e yakın pehlivanımız
kol bağlayacak, pazar günü de başpehlivanlarımız belli olacak.
Değerli
arkadaşlar, Koca Yusuflar, Adalı Haliller, Kel Aliçolar gibi tarihî gururumuz,
dünya şampiyonu olmuş başpehlivanlarımızdan miras kalan ata sporumuz olan yağlı
güreşlere tarihsel bir anlamı ve özelliği olmasından ötürü sadece güreşlerin
yapıldığı bölgeler değil, ülke genelindeki bütün insanlarımız ilgi gösteriyor.
Yağlı
güreşlerde rakiplerini yenerek 1’inci olan ve başpehlivan unvanı alan
sporcularımız da tarihsel bir geleneğe imza atmaktadır. Bu sporcularımız
gençlere de örnek olmakta ve tarihsel değeri olan bir sporu özendirici hâle
getirmektedir. Dolayısıyla, hem tarihsel ve kültürel mirasımıza sahip çıkmak
hem de bu geleneğine, sporcularına sahip çıkmak amacıyla, tarihî yağlı
güreşlerimizde başarı kazanan ve başpehlivan olan sporcularımızın devlet
sporcusu unvanıyla onurlandırılmasını diliyoruz. 
Değerli
arkadaşlar, bugün 17 başpehlivanımız var. Karamürselli Aydın Demir, Bandırmalı
Sabri Acar, Muğlalı Mehmet Güçlü, Denizlili Hüseyin Çokal, Balıkesirli İbrahim
Gümüş, Hataylı Recep Kılıç, Balıkesirli Saffet Kayalı, Karamürselli Ahmet
Taşçı, Nallıhanlı Vedat Ergin, Antalyalı Hasan Tuna, Ordulu Kenan Şimşek,
Ordulu Recep Kara, Antalyalı Mehmet Yeşil, Antalyalı Ali Gürbüz, Antalyalı
İsmail Balaban, Antalyalı Orhan Okul; buradan hepsini kutluyorum. Kendileri
hayatta olmayan ama eşleri yaşayan başpehlivan sayısıysa 6; İzmirli Kara Ali
Çelik, Babaeskili Nazmi Uzun, Denizlili Hasan Şahin, Ordulu Davut Yılmaz,
Antalyalı Cengiz Elbeye ve Antalyalı Recep Gürbüz. Hepsinin mekânları cennet
olsun. Buradan rahmetle, saygıyla hepsini anıyorum. 
Kısacası,
şu anda devlet sporcusu unvanı alabilecek olan toplam 23 sporcu bulunuyor.
Şunun altını çizmekte fayda var. Burada mesele, devlet sporcusu unvanıyla
gelecek haklardan ziyade, başarılı sporcularımızın onurlandırılması
meselesidir. Bu sebeple, konuyla ilgili diğer partilerin olumlu bir tavır
içinde olduklarını gördük. Eğer biraz sonra bunu gündeme alıp oylama durumuna
getiremezsek -sporda şiddetle ilgili bir yasa gelecek önümüzdeki günlerde
önümüze- ben şunu istiyorum: Bütün grup başkan vekillerimizle görüştüm, onların
da yaklaşımları bu konuda çok düzgün; partilerüstü bir mesele olsun, yani bir
siyasi parti meselesi olmaktan çıkaralım, bu pehlivanlarımıza sahip çıkalım.
Ortak bir önerge vererek önümüzdeki sporla ilgili şiddet yasasının içerisine
ortak bir önergeyle bunu koyalım ve hep beraber, partilerüstü bir anlayışla
bunu Meclisten geçirelim diyorum. 
Değerli
arkadaşlar, başpehlivanlarımızı devlet sporcusu unvanıyla onurlandırmak için,
bu tarihsel sporu yapanları teşvik etmek için hepinizin katkısını ve desteğini
beklediğimi belirtmek isterim. 
Allah
pehlivanlarımıza derman versin. 
Teşekkür
ederim. (CHP sıralarından alkışlar)
ENGİN
ALTAY (İstanbul) – Amin.
BAŞKAN
– Öneriyi oylarınıza sunuyorum: Kabul edenler… Kabul etmeyenler… Kabul edilmemiştir.

ERKAN
AKÇAY (Manisa) – Sayın Başkan, söz alabilir miyim? 
BAŞKAN
– Buyurun Erkan Bey.
IV.- AÇIKLAMALAR (Devam)
45.- Manisa Milletvekili Erkan Akçay’ın, siyasi parti gruplarının
Antalya Milletvekili Aydın Özer’in (2/897) esas numaralı Kanun Teklifi’yle
ilgili mutabakat sağlayarak konunun netleştirilmesinde fayda mülahaza ettiğine
ilişkin açıklaması
ERKAN
AKÇAY (Manisa) – Teşekkür ederim Sayın Başkan. 
Değerli
Antalya Milletvekili arkadaşımız Sayın Aydın Özer Bey’in ata sporumuz olan
yağlı güreşlerde ve Kırkpınar’da şampiyon olmuş sporculara devlet sporcusu
unvanı verilmesine ilişkin bir kanun teklifi söz konusu. Ben öncelikle Aydın
Özer Bey’i, Sayın Milletvekilimizi tebrik ediyorum. Tabii, bu gruplar olarak
bilhassa İç Tüzük’37’ye göre yapılan görüşmelerde, -genel Meclisin teamülünde-
komisyonda da ele alınmadığı için pek mümkün olmuyor. Ancak, önümüzdeki bu
kanun görüşmelerinde, örnek veriyorum, mesela Sporda Şiddetin Önlenmesine
İlişkin Kanun Teklifi görüşmelerinde yine gruplarla birlikte bir mutabakat
sağlayarak bu hususu netleştirmekte fayda olduğu mülahaza ediyorum. 
Teşekkür
ediyorum. 
BAŞKAN
- Sayın Altay…
46.- İstanbul Milletvekili Engin Altay’ın, Manisa Milletvekili Erkan
Akçay’ın Antalya Milletvekili Aydın Özer’in (2/897) esas numaralı Kanun
Teklifi’nin siyasi parti gruplarının ittifakıyla Genel Kurul gündemine
getirilmesi önerisinin memnuniyet verici olduğuna ilişkin açıklaması
ENGİN
ALTAY (İstanbul) – Antalya Milletvekilimiz Aydın Bey’in İç Tüzük 37’yle
getirdiği teklifinin Genel Kurulda partilerin siyasi mülahazalar ve kaygıları
nedeniyle geçemeyeceğini belki anlayışla karşılarız ama Milliyetçi Hareket
Partisi Sayın Grup Başkan Vekilinin önerisi -Aydın Bey’in kanun teklifinin
müştereken bütün grupların ittifakıyla önümüzdeki günlerde gündeme gelmesi
beklenen sporda şiddete derç etmek ya da başka bir yol bulmak, her neyse- bizim
için memnuniyet vericidir. Biz güreşi ata sporu olarak görüyoruz. Bu
topraklarda Koca Yusuf ve Kurtdereli Mehmet Pehlivan isimleri bütün dünyada bu
kadar şöhret olmuşsa bizim bu sporculara sahip çıkmamız lazım. Özelde de
Kırkpınar başpehlivanlarının devlet sporcusu olması, güreş sporumuzun özendirilmesi
ve gelişmesinde ve olimpiyatlarda yeni madalyaların alınması noktasında da
önemli bir teşvik unsuru olacaktır. Bu vesileyle, sayın grup başkan vekilinden
gelen teklifi memnuniyetle kabul edeceğimizi beyan ve taahhüt ediyoruz efendim.
BAŞKAN
– Buyurunuz Sayın Türkkan.
47.- Kocaeli Milletvekili Lütfü Türkkan’ın, Antalya Milletvekili Aydın
Özer’in (2/897) esas numaralı Kanun Teklifi’yle ilgili Mecliste grubu bulunan
siyasi partilerin yapacağı çalışmaya İYİ PARTİ Grubu olarak olumlu baktıklarına
ilişkin açıklaması
LÜTFÜ
TÜRKKAN (Kocaeli) – Sayın Başkan, değerli milletvekilleri; sayın
milletvekilimizin bütün grupları ziyaretinde ifade ettiği bu konu, gerçekten
ata sporu güreşimiz için de çok önem arz ediyor. İsmi geçen güreşçilerden ikisi
benim de milletvekilliğini yaptığım Kocaeli’den, Karamürsel’den. Şu anda
hayatta olan en yaşlı başpehlivan Aydın Demir ve Ahmet Taşçı, ikisi de
gerçekten Türk sporuna gerçek anlamda hizmet etmiş iki sporcu. Bakın, bu çok
önemli. “Sporcu” kelimesinin altına bir sürü şey sığıyor artık. Ahlaken, manen
kendini sporcu hisseden çok az kaldı. Bunlar gerçekten spora gönül vermiş, Türk
güreşine hizmet etmiş insanlar ve gidin, Karamürsel’de onurlarıyla yaşıyorlar;
belki çok zengin değiller ama hâlâ çok saygın, çok güzel bir hayat yaşıyorlar
hepimizin imreneceği. Türk toplumu tarafından ciddi örnek alınması gereken
sporcular bunlar. Hayatta olanlar hayli fazla. Bu konuda Meclisin yapacağı,
Mecliste grubu bulunan siyasi partilerin yapacağı çalışmaya da biz İYİ PARTİ
olarak olumlu baktığımızı belirtmek istiyorum. Sayın milletvekilimize de ayrıca
teşekkür ediyorum, sağ olsun.
BAŞKAN
– Buyurun Sayın Grup Başkan Vekili.
48.- Çankırı Milletvekili Muhammet Emin Akbaşoğlu’nun, Antalya
Milletvekili Aydın Özer’in (2/897) esas numaralı Kanun Teklifi’yle ilgili
Mecliste grubu bulunan siyasi partilerle birlikte düzenleme yapmayı arzu
ettiklerine ilişkin açıklaması
MUHAMMET
EMİN AKBAŞOĞLU (Çankırı) – Teşekkür ederim Sayın Başkanım.
Değerli
arkadaşlar, Antalya Milletvekili Sayın Aydın Özer’in ortaya koyduğu bu kanun
teklifiyle ilgili içerik olarak biz de kendisine teşekkür ediyoruz. Usul
açısından bu konuyla ilgili bir çalışma yapıldığı için, -bizim tarafımızdan da
bir çalışma yapılıyor malum- bunun kapsamı vesair, daha farklı konulara ilişkin
de düzenlemeleri ihtiva eden bir çalışma yapılıyor. Bu manada, bütün
gruplarımızla hep beraber, inşallah, bu ata sporumuzu yaşatan değerli
şampiyonlarımıza, değerli sporcularımıza gereken katkıyı vermek ve bütüncül bir
bakış açısıyla da bu çalışmadan da istifade edilmek suretiyle bir düzenlemeyi
hep beraber yapmayı arzu ediyoruz. Bu sebeple, bu hususu da bilginize sunmak
istedim. 
Teşekkür
ederim.
BAŞKAN
– Buyurun Sayın Başkan.
49.- İstanbul Milletvekili Hakkı Saruhan Oluç’un, Sporda Şiddet ve
Düzensizliğin Önlenmesine Dair Kanunda Değişiklik Yapılmasına Dair Kanun
Teklifi içinde Antalya Milletvekili Aydın Özer’in (2/897) esas numaralı Kanun
Teklifi’nin değerlendirilebileceğine ilişkin açıklaması
HAKKI
SARUHAN OLUÇ (İstanbul) – Teşekkür ederim Sayın Başkan.
Biz
de Sayın Antalya Milletvekiliyle yaptığımız görüşmede kendisinin teklifini
desteklediğimizi söylemiştik. Bu konu da sporda şiddetle ilgili teklifi
görüşürken bir maddeye dönüştürülebilir, birlikte konuşabiliriz bunu. 
Umarız
bütün grupların bu konudaki olumlu yaklaşımı sporda şiddet yasasının diğer
maddeleri için de geçerli olur ve o konuda herkesin ihtiyacı olan bir sonucu
hep birlikte ortaya çıkarabiliriz.
Teşekkür
ederim.
BAŞKAN
– Filiz Hanım, söz mü istiyorsunuz?
50.- Ankara Milletvekili Filiz Kerestecioğlu Demir’in, Yüksek Öğrenim
Kredi ve Yurtlar Kurumunun ODTÜ’de yapılan Onur Yürüyüşü’nde gözaltına alınan
öğrencilerin burs ve kredilerini kestiğine ilişkin açıklaması
FİLİZ
KERESTECİOĞLU DEMİR (Ankara) – Evet, bir hususu dile getirmek için söz
istemiştim Sayın Başkan.
Gençlik
ve Spor Bakanlığına bağlı Kredi Yurtlar Kurumu, ODTÜ LGBTİ Onur Yürüyüşünde
gözaltına alınan öğrencilerin burs ve kredilerini kesmiş. KYK, Ankara İl
Emniyet Müdürlüğünün yazısı üzerine gözaltına alınanların burs ve kredilerini
kestiğini öğrencilere yazdığı mektupla bildirdi.
Bir
barışçıl gösteride bulunan öğrencilerin burs ve kredilerini kesmek, gerçekten
tıpkı KHK’lilere yapıldığı gibi onları açlıkla terbiye etmeye çalışmak ve
aslında toplum dışına, okul dışına, eğitim dışına itmeye çalışmaktır.
Herkese
tek tip aileyi, yaşamı ve düşünceyi dayatanlar, diğer yandan da gerçekten,
Birleşmiş Milletler raporuna da bakarak, evlerde işlenen kadın cinayetlerini de
görmek zorundadırlar.
Sağ
olun.
BAŞKAN
– Teşekkür ederim.
Buyurun.
51.- Eskişehir Milletvekili Arslan Kabukcuoğlu’nun, 4924 sayılı Kanun’a
tabi çalışan sağlık personeline eş durumundan nakil hakkı tanınması gerektiğine
ilişkin açıklaması
ARSLAN
KABUKCUOĞLU (Eskişehir) – Teşekkür ederim Sayın Başkanım.
657
sayılı Kanun’un 4/B maddesi, kamuda zaruri hâller için mali yılı geçmemek üzere
geçici sözleşmeli personel çalıştırılabileceğini öngörmektedir. Maalesef, son
yıllarda bu hüküm genelleştirilerek kamuda istihdam yöntemi hâline gelmiştir.
Diyanet, sağlık ve eğitim birimlerinde bu şekilde yüz binlerce personel
çalıştırılmaktadır. Anayasa’mız, madde 41’de, devletin ailenin korunması
yönünde tedbir almasını emretmektedir. Diyanet personelinin aile bütünlüğüne
özen gösteren, onlara özel sektörde çalışan eşin yanına tayin hakkı veren
devletin, üç yıldır ayrı şehirlerde yaşamak zorunda bırakılan sağlık
çalışanlarının da aile bütünlüğüne özen göstermesi eşit ve adil muamelenin
gereğidir. Bu bağlamda, acilen, 4924 sayılı Kanun’a göre çalışan sağlık
çalışanlarına eş durumu nakil hakkı getirilmesini istiyoruz.
Teşekkür
ederim.
BAŞKAN
– Ayhan Barut Bey…
52.- Adana Milletvekili Ayhan Barut’un, Ukrayna’ya dil öğrenimi için giden
öğrencilerimize yaşatılan uygulamanın iki ülke arasında varılan karşılıklı
mutabakat sonucu olup olmadığını, gerekli koşulları sağlayamayan kaç Ukraynalı
öğrencinin Türkiye’den gönderildiğini öğrenmek istediğine ve Türk
vatandaşlarına yaşatılan mağduriyet konusunda Dışişleri Bakanlığını sorumluluğa
davet ettiğine ilişkin açıklaması
AYHAN
BARUT (Adana) – Sayın Başkan, geçtiğimiz hafta dil öğrenimi için öğrenci 2
arkadaş Ukrayna’ya gidiyorlar. Öğrenciler aracı şirket üzerinden her türlü iş
ve işlemlerini tamamlayarak gerekli başvuruları yapıyor, Ukrayna’ya varıyorlar.
Ancak Ukrayna havaalanında Ukrayna sınır birimi yetkilileri öğrencileri alıyor
ve öğrencilere çeşitli sorular yöneltiyor, gün sonunda öğrencilerin cebindeki
para miktarını soruyor ve olması gereken miktarda para olmadığı gerekçesiyle
içeri almıyorlar ve orada tutuyorlar. Öğrencinin annesinin bize ulaşması
üzerine Dışişleri ve Ukrayna Konsolosluğumuz üzerinden yaptığımız görüşmelerde
bu tutumun son yıllarda bir alışkanlık hâline geldiği ve vatandaşlarımızın
mağdur edildiği bilgilerine ulaştım. Söz konusu uygulama Ukrayna’yla
ilişkilerimizde karşılıklı varılan bir mutabakat sonucu mudur? Öyleyse ülkemiz
için gerekli koşulları sağlamayan ve geri gönderilen kaç Ukraynalı vatandaş
olmuştur? Ukrayna makamlarınca Türk vatandaşlarımıza yaşatılan bu
mağduriyetlerin giderilmesi için Dışişleri Bakanlığını hassasiyetle sorumluluğa
davet ediyorum.
BAŞKAN
– Gündemin “Seçim” kısmına geçiyoruz.
Komisyonlarda
boş bulunan ve Adalet ve Kalkınma Partisi Grubuna düşen üyelikler için seçim
yapacağız. 
VIII.- SEÇİMLER
A) Komisyonlarda Açık Bulunan Üyeliklere Seçim
1.- Güvenlik ve İstihbarat Komisyonunda boş bulunan üyeliğe seçim
BAŞKAN
– Güvenlik ve İstihbarat Komisyonunda boş bulunan üyelik için Konya
Milletvekili Ahmet Sorgun aday gösterilmiştir.
Kabul
edenler… Kabul etmeyenler… Kabul edilmiştir.

2.- İçişleri Komisyonunda boş bulunan üyeliğe seçim
BAŞKAN
– İçişleri Komisyonunda boş bulunan üyelik için Manisa Milletvekili Tamer Akkal
aday gösterilmiştir.
Kabul
edenler… Kabul etmeyenler… Kabul edilmiştir.
Birleşime
on dakika ara veriyorum.
Kapanma Saati: 18.33
ÜÇÜNCÜ OTURUM
Açılma Saati: 19.00
BAŞKAN: Başkan Vekili Celal ADAN
KÂTİP ÜYELER: Barış KARADENİZ (Sinop), İshak GAZEL (Kütahya)
----- 0 -----
BAŞKAN
– Türkiye Büyük Millet Meclisinin 96’ncı Birleşiminin Üçüncü Oturumunu
açıyorum.
Alınan
karar gereğince, denetim konularını görüşmüyor ve gündemin “Kanun Teklifleri
ile Komisyonlardan Gelen Diğer İşler” kısmına geçiyoruz.
1’inci
sıraya alınan, Kırklareli Milletvekili Selahattin Minsolmaz ve 35
Milletvekilinin Tapu Kanunu ve Bazı Kanunlarda Değişiklik Yapılmasına Dair
Kanun Teklifi ve Bayındırlık, İmar, Ulaştırma ve Turizm Komisyonu Raporu’nun
görüşmelerine başlıyoruz.
IX.- KANUN TEKLİFLERİ İLE KOMİSYONLARDAN GELEN DİĞER İŞLER
A) Kanun Teklifleri
1.- Kırklareli Milletvekili Selahattin Minsolmaz ve 35 Milletvekilinin
Tapu Kanunu ve Bazı Kanunlarda Değişiklik Yapılmasına Dair Kanun Teklifi
(2/1984) ve Bayındırlık, İmar, Ulaştırma ve Turizm Komisyonu Raporu (S. Sayısı:
91) (x)
BAŞKAN
– Komisyon? Yerinde.
Komisyon
Raporu 91 sıra sayısıyla bastırılıp dağıtılmıştır.
Sayın
milletvekilleri, alınan karar gereğince, bu teklif İç Tüzük’ün 91’inci maddesi
kapsamında temel kanun olarak görüşülecektir. Bu nedenle, teklifin tümü
üzerindeki görüşmeler tamamlanıp maddelerine geçilmesi kabul edildikten sonra
bölümler hâlinde görüşülecek ve bölümlerde yer alan maddeler ayrı ayrı
oylarınıza sunulacaktır.
Teklifin
tümü üzerinde İYİ PARTİ Grubu adına Kocaeli Milletvekili Sayın Lütfü Türkkan
konuşacaktır.
Buyurun.
(İYİ PARTİ sıralarından alkışlar)
Süreniz
yirmi dakikadır.
İYİ
PARTİ GRUBU ADINA LÜTFÜ TÜRKKAN (Kocaeli) – Sayın Başkan, değerli
milletvekilleri; Tapu Kanunu ve Bazı Kanunlarda Değişiklik Yapılmasına Dair
Kanun Teklifi hakkında söz aldım. Yüce Meclisi saygıyla selamlıyorum.
Teknik
içeriği yoğun olan kanun tekliflerinin yeterli süreler içerisinde tartışılması,
kamuoyunda gündeme getirilmesi gerekiyor. Yani bu kanunun yeterince
tartışıldığı söylenemez. Bayındırlık Komisyonunda da arkadaşlar görüştüler ama
ciddi anlamda tartışılmadı. Aslında bu kanun düzenlemeler açısından bazı
kolaylıklar getiriyor ama buradaki esas sıkıntı şu: Adalet ve Kalkınma Partisi
daha önce yaptığı yasal düzenlemelerle, kanunların altına sığdırdığı birtakım
maddelerle birtakım çevrelerin bu kanundan fayda devşirmesine sebep oldu geçmiş
dönemde. Aslında, milletimizin bu kanun teklifiyle alakalı endişesi bundan
ibaret; yoksa, Türkiye’de bazı sorun hâline gelen tapulaştırma meselelerinin bu
kanun teklifiyle beraber izale edilmesi herkesin de hoşuna gider, bizim de
hoşumuza gider ama milletten bu endişeyi silmek için Adalet ve Kalkınma
Partisinin kendini bir kere “check” etmesi lazım. Herkesin ortak kanaati şu:
Acaba gelen bu kanun teklifiyle kime bir rant çekiliyor? 
Mesela,
ben buraya çıkarken birisi aradı beni, dedi ki: “İstanbul’da -İstanbulluyum ama
ben hiç bilmem- ciddi anlamda, yurt dışında yaşayanlara dair kupon araziler ve
evler var. Bu yurt dışında tapulaştırma işlemi sırasında verilen yetkilerde
resim de kalkmış zaten. Acaba birileri konuyor mu o terk edilen evlere?” Yani
bu şüphenin belirmesi için toplumda daha önce yaptığınız işlere ait bu
istifhamın doğmuş olması lazım. Keşke bu noktaya gelmemiş olsa yani millet bu
Meclisten çıkan kanunda “Bu, milletin menfaatinedir, bu kanunla bu milletin
hakları gözetilir, bu kanunla kimsenin malına çökülmez, bu kanunla kimsenin
malı birisine peşkeş çekilmez.” kanaatine sahip olmuş olsa ama maalesef o
noktada değiliz. 
Adalet
ve Kalkınma Partisi, on yedi sene… Tabii, bir de çok uzun bir süre, on yedi
senede insanlar ciddi anlamda bir efor kaybeder, geriye gider ama bu geriye
gidiş sizde çok fazla oldu, bunu da kabullenmek lazım. Yani, geçmiş zamanlarda
da iktidarlar süre uzadıkça güven meselesinde sıkıntı yaşadılar. On yedi sene çok
uzun bir süre ama güven meselesinin aşağı düşüşü de çok fazla hızlı oldu yani
yerlerde sürünüyor, yerle yeksan oldu. Umarım, Türkiye bu meseleyi de aşmış
olur. 
Ben,
bu arada, bu kanun teklifine girmeden evvel bir şeyi hatırlatmak istiyorum:
Sayın Cumhurbaşkanımız Doğu Türkistan meselesinin de Türkiye’yi en çok meşgul
ettiği bir dönemde Çin’de. Çin’de, Türkiye-Çin arasında ciddi anlamda ticari
anlaşmalar yaptığı söyleniyor, henüz görmedik anlaşmaları, görünce ayrıca
fikrimizi söyleriz ama Türkiye'nin şu ekonomik krizinde yapılacak her türlü
ticari anlaşmanın Türk kamuoyunda mutlaka karşılığı vardır, bu konuda biz de
destekleriz, alkışlarız ama aynı Sayın Cumhurbaşkanının Çin’e gitmişken orada
sadece maddi ve ekonomik kaygılarla Doğu Türkistan’da yaşanan zulme tek kelime
dahi etmemesi Türk kamuoyunu ciddi anlamda üzmektedir. Hatta troller
vasıtasıyla bize de yazılıyor, “Siz, Türkiye'nin gelişmesini istemiyorsunuz,
Doğu Türkistan meselesini ortaya koyuyorsunuz.” Doğu Türkistan meselesini biz
ortaya koymuyoruz ki, Doğu Türkistan’da zulüm var, zulmü yapan Çin, biz sadece
seslendiriyoruz. Onların yüzü sadece Türkiye'ye dönük. Türkiye'ye dönük olunca
Türkiye'den de bir ses bekliyorlar. Hatta Çin’e kadar gelen Cumhurbaşkanından
Doğu Türkistan Türklerinin bu kamplarda uğradığı zulümle ilgili iki tane cümle
duymak istiyorlar. Onu duyamayınca bu yüz asılıyor, umutsuzluğa kapılıyor.
Doğu
Türkistan Türklerinin rahmetli lideri İsa Yusuf Efendi’yi geçtiğimiz günlerde
burada andık hep beraber, Adalet ve Kalkınma Partisi grup başkan vekili de
andı, iyi güzel de anmak yetmiyor ki. İsa Yusuf Efendi’nin torunları şu anda
Doğu Türkistan’da, İsa Yusuf Efendi’nin akrabaları şu anda Doğu Türkistan’da
kampta, birçok Türk aydını Doğu Türkistan’da kampta. 1 milyon kişinin olduğu söyleniyor
o kampta. Türkiye Cumhuriyeti Cumhurbaşkanı bu konuyla ilgili tek bir kelime
dahi etmeden dönerse Türkiye'de ciddi bir erozyona uğrar insanların fikrî
hassasiyetleri. 
Burada
yaşayan Doğu Türkistan kökenli çok insan var, sizlere de oy vermiş insanlar
bunların önemli bir kısmı, onların da hassasiyetleri var, onları da düşünün.
Bizim söylediklerimizin dışında, size oy vermiş olan Türkiye'deki Doğu
Türkistan’dan gelmiş Türkleri de düşünün. Bu konuda sizleri hassas olmaya davet
ediyorum, Sayın Cumhurbaşkanına bu konuyu iletmenizi istiyorum.
Ben
bir konudan daha bahsetmek istiyorum: Geçtiğimiz gün bir avukat arkadaşım, iki
yıldır devam eden bir boşanma davasının sonucuna geldi, karar bekliyor.
Yaklaşık yirmi beş yıllık evli bir çift, boşanmaya karar vermişler, keşke devam
etse, çoluk var çocuk var. Karar beklerken hâkim iki yıl sonra müracaat etmek
üzere boşanma kararını reddetmiş. Ya, diyorlar ki: “Biz yirmi beş yıllık
evliyiz.” Yani yeni evli olur, bir hışımla giderler, evlilik müessesesini
dağıtırlar, duygusal bağlamda böyle bir karar alırlar, hâkimin böyle bir karar
vermesi mümkün ama hayır, bunlar yirmi beş yıllık evli. Karar verildikten sonra
avukat arkadaşım soruyor “Hâkim bey, böyle bir karar olur mu? Yirmi beş yıllık
evli bunlar, iki yıldır da devam ediyor, bütün meselede savunmalar bitti,
deliller ortaya konuldu, şahitler dinlendi.” diyor. “Ya, bize Ankara’dan gelen
bir talimat var. Boşanma sayısı o kadar çok arttı ki boşanmaların önüne
geçmemiz lazım. Dolayısıyla böyle bir karar veriyoruz.” demiş. Bakın,
boşanmalar niye artar bir toplumda? En büyük sebebi ekonomi, ekonomik saiklerle
artıyor. Türk toplumunda aile yapısını bozan, boşanma kararlarının verilmesine
sebep olan nedenler, aşağıya gittiğinizde, ekonomik saikler. İnsanlar ekonomik
açıdan sıkıntıya girdiği zaman ev çatırdamaya başlıyor maalesef. Keşke olmasa
ama böyle bir gerçek de var. Boşanmalar artıyor, sebebini de biraz evvel ifade
ettim. Ekonomik kriz, Türk toplumunun aile yapısını da bu şekilde bozmaya
başladı. 
Ekonomik
krizden bahsederken bir şeyi de -yiğidin hakkını teslim etmek lazım- söylemek
istiyorum. Bozulan bu piyasalarda kamu bankalarının tutumunu önemsiyorum ve
ciddi anlamda da takdir ediyorum. Bu piyasalarda kamu bankalarının piyasayı
tutucu birtakım etkileri olmasa piyasalar çok daha fazla bozulur. Burada,
özellikle Ziraat Bankası piyasadaki likit arzının dönmesinde ciddi katkı
sunuyor; üreticiye sunuyor, sanayiciye sunuyor, tüccara sunuyor; yeni KGF
kredileri getirmiş. Ama keşke özel bankalar da kamu bankalarının güvendiği kadar
Türkiye’ye güvenmiş olsalar. ING Bank, HSBC Bank filan, bunları kastetmiyorum.
Bunlar yabancı sermaye, olabilir yani ama sermayesi Türk sermayesi olan özel
bankalar maalesef Türkiye’ye güvenmiyorlar. Bu da ciddi anlamda piyasadaki
krizi körükleyen bir sebep oluyor. Bu konuda, biraz evvel de ifade ettim, kamu
bankalarının tutumunu takdirle izlediğimizi buradan belirtmek istiyorum. 
Geçtiğimiz
gün tam bir yıl oldu Cumhurbaşkanlığı hükûmet sistemine geçeli.
Cumhurbaşkanlığı hükûmet sistemine geçerken Sayın Cumhurbaşkanı başta olmak
üzere herkesin savunduğu bir şey vardı: “Göreceksiniz, ekonomi çok daha güzel
olacak.” İnsanların bu ekonomik sıkıntıda en çok dikkatini çeken slogan da o
oldu. Doğrudur, normaldir. Yani insan ailesinde birtakım ekonomik sıkıntılar
başlarken diğer sosyal problemleri bir kenara bırakıp bu ekonomi açısından
söylenen laflara kulak kesiliyor. 
Ama,
bakınız, ben size Türkiye Cumhuriyeti’nin 24 Haziran 2018’den itibaren yani
resmî olarak Cumhurbaşkanlığı hükûmet sistemine geçiş yaptıktan sonraki bir
yılını hatırlatmak istiyorum. Sistemin çarpıklıkları ve işlevsizliği üzerine
yoğun eleştiriler yapılmasına rağmen geri adım atılmadı ve tek adam rejimi
maalesef yürürlüğe girdi. Sağlam bir ekonominin olmazsa olmazlarından “hukukun
üstünlüğü, yargının bağımsızlığı, kuvvetler ayrılığı, kurumların bağımsızlığı”
gibi kavramlar zedelendi, ekonomi çevrelerinde bunlar ciddi endişeyle
karşılandı. Nitekim 24 Hazirandan sonra özellikle iç siyasette yaşanan
yozlaşma, hukuksuzluk ve kurumlar üzerinde iktidar baskısı ile dış siyasetteki
faktörler bir araya gelince ekonomi verilerinin neredeyse tamamında önemli bir
ölçüde gerileme yaşandı. Hani Cumhurbaşkanı diyordu ya: “Dolar düşecek, petrol
düşecek, hayat ucuzlayacak.” vesair… Ben size birkaç rakam vereceğim şimdi.
Yani seçimler öncesinde bu yeni sistemin Türkiye ekonomisini uçuşa geçireceği
söylenirken sonuçların tam tersi gerçekleştiğini göreceksiniz ben bu rakamları
verdikten sonra. Özellikle kuvvetler ayrılığının uygulamada ortadan kalkması
ekonomideki güveni zamanla aşağı doğru çekti. Yabancı yatırımlara oldukça
ihtiyaç duyan ekonomimiz, demokrasiden uzaklaşma görüntüsü verilince daha çok
yara aldı, bu da piyasaları çok olumsuz etkiledi. Yerli ve yabancı
yatırımcıların güven ortamı olmadan yatırım yapmadığı aşikârken bu güveni
zedeleyecek hemen her etmenin bir arada meydana geldiği görüldü. Yeni sistemde
henüz altı ay dolmadan ekonomi ciddi anlamda küçülmeye başladı. Türkiye
ekonomisi 2018’in son çeyreğinde yüzde 3 küçülmeyle karşı karşıya kaldı, bunu
2019’un ilk çeyreğinde yüzde 2,6 küçülme takip etti. Ekonomimiz resmen
resesyona girdi. Bu süreç tabii ki sadece bu rakamlardan ibaret kalmadı, diğer
ekonomik göstergeler de ciddi anlamda bozuldu. Mesela, dolar kuru 24 Hazirandan
önce 4,73’lerde seyrederken 2018’in yaz sonunda aniden yükselmiş, dolar
kademeli olarak sonra aşağı inmiş ve bugün itibarıyla 5,79 seviyelerinde
seyrediyor. Döviz kurlarındaki artış yüzde 22 olmuş. Enflasyon oranı 2018
sonunda yüzde 20,36’ya çıkmış, daha sonra hafifçe bir gerileme seyretmesine
rağmen, hâlen yüzde 18 seviyesinde devam etmekte. İşsizlik yüzde 10
seviyelerinden yüzde 14’ün üzerine çıkarak yüzde 40’lık bir artış göstermiş.
Son açıklanan verilere göre, bir yılda işsiz sayısı 1 milyon 334 bin kişi
artmış. Bütçe açığı karşılaştırmasında ise çok ciddi bir artışla
karşılaşıyoruz. Bütçe açığı 2,7 milyar lirayken yüzde 548 artış göstermiş, 12,1
milyar liraya çıkmış. Cari açığımız azalmış görünmekle beraber, bunun aslında
artan döviz kuruyla birlikte, azalan ithalatımızla ve resesyonla ilişkili
olduğunu da unutmayın. Kredi iflas takas primimiz -bakın, bu çok önemli-
317’den 458’e çıkmış yani kredi alırken ödediğimiz sigorta primi yaklaşık yüzde
40 oranında artmış. 
Ekonomideki
kötü gidişin reel sektörü kredi faizleriyle olumsuz etkilemesi de kaçınılmaz
olacaktır bundan sonra. Ticari krediler için üç yıllık maliyet daha önce yüzde
16,67’ydi, şu anda yıllık 27,6’ya çıkmış. Konut kredilerindeki artış neredeyse
yüzde 100 olmakla birlikte, bu durum inşaat sektörünün derin yaralar almasına
ve büyük şirketlerin dahi iflasına yol açmaktadır. Şu anda isim vermek
istemiyorum yani ticari suç olur bu aynı zamanda, şirketleri de sıkıntıya koyar
ama “kamuoyunda çok bilinen ilk 5 tane inşaat şirketi” yazın, bankalar
tarafından yüzdürülüyor, aslında hepsi de iflas etmiş durumda. Yani Hükûmet ve
bankalar biraz elini çekmiş olsa hiçbirinin ayakta durma şansı yok. 
2019’un
ilk beş ayında otomotiv satışı geçen yıla göre yüzde 50 azalmış. Taşıt kredi
faizleri yüzde 15’ten yüzde 29’a çıkmış. Hâl böyle olunca kimsenin taşıt alması
mümkün değil. 
Hemen
hemen tüm makroekonomik göstergelerdeki bu bozulmaların ortak sebebi, daha önce
belirttiğim gibi, kuvvetler ayrılığı, bağımsız yargı ve hukukun üstünlüğü gibi
ilkelerden uzaklaşılması olarak özetlenebilir.
Ekonominin
konuşulduğu her yerde Türkiye'nin iç ve dış borcu konuşulur. 450 milyar doları
artık bugün liseye giden öğrenci bile biliyor. Türkiye'nin borcu ne kadar? “450
milyar dolar ağabey.” diyor, herkes öğrenmiş, ekonomi bu kadar çok konuşuluyor.
Aslında bu rakam çok mu büyük? 82 milyon nüfusu olan, bu kadar büyük bir üretim
kapasitesi olan bir ülke için asla büyük bir rakam değil. Yani makroekonomik
düzeyde ekonomiyi ele alırsanız 450 milyar dolar dış ve iç borç toplamının
Türkiye gibi bir ülke için çok büyük bir rakam olmadığını söylemek mümkün. Ama
esas sorun nerede biliyor musunuz? Esas sorun, bunun izale edilmesi için
gerekli olan hukuki düzenlemelerin hiçbirisi yapılmıyor. Hep buradan
bağırıyoruz, arkadaşlar, toplumu, siyaseti, yazanı, çizeni, muhalifi baskı
altında tutarak, tehdit ederek, hapse atarak, bu toplumda birliği sağlayamadan
ekonomiyi düzeltmeniz mümkün olmayacaktır. Ne yaparsanız yapın, isterseniz
Mehmet Şimşek’e iki yıllık yaptığı o sözleşmeyi bozdurun, ikna edin, getirin,
yine yapamayacaktır; Ali Babacan’ı partiyi kurmaktan vazgeçirin, getirin, yine
yapamayacaktır çünkü çözüm kişilerde değil, çözüm sistemde. Yani burada
herhangi birisinin kalkıp bir Süpermen gibi davranmasını beklemiyoruz, öyle bir
adama da ihtiyaç yok. Sistemi kurmakta problem yaşıyorsunuz, sistemin esası,
sıkıntısı, hukuku yok sayıyorsunuz. Tek adam rejiminin Türkiye’ye verdiği en
büyük yara da bu oldu, hukuk meselesini ortadan kaldırdınız. Bakın, iddia
ediyorum, en yakınlarınızın başına dahi bir sıkıntı gelse adalete güvenmekte
zorluk çekeceksiniz, mutlaka kendi iktidar çevrenizden bir tanıdık
arayacaksınız. Böyle bir sistemi idame ettirmek mümkün değildir. Bu sistem
içerisinde ekonominin düzelmesini de beklemek mümkün değildir. 
Türkiye
bu sıkıntıyla beraber, esas, bütçe açığında büyük problem yaşayacaktır. Bütçe
açığını nasıl izale edebilirsiniz? İsmail Tatlıoğlu Hocam var, ekonomiyi onun
karşısında anlatmak zor ama ben de piyasanın içinde olan bir adam olarak
söylüyorum, burada iyi ekonomistler var gerçekten ama şöyle bir hadise var:
Bakın, ya para bulacaksınız… Bu sistemde para bulmak mümkün değil, yatırım
gelmiyor. Dış piyasalardan para borçlandığınız zaman bu kredi risk primiyle çok
ciddi faizlerle borçlanacaksınız. Daha kolayı var, siz onu yapacaksınız,
milletten dolaylı vergi alacaksınız. Nitekim, Sayın Berat Albayrak söylemişti
“Haziran sonu itibarıyla muafiyet ve teşviklerin önemli bir kısmını
kaldıracağız.” dedi. Niye? Bütçenin paraya ihtiyacı var. Bütçe açığı şu anda,
altı ayda bir yıllık meseleyi aştı yani bir yılın sonunda gelmesi gereken
noktayı bile aştı. Bütçe açığı sonraki altı ayda çok daha fazla çoğalacak.
Alacağınız vergileri çoğaltacaksınız, muafiyetleri ortadan kaldıracaksınız,
konutlardaki yüzde 8 olan, yüzde 1’e indirdiğiniz KDV oranını artıracaksınız, diğer
dolaylı vergileri artıracaksınız, petrole, benzine, mazota yansıtmadığınız
ÖTV’yi -zamlar geldi ÖTV’den karşıladınız- millete yansıtacaksınız. Bu
pahalılıkla beraber ülke gittikçe fukaralığa ve yokluğa mahkûm olacak.
Üzülüyorum bunu söylerken. Bizim bir başka ülkemiz yok. Benim bir başka ülkede
vatandaşlığım yok, başka bir ülkede tek bir taşım yok, başka bir ülkede
şirketim yok. Ben buradayım. Ben bir de son göç haritasını tamamlamış bir
adamım ya. Bundan başka gidecek yerim de yok. Bu ülke bizim. 
Ama
bir şey söylemek istiyorum, Türkiye'nin çok önemli bir fabrikası var ve her
ilde var o fabrika, biliyor musunuz, her ilde, her ilçede, her köyde o fabrika
var. Türkiye'nin toprağı var. Türkiye'nin o fabrikada çalışacak makineleri var.
Niye? Genç nüfusu var, çalışacak, dinamik bir genç nüfusumuz var. Gelin, tarımı
bu ehil olmayan ellerden kurtarın, Türkiye’de çok ciddi bir tarım makroekonomik
planı yapın, insanları yerinde istihdam edin, ekin, biçin, üretin, satalım,
Türkiye kendi kendine kalkınsın, hiç kimseye de muhtaç olmasın. Fabrika hazır,
makine hazır. Bunu devreye alabilecek, bunu sisteme alabilecek ciddi bir
vizyona ihtiyacı var. Sadece ve sadece soyadı “Pakdemirli” diye bir patates
fabrikasının mümessilini getirirseniz, patatesi, soğanı 10 liradan alır bu
millet. Yapmayın ya. Bu işe geniş bir makro plan yapın. Bu işe ehil bir sürü
kadroları var Türkiye’nin, sizin partinizde olabilir, olmayabilir, bunu yapacak
çok genç, çok çalışkan beyinler var. Güzel bir makro tarım planı yapın,
Türkiye’nin -dediğim gibi- en önemli fabrikaları tarım arazileri, en önemli
makineleri genç nüfustur. Bunları devreye soktuğunuz zaman hiçbir dövize de
ihtiyacınız yok bunları çalıştırmak için, hiçbir ilave yatırıma da ihtiyacınız
yok. Bunu hayata geçirdiğimiz zaman Türkiye beş sene sonra dünyaya meydan
okuyabilecek güce gelebilir. Hatırlayın Brezilya’yı, batan bir ekonomiyi sadece
tarımla kaldırdı. “El Turco” diye -kendisinin, cesaretinden dolayı, öyle
çağrılmasını isteyen- bir Merkez Bankası Başkanı getirdiler, ülkesine şunu
tavsiye etti: “Balkondaki saksılarınıza dahi ekin.” On sene sonra, o iflas
etmiş Brezilya ekonomisi, şu anda dünyada en çok tarım ürünü ihraç eden ilk 10
ülkeden birisi oldu, şu anda da gelişmekte olan ülkelerin arasında 1’inci
sıraya yerleşti. Böyle bir fırsat bizim önümüzde var ama siz içeride
birileriyle didişmekten, birilerine iftira atmaktan, birilerine kumpas
kurmaktan doğru bir şey düşünmeye fırsat bulamıyorsunuz. Enerjinizi bu işlere
yatırırsanız inanıyorum ki becerebilirsiniz, biz de destek oluruz. Netice
itibarıyla kurtarılacak olan bu ülke, kurtarılacak olan bu ülkenin insanı yani
bizim insanımız, sizin insanınız, biz yanınızda dururuz ama sadece aklınız
kumpasa, iftiraya çalışırsa bu işleri düşünemezsiniz. Onlardan uzaklaşın,
2002’de çıktığınız felsefeye geri dönün, “Hakk’a hizmet halka hizmet.” deyin.
Şimdi sadece kendinize hizmeti Hakk’a hizmet olarak kabul ediyorsunuz.
Kendinizden olmayan insanların nefes alması bile zorunuza gidiyor, bırakın
yaşaması, nefes alması bile ağırınıza gidiyor. 
(Mikrofon
otomatik cihaz tarafından kapatıldı) 
BAŞKAN
– Toparlayın Sayın Türkkan. 
LÜTFÜ
TÜRKKAN (Devamla) – Yani oy vermeyenleri düşman gibi gören, size oy
vermeyenleri düşman gibi gören şu zihniyetten vazgeçin. Şu anda yönettiğiniz
ülke 82 milyon nüfusuyla, hepsi de sizin gözünüze bakıyor. Onlara düşman gibi
davranmaktan vazgeçin, daha çok kucaklayın, daha sıcak söylemlerde bulunun.
İtmeyin, küfür etmeyin, hakaret etmeyin, bu kadar tavsiye size yeter.
Hayırlı
günler diliyorum. (İYİ PARTİ sıralarından alkışlar) 
BAŞKAN
– Buyurun Sayın Grup Başkan Vekili.
IV.- AÇIKLAMALAR (Devam)
53.- Çankırı Milletvekili Muhammet Emin Akbaşoğlu’nun, Kocaeli
Milletvekili Lütfü Türkkan’ın 91 sıra sayılı Kanun Teklifi’nin tümü üzerinde
İYİ PARTİ Grubu adına yaptığı konuşmasındaki bazı ifadelerine ilişkin
açıklaması
MUHAMMET
EMİN AKBAŞOĞLU (Çankırı) – Teşekkür ederim Sayın Başkan. 
Şimdi,
sözlerini bitirirken Sayın Grup Başkan Vekili “İtmeyin.” “Hakaret etmeyin.”
“İftira atmayın.” “Kumpas kurmayın.” “Düşmanlık yapmayın.” gibi birtakım
cümlelerle, aslında bütün olumsuz kelimeleri bir araya getirmek suretiyle bir
torbaya bağlayıp, bir söz söyleyip oradan kendi yerine geçti. Ancak bunun
hakikatle alakası yok, bizimle alakası yok. Yani bunlar, iftira, düşmanca
tavır, kumpas kurmak vesaire... 
LÜTFÜ
TÜRKKAN (Kocaeli) – Ben ortaya attım, nasibini bulan alır arkadaş, ne yapayım
yani. 
MUHAMMET
EMİN AKBAŞOĞLU (Çankırı) – Bakın, biraz evvel tartışma yaşadık değil mi hep
beraber? Herkes siyasi eleştirileri ortaya koyabilir ancak bir önceki oturumda
ahlak meselesiyle ilgili birtakım hususlara hep beraber temas etmiştik ama ne
çabuk unutuldu bu temiz dil? Bu temiz dil ne çabuk unutuldu? 
(Mikrofon
otomatik cihaz tarafından kapatıldı)
BAŞKAN
– Buyurun efendim. 
MUHAMMET
EMİN AKBAŞOĞLU (Çankırı) – Biraz evvel ben bütün gruplara bir çağrıda
bulunurken, bir temel düzenlemeyi ortaya koyarken birtakım rahatsızlıklar
duyuldu. Bu temiz dil muhatabımızdan talep edilirken kendi nefsimiz de dâhil
olmak üzere hepimiz bu temiz dili kullanmak mecburiyetinde değil miyiz? Bunu
yüce Meclisin ve milletin takdirine sunuyor ve bu konudaki bütün suçlamaları
reddediyorum; bunu ifade ediyorum. 
Diğer
hususlarla ilgili de şunu ifade etmek isterim: Biz hakikaten Yeni Ekonomi
Programı’yla milletimizin hayatını kolaylaştırmaya, refahını artırmaya,
özgürlüğünü genişletmeye, güvenliğini sağlamaya ilişkin o irademizi dün de
bugün de yarın da ilelebet bu millet için, bu devlet için payidar kılacağız,
bundan hiç kimsenin şüphesi olmasın.
BAŞKAN
– Teşekkür ederim.
IX.- KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Teklifleri (Devam)
1.- Kırklareli Milletvekili Selahattin Minsolmaz ve 35 Milletvekilinin
Tapu Kanunu ve Bazı Kanunlarda Değişiklik Yapılmasına Dair Kanun Teklifi
(2/1984) ve Bayındırlık, İmar, Ulaştırma ve Turizm Komisyonu Raporu (S. Sayısı:
91) (Devam)
BAŞKAN
– Milliyetçi Hareket Partisi Grubu adına Mersin Milletvekili Sayın Baki Şimşek.

Buyurun
Sayın Şimşek. (MHP sıralarından alkışlar) 
MHP
GRUBU ADINA BAKİ ŞİMŞEK (Mersin) – Sayın Başkan, değerli milletvekilleri; Tapu
Kanunu ve Bazı Kanunlarda Değişiklik Yapılmasına Dair Kanun Teklifi üzerinde
Milliyetçi Hareket Partisi Grubu adına söz almış bulunmaktayım. Yüce Heyetinizi
saygıyla selamlıyorum.
Kanunlar
itibarıyla Tapu Kanunu, İmar Kanunu, Medeni Kanun, Hazine Taşınmazları
Hakkındaki Kanun, Toprak Koruma Kanunu, afet riski altındaki yapıların kentsel
dönüşümü ve 2/B ve hazine taşınmazlarının satışına ilişkin ve kat mülkiyetini
ilgilendiren mevzularla alakalı olarak bir düzenleme yapıyoruz. İmar barışının
yapılar hakkında getirmiş olduğu düzenlemeyle imar barışına konu olan binalar
ve gayrimenkuller arasındaki ilişkiyi sağlayan düzenlemeleri içermektedir. 
Bu
çerçevede, teklifte getirilen düzenlemeler ana hatlarıyla şu şekildedir: Tapu
uygulamalarıyla bürokrasi ve kırtasiyeciliğin azaltılması, teknolojik
gelişmeler sonucu işlevsiz hâlde bulunan uygulamaların kaldırılmasıyla yurt
içinde ve yurt dışında yaşayan vatandaşlarımızın tapu işlemlerine hız
kazandırılması amaçlanmaktadır. Süresini dolduran ipoteklerin malikin talebiyle
terkini sağlanarak tapu sicilinin düzenli tutulmasına katkı sağlanması
hedeflenmektedir. 634 sayılı Kat Mülkiyeti Kanunu’nda yapılan değişiklikle
maliklerin tapuları ile oturdukları bağımsız bölüm numaralarının çeşitli
hatalar nedeniyle farklı olması durumlarında bunların düzeltilmesi yoluna
gidilerek yaşanan sıkıntıların önüne geçilmesi amaçlanmaktadır. Mülkiyet
hakkının doğurduğu sonuçlar çerçevesinde vatandaşlarımızın mağduriyetini
gidermek ve uygulamada karşılaşılan sorunlara çözüm getirebilmek amacıyla 3194
sayılı İmar Kanunu’nda çeşitli düzenlemelerin hayata geçirilmesi
amaçlanmaktadır. Parselasyon planlarının nasıl yapılacağı konusunda netlik ve
açıklık getirilmesi suretiyle uzun yıllardır devam eden mülkiyet sıkıntıları ve
çarpık yapılaşma hususunun çözüme kavuşturulması hedeflenmektedir. Mülkiyetin
sorunlu olduğu ve mahkemelerce dahi çözülemediğinden karmaşık hâle gelen
problemlere yönelik düzenleme yapılarak uzun yıllardır süregelen problemlerin
çözümlenmesi hedeflenmektedir. Hazineye ait taşınmazlar ile tarım arazilerinin
satışında uygulama birliğinin sağlanması ve çeşitli nedenlerle haklarından
yararlanamayan vatandaşlarımızın mağduriyetlerinin giderilmesi amaçlanmaktadır.
6306 sayılı Kanun’da öngörülen değişikliklerle, özellikle yıkılacak derecede
riskli olan yapıların bulunduğu alanlarda, kendiliğinden çöken veya zeminin
kayması, heyelan, yangın gibi afetler veya patlama gibi olaylar neticesinde
ağır hasar gören veya hasar görme riski bulunan yapıların bulunduğu alanlarda
dönüşüm uygulamalarının ivedilikle yapılabilmesi için düzenleme yapılmakta ve
bu suretle vatandaşlarımızın can ve mal güvenliğinin korunması, uygulamada
yaşanan problemlerin çözülmesi ve zaman kaybının önlenmesi hedeflenmektedir. 
Değerli
milletvekilleri, tasarıyı maddeleriyle ele aldığımız zaman, 1’inci maddeyle,
taşınmazın mülkiyetinin devrini amaçlayan sözleşmelerde, tarafların farklı tapu
müdürlükleri veya yurt dışı teşkilatında bulunmaları hâlinde, taraf
iradelerinin resmî görevliler tarafından ayrı ayrı alınarak sözleşmelerin
tamamlanabilmesine ve bu uygulamaya ilişkin usul ve esasların yönetmelikte
belirtilmesine imkân sağlanmıştır. Burada işlemlerin kolaylaştırılması ve
vatandaşların, Türkiye’nin herhangi bir yerinden, alıcı ve satıcı bir araya gelmeden
veya yurt dışından satışını yapabilmesi olumlu bir gelişmedir. Yalnız burada,
para transferi ve sahteciliğin de önüne geçilmesi için düzenleme yapılmalıdır.
Şu anda belirli bölgelerde uygulanan takas bank modeli devlet bankalarında da
uygulanmalıdır. Vatandaşların tapudaki işlemler sırasında satıcının “Parayı
aldın mı?” sorusuna, alıcının da “Parayı verdin mi?” sorusuna cevap vermekte
zorlandığı işlemler yapılmaktadır. Çünkü özellikle büyük satışlarda, yüklü
meblağdaki paraların bankalar eliyle ödenmesi gerekmektedir. Burada -takas bank
modeliyle uygulanan yöntem- devlet bankalarına tapu kadastro bilgi sisteminin
açılarak alıcı ve satıcının işlemden önce gidip bankada beyan vermesi, bu
paranın bankanın hesabında bloke edilmesi, tescil işleminden sonra da, tapu
devri yapıldıktan sonra da bankadaki memurun bunu sistemden görerek veya
tapunun kendisine ibraz edilmesiyle satıcının hesabına para geçmesi sonucunda
buradaki birçok mağduriyetin önüne geçilebilecektir. Maddeler üzerinde görüşme
yapılırken bu hususun mutlaka dikkate alınmasını talep ediyorum.
2’nci
maddeyle, tapu kayıtlarındaki hisse hatalarının düzeltilebilmesi amacıyla
düzenleme yapılabilmektedir. Bu kapsamda, hataların oluşum nedenleri
belirlenerek sınırlandırma yapılmakta ve hatalı hisselerin malikleri ile ayni
ve şahsi hak lehtarlarına hatanın nedenleri ile düzeltme sonrası oluşacak
tabloya ilişkin bilgilendirici tebligat yapılması öngörülmektedir. Burada,
düzeltilecek hataların çoğunluğu maddi hatalardır. Tabii, burada, hata
düzeltilmeden yapılan işlemlerde bugüne kadar her zaman mağduriyet olmuştur;
düzeltme yapılmadığı süre içerisinde de özellikle hisseli satışlarda
vatandaşların aldığı tapu miktarı tapusunda yazan miktardan az ya da çok
olabilmektedir, buradan da birçok mağduriyet ortaya çıkmaktadır. Burada, tabii,
tebligat sırasında yaşanan en büyük sorun, taraflara ulaşılamaması, tarafların
adreslerinde bulunamaması ve bundan dolayı zamanın çok uzaması. Bu düzenleme
sırasında TC kimliğinden veya Nüfus Kayıt Sistemi’nden ya da yurt dışı temsilciliklerinden
adrese ulaşılamaması durumunda -zaten maddi hatta, maddi hatalar oradaki işlem
yapan memurun yaptığı hatalardan kaynaklanıyor- tapu müdürlüğünün bunu resen
düzeltmesine mutlaka imkân tanınmalıdır.
3’üncü
maddeyle, kanun teklifinin 19’uncu maddesiyle ipotek şerhlerinin malikin talebi
üzerine tapu müdürlüklerince terkin edilmesine ilişkin olarak Türk Medeni
Kanunu’nun 883’üncü maddesine hüküm eklenmektedir. Maddeyle, söz konusu hükmün
yürürlüğe girmesinden önce tesis edilmiş ve süresini doldurmuş olan ipotekler
hakkında geçiş hükmü düzenlenerek hak kaybının oluşmasının engellenmesi
amaçlanmaktadır. Yalnız burada, ipotekler terkin edilirken çok eski tarihli,
1950 yılından, 1960 yılından kalan haciz veya parseller üzerine konulan,
uygulaması olmayan veya bugüne kadar uygulanmamış olan kamulaştırma şerhlerinin
de vatandaşların tapusundan kaldırılması gerekmektedir; bunun üzerinde de ciddi
mağduriyetler vardır. Devlet Su İşleri, Karayolları veya başka bir kurum
vatandaşın bir parselinin üzerine kamulaştırma şerhi koyuyor, aradan yirmi yıl
geçiyor, kamulaştırma yapılmıyor ama vatandaş bu tapusuyla gidip ipotek
veremiyor, kredi kullanamıyor, herhangi bir işlem yapacağı zaman sıkıntı
yaşıyor. Bu madde görüşülürken mutlaka bunlar da göz önüne alınmalıdır.
4’üncü
maddeyle Tapu Kanunu’nun işlevsiz hâlde bulunan ve uygulanmayan 22’nci maddesi
ve tapu işlemlerine fotoğraf yapıştırılmasını düzenleyen 27’nci maddesinin
bürokrasinin ve kırtasiyeciliğin azaltılması adına yürürlükten kaldırılması
amaçlanmaktadır. Yani tapu işlemlerinde fotoğraf istenmeyecek. Nasılsa tapudaki
memur sistemden nüfustaki bilgilere ve alıcının, satıcının fotoğrafına
ulaşabiliyor. Yalnız burada yine sahteciliğin önüne geçilmesi adına -belki
parmak izi uygulaması maliyet açısından biraz fazla olacak, bine yakın tapu
müdürlüğü var ama- hastanelerde uygulanan el okuma sisteminin sahteciliği yüzde
yüz önleyeceğini biliyorum ve bunun mutlaka uygulamaya konulması tapu
müdürlüklerinde yapılacak işlemlerde hataları sıfıra indirecektir. Basit bir
sistemdir, uygulanabilir bir sistemdir. Sadece el okuma yöntemiyle alıcının ve
satıcının bilgileri kaydedilecek sisteme ve bu sayede de sahte satışların…
Çünkü şimdi, alıcı ve satıcı karşı karşıya gelemeyeceği için tapudaki memurun
belki kontrol amacıyla o bilgileri de tam yapamaması mümkün olacaktır. El okuma
sisteminin uygulanmasını talep ediyorum.
5’inci
maddeyle de hatalı blok ve bağımsız bölüm numaralarının daha kolay ve külfetsiz
bir şekilde düzeltilebilmesi… Çünkü birçok vatandaşın özellikle sitelerde, çok
katlı binaların bulunduğu yerde oturduğu bağımsız bölüm ayrı, kullandığı daire
ayrı. Herkes bunu biliyor. Daha sonradan bir şekilde ipotek, kredi
kullanılırken bunun farkına varıyorlar. Vatandaşlar özellikle eski kurulan kat
irtifaklarında, yirmi otuz yıl önce aldığı yerlerde yanlış tapu almışlar, belki
numarataj sistemi farklı ve yanlış yapılmış. Bunun düzeltilmesi genelgeyle
yapılıyordu ama genelgede orada oturan vatandaşların tamamının rızası
gerekiyordu. Burada tamamının oy birliği yerine, salt çoğunluğun imzasıyla bu
işlemler yapılabilecek. Zaten burada Tapu ve Kadastro Müdürlüğünün ya da LİHKAP
bürolarının yetkilileri gidip yerinde tespit edecekler. Herkes bunu, buradaki
yanlışlıkları biliyor. Yalnız bazı sitelerde -bize aktarılan bilgilere göre-
sadece aynı parsel içerisindeki bağımsız bölümlerde değil, aynı site içinde
olup birden çok parselin bulunduğu sitelerde yanlışlıklara rastlanabilmektedir.
Burada sadece aynı parseldeki değil, komşu parseldeki yanlışlıklar da aynı
düzenleme içerisinde düzeltilebilmelidir. Yine burada da salt çoğunluğun
imzası, kadastro müdürlüğünün ve LİHKAP bürolarının tespitiyle bu hatalar
giderilebilmeli, vatandaş kendi tapusunun bulunduğu yere daha az masrafla
geçebilmelidir. Aksi takdirde zaten oy birliği sağlanması mümkün olmuyor,
birçok vatandaşa -ölüm, miras veya başka problemler dolayısıyla-
ulaşılamamasından bu sorun çözülemiyor.
Yine
6’ncı maddeyle Toprak Koruma ve Arazi Kullanımı Kanunu’nun 25’inci maddesi ve
3194 sayılı İmar Kanunu’nun 8’inci maddesinde düzenleme yapılarak tarım
arazilerinin tarım dışı amaçla kullanılmasının önüne geçilmesi amaçlanmaktadır.
Yalnız burada bugün milyonlarca vatandaşımızın karşılaşacağı en büyük sorun
şudur: İmar barışıyla ilk başta, biz, Türkiye'deki tarım arazisine, meraya ya da
2/B arazilerine, hazine arazilerine bina yapan vatandaşlara imar affından
başvuru hakkı tanıdık arazinin ne olduğuna bakılmaksızın. Bu vatandaşlar
başvurularını yaptılar, yapı kayıt belgelerini de aldılar. 17 aralık tarihine
kadar da bunun cins tashihini yaptırma şansına da sahiptiler. Yaptıran 17
Aralığa kadar bunların cins tashihlerini de yaptırdı. Yalnız 17 Aralık
tarihinde Tarım Bakanlığı bir genelge yayınlayarak Toprak Koruma ve Arazi
Kullanımı kanunu kapsamında bu yapılara izin verilmeyeceğini müdürlüklere
bildirdi. Yani şu anda vatandaş yapı kayıt belgesini alabiliyor; imar affından,
kanundan kaynaklanan hakkını kullanabiliyor, yalnız aynı şekilde cins tashihini
yaptıramıyor, sadece binanın yıkımını engelliyor ama burada kanunun verdiği
yetkiyi Bakanlık farklı bir gerekçeyle kısıtlamamalıdır. Burada özellikle benim
seçim bölgem olan Mersin’de ve Türkiye'nin birçok yerinde bahçe evleri veya
köylerde yapılan binaların birçoğu niteliği tarım arazisi olan araziler üzerine
yapılmıştır. Çok büyük bir istismar olmadığı sürece, adam 50 dönüm, 100 dönüm
bahçesine bir tane bahçe evi yapmış, bağ evi yapmış, bunların önü mutlaka
açılmalıdır, kanunun verdiği yetki burada Tarım Bakanlığının uygulamasıyla
kısıtlanmamalıdır. Maddeler görüşülürken bu hususa dikkat çekilmelidir. 
7’nci
maddeyle, 3194 sayılı İmar Kanunu’nun 13’üncü maddesinde yapılan değişiklikle
uygulama imar planında kamu hizmet alanına ayrılan veya kamulaştırılması
gereken alanların kamunun eline geçmesini sağlama, kamulaştırma yükünü ve
kamulaştırmasız el atmadan kaynaklanan sorunları azaltma, nüfusun ihtiyaç
duyduğu açık ve yeşil alanların elde edilmesini sağlama yönündeki kanuni
düzenlemelerin hayata geçirilmesi amaçlanmaktadır. Burada kamulaştırılması
yapılamamış bugüne kadar veya kamulaştırılması mümkün olmayan, bütçenin müsaade
etmediği resmî kurum alanlarında bulunan bazı yerleri, vatandaş mağduriyetini
önleme adına, vatandaşın okul, sağlık tesisi veya başka maksatla kullanmasının
önü açılmaktadır. Yalnız, burada, kanunda bu alan net tarif edilmelidir.
Özellikle gayrimeskûn alanlarda, uygulaması yapılmayan alanlarda buna fırsat
verilmemeli. Ben size örnek veriyorum. Mesela, Ankara’nın merkezinde
yapılaşmanın bittiği bir alanda bir okul alanı vatandaş adına tapulu, devlet
burada 18 uygulamasıyla veya başka bir şekilde bu okul alanının
kamulaştırmasını yapamıyor, vatandaş da tapusu olmasına rağmen bundan
faydalanamıyor ve gerçekten mağduriyet var. Burada bu vatandaşın özel okul
yapmasına müsaade edilebilmelidir, yalnız uygulama yapılamayacak alanlarda.
Yalnız uygulama yapılabilecek alanlarda vatandaşa okul alanını verdiniz,
vatandaş buraya özel okulu yaptı, daha sonra burası uygulama sahası içerisine
yapıldı. Vatandaş, bir yerde, okul alanını yaptı, okul alanı düzenleme ortaklık
payına (DOP’a) gireceği için uygulama esnasında burada okulu olacak, gidecek
diğer yerden de kesintiden kalan yerine karşılık arsa alacak; bu, hakkaniyetle
bağdaşmıyor. Veya sağlık tesisi yapacak, gidecek oradan buna karşılık arsa
alacak. Uygulama yapılabilecek yerlerde kesinlikle buna müsaade edilmemelidir.
Meskûn alanlar içerisinde uygulamanın tıkandığı, uygulama yapılamayan yerlerde
bunun yapılması doğru olacaktır. Yalnız bunun kanunda net olarak belirtilmesi
lazım.
8’inci
maddeyle uygulamada tarım karmaşası olduğundan parselasyon planı yapılması
gereken yerlerde ifraz ve tevhit işlemleri yapılmaktadır. Bu maddeyle ifraz ve
tevhidin hangi durumlarda yapılabileceği açıklanmakta ve ifraz ve tevhit
şartlarının daha anlaşılır hâle getirilmesi amaçlanmaktadır. Burada da bazı belediyelerin
bazı parsellerden yüzde 10 kesinti yaparak, bazılarından yüzde 20 kesinti
yaparak keyfî uygulama yapmasının önü kapanmak isteniyor. Bu, genel düşünce
olarak doğru. Yalnız burada bütün parsellerin geldisi 18 uygulamasından ve
parselasyon planından gelmiyor. Yani bir mahalle içerisinde 8 parsellik bir ada
var, bunun 6 tanesine inşaat yapılmış, 2 tane parsel boş. Bu parsellerde tevhit
ve ifraz yapmanız gerekiyor ama çıkartacağımız bu kanunla bu parselde tevhit ve
ifraz yapamayacağız. 18 uygulamasından gelmediği için, burada yeni bir 18
uygulaması da yapılamayacağı için, o parsel maliklerini kesinlikle mağdur
edeceğiz. Bu düzenleme içerisinde buna kesinlikle meskûn alanlarda -1516-
tevhit ve ifraz yapılabilmelidir, “Bununla ilgili yetki belediyelere bırakılmalıdır.”
maddesi mutlaka buna eklenmelidir. Yoksa Türkiye’nin birçok yerinde 18
uygulaması yapılamayacak çok sayıda arazi var. Şu anda Türkiye’de belediyelerin
imar planlarını yaptığı alanların en az yüzde 50’sinin uygulaması yapılamamış
durumda. Buradaki vatandaşların inşaat yapmasının önü tamamen kapatılmamalıdır.
Bir mağduriyeti önleyelim derken bir haksızlığı önleyelim derken yeni
mağduriyetlere sebebiyet vermeyelim. Burada mutlaka “meskûn” “gayrimeskûn”
ayrımı yapalım. Gayrimeskûn alanlarda da Çevre ve Şehircilik Bakanlığı
belediyeleri finans olarak destekleyerek yapılan planların mutlaka
uygulanmasını sağlamalıdır. Yoksa planlar kâğıt üzerinde kalacak, yeni
mağduriyetler ortaya çıkacaktır. 
9’uncu
maddeyle, arsa ve arazi düzenlemelerinde düzenleme ortaklık payı yüzde 40’tan
yüzde 45’e çıkartılmakta, ortak katılım alanları da bunun içerisine dâhil
edilmektedir. Bu maddeye olumlu bakıyoruz. Yalnız, bu madde içerisinde,
düzenleme ortaklık payının içerisinde bulunan okul, cami, yol, yeşil alan,
karakol, mesire alanı gibi yerlerin olmasını doğru buluyoruz, mezarlık
alanlarının düzenleme ortaklık payı içerisine alınmasının doğru olmadığını
düşünüyoruz. Mezarlık alanları, sosyal donatı alanları değildir, genelde
şehirlerin çıkışlarında tarla vasfındaki araziler mezarlık olarak kullanılıyor.
Şehir içinde de kalsa bunların zaten çoğunun fiilî durumu ve tapu sorunu
çözülmüş durumda. Mezarlık alanlarının mutlaka bu düzenleme ortaklık payıyla
alınacak alanlardan çıkartılmasının doğru olacağını düşünüyoruz. 
Kadastro
ve imar yollarının ihdas edilerek yolda kalan kısımlarının bağış yoluyla DOP’ta
kullanılması, diğer kısımların da hisseli parsellerdeki problemlerin çözümünde
kullanılmasını doğru buluyoruz yine. 
Çok
hisseli parsellerde mülkiyet probleminin parsel sahiplerinin muvafakatları
olması hâlinde imar uygulamasıyla çözülmesi ve müstakil parsele dönüştürülmesi,
daha önce 2981’de olan, daha sonra ek 1/A’yla konulan, daha sonra kullanılmayan
maddenin uygulanması burada hisse ayrımını, müstakil parsele dönüşü kolaylaştıracaktır.
Yine, uygulama imar planında hüküm bulunması hâlinde, yönetmelikte belirtilen
asgari parsel büyüklüklerinin altında parsel oluşturulmasının engellenmesi
amaçlanmaktadır. Zaten parselasyon planı onaylanırken belediyeler bunun önünü
kapatacaktır, plan hükümlerine aykırı bir parselasyona belediyeler müsaade
etmeyecektir. 
Yine
10’uncu maddeyle, tarımsal seralarda ruhsat almadan yine projeler çizilerek,
mimar ve mühendislere sorumluluk yüklenerek vatandaşın harçsız olarak,
belediyelerin sadece proje kontrolörlüğü yaparak ruhsat vermeden ve yolu
olmayan yerlerde de geçit hakkıyla ruhsat almasının önü açılacaktır. Bu da
olumlu bir maddedir. 
Yapılaşmamış
parsellerin parsel maliklerinin muvafakatiyle, araç giriş ve çıkış trafiğini
aksatmamak kaydıyla şehir içerisindeki özellikle inşaat yapılmamış boş
arazilerin geçirgen malzeme kullanılmak kaydıyla geçici süreyle otopark olarak
kullanılması bu yasayla güvence altına alınmaktadır. 
Yine,
güvenlik açısından şehir içerisinde tehlike arz eden binaların önce parsel
malikleri tarafından, olmuyorsa da belediyeler ve valilikler tarafından resen
yıkımının gerçekleştirilmesiyle ilgili düzenleme yapılmaktadır. Vatandaşlar
tarafından çözümü gerçekleşmeyen alanlardaki süreçlerin etkinleştirilmesi, ülke
düzeyindeki iyileştirme, yenileştirme ve dönüşüm çalışmalarının bütüncül bir
anlayışla koordinasyonunun sağlanması ve benzer alanlarda tekil çözüm
üretilmesinin gerekliliği karşısında söz konusu düzenlemenin yapılması
amaçlanmaktadır. 
(Mikrofon
otomatik cihaz tarafından kapatıldı) 
BAŞKAN
– Buyurun, toparlayın.
BAKİ
ŞİMŞEK (Devamla) – Yine, mevcut tasarıyla 2/B arazilerinin satışıyla ilgili
müracaat süresini geçirenler ve parasını yatıramayanlarla ilgili süre uzatımı,
belirli haklar ve bir birliktelik sağlanmış oluyor. Yalnız, burada sürecin daha
hızlı işletilmesi lazım. İmar barışıyla beraber çıkarmış olduğumuz ve Bakanlar
Kuruluna verilen yetkiyle Bakanlar Kurulunun uygun görmesi hâlinde farklı
maksatlarla kullanılan bazı yerlerin tahsisinin vatandaşa yapılmasıyla ilgili
yasa çıktı ama bugüne kadar maalesef uygulanmadı. Bugün itibarıyla da bazı
bölgelerde orman müdürlüklerinin belediyelere ve kurumlara yazmış olduğu
yazılarla içinde kırk elli yıldır insanların oturduğu evlerinin olduğu,
sularının, elektriklerinin olduğu bölgelerde vatandaşın şu anda elektrikleri
kesiliyor, suları kesiliyor. Özellikle seçim bölgem olan Mersin Erdemli,
Arpaçbahşiş ve Mezitli’de ciddi mağduriyetler yaşanıyor. Bakanlar Kurulunun
komisyonlar kurarak veya millî emlak müdürlüklerini, defterdarlıkları harekete
geçirerek mutlaka yasayı işletmesini ve buradaki mağduriyetleri ortadan
kaldırmasını…
(Mikrofon
otomatik cihaz tarafından kapatıldı) 
BAŞKAN
– Toparlayalım Sayın Milletvekili.
BAKİ
ŞİMŞEK (Devamla) – Yine, yasayla süresi dolan ipoteklerin resen kaldırılması
öngörülmektedir. Bu da olumlu bir maddedir.
Kentsel
dönüşümle ilgili parsel üzerindeki şerhlerin oluşturulacak bağımsız bölümler
üzerine aktarılması öngörülmektedir. Burada da mağduriyetlerin önüne
geçilecektir.
Kentsel
dönüşümle ilgili uygulama sırasında vatandaşların belediyeye ve diğer kurumlara
olan ecrimisil veya emlak borçlarının sıfırlanması öngörülmektedir. Bunlar da
olumlu maddelerdir.
Ayrıca,
Tapu Kadastro çalışanı birçok meslektaşımız bilgisayar işletmeni olarak görev
yapmaktadır yaptıkları işin bunca riskine rağmen. Bunlara da yapılan akitlerden
ve sözleşmelerden işlem başı bir ücret ödenerek Tapu Kadastro çalışanlarının
mağduriyetleri giderilmelidir. 
Yüce
Meclisi saygıyla selamlıyorum. (MHP ve AK PARTİ sıralarından alkışlar) 
BAŞKAN
– Halkların Demokratik Partisi Grubu adına Diyarbakır Milletvekili Sayın Garo
Paylan konuşacaklardır.
Buyurun.
(HDP sıralarından alkışlar)
HDP
GRUBU ADINA GARO PAYLAN (Diyarbakır) – Sayın Başkan, sayın milletvekilleri;
hepinizi saygıyla selamlıyorum.
Değerli
arkadaşlar, sözlerime başlarken… Bugün 2 Temmuz 2019. Yirmi altı yıl önce
bugün, 2 Temmuz 1993 günü Sivas Madımak’ta aydınlarımız, yazarlarımız
katledildi. 2 Temmuz 1993, Türkiye için bir utanç günüdür. Ama en az bu utanç
kadar, daha büyük bir utancımız daha var arkadaşlar: 2 Temmuz 1993’ün adaletini
yirmi altı yıldır sağlayamadık. Bu Meclis de az önce verdiğimiz önergeyi 26’ncı
kez reddetti. Katiller hâlâ hesap vermedi. Hesap verilmeyen her suç tekrarlar
arkadaşlar ve yirmi altı yıldır, hatta çok daha uzun süredir suçlular
tekrarlıyor. Gelin, büyük katliamları, büyük suçları, adaletle o yaraları
iyileştirelim derim.
Değerli
arkadaşlar, yasaya gelirsem: Cumhurbaşkanlığından bir ferman daha gelmiş
arkadaşlar. Hani deniyordu ya Cumhurbaşkanlığı hükûmet sistemi olunca yasaları
Meclis yapacak. Şükür ki bir yıl geçti daha tek bir yasa yapmadık, daha tek bir
kez milletvekillerinin kendi hazırladığı bir yasayı görüşmedik. 
Yine,
bir kez daha saraydan gelen bir fermanı görüşüyoruz arkadaşlar. Ne için? Müteahhitler
zorda. Rant çarkı işlemiyor, kırıldı. Müteahhitler zorda. Kentsel dönüşüme hız
vereceğiz, müteahhitlere can vereceğiz, bürokrasiye hız vereceğiz amacıyla bir
yasa önergesiyle karşı karşıyayız. 
Değerli
arkadaşlar, bürokrasiyi kolaylaştırmak tabii ki önemlidir ama hız bazen
felakettir. Düşünün Cumhurbaşkanı bir yeri kentsel dönüşüm bölgesi ilan edecek,
muhtara askıya çıkaracak; vatandaşın üç gün itiraz hakkı var, üç gün. İşte bu
felakettir; bu bürokraside kolaylık değildir, vatandaşın mülkiyet hakkının
gasbedilmesidir. Bu gasplar da defalarca yaşandı, yıllardır yaşandı. AKP’nin
rant çarkında yıllardır vatandaşlarımız mağdur oluyor. 
Bakın,
AKP döneminde, on yedi yıldır Türkiye 500 milyar dolarlık cari açık verdi ve
Türkiye’ye 500 milyar dolar girdi ama borç olarak girdi büyük oranda. Ne yaptık
biz bu 500 milyar dolarla arkadaşlar? Şehirlere beton döktük. Hani uçakta
uçarken bakarsınız İstanbul’a inerken kalkarken, İstanbul gıpgri oldu, beton
oldu, betona gömüldü; İzmir, Ankara, Bursa betona gömüldü; Mersin, Adana betona
gömüldü. 500 milyar doları betona gömdük ve bir rant çarkı yarattık, yandaşlar
yarattık, bir canavar yarattık arkadaşlar. Üretime ayıracağımız kaynakları,
maalesef, müteahhitlerin ceplerini, banka hesaplarını büyütmek için kullandık ve
nihayetinde yarattığımız canavar bugün teklemiş durumda, tekrar can istiyor,
tekrar kaynak istiyor; işte bu yasa onu getirecek arkadaşlar. 
Hani
Sayın Cumhurbaşkanının çok önemli veciz bir lafı var “Şehirlerimize ihanet
ettik.” dedi. Belki Hükûmeti döneminde ettiği en doğru lafı dedi, bir öz
eleştiri cümlesiydi, “İstanbul’a ihanet ettik.” dedi. Evet, ettiler, ettiniz
ama bu yasayla bu ihaneti daha da genişleteceksiniz arkadaşlar.
“Yandaş
müteahhitlere bir rant çarkı kurdunuz.” dedik, “Şehirlere ihanet ettiniz.”
dedik ama arkadaşlar, bakın, şehirler hafıza mekânımızdır, her şeyden önce
hafıza mekânımızdır. Gidin Avrupa’da şehirlere bakın, o şehrin bir penceresini,
bir taşını herhangi bir şekilde değiştiremezsiniz çünkü hafıza mekânlarıdır
onlar. Oysa ülkemizde, bir bakıyorsunuz, bazı yerler dümdüz ediliyor, hafıza
yok ediliyor, orada yaşayanların hakkı hukuku yok ediliyor. “Kentsel dönüşüm”
adında, “soylulaştırma” adında projeler yapılıyor ve yoksullar yaşadıkları
yerlerden ediliyorlar, kentler -sözüm ona- soylulaştırılıyor ve maalesef,
hafıza yok ediliyor. 
Planlama yok arkadaşlar. Allah’ınızı severseniz
“Şehirlerimizle ilgili bir planlama var.” diyebilir miyiz? Şehirlerin
planlamasını yerel yönetimler yapar ama her şeye merkezden karar veren bir
anlayış var. Merkezden alınan ruhsatlar, imar yükseltmeleri şehirlerimize
ihanet ediyor. 
Evet arkadaşlar, bir canavar yarattınız ve “kentsel
dönüşüm” adı altında şehirlerimize ihanet edildi. Bakın, size fotoğraflar
göstereceğim. Burada Bursa vekillerimiz vardır; Bursa bu, Bursa’daki kentsel
dönüşüm arkadaşlar, lütfen şu fotoğrafa bir bakın. Bursa’daki kentsel dönüşümde
Bursa’ya surlar yapılmış, surlar. Bursa şehri havası kirli olan
şehirlerimizden, hava akımını kıracak surlar yapılmış. Hani yüksek yapılaşmaya
karşıydı ya Sayın Cumhurbaşkanı, yoksul mahalleye 50 katlı binalar yapılmış ve
arkadaşlar, o 50 katlı binalarda maalesef vatandaşlarımız muhabbetini kaybetti.
Bakın, yoksul mahallelere gidin, sokakta insanlar oturur biliyor musunuz,
muhabbet eder; kahveleri vardır, kahvelerinde muhabbet ederler; çocuklar
sokaklarda oynar, bir arsa bulur o arsada top koştururlar ama şu TOKİ
binalarında ne muhabbet vardır ne çocuk vardır ne kahve vardır. Varsa yoksa
kime iş çıkarırsınız biliyor musunuz burada? Psikologlara iş çıkarırsınız.
Arkadaşlar, bu binalarda oturanlar depresyona girer; psikologlara,
psikiyatristlere iş çıkarırsınız. İşte bunu yapıyorsunuz, muhabbeti yok
ediyorsunuz, şehirlerimizi yok ediyorsunuz, hafızayı yok ediyorsunuz. İşte bu
en büyük ihanettir, TOKİ kafası en büyük ihanettir. TOKİ kafası tek tipleştirir
arkadaşlar yani memlekette nereye gitsek aynı binaları görüyoruz, tek tip
binalar. O şehrin dokusuna, coğrafyasına, iklimine uygun mu bakmıyoruz; tek tip
binalarla, maalesef işte o hastalıklı binalarla insanlarımızı ve şehirlerimizi
hastalandırıyoruz. 
Bakın burası İstanbul, şahane bir kentsel dönüşüm
yapmış Fikirtepe! Yahu lütfen İstanbul Fikirtepe’ye bir gidin yapılan ihaneti
görün; işte AKP kafası bu, TOKİ kafası bu arkadaşlar. “Kentsel dönüşüm” adı
altında şehirlerimize ihanet edildi. İşte Fikirtepe de muhabbetin olduğu bir
yerdi, esnafları vardı, kahveleri vardı, çocukların top koşturduğu top alanları
vardı. Şimdi bakın “Metrekaresini 10 bin dolara satacağız.” dediğiniz yerler
bile bitmiyor, müteahhitler battı, vatandaşlarımızın hepsi davalık,
vatandaşlarımız yerinden yurdundan edildi. Bu da Fikirtepe arkadaşlar. 
Bakın “ihanet” dediğim şey, bir yerden kentin hafızası…
Ben Diyarbakır, Amed milletvekiliyim, Ermenice adı da Digranakert’tir. Binlerce
yıldır halklar orada medeniyetleri oluşturdular. Diyarbakır Sur da
Diyarbakır’ın kalbidir. Ermeni’si, Kürt’ü, Süryani’si, Türk’ü bir arada
medeniyet yarattık. O her bir sokağın her bir taşında atalarımızın emeği var.
Her bir taşını, Diyarbakır’ın o taşını atalarımız ilmek ilmek yontmuş,
evlerimizi yapmış ama arkadaşlar, Diyarbakır Sur yerle bir edildi. Yerine ne
geldi? TOKİ geldi. Diyarbakır Sur’un o canım taşları kepçelerle kamyonlara
doldurulup götürülüp bilinmeyen bir yere boşaltıldı arkadaşlar. O binlerce yıllık
taşlar boşaltıldı, Diyarbakır tarla hâline getirildi ve yerine beton döküldü
arkadaşlar, beton döküldü, beton.
Bakın, bunlar Diyarbakır’ın tarihî evleriymiş. Bunlar
mı Diyarbakır’ın tarihî evleri olacak yahu? Binlerce yıllık taşları alıp
bilinmeyen bir yere döküp yerine beton dökmek mi kentsel dönüşüm oluyor? O
şehirde Dikran Efendi’nin hafızası var, Ohannes Amca’nın hafızası var, Ali Rıza
Efendi’nin hafızası var, hepimizin hafızası var ama o hafızaya ihanet edildi
arkadaşlar ve şimdi yerine beton dökülüyor. İşte, arkadaşlar, ihanet buralarda.
Gelin bu ihanete dur diyecek yasalar çıkaralım. O canavar müteahhitlerin eline
vatandaşlarımızın evlerini, yurtlarını, hafızalarını daha fazla vermeyelim.
Bakın,
yoksulların hakları gasbediliyor arkadaşlar bu yasalarla. Bakın, hız
veriyorsunuz ama emin olun vatandaşlarımızı bir cenderede bırakıyorsunuz. Bakın
“deprem güvenliği” adı altında vatandaşlarımızı korkutuyorsunuz. Eyvallah,
elbette depreme dayanıklı evlerde yaşamalı ama vatandaşımız evinde tenceresini
kaynatamıyor ya. Diyorsunuz ki: “Sen 80 metrekarelik evde yaşıyorsun, ben senin
evini yıkacağım, yerle bir edeceğim, yerine lüks rezidans yapacağım, sana da 40
metrekarelik rezidans vereceğim.” Ya, ne yapsın o vatandaşımız rezidansta?
Vatandaşımızın kültürüne uygun değil ki rezidans. Siz oturabilir misiniz
rezidansta? Düşünün, kent kültürünün olduğu, kahvesinin, bahçesinin, sokağının
olduğu bir yerden çıkıp rezidansta oturabilir misiniz? Yetmiyor, 80
metrekarelik evinin yerine 40 metrekarelik o ucube rezidansı veriyorsunuz, bir
de “300 bin lira da borçlusun, 400 bin lira da borçlusun, bunu ödeyeceksin.”
diyorsunuz. Yahu, vatandaş tenceresini kaynatamıyor gariban mahallelerde.
“Soylulaştırma” adı altında vatandaşlarımızı yerinden ediyorsunuz. Yapmayalım
bunu. Bunu tartışalım arkadaşlar. 
Değerli
arkadaşlar, bakın, AKP döneminde benim hesaplamalarıma göre, 1 trilyon dolarlık
rant yaratıldı ama bu ranttan 1 liralık vergi alınmadı, tek 1 liralık vergi
alınmadı. Eğer ki bu yaratılan ranttan yüzde 20, yüzde 30, yüzde 40 vergi
alınsaydı yüz milyarlarca dolarlık vergi alınırdı ve bu kaynaklarla da işte o
yoksullara yerinde kentsel dönüşüm yapılırdı. Yıllardır aynı şeyi öneriyoruz
“Gelin bu rantı vergilendirelim.” diyoruz. Rant vergilendiği zaman zenginlerden
alınıp, rant yaratılan alanlardan alınıp işte o yoksulların evi yenilenebilir
diyoruz. Bu teklifte böyle bir cümle var mı arkadaşlar ya? Bu teklifte varsa
yoksa o canavar müteahhitlerin eline bırakılan yoksul vatandaşlarımız var. 
Bakın,
bu teklifin ruhunda merkezîleşme var arkadaşlar. AK PARTİ kurulduğu zaman
“Avrupa Yerel Yönetimler Özerklik Şartı’nı tanıyacağız, yetkiyi yerele
devredeceğiz.” dedi. Ne oldu on yedi yılın sonunda? Her şeyi merkeze taşıyor.
Yetmiyor, her şeyi saraya taşıyor. Bu teklifin ruhunda da maalesef merkezîleşme
var, bütün maddelerinde merkezîleşme var arkadaşlar. Yerel yönetimlerden
yetkiyi alıp maalesef saraya devrediyoruz. 
Bakın, HDP yerel yönetimi savunuyor İzmir için de,
Trabzon için de, Ankara için de, Diyarbakır için de, Van için de; bütün şehirlerimizde
söz, yetki, karar yerelde olsun diyoruz. Biz bunu dedik, siz “merkezîleşme”
dediniz. Sonucunda ne oldu? Adana, Mersin, İzmir, Ankara, İstanbul ve pek çok
büyük şehir merkezîleşmeye “hayır” dedi, hem 31 Martta “hayır” dedi hem de 23
Haziranda “Hayır.” dedi ama siz, buna inat, tekrar merkezîleştirici yasa
teklifleri getiriyorsunuz. Müteahhitlerin talepleri yansımış bu yasa teklifine
arkadaşlar ama inanın, vatandaşın hakları yansımamış.
Bakın,
mülkiyet hakkı anayasal bir haktır, öyle değil mi? Ama “mülkiyet hakkı”
dediğimiz şeye bu yasa teklifi, inanın, halel getirecek maddelerle donatılmış
durumunda. Talebimiz vatandaşın talebidir; bakın, yoksulun yanında dursun. Bu
Meclisin görevi müteahhidin yanında durmak değildir, yoksul vatandaşımızın
yanında durmaktır. Bu anlamda yasa teklifinin ruhuna mülkiyet hakkı yansımalı;
mülkiyet hakkı bu yasa teklifinde yok. Yerinde kentsel dönüşüm yansımalı; bu
yok. Dediğim gibi, ne var? Borçlandırma var, müteahhidin hakları var.
Maddelere
biraz geçersem, bakın, tekrar hatırlatayım, şehirlerimize yükseklerden
baktığımızda hep beton görüyoruz arkadaşlar. Betonların arasında küçük yeşil
alanlar görürüz, biliyor musunuz; öyle değil mi, küçük yeşil alanlar görürüz,
oralar planlamada okul, hastane, oyun alanı olarak ayrılmıştır. Veya komşu bir
arsa boş kalmıştır, özel mülkiyettir ama yeşil alan olarak ayrılmıştır. Şimdi,
bu yasa teklifi ne diyor biliyor musunuz? Hani o uçaktan bakarken gördüğümüz
son yeşil alanlara ne yapabilirsin diyor biliyor musunuz? “Çakıl dök, su geçirsin
yeter ki, otopark yap.” diyor, arkadaşlar. 
Bakın,
ben size bir şey söyleyeyim mi, eğer bu yasa teklifi geçerse yüz binlerce
çocuğumuzun ahını alacaksınız. Çünkü o arsalarda… Ben de çocukluğumda öyle
büyüdüm, mahallemiz beton doluydu, bir tane arsamız vardı, hani o yeşil alan
olarak ayrılmış, orada biz top koşturduk arkadaşlar, çamurun içinde top
koşturduk. Eminim ki bu Mecliste pek çok arkadaşımız da top koşturmuştur o
çamurlu arsalarda. 
Şimdi,
o çamurlu arsaları -hani, diğer alanları betona gömdüğümüz gibi- arabalara
emanet edeceğiz. Bakın, bir merkezî yönetimin de, yerel yönetimin de görevi
çocukların hakkını savunmaktır önce, yaşamın hakkını savunmaktır. Biz “daha çok
araba” diyemeyiz, “daha çok merkezî taşıma, toplu taşıma” demeliyiz. Arabaları
çoğaltacak düzenlemeye izin vermemeliyiz, çocukların top koşturacağı arazileri
yeniden betona gömemeyiz arkadaşlar. 
Diğer
bir madde ne diyor? Bakın, şehirleşmede plan niye yapılır arkadaşlar, şehir
mühendisleri vardır aramızda, niye yapılır? Şunun için yapılır: Yapı alanları
belirlenir; ibadethane, okul, hastane, yeşil alan, kültür alanı gibi alanlar
belirlenir, kreş alanları belirlenir. Bunun için planlama yapılır. Şimdi yasa
teklifi diyor ki: “Kreş alanı, spor alanı, oyun alanı, kültür merkezi olacak o
alanlar eğer özel mülkiyetteyse buraya özel hastane yapabilirsin, okul
yapabilirsin.” 
Ya,
değerli arkadaşlar, bakın, bir devletin görevi nedir? Anayasa’mıza göre, biz
bir sosyal hukuk devleti değil miyiz? Devletin görevi nedir? Vatandaşına hizmet
götürmek, eğitim götürmek, sağlık götürmek. Her mahalleye kreş yapmaktır
devletin görevi. Biz ne yapıyoruz? Bu alanları kamulaştırıp bu hizmetleri
götüreceğimize diyoruz ki özel sektöre: “Sen oraya kreş yap, sen oraya hastane
yap, sen oraya spor alanı yap.” Özel sektör de babasının hayrına yapmayacak ya,
paralı yapacak buraları arkadaşlar, paralı yapacak, paralı. Yani devletin
görevini siz özel sektöre veriyorsunuz. Kim kullanacak bu alanları? Ya, bir
kreşe ayda bin lira, 2 bin lira vererek çocuğunu kim gönderebiliyor? Zenginler
gönderebiliyor arkadaşlar, yoksul gönderemiyor ki. Devletin görevi kreş
yapmaktır, hastane, okul yapmaktır ve bütün bu hizmetleri ücretsiz yapmaktır.
Bu hizmetler özel sektöre devredilemez. Bu yasayla bütün bunlar özel sektöre
devrediliyor arkadaşlar. Buna yol vermemeliyiz. 
Bakın,
yerel yönetimler kır-kent ilişkisini sağlamakla yükümlüler ama maalesef bu
yasanın büyük bir handikabı daha var arkadaşlar. Tarım Bakanlığına diyor ki:
“Şehrin çeperinde seralar kurabilirsin, kurdurabilirsin. Belediyeden ruhsat
almana gerek yok.” Neden? Neden belediye bunu yapmasın? Neden büyükşehir
belediyelerimiz, diğer belediyelerimiz bu seralara ruhsat vermesin arkadaşlar?
Ya, o şehirde ne kadar domatese ihtiyaç var, ne kadar soğana ihtiyaç var,
Ankara mı bilir, Ankara’da Tarım Bakanlığının bürokratları mı bilir; yoksa
yerel yönetici mi bilir arkadaşlar? Niye soğan 10 lira oldu, niye patates 10
lira oldu, niye domates 10 lira oldu arkadaşlar, soralım. Çünkü, merkezî
planlama yüzünden. Eğer kır-kent ilişkisi sağlanabilmiş olsaydı her yerel
yönetim ihtiyaç kadar serayı şehrin çeperlerine kurardı, hem kırın gelişmesi
anlamında hem de kırda nüfusun kalması anlamında planlamayı yapardı. Ama bütün
bunları Ankara’ya bağlarsanız burada bir çözüm olmaz arkadaşlar. Bu da yerel yönetimlerin
hakkını gasbetmektir. Gelin, bu maddelere yol vermeyelim arkadaşlar.
Şimdi
“tehlike arz eden binaların yıkılması” deniyor. Hani masumane gibi gözükebilir
ama şehirlerimize bakalım, yüz yıl önce yaptığımız o güzide binalara bakalım,
eski tarihî binalara bakalım, hepsi yıkılmaya terk edildi arkadaşlar ve
yıkılıyorlar. Bilerek yıktırılıyor onlar, biliyor musunuz? Sahip çıkılmıyor.
Niye? Yerine 5 katlı, 10 katlı apartman yapılacak. Oysa o binalar bizim
hafızamız, biliyor musunuz; hepsi bizim hafızamız. Onlara sahip çıkmalıyız,
onları yıkmak değil… Ne deniyor? İşte, yıkılmaya terk ediliyor, çatısı bacası
çöküyor, yağmur altında, kar altında kalıyor “Çöksün de yerine apartman
yapalım.” deniyor. Şimdi, biz onları restore edeceğiz demiyoruz, hafızamız olan
o binaları restore edelim demiyoruz, o binaları bir an önce yıkalım diyoruz.
Ya, bu, kabul edilemez arkadaşlar. İşte, bu, büyük bir vicdansızlıktır. Riskli
alan belirlemede Sayın Cumhurbaşkanına yetki veriliyor. Ya, bu kadar yetkiyi
niye veriyoruz arkadaşlar? Niye yerellere bu yetkileri dağıtmıyoruz?
Diğer
bir konu: Orman vasfını kaybetmiş arazilerle ilgili 2/B yasası bir kez daha
geliyor. Vallahi, ben dört buçuk yıldır milletvekiliyim, herhâlde 5’inci, 6’ncı
kez aynı konuyu görüşüyoruz. Şimdi, arkadaşlar, 2/B arazileri büyük oranda rant
arazileri. Şehrin çeperindeki arazilerde rant projeleri yapılmak isteniyor. Bu
olaya karşıyız; orman arazilerinin orman arazisi olarak kalmasını savunuyoruz
ve rant projelerine dönüşmemesini savunuyoruz. Ancak orman köylüleri var
arkadaşlar. Bakın, bu yasa teklifinde onlar korunmamış. Orman köylüleri
yıllardır borçlanıyorlar 2/B’yle ilgili ama arkadaşlar, orman köylüleri Türkiye
toplumunun en yoksul kesimi, en yoksulları, bunu biliyor musunuz ve onlara
çıkan borcu ödeyemiyorlar. Beş yıldır 5’inci kez bunların borçlarını
yapılandırıyoruz, beş yıldır ödeyemiyorlar. Bu Meclis eğer vicdanlı bir
Meclisse, yapması gereken, bu arazileri gerçek orman köylüsüne bilabedel,
ücretsiz olarak devretmektir. Ama bu yasa teklifinin ruhunda maalesef bu da
yok. 
Değerli
arkadaşlar, ezcümle, bu yasa teklifinde vicdan yok, adalet yok, insan yok,
yaşam yok, hafıza yok, tarih yok. Ne var? Rant var, müteahhit var, merkezîleşme
var. Bakmayın siz bürokratik işlemlerin kolaylaştığını söyleyenlere. Lütfen,
sizden istirhamım, rantçılara yol vermeyin; gelin, insanlarımız için adil bir
yasa yapalım.
Hepinize
saygılar sunarım. (HDP sıralarından alkışlar)
MUHAMMET
EMİN AKBAŞOĞLU (Çankırı) – Başkanım… 
BAŞKAN
– Aydın Bey, siz söz istemiştiniz. 
Buyurun.

IV.- AÇIKLAMALAR (Devam)
54.- Antalya Milletvekili Aydın Özer’in, grup başkan vekillerinin
Kırkpınar yağlı güreşlerinde başpehlivan olan sporculara “devlet sporcusu”
unvanı verilmesiyle ilgili siyasetüstü yaklaşımlarına teşekkür ettiğine ilişkin
açıklaması
AYDIN
ÖZER (Antalya) – Teşekkür ederim Sayın Başkan.
Az
önce konuştuğumuz, bu Kırkpınar’daki başpehlivanlarımıza “devlet sporcusu”
unvanı verilmesiyle ilgili grup başkan vekillerimizin siyasetüstü
yaklaşımlarına çok teşekkür ediyoruz. 
2.500
yağlı pehlivan güreşçimiz ve 70’e yakın başpehlivan güreşçimiz adına hepinize
çok teşekkür ediyorum. Bu yaklaşımınızın gerçekleşmesini diliyorum. Hepiniz sağ
olun.
Başkanım,
size de çok teşekkür ediyorum, sağ olun.
BAŞKAN
– Cumhuriyet Halk Partisi Grubu adına…
MUHAMMET
EMİN AKBAŞOĞLU (Çankırı) – Sayın Başkanım, biraz evvelki konuşmayla ilgili söz
istemiştim.
BAŞKAN
– Buyurun Sayın Grup Başkan Vekili.
55.- Çankırı Milletvekili Muhammet Emin Akbaşoğlu’nun, Diyarbakır
Milletvekili Garo Paylan’ın 91 sıra sayılı Kanun Teklifi’nin tümü üzerinde HDP
Grubu adına yaptığı konuşmasındaki bazı ifadelerine ilişkin açıklaması
MUHAMMET
EMİN AKBAŞOĞLU (Çankırı) – Teşekkür ederim Sayın Başkanım.
Değerli
milletvekili arkadaşlarım, biraz evvel HDP Grubu adına konuşan milletvekilinin
ifadeleriyle ilgili şunu ifade etmek isterim: Mesela, Sur’dan örnek verdi,
işte, ranttan ve müteahhitlere birtakım kayırmalardan bahsetti ama, hakikaten,
ancak bu kadar tersinden okunabilir diye düşünüyorum bu kanun teklifi. Burada
bir rant söz konusu değil, vatandaşımızın işlerini kolaylaştırma söz konusu;
müteahhitler ile hak sahipleri arasında bir ihtilaf söz konusu olduğunda da hak
sahiplerine, vatandaşlara bu konuda sözleşmeyi feshedebilme yetkisi
getiriliyor. Bu önemli bir düzenleme. 
Aynı
zamanda, Diyarbakır Sur’da insanlarımızın evlerini yakıp yıkan, tarihî yerleri
yerle yeksan eden teröristlerin bu hunharca yaklaşımlarını devletimiz,
hükûmetimiz…
SERPİL
KEMALBAY PEKGÖZEGÜ (İzmir) – Getirin araştıralım kimin yıktığını.
MUHAMMET
EMİN AKBAŞOĞLU (Çankırı) – ...sonuç itibarıyla, oradaki vatandaşlarımızı ev
sahibi yapmak suretiyle ortadan kaldırmaya çalışırken bu davranışlarda bulunan
ve hakikaten bütün Sur’u delik deşik eden PKK’nın ihanetine ilişkin bir şey
duyamadık maalesef. Onun ben sayın konuşmacı tarafından…
(Mikrofon
otomatik cihaz tarafından kapatıldı) 
MAHMUT
TOĞRUL (Gaziantep) – Helikopterlerle yıkıldı onların çoğu ya!
FİLİZ
KERESTECİOĞLU DEMİR (Ankara) – Konu Tapu Kanunu da o yüzden duyamamış olabilir
misiniz acaba?
SERPİL
KEMALBAY PEKGÖZEGÜ (İzmir) – Kanunla mı yapıyor o dediğinizi?
MUHAMMET
EMİN AKBAŞOĞLU (Çankırı) – Sonuçta, PKK’nın Sur’a, Diyarbakır’a ve o yerleşim
yerlerindeki ihanetine ilişkin bir eleştiri duymak isterdim ancak onu
duyamadığımı üzüntüyle belirtmek isterim.
Teşekkür
ederim.
LÜTFÜ
TÜRKKAN (Kocaeli) – Sayın Başkanım…
BAŞKAN
– Buyurun Sayın Türkkan.
56.- Kocaeli Milletvekili Lütfü Türkkan’ın, Rus denizaltısında yaşanan
kaza haberine ilişkin Meclisin bilgilendirilmesini talep ettiklerine ilişkin
açıklaması
LÜTFÜ
TÜRKKAN (Kocaeli) – Yaklaşık bir saattir medyada dolaşan bir şeyden bahsetmek
istiyorum. Bir Rus denizaltısında bir saldırı sonucu mu yoksa bir radyasyon
patlaması sonucu mu olduğu bilinmeyen bir kaza haberi var. Arkasından da hemen
Amerika Birleşik Devletleri Başkan Yardımcısı Mike Pence acil kodla Beyaz
Saray’a çağrılıyor. Rusya Devlet Başkanı Putin tüm programlarını iptal ediyor,
savunma bakanını acil görüşmeye çağırıyor. Avrupa Güvenlik Konseyi Brüksel’de
acil toplantıya çağrılıyor. Çin Komünist Partisi Merkez Komitesi de acil olarak
toplantıya çağrılıyor. Türkiye'nin bir NATO ülkesi olduğunu, Rusya’yla girdiği
yeni ittifakların da bulunduğunu, bu sıcak bölgenin de en yakınındaki ülke
olduğunu hatırlatarak sayın Dışişleri Komisyonu üyelerimizden birisi varsa o
veya Sayın Osman Aşkın Bak da burada, eğer bilgisi varsa o bizi
bilgilendirebilir, yoksa bu konuda Meclisi bilgilendiren bir makam olursa
seviniriz.
Teşekkür
ediyorum. 
GARO
PAYLAN (Diyarbakır) – Sayın Başkanım…
BAŞKAN
– Buyurun.
57.- Diyarbakır Milletvekili Garo Paylan’ın, Diyarbakır ili Sur
ilçesinde yapılan kentsel dönüşüm uygulamalarından Diyarbakırlıların memnun
olup olmadığının yerinde araştırılması ve konuya ilişkin ortak araştırma
önergesi verilmesi gerektiğine ilişkin açıklaması
GARO
PAYLAN (Diyarbakır) – Sayın Başkan, ben Diyarbakır Milletvekiliyim ve
Diyarbakır Sur’da nelerin yaşandığını çok iyi biliyorum. Diyarbakır Sur yerle
bir edildi; üstüne, yetmedi, yıkım olmayan mahalleler dâhil, bakın,
çatışmaların olmadığı mahalleler dâhil, bütün mahallelerdeki bütün tarih yok
edildi; taşlar buldozerlerle kamyona yüklenip o tarih, o hafıza yok edildi ve
kentsel dönüşüm uygulamalarıyla ilgili de vatandaşlarımızdan hiçbir Surlunun o
binalarda yaşayamayacağı durumda bir dönüşüm yapıldı çünkü o binalar çok yüksek
maliyetlerle vatandaşımıza sunuluyor ve vatandaşımıza yalnızca bir yıkım bedeli
veriliyor, o da tapusu olanlara. Şu anda on binlerce Surlu Sur’da yaşayamıyor.
Ben bir Diyarbakır Milletvekili olarak Sur’un belli bölgelerine hâlâ
giremiyorum.
Arkadaşlar,
bu anlamda, eğer bu işi araştırmak istiyorsanız, Diyarbakır’da ne olmuş, hep
beraber gidelim, yerinde görelim ve Surlular yapılan dönüşümden memnun mu,
Diyarbakırlılar memnun mu, gelin hep beraber bir araştırma önergesi verelim ve
hep beraber bunu yerinde araştıralım. 
MUHAMMET
EMİN AKBAŞOĞLU (Çankırı) – Sayın Başkan…
BAŞKAN
– Buyurun Sayın Grup Başkan Vekili.
58.- Çankırı Milletvekili Muhammet Emin Akbaşoğlu’nun, milletin devletin
teminatı altında yaşantısını sürdürebilmesini sağlayan politikanın ancak
alkışlanması gerektiğine ilişkin açıklaması 
MUHAMMET
EMİN AKBAŞOĞLU (Çankırı) – Teşekkür ederim Sayın Başkan.
Biraz
evvel ifade ettiğim gibi, tekrar aynı şeyleri söyledi sayın milletvekili. Sonuç
itibarıyla, PKK’nın çukurlarıyla, PKK’nın tahribatıyla, PKK’yla ilgili tek bir
cümle sarf etmeden konuyu kapatmak noktasında bir yaklaşım sergiliyor. Siz asıl
bu ihanete karşı durmalısınız. Orada milletin gerçekten sıcak çorbasını
içeceği, kendi yaşantısını devletin teminatı altında sürdüreceği, yapılan güzel
konutlarla bu ihtiyacın giderildiği bir politikayı ancak alkışlamak lazım.
Teşekkür
ederim.
FİLİZ
KERESTECİOĞLU DEMİR (Ankara) – Onun için mi oy alamıyorsunuz oradan?
GARO
PAYLAN (Diyarbakır) – Hiçbir Surlu orada oturamıyor.
IX.- KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Teklifleri (Devam)
1.- Kırklareli Milletvekili Selahattin Minsolmaz ve 35 Milletvekilinin
Tapu Kanunu ve Bazı Kanunlarda Değişiklik Yapılmasına Dair Kanun Teklifi
(2/1984) ve Bayındırlık, İmar, Ulaştırma ve Turizm Komisyonu Raporu (S. Sayısı:
91) (Devam)
BAŞKAN
– Cumhuriyet Halk Partisi Grubu adına İstanbul Milletvekili Sayın Gökan Zeybek
konuşacaktır.
Buyurun
Sayın Zeybek. (CHP sıralarından alkışlar)
CHP
GRUBU ADINA GÖKAN ZEYBEK (İstanbul) – Sayın Başkan, değerli milletvekilleri;
hepinizi saygıyla selamlıyorum. 
Sözlerime
2 Temmuz 1993 tarihinde Sivas’ta gerçekleşen katliamda yaşamını yitiren aydın,
yazar ve ozanlarımızı saygı, özlem ve rahmetle anarak başlamak istiyorum. 
Yine,
Sivas katliamından birkaç gün sonra Başbağlar’da meydana gelen katliamda da
yaşamını yitiren bütün canlarımıza saygı ve hürmetlerimi sunuyorum.
Sayın
Başkan, değerli arkadaşlar; görüşmekte olduğumuz yasa teklifiyle ilgili olarak,
Cumhuriyet Halk Partisi Grubu olarak bizim Türkiye Büyük Millet Meclisine
vermiş olduğumuz benzer yasa tekliflerinin İç Tüzük hükümlerine göre
birleştirilerek Komisyona, Komisyonun önüne gelmesi gerekirdi ancak maalesef,
bunların birleştirilmediğini bir bilgi olarak sizlerle paylaşmak istiyorum. 
Yine,
bugün görüştüğümüz bu yasa teklifi… Evet, gerçekten de hem 31 Mart tarihinde
hem de 23 Haziran tarihinde yapılan seçimlerde Türkiye’de insanlar özellikle
kentlerin kimin tarafından yönetileceğinden daha çok kimler tarafından
yönetilmemesi konusunda bir görüş birliğine varmıştır. Öylesine bir görüş
birliği oluşturmuştur ki özellikle mesela İstanbul’da Esenyurt’ta yaşayanlar,
Kadıköy Fikirtepe’de yaşayanlar, Küçükçekmece’de yaşayanlar, Gaziosmanpaşa’da,
Sarıyer’de, Beykoz’da, Üsküdar’da, Pendik’te ve Kartal’da, Maltepe’de
yaşayanlar, 23 Haziran tarihinde, kendileriyle ilgili hazırlanan “kentsel
dönüşüm” adı altındaki bu yasaların oluşturduğu mağduriyetlerin hesabını âdeta
sandıkta sormuşlardır. 
Yine
neyi sormuştur bizim yurttaşlarımız? Bu Parlamentodan sürekli olarak
güncellenerek gelen ve gecekondu mahallelerinde yaşayan yurttaşların 2981
sayılı -imar affı- Yasa’yla hak sahibi oldukları tapu tahsis belgelerinin
tapuya dönüşmesiyle ilgili önce yirmi beş yıllık dönem içinde sözlerin yerine
getirilmemesini; sonra, önce üç yıl, daha sonra beş yıl süreyle Türkiye Büyük
Millet Meclisinde süreler uzatılmasına rağmen hâlâ hazine parselleri üzerindeki
tapu tahsis belgelerinin tapuya dönüşmesini, bu konuda verilen sözlerin
tutulmamasını cezalandırmışlardır. İstanbul’da 64 tane mahallede kurulu
bulunan, Türkiye’nin değişik ilçelerinde örgütlü bulunan Mahalleler Birliğini
hem buradan selamlıyorum hem de onların bu haklı davasının sürekli ve düzenli
olarak takipçisi olacağımızı belirtmek istiyorum. İmar barışıyla ilgili süre 30
Haziran tarihinde dolmuştu, şimdi 31 Aralık tarihine kadar yeniden uzatıldı. 
Değerli
arkadaşlar, 1983 yılında çıkmış olan 2981 sayılı Yasa’dan yararlanmış olan
yurttaşlarla ilgili hukuki süreçleri tamamlamayıp sürekli olarak bu insanları
yasa adı altında farklı birtakım yeni düzenlemelerle bedel ödemeye ya da
yasadan yararlanmak için müracaat etmeye zorlamak aslında gecekondu
mahallesinde yaşayan yurttaşların otuz yıl, kırk yıl, elli yıldır yaşadıkları
alanlardaki en temel hakkı olan ve çocuklarına bırakacakları en temel
varlıkları olan mülkiyet meselesinin göz ardı edilmesinden başka bir şey
değildir. 
Değerli
arkadaşlar, teklifle bir düzenleme getiriliyor. 3194 sayılı Yasa’nın 13’üncü
maddesinde yapılan değişiklikle DOP alanları yüzde 40’tan 45’e çıkarılıyor.
40’tan 45’e çıkarılabilir ama daha önce yasa 40+15 KOP yapılmasına izin
veriyordu ve bu, bir biçimiyle, imar planları ve uygulamada kendini
gösteriyordu. Ancak iktidarlarınız döneminde, gerek Adalet ve Kalkınma
Partisinin on yedi yılık iktidarı döneminde gerekse İstanbul ve Ankara gibi
büyükşehir belediyelerindeki yirmi beş yıllık iktidarlarınız döneminde KOP için
ayrılmış olan alanlardaki kamulaştırmaları yapmadınız. Kamulaştırma için
bütçeye konmuş olan ödenekleri vatandaşın bu mağduriyetini gidermek için
üstlenmediniz, onun yerine başka alanlarda parayı harcadınız ve sonuçta KOP
için ayrılmış olan, DOP için ayrılmış olan alanlar; sağlık, eğitim, spor
tesisi, kültür alanı, kreş, bütün bunların yapılacağı alanlar kamunun eline
geçememiştir. Niye kamunun eline geçememiştir? Çünkü Adalet ve Kalkınma
Partisinin yönetim anlayışında gerçekten de kamucu, toplumcu, halkçı bir yerel
yönetim anlayışı ve hizmet anlayışı yoktur. Burada, teklifin 9’uncu maddesinde
bir düzenleme getiriliyor, deniyor ki: “Kamulaştırması yapılmamış olan
alanlardaki DOP’a ya da KOP’a ayrılmış olan özel tesisler…” Yani hastane, özel
hastane olabilir yani okul, özel okul olabilir yani spor tesisi, özel spor
tesisi olabilir. 
Değerli
arkadaşlar, plan yapıcı kimin için plan yapar? Plan yapıcı, parlamentolar,
meclisler… Halkın oylarıyla seçilmiş olan meclislerin temel görevi kimin için
plan yapmaktır? Yani biz, burada bulunan 590 milletvekili yasayı hangi toplum
kesimleri için yapacağız? Önceliğimiz kimdir? Yani gözünü bu Parlamentoya
kimler çevirir? Toplumda en az gelir seviyesine sahip olan, kamunun
hizmetlerinden en fazla yararlanması gerekenler yani işini, aşını ve ekmeğini
bir türlü kontrol edemediğiniz göç ve mülteci meselesi yüzünden kaybetmiş olan,
büyük kentlerin çeperlerine yerleşmiş olan kentin yoksulları sizden bu
hizmetleri bekler. Ama görüyoruz ki, plan yapıcı diyor ki: “Düzenleme ortaklık
payı adı altında bulunan alanlarda bunların kamulaştırılması gerçekleşinceye
kadar mülkiyet sahibi tarafından amacına uygun olarak özel tesis -hastaneyse
hastane, okulsa okul- yapılabilir.”
Değerli
arkadaşlar, şimdi, kamulaştırmayla ilgili temel bir kural vardır. Siz
kamulaştırma yapacağınız yani kamu adına düzenleme ortaklık payı adı altında, KOP
adı altında belki bedelsiz kamulaştırma yapacağınız yerlerde bu binaları
yaptırırsanız zaten ödeyemediğiniz kamulaştırma bedelleri ve enkaz bedellerinin
üzerine yeni yükler getireceğinize göre, plan yapıcının buradaki temel amacı
sağlığın, eğitimin, sporun, kültürün ve kreşlerin özelleşmesidir. Bu iktidar
burada apaçık suçüstü yakalanmıştır. 
Yine
plan yapıcının “düzenleme ortaklık payı” adı altında, kentin merkezlerinde
bulunan yüz yıllık, iki yüz yıllık asri mezarlıkların, dönüşüm alanları
planlamasında mezarlıkların DOP alanına dâhil edilmesi hakkında dâhiyane bir
görüşü var. Yani diyelim ki bir kentin merkezinde -özellikle kent merkezlerinde
bulunan tek yeşil alanlar da mezarlıklar- siz bin dönümlük bir arazi üzerinde
bir plan yapıyorsunuz, bunun 300 dönümünün de mezarlık olduğunu düşünün yani
siz zaten yüzde 45, maksimum 450 dönümlük bir DOP alanı ayırabileceksiniz, o
zaman sosyal donatı ya da diğer bütün hizmetler için lazım olan alanların içine
getirirsiniz mezarlığı da koyarsınız, mezarlık da DOP alanının içine girer,
böylelikle o kentte yine kamu hizmetlerinin yapılabilmesi için, toplumcu,
halkçı hizmetlerin yapılabilmesi için lazım olan hiçbir sosyal donatıyı da
planın içine yerleştiremezsiniz. 
Şimdi
tarım alanlarıyla ilgili düzenlemeler geliyor. Burada, tarım alanlarının
üzerinde hak sahibi olan insanlara rayiç bedellerin yarısı üzerinden değil,
belki daha da düşük bedeller üzerinden, ama uzun süre hiçbir imar planıyla
tarım alanı vasfını değiştirmeyecek biçimiyle verilmesinden yanayız. Ancak plan
yapıcı burada bir süre getiriyor. Değerli arkadaşlar, bakın, sizin iktidarınız
döneminde Türkiye’de 18,5 milyon hektar olan tarım arazisi 15,5 milyon hektara
düşmüştür. Yani on yedi yıllık iktidarınızda 3 milyon tarım arazisini biz
kaybettik arkadaşlar. O nedenle, değil bugün, değil bu yasa teklifi, Türkiye
Büyük Millet Meclisinden çıkacak hiçbir yasada tarım alanlarının ve tarım
topraklarının başka bir amaç için kullanılmasıyla ilgili bir düzenlemenin
teklif dahi edilmemesi gerekir. Ama imar barışıyla birlikte, imar barışı için
başvurulan milyonlarca yapının belki de önemli bir kısmının tarım arazileri
üzerinde yapıldığını da hepimiz biliyoruz. 
Başka
bir önemli sıkıntıyı buradan ifade etmek istiyorum. Daha Osmanlı İmparatorluğu
Dönemi’nde Balkanlar’dan gelip Silivri ve Çatalca’ya yerleştirilmiş olanlara,
yani mübadil olarak Sultan Abdülhamit döneminde yerleştirilmiş olan köylülere,
kullandıkları 7 bin metrekareye kadar arazilerini rayiç bedelin yarısı
üzerinden veriyorsunuz. Ama aynı yasanın içinde deniliyor ki: “Bir kullanıcı üç
yıldan fazla kullandığı araziyle ilgili de rayiç bedelin yarısını ödeyerek hak
sahibi olabilir.” Hani adalet? Hani Anayasa’nın eşitlik ilkesi? Hani
Anayasa’nın hakka ve hukuka uymayla ilgili ilkesi? Ya, arkadaşlar, yüz kırk bir
yıl, altı kuşak demektir. Altı kuşaktır bir bölgede yaşamış olan insanları
-buralarda yüzyıllardır kullandıkları arazileri- sizin üç yıl önce bir bölgeye
yerleşmiş ve orada tarım yapan insanlarla aynı değerlendirmeye alıyor olmanızın
gerçekten Çatalca ve Silivri’de ve bu köylerimizde halkımız tarafından
anlaşılması ve bizim tarafımızdan da kabul edilmesi mümkün değildir. 
Şimdi,
otoparklarla ilgili bir düzenleme geliyor: İmar parsellerinin içinde boş
bulunan imar parselleri su geçirimli bir malzemeyle kaplanarak otopark
yapılabilir. Arkadaşlar, büyükşehirlerde siz yirmi beş yıldır bütün yapı
ruhsatlarından otopark harcı aldınız, bütün binalardan otopark harcı aldınız,
bu harçların tamamı ilçe belediyesi tarafından alınıp büyükşehir belediyesinin
otopark hesabında toplandı. Neden yapmadınız? “Otopark harcı” adı altında
topladığınız bütün bu paraları nereye harcadınız da şehrin merkezlerinde artık
boş arsaları otopark yapmak zorunda kaldınız?
Bir
başka olay da şu, bunu belirtmemiz gerekiyor: Plan yapma yetkisi kimin
arkadaşlar? Plan yapma yetkisi bakanlığın mı, bürokrasinin mi yoksa seçilmiş
belediye meclislerinin mi, yerel yönetimlerin mi? 1994 yılında Sayın
Cumhurbaşkanı İstanbul Büyükşehir Belediye Başkanı seçildiğinde, o zaman henüz
İstanbul’un köyleri ve bazı ilçeleri Büyükşehir Belediyesinin sınırlarında
değildi yani o günkü İstanbul, bugünkü Büyükşehrin sınırları kadar değildi;
1994 yılında Ankara Büyükşehir Belediyesi de bugünkü Ankara’nın sınırlarına
hâkim değildi. Neyi savunuyordu? “Plan yapma yetkisi yerel yönetimlerin ve
belediye meclislerinindir. 1/5.000’lik planlar büyükşehir tarafından yapılacak,
1/1.000’lik planlar da ilçe belediye meclisleri tarafından yapılacak.” Şimdi,
görüyoruz ki bu teklifle, giderek yerel yönetimleri kaybettiğiniz için, yerel
yönetimlerdeki yetkileri olabildiğince kısmak ve ağırlıklı olarak da “dönüşüm”
adı altında yapılacak olan çalışmalarda Çevre ve Şehircilik Bakanlığını etkin
hâle getirmek istiyorsunuz. Arkadaşlar, Çevre ve Şehircilik Bakanlığı dediğimiz
Bakanlık, eski Bayındırlık ve İskân Bakanlığı. Ya, Türkiye’deki bütün kamu
binalarını, yani durduğu yerde yıkılan, depremde yerle bir olan ve içindeki
donatı miktarı, içindeki betonun kalitesi en düşük olan yapıları yapan,
denetleyen, uygulayan Bakanlık değil mi bu? Şimdi, bu Bakanlığa “kentsel
dönüşüm” adı altında afet riskli alanların devredilmesini, bütün Türkiye’deki
riskli alanlarla ilgili sürecin Bakanlık eliyle yürütülmesini öngörüyorsunuz
ama Türkiye’nin her yerine yayılmış olan, farklı siyasi partiler tarafından
yönetilen yerel yönetimleri yasanın hiçbir yerinde sistemin içine dâhil
etmiyorsunuz. Sürekli olarak merkezî yönetimin güçlendirilmesi… Yani elinizde
merkezî yönetim kaldı ve siz bu yetkileri devretmekten korkuyorsunuz ama
korkunun ecele faydası yok arkadaşlar. Yerel yönetimleri nasıl kaybettiyseniz,
gün gelecek merkezî yönetimi ve şu anda yönetmekte olduğunuz bakanlıkları da
bir bir elinizden kaçıracaksınız. 
Şimdi,
2000’li yıllar dünyada faizlerin yüzde 1’lere düştüğü, döviz cinsinden
borçlanmanın yüzde 3’ler, 4’ler seviyesinde olduğu ve dünyada bol paranın
olduğu bir dönemdi. Siz bu dönemde, deprem riski taşıyan alanlarla ilgili
dönüşümde ne yaptınız, afet riski taşıyan alanlarla ilgili ne yaptınız, dere
yataklarının ıslahı konusunda ne yaptınız, heyelan bölgelerindeki mahallelerin
ve ilçelerin taşınması konusunda ne yaptınız? Hiçbir şey. Şimdi geldik 2019
yılına faizler yüzde 25, enflasyon yüzde 20, dünyada para sıkışıklığı var ve
siz buradan bir teklif geçirerek bununla kamunun ve özel sektörün riskli
alanlarda ve dönüşüm alanlarında sorunları çözeceğini bekliyorsunuz.
Aldanıyorsunuz arkadaşlar. Sayenizde Türkiye'de ne bu işleri yapacak müteahhit
kaldı… Teklifin getirdiği biçimiyle teminat karşılığında kentsel dönüşüm
sürecine girecek sektördeki firma sayısının ciddi biçimiyle azaldığını
belirtmemiz gerekiyor.
Burada,
tabii, teklif metninin içinde bir madde var. Aslında Tapu Yasası’nın, kentsel
dönüşümle ilgili teklif içine “kamping ve günübirlik alanlardaki süre
uzatımı”nın niye girdiği konusunda biz Cumhuriyet Halk Partisi Grubu olarak
hiçbir biçimiyle ikna olamadık arkadaşlar. Bunun bu teklifin içinde olmasıyla
ilgili bize yeterli bilgi de aktarılamamıştır. Niçin bu teklifin içinde
olduğunu da açıkçası anlayabilmiş değiliz.
Değerli
arkadaşlar, Büyükşehir Belediye Başkanı adayınız Sayın Binali Yıldırım -eski
Başbakan, Türkiye Büyük Millet Meclisinin bir önceki Başkanı- İstanbul’da
gittiği bütün gecekondu mahallerinde, seçilmesi durumunda, 2981 sayılı Yasa’ya
göre hak sahibi olanlara emlak rayiç bedelleri üzerinden -yani piyasa rayiçleri
üzerinden değil, devletin, belediyelerin belirlemiş olduğu emlak rayiç
bedelleri üzerinden- tapularının verileceğine dair söz verdi. Şimdi, yasanın
içine bakıyoruz buna ilişkin bir düzenlemenin gene olmadığını görüyoruz.
Bunlarla ilgili çalışmalar, bunlar ne zaman gelecek? Belli ki sözler veriliyor
ama seçimler kaybedildiğinde kesinlikle tutulmuyor. 
Yıkılmak
zorunda olan ya da yıkılacak olan binaların kamu eliyle yıkılarak, değerinin
yüzde 20’si oranında ilgilisine rücu edilmesiyle ilgili bir madde var. Şimdi,
değerli arkadaşlar, büyükşehirlerde “Taşınmaz Kültür Varlıklarının Korunmasına
Ait Katkı Payı” adı altında bir emlak vergisi toplanıyor. Yani belediyeler
topladıkları verginin yüzde 10’u kadar “Taşınmaz Kültür Varlıklarının
Korunmasına Ait Katkı Payı” adı altında bir fon oluştururlar ve bu, il özel
idaresinin yani valiliğin emrindeki bir fonda birikir. 
Şimdi,
bugüne kadar devletimiz hep şunu yaptı, valilikler hep şunu yaptı: Korunması
gereken kültür varlığı olarak devlet, camileri, medreseleri yani asırlık
yapılarımızı öngördü ve hep bunların iyileştirilmesi, ihya edilmesi ya da
restorasyonu konusunda bir çaba içine girdi. Oysa artık günümüzde korunması
gereken kültür varlıklarının başında korunması gereken mahalleler var.
Mahallelerin insanla birlikte korunması gerekiyor, yaşam biçimiyle korunması
gerekiyor, oradaki sivil mimari eserlerle, ürünlerle yani apartmanlarla,
konaklarla varsa eski yapılarıyla korunması gerekir. Bu nedenle kafamızı
mutlaka değiştirmemiz ve yönetim anlayışının mutlaka şekillenmesi lazım. Yani
Osmanlı’dan ya da Bizans’tan kalmış olan bütün kültür varlıkları bizim
açımızdan çok değerlidir, kutsaldır ama altmış yıl, cumhuriyetin ilk dönemine
ait olan temel yapılar, cumhuriyet öncesi, özellikle Bolşevik Devrimi’nden
sonra İstanbul’a, büyük kentlere göç etmiş olan Beyaz Rusların yaratmış olduğu
kültürler, ekalliyetlerin yapmış olduğu sivil mimarlık ürünlerinin de
mülkiyetin sahibine bağlı olmaksızın korunması için kesinlikle bu fonların
kullanılmasının doğru olduğunu düşünüyorum.
Hazineye
ait olan arazilerin devri konusunda… Geçmişte hazineye ait olan araziler ilgili
belediyelere devredilirdi. Belediyeler de bu yerleri belli bir bedel
karşılığında eğer tapu tahsis belgesi varsa ilgilisine, yoksa rayiç bedeller
üzerinden de hak sahiplerine verirdi. Şimdi, uzun zamandır, belediyeleri
kaybettikten sonra artık Millî Emlak belediyelere tapuların devrini sağlamıyor;
sağlıyor, o belediyenin kimin tarafından yönetildiğine bakarak sağlıyor.
Mesela, Beykoz, Adalet ve Kalkınma Partisinin yönetiminde bir belediyeyse orada
hazine arazilerinin belediye tarafından ya da Kâğıthane Belediyesindeki hazine
arazilerinin Kâğıthane Belediyesi tarafından dağıtılması konusunda hiçbir sorun
çıkarmıyor ama Boğaz’da Sarıyer gibi, milyonlarca metrekare arazisi kamu elinde
olan mülklerin vatandaşa devri konusunda bütün başvurulara rağmen, zerre kadar
bir çabanın yapılmadığını görüyoruz. 
Şimdi,
değerli arkadaşlar, sizin döneminizde tabii, önemli problemler yaşandı. Nedir
bunlar? “Üçüncü şahıslar” dediğimiz, vatandaş ile müteahhit arasında yapılan
sözleşmelere göre, yoğun ekonomik kriz, uyguladığınız yanlış istihdam
politikaları, yanlış inşaat ve imar politikaları, yanlış ekonomik politikalar
sonucunda artık İstanbul’un her ilçesinde 300-400 tane yapı adasında iksalar
yani hafriyata alınmış, etrafı perdelerle çevrilmiş olan alanlardaki iksalar
batma noktasına gelmiştir, patlama noktasına gelmiştir. İşte, bunlardan bir
tanesi Kâğıthane’de. Kâğıthane’de iflas etmiş bir müteahhidin yarım bıraktığı
inşaatın iksaları patlamış, etrafındaki 34 tane binayı boşaltmak zorunda
kaldınız ve bunun bedelini kamu eliyle siz ödeyeceksiniz. Keza Esenyurt’ta yine
patlamış olan bir hafriyat çukurunun etrafındaki iksalardan dolayı oluşan
çatlaklar mahallenin yolunu ortadan kaldırmıştır.
Sayın
Başkan, değerli arkadaşlar; sözlerimi tamamlarken bir konuya değinmek
istiyorum. Çevre ve Şehircilik Bakanlığı afete uğrayan alanlarda, riskli
yapılarda, sel bölgelerinde çalışma yapabilir.
(Mikrofon
otomatik cihaz tarafından kapatıldı) 
BAŞKAN
– Toparlayalım Sayın Milletvekili.
GÖKAN
ZEYBEK (Devamla) – Şimdi, Çevre ve Şehircilik Bakanlığı, İstanbul Göktürk’ün
kemer bölgesinde, 1.200 dönüm arazinin içinde 312 dönüm imar planlarına göre
yeşil alan ve spor alanına ayrılmış olan bir bölgeyi yani planı yapılmış, plana
göre “düzenleme ortaklık payı” adı altında ayrılması gereken alanlara dâhil
edilen yeşil alanları imar planıyla siz imara açıyorsunuz. 312 bin metrekare
yeşil alanı imara açıyorsunuz. Nasıl açıyorsunuz? Arkadaşlar, kimin burası?
Hangi ilişkilerle siz, Çevre Bakanlığı olarak, bir konut yerleşiminin içinde,
bin tane evin içindeki yılan biçiminde bir golf sahasını imara açma gereğini
hissediyorsunuz? 
Adalet
ve Kalkınma Partisinin milletvekillerine buradan sesleniyorum: Haberiniz var mı
arkadaşlar Göktürk’teki yapılan bu imar tadilatından? Kimlere ne rant sağlandığından
haberiniz var mı? Takip ediyor musunuz? Bakanlığınızın yetkisi bunlar mıdır? 
(Mikrofon
otomatik cihaz tarafından kapatıldı) 
BAŞKAN
– Buyurun. 
GÖKAN
ZEYBEK (Devamla) – Tamamlıyorum Sayın Başkan. 
Buradan
bütün plan yapıcılara, kamu eliyle Çevre ve Şehircilik Bakanlığında mekânsal
planlamada çalışanlara şunu söylüyorum: Tarih sizi affetmeyecek. İstanbul
kentinde, Ankara’da, İzmir’de, büyükşehirlerde kamuya terk edilmesi gereken,
imar planlarına göre yeşil alan, donatı alanı ve okul, hastane alanları gibi
alanları sürekli ve düzenli olarak birtakım rant çevrelerine imar yaratmak için
Ankara’nın Bakanlık koridorlarında plan yapmaya çalışırsanız vallahi de billahi
de bugün aldığınız yüzde 44 oy, sizin açınızdan, tarihte bundan sonra
göreceğiniz en yüksek oy olacaktır. Bu millet sizi rantiyeyle yaptığınız iş
birliği dolayısıyla asla affetmeyecektir diyorum. 
Hepinize
saygılar sunuyorum. (CHP ve İYİ PARTİ sıralarından alkışlar) 
BAŞKAN
– Gruplar adına yapılan konuşmalar tamamlanmıştır. Teklifin tümü üzerinde şahsı
adına ilk olarak, İstanbul Milletvekili Sayın Mehmet Akif Hamzaçebi
konuşacaktır. 
Buyurun
Sayın Hamzaçebi. 
MEHMET
AKİF HAMZAÇEBİ (İstanbul) – Teklifin tümü üzerinde kişisel görüşlerimi ifade
etmek için söz aldım. Sözlerime başlarken Sayın Başkanı, değerli milletvekili
arkadaşlarımı ve bizleri televizyonlardan izleyen vatandaşlarımızı sevgiyle,
saygıyla selamlıyorum. 
Önce
usulle ilgili bir konuyu gündeme getirmek istiyorum. Teklif, toplam 8 kanunda
değişiklik öngörüyor; 2644 sayılı Tapu Kanunu; 634 sayılı Kat Mülkiyeti Kanunu;
3194 sayılı İmar Kanunu; 5403 sayılı Toprak Koruma ve Arazi Kullanımı Kanunu;
4706 sayılı Hazineye Ait Taşınmaz Mallarının Değerlendirilmesi ve Katma Değer
Vergisi Kanununda Değişiklik Yapılması Hakkında Kanun; Türk Medeni Kanunu; 6296
sayılı, kısaca ifade edecek olursak, 2/B Kanunu; 6306 sayılı Afet Riski
Altındaki Alanların Dönüştürülmesi Hakkında Kanun; bu kanunlarda değişiklik
öngörüyor teklif. Benim Akif Hamzaçebi, Cumhuriyet Halk Partisi İstanbul
Milletvekili olarak Cumhuriyet Halk Partili milletvekili arkadaşlarımla
birlikte vermiş olduğum bu konulara ilişkin toplam 4 tane kanun teklifim var.
Komisyon görüşmeleri başlamadan önce Sayın Komisyon Başkanını aradım,
tekliflerin birleştirilmesini rica ettim. “Grubumla, grup başkan vekillerimle
konuşacağım.” dedi. Komisyon toplantısına katıldım, söz aldım, baktım ki
birleştirilmemiş, “Neden birleştirmediniz?” diye sordum, bir cevap veremedi.
Aynı konularla ilgili daha önceden vermiş olduğumuz teklifler bunlar. Cevap verilmeme
nedeni şu: Şu sıra sayısı, ne diyor burada? “Kırklareli Milletvekili Selahattin
Minsolmaz ve 35 milletvekilinin şu kanunlarda değişiklik öngören kanun
teklifi.” Eğer birleştirilmiş olsaydı burada “Akif Hamzaçebi ve 40
milletvekilinin vermiş olduğu şu kanunlarda değişiklik yapan kanun teklifi”
diye de geçecekti. Sadece şu kürsüde Cumhuriyet Halk Partili milletvekillerinin
isimleri okunmasın diye, bu münhasıran sadece ve sadece AK PARTİ Grubuna ait
bir teklifmiş gibi vatandaşlar ve Genel Kurul düşünsün diye bu uygulamayı
yaptılar. Bu yakışmıyor, vatandaşın gözünden de hiçbir şey kaçmıyor. 
Seçimden
önce, 23 Haziran seçiminden önce Genel Başkanımızın görevlendirmesiyle Çatalca
ve Silivri’ye gittim, Çatalca’nın köylerini dolaştım -ilgili maddede o konuya ayrıntılı
olarak gireceğim- dedim ki: “Sizin sorununuzu çözeceğim. ‘Çözeceğim’ derken
kanun teklifi vereceğim. Sizi haksız bir şekilde burada işgalci saymışlar, bunu
asla kabul etmiyorum, işgalci değilsiniz ve yüz kırk bir yıldır kullandığınız
bu arazilerin satış bedeli olarak rayiç bedeli değil, emlak vergilerini esas
alan bir teklifi vereceğim.” Daha önce bir konuşmada ifade ettim, “‘Sen
muhalefet milletvekilisin, bunu nasıl çözeceksin?’ diye bana soracaksınız,
‘Merak etmeyin, bu konularda attığımız adımları iktidar partisi takip eder.’”
dedim. Sağ olsun Çevre ve Şehircilik Bakanımız Sayın Murat Kurum benden iki gün
sonra Çatalca’ya gitmiş, köylülere, muhtarlara “Ben bu rayiç bedeli ‘yüzde
50’si’ olarak değiştireceğim.” demiş, teklif de buraya o şekilde geldi. Sayın
Murat Kurum’a teşekkür ediyorum öncelikle, hem bu konuda bir adım atmış olduğu
için yetersiz de olsa hem de uygulamada kentsel dönüşüm ve diğer konularda
karşılaşılan sorunları çözmek amacıyla birtakım adımları atmış olduğu için.
Ancak arkadaşlar, burada düzenlenen birçok konuda muhalefetin, Cumhuriyet Halk
Partisinin teklifleri varsa bunları dikkate almamak size yarar getirmez,
topluma yarar getirmez. Maddeler geldiğinde bunları konuşacağız.
Değerli
milletvekilleri, bu teklif esas itibarıyla, ana hükümleri itibarıyla kentsel
dönüşüm konusunda uygulamada yaşanan sorunları çözmeyi amaçlıyor. Fikirtepe
bunun canlı bir örneğidir, bu konuda başka örnekler de söyleyebiliriz. 6306
sayılı Afet Riski Altındaki Alanların Dönüştürülmesi Hakkında Kanun -kısaca
“kentsel dönüşüm kanunu” diyelim buna- 1999’da yaşadığımız o deprem felaketi
sonrasında 2012 yılında çıkarılmış olan bir kanundur. 16 Mayıs 2012 tarihinde
Türkiye Büyük Millet Meclisi tarafından kabul edildi.
Ana
amaç: Deprem riski altında bulunan Türkiye'nin çeşitli bölgelerindeki yapıların
kentsel dönüşümünü sağlamak, vatandaşlarımızı depreme karşı dayanıklı binalarda
oturmaya yöneltmek, bu imkânı vatandaşlarımıza vermek.
Türkiye’de
toplam 20 milyon bağımsız bölümün olduğu kabul ediliyor. Önceki Çevre ve
Şehircilik Bakanımızın açıklamaları bu yöndeydi. 20 milyon bağımsız bölümün 5
milyonu, 99 depreminden sonra çıkarılmış olan yeni imar yönetmeliği uyarınca
yapılmıştır. Dolayısıyla bunların depreme karşı dayanıklı olduğu kabul
ediliyor. 99 depremi öncesinde, daha doğrusu o yönetmelik öncesinde yapılan 15
milyon binanın ise prensip olarak riskli olduğu kabul ediliyor. Bunların
yenilenmesi lazım. Ancak elbette ki yenileme öncelikler çerçevesinde
yapılabilir. 
Türkiye'nin
yüz ölçümünün yüzde 42’si birinci derece deprem kuşağında bulunmaktadır. İkinci
derece deprem kuşağında bulunan alanların toplamı yüzde 24’tür. Yani Türkiye
yüz ölçümünün toplam yüzde 66’sı depreme karşı birinci ve ikinci derecede risk
taşıyan alanlardadır. Bu yüzde 66’lık bölümde tam 58 milyon insanımız
yaşamaktadır.
İstanbul
bunun ne kadarıdır derseniz? İstanbul’da toplam 4 milyon 700 bin bu çerçevede
bağımsız bölüm olduğu ifade ediliyor ve bunun yüzde 15’inin riskli olduğu
varsayılıyor. Aşağı yukarı 600 bin civarı. Bu yüzde 15’lik oran bir çalışmaya
dayanıyor, çok sıhhatli bir oran değil. Çeşitli STK’ler bunun yüzde 25 olduğunu
söylüyor. Yüzde 25 olduğunu kabul edersek aşağı yukarı 1 milyon 175 bin adet
bağımsız bölüm vardır İstanbul’da öncelikle yenilenmesi gereken. Bu yasa, 6306
sayılı Yasa bunları bugüne kadar sağlayamamıştır çünkü bu kentsel dönüşümü
tamamen piyasaya emanet etmiştir. Piyasaya emanet ettiğiniz zaman,
yaşayacağımız o depreme kadar bunun, bu kentsel dönüşümün gerçekleşmesi
imkânsızdır. Evet, bu teklif birtakım iyileştirmeler öngörüyor ama bunların
dahi sistemi yerine oturtması, bu kentsel dönüşümü zamanında gerçekleştirmesi
mümkün değildir.
Değerli
arkadaşlar, depreme hazırlanmak için, önce bu depreme karşı, ülkeyi
yönetenlerin, kentleri yönetenlerin bir zihinsel hazırlığının olması lazım. Bir
yandan İstanbul’da bütün yeşil alanları imara açarsanız, öte yandan “Ben
depreme hazırlık yapıyorum.” deme şansınız yoktur. Bakın, İstanbul’un, tarihî
yarımadanın o efsanevi siluetini, Boğaz’ın siluetini gökdelenlerin o ağır
baskısı altına aldınız; o silueti, Boğaz’ın ve tarihî yarımadanın siluetini yok
ettiniz. Tarihî yarımadanın efsanevi siluetinin ortasına, bugüne kadar hiçbir
Osmanlı padişahı, hiçbir cumhuriyet hükûmeti Başbakanı, Cumhurbaşkanı, hiçbir
İstanbul Büyükşehir Belediye Başkanı bir gökdelen dikmeyi düşünmedi; bunu siz
yaptınız, siz yasallaştırdınız.
İstanbul’daki
470 deprem toplanma alanından bugün sadece 77 tanesi kalmıştır ve Sayın
Cumhurbaşkanı bu süreci “İstanbul’a ihanet süreci” olarak isimlendirdi ama her
nasılsa bu “İstanbul’a ihanet süreci” 31 Mart ve 23 Haziran seçimlerinde
“İstanbul aşkı” olarak isimlendirildi; ben de doğrusu bunu anlayamadım. (CHP
sıralarından alkışlar) Neyse ki seçmenler, İstanbul seçmeni bu İstanbul aşkının
uzun sürmesine izin vermedi.
İstanbul’un
doğal rüzgâr koridorları yok edildi. İstanbul’un 5 tane doğal rüzgâr koridoru
vardır. Biri, Büyükçekmece Gölü’nden Karadeniz’e, kuzeybatıya doğru bir hat
çekerseniz orasıdır.
(Mikrofon
otomatik cihaz tarafından kapatıldı) 
BAŞKAN
– Buyurun Sayın Hamzaçebi. 
MEHMET
AKİF HAMZAÇEBİ (Devamla) – İkincisi, Küçükçekmece Gölü’nden kuzeybatıya doğru,
Sazlıdere Barajı, Dursunbey köyü, yeni havalimanının batısında; üçüncüsü,
Kâğıthane-Cendere hattı, yukarı doğru; dördüncüsü, boğazlar; beşincisi de,
Anadolu yakasındadır. Bütün bu doğal rüzgâr koridorlarını yok ettiniz.
Sahilleri çok katlı binalarla doldurdunuz, kalan diğer koridorları da yok
ettiniz. Doğrusu, böyle bir şehirde depreme karşı hazırlık biraz fantezi kaldı.
Doğrusu, sizin bu konudaki söylemleriniz inandırıcı gelmedi.
Değerli
milletvekilleri, İstanbul bir medeniyet şehridir. Medeniyet kentlerde olur,
daha doğrusu şehirlerde; kent ile şehir arasında da bir kavram ayrımı
yapıyorum, “şehir” demeyi tercih ediyorum. Medeniyet, şehrin ürünüdür. Hem
Batı’da böyledir bu, Batı kültüründe hem İslam medeniyetinde, İslam kültüründe.
(Mikrofon
otomatik cihaz tarafından kapatıldı)
MEHMET
AKİF HAMZAÇEBİ (Devamla) – Sayın Başkan, çok çabuk bitti, toparlıyorum efendim.
BAŞKAN
– Buyurun. 
MEHMET
AKİF HAMZAÇEBİ (Devamla) – Batı’daki “civilization”, medeniyet kelimesinin
kökeni “civitatis”ten, şehirden gelir; bizde de medeniyet Medine’den gelir,
Medine’nin kelime anlamı şehirdir. Demek ki, Batı kültürü, Hristiyan kültüründe
de, İslam kültüründe de medeniyet şehre ait bir kavramdır ama 3 imparatorluğun
başkenti olan İstanbul’daki bu medeniyet birikimini yok etmek için maalesef
bugüne kadar çok kötü şeyler yapıldı, Sayın Cumhurbaşkanı bunu “ihanet süreci”
olarak isimlendirdi. Sayın Cumhurbaşkanına bu açık yürekliliğinden dolayı gerçekten
teşekkür ediyorum.
Değerli
milletvekilleri, ilgili maddelerde önergelerimiz üzerinde ben ve arkadaşlarımız
görüşlerimizi ifade edeceğiz.
Sözlerimi
bitirmeden bir tek şeyi söyleyeceğim: Millî Emlak teşkilatına çok büyük yük
veren bir tekliftir bu. Millî Emlak, Türkiye’nin yüzde 57’sini idare eder.
Türkiye yüz ölçümünün yüzde 57’si Millî Emlak Genel Müdürlüğünün yönetimi
altındadır. 
(Mikrofon
otomatik cihaz tarafından kapatıldı)
BAŞKAN
– Buyurun. 
MEHMET
AKİF HAMZAÇEBİ (Devamla) – Bu teklifle de -yasalaştığı anda- bu teşkilata çok
büyük bir yük veriliyor. Bu teşkilatın Genel Müdürlüğünü yaptım. Defterdarlık
görevleri yaptım, defterdar yardımcılığı yaptım; taşra görevlerimin hepsinde de
Millî Emlak müdürlükleriyle çalıştım. Fedakâr memurlardır, Anadolu’da bir
ilçede 1 Millî Emlak memuru bütün bu yasaların uygulamasını yapar. Kurum içi
uzmanlık sınavı bu memurların hakkıdır. Şimdi, sosyal medyadan çok talep
geliyor iktisadi ve idari bilimler fakülteleri mezunlarından, diğerlerinden;
elbette onların önünü kimse kesmiyor, onlar sınav açıldığında uzman
yardımcılığına girecektir ama bu kurumun mensupları açılacak kurum içi uzmanlık
sınavına girerek uzman olacak sınavı başarırsa. Benzeri uygulama Hazine ve
Maliye Bakanlığında yapıldı. Millî Emlak Genel Müdürlüğü Çevre ve Şehircilikte
değil de Hazine ve Maliye Bakanlığında olsaydı bu sınav onlar için de
açılacaktı. Gelin, bunu onlardan esirgemeyelim. Bir önergemiz var, bütün
gruplar imzalarsa bu da yasalaşacak. 
Teşekkür
ediyorum. (CHP sıralarından alkışlar)
ERKAN
AKÇAY (Manisa) – Sayın Başkan… 
BAŞKAN
– Buyurun Erkan Bey. 
IV.- AÇIKLAMALAR (Devam)
59.- Manisa Milletvekili Erkan Akçay’ın, Millî Emlak Genel Müdürlüğü
bünyesindeki personele kurum içi uzmanlık sınavı hakkının tanınması yönündeki
önerilerinin grupların mutabakatıyla hayata geçirilebileceğine ilişkin
açıklaması
ERKAN
AKÇAY (Manisa) – Teşekkür ederim Sayın Başkan. 
Geçtiğimiz
ay, 30 Mayıs 2019 tarihinde 7176 sayılı Kanun’la Hazine ve Maliye Bakanlığı ile
Gelir İdaresi Başkanlığı kadrolarında bulunan personele kurum içi uzmanlık
sınavı imkânı tanınmıştı ve beş yıl içinde 2 defa yapılacak sınavda başarılı
olanların bu uzman kadrolarına atanması düzenlemesidir. 
Tabii,
Maliye Bakanlığı bünyesinde bulunan Millî Emlak Genel Müdürlüğünün Çevre ve
Şehircilik Bakanlığına bağlanmış olması nedeniyle bu bahsettiğim kanun kapsamı
içerisine de dâhil edilememişti ve eğer Millî Emlak Genel Müdürlüğü Çevre ve
Şehircilik Bakanlığına bağlanmasaydı zaten otomatik olarak bu Millî Emlak
personeline de kurum içi uzmanlık sınavı hakkı tanınacaktı. Bu görüştüğümüz
kanun teklifi, büyük ölçüde Çevre ve Şehircilik Bakanlığını da ilgilendirdiği
için bu 30 Mayısta yaptığımız düzenlemenin bir devamı olarak Millî Emlak Genel
Müdürlüğü bünyesindeki Millî Emlak personeline de bir kurum içi uzmanlık sınavı
hakkının tanınması yerinde olacaktır. Milliyetçi Hareket Partisi olarak da
bizim de bu konuda önerimiz vardır.
(Mikrofon
otomatik cihaz tarafından kapatıldı)
BAŞKAN
– Buyurun Sayın Akçay.
ERKAN
AKÇAY (Manisa) – Böyle bir düzenlemeyi bir mutabakatla hayata
geçirebileceğimizi düşünüyorum.
Teşekkür
ediyorum.
BAŞKAN
– Buyurun Sayın Akbaşoğlu.
MUHAMMET
EMİN AKBAŞOĞLU (Çankırı) – Sayın Başkanım, teşekkür ederim.
Şunu
hatırlatmak için söz aldım: Sayın Cumhurbaşkanımızın “İstanbul’a ihanet edildi.”
sözünün özü hem bağlam hem anlam itibarıyla bütüne yönelik yapılan
yanlışlıklara ilişkindir. AK PARTİ’nin de, CHP'nin de, diğer partilerin de
İstanbul’a ilişkin imarla ilgili veya diğer hususlarla ilgili o anlamda yapılan
yanlışlıkların toplamına ilişkin bir öz eleştiri ve dikkat çekmedir. Bunu
kayıtlara geçmesi açısından ifade ettim.
Teşekkür
ederim.
BAŞKAN
– Buyurun Sayın Başkan.
60.- Bayındırlık, İmar, Ulaştırma ve Turizm Komisyonu Başkanı Tahir
Akyürek’in, İstanbul Milletvekili Mehmet Akif Hamzaçebi’nin 91 sıra sayılı
Kanun Teklifi’nin tümü üzerinde şahsı adına yaptığı konuşmasındaki bazı
ifadelerine ilişkin açıklaması
BAYINDIRLIK,
İMAR, ULAŞTIRMA VE TURİZM KOMİSYONU BAŞKANI TAHİR AKYÜREK (Konya) – Ben, Sayın
Hamzaçebi’nin ifadeleri üzerine sadece bir bilgilendirme yapmak istedim Sayın
Başkan, teşekkür ediyorum.
İç
Tüzük’ün 26’ncı maddesi gereğince, 25 Haziranda, iki gün sonra yani 27
Haziranda toplanmak üzere, gündemi belirleyerek ilgili yerlere ilettik. Biz
gündemi belirlediğimiz gün ve ilgili yerlere ilettiğimiz gün Sayın Hamzaçebi
aradı, kendisinin de 3 kanun teklifi verdiğini ve birleştirilmesini arzu
ettiğini söyledi. Fakat biz gündemi belirledikten sonraki gün, 26 Haziranda
Komisyonumuza havale edildi ve geldi. Dolayısıyla 26’ncı madde gereğince bir
işlem yapamadık. Önümüzdeki toplantılarda Komisyonumuz gündeminde olan konuları
değerlendireceğiz.
MEHMET
AKİF HAMZAÇEBİ (İstanbul) – Sayın Başkan…
BAŞKAN
– Buyurun Sayın Hamzaçebi.
61.- İstanbul Milletvekili Mehmet Akif Hamzaçebi’nin, Bayındırlık, İmar,
Ulaştırma ve Turizm Komisyonu Başkanı Tahir Akyürek’in yaptığı açıklamasındaki
bazı ifadelerine ilişkin açıklaması
MEHMET
AKİF HAMZAÇEBİ (İstanbul) – Teşekkür ederim Sayın Başkan. 
Şimdi,
keşke Sayın Komisyon Başkanımız Komisyonda yaptığım konuşmamın tamamını
özetlemiş olsaydı. Hem telefonda kendisine söyledim hem de daha sonra
Komisyonda açıkladım. 
Şimdi,
bir kere, AK PARTİ’li arkadaşların kanun teklifini Komisyon üyelerine
bildirdikten sonra diğer teklifler onunla birleştirilmez diye bir şey yok.
Parlamento hukukunun kuralları o gün Komisyon toplantısında o tekliflerin
birleştirilmesini öngörür Sayın Başkan. Kanunlar ve Kararlar Başkanlığı
oradadır, onlardan bilgi alırsanız bu söylediğimi teyit edeceklerdir. 
Ayrıca
“Bir gün önce geldi teklifler.” dediniz. Size Komisyonda o gün şunu söyledim…
(Mikrofon
otomatik cihaz tarafından kapatıldı) 
BAŞKAN
– Buyurun. 
MEHMET
AKİF HAMZAÇEBİ (İstanbul) – 17 Eylül 2018 tarihinde vermiş olduğum afet riski
altındaki alanların dönüştürülmesiyle ilgili kanun teklifim var. Aylar
öncesinde Komisyon gündemine girmiş. Varsayalım ki sizin gerekçeniz doğru, peki
bunu neden birleştirmediniz? Buna bir engel var mıydı? Hayır. 
Sayın
Başkan, bu kelimeyi telaffuz etmekten üzüntü duyacağım ama bunun tek bir anlamı
var: Partizanlık. Şurada Cumhuriyet Halk Partili milletvekillerinin isimleri
Sayın Meclis Başkan Vekilimizin yanındaki kâtip tarafından okunmasın; amaç bu.
Bu doğru değil. Derdimiz, vatandaşın problemini çözmektir. 
Teşekkür
ederim. (CHP sıralarından alkışlar) 
IX.- KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Teklifleri (Devam)
1.- Kırklareli Milletvekili Selahattin Minsolmaz ve 35 Milletvekilinin
Tapu Kanunu ve Bazı Kanunlarda Değişiklik Yapılmasına Dair Kanun Teklifi
(2/1984) ve Bayındırlık, İmar, Ulaştırma ve Turizm Komisyonu Raporu (S. Sayısı:
91) (Devam)
BAŞKAN
– Şahsı adına ikinci konuşmacı Kırklareli Milletvekili Selahattin Minsolmaz. 
Buyurun
Sayın Minsolmaz. (AK PARTİ sıralarından alkışlar) 
SELAHATTİN
MİNSOLMAZ (Kırklareli) – Sayın Başkan, değerli milletvekilleri, aziz
milletimiz; öncelikle hepinizi saygı ve muhabbetle selamlıyorum. Teklif sahibi
olduğumuz Tapu Kanunu ve Bazı Kanunlarda Değişiklik Yapılmasına Dair Kanun
Teklifi’miz hakkında şahsım adına söz almış bulunuyorum. Öncelikle milletimize,
devletimize hayırlı olmasını temenni ediyorum.
Değerli
milletvekillerimiz hemen hemen maddelerin tümünü zikreden açılamalarda
bulundular fakat ben bütünü üzerinde şahsım adına söz alarak sizlere belki de
konunun temeli hakkında bir bilgi vermeyi umuyorum.
Değerli
milletvekillerimiz, yürütme ve yürürlükteki maddeleriyle beraber yaklaşık 30
maddeden müteşekkil teklifte ifade edildi gibi, farklı kanunların değişik
maddelerinde düzenlemeler yapılıyor. 2644 sayılı Tapu Kanunu’ndan 3194 sayılı
İmar Kanunu’na, Kat Mülkiyeti Kanunu’ndan hazineye ait taşınmaz malların
satışının düzenlendiği mevzuata kadar ve yine Toprak Koruma Kanunu’ndan 5393
sayılı Belediye Kanunu’na ve yine 4721 sayılı Medeni Kanun ile diğer kanunların
önemli kısımlarında düzenlemeler yapılıyor. Bu kanunlarda yapılan düzenlemelere
nereden gereksinimin doğduğu da şu şekilde ifade edilebilir: Değerli
milletvekillerimizin ifade ettiği şehirlerimizde imar planları yapılıyor. Şehir
ile insan arasındaki ilişkinin temelinde mülkiyet yatıyor. Dolayısıyla yapılan
bütün planlar takdir edersiniz bir mülkiyetin üzerine oturuyor.
Milletvekilimizin dediği gibi, ülkemiz yüz ölçümünün yüzde 57’si Millî Emlak
Genel Müdürlüğümüzün yönetiminde. Millî Emlak Genel Müdürlüğümüz de artık Çevre
ve Şehircilik Bakanlığımızın bünyesinde bir genel müdürlük. Bu kent
içerisindeki, şehir içerisindeki mülkiyetler üzerine yapılan imar planlarının
uygulanması aslında kanunun konuşulmaya başlandığı andan itibaren belirttiğimiz
konularda da bir yandan sorunların oluştuğu alanları teşkil ediyor. Evet, imar
planı yaptığımız yerlerde yapılaşmanın anayasası olan imar planları temel fakat
bunları yaptığımız alanlardaki mülkiyetlerin tamamı kamuya ait değil.
Dolayısıyla kamuya ait olmayan, büyük bir kısmı şahısların mülkiyetinde olan alanlar
üzerine yaptığımız imar planlarının uygulaması yapılmadığından -işte az evvel
bahsini ettiğimiz gibi- imar planlarındaki donatı alanları veya kamu hizmet
kullanımına tahsis edilen alanlar çoğu zaman kamunun eline geçemediği için,
maalesef, kamu hizmetlerini, kamu kaynaklarını başta belediyelerimiz olmak
üzere, merkezî bütçeli idare etkin olarak yönetmekte sıkıntı yaşıyor. İşte, bu
kanunda, temeli itibarıyla, yapılan düzenlemeyle, imar planı yapılan yerlerde
-18’inci madde uygulaması dediğimiz, vatandaşlarımız tarafından da daha ziyade
“hamur prensibi” olarak bilinen- donatı alanlarının ve kamuya ayrılan alanların
tamamının bir bedel ödenmeksizin kamunun eline geçmesini düzenleyen bazı
güçlendirici maddelerle ihdas edilmesi. Şöyle ki: Bu planlar yapıldı, bu
planların imar uygulamaları yapılmadığı takdirde veya başka modellerle
yapılması şekliyle, donatı alanları kamunun eline geçmediği için -az evvel
bahsi geçtiği gibi- kentin ihtiyacı olan yeşil alan, çocuk bahçesi, oyun
alanları, eğitim alanları, sağlık tesisi alanları, ibadet tesisi alanları gibi
alanların belki de o bölge insanının ihtiyaç duyduğu yerlerde yapılmak yerine,
maalesef hepimizin yaşadığı gibi, hazine arazisi neredeyse oraya yapılması
gerçeğiyle karşılaşıyoruz. İşte, kanun, temeli itibarıyla, İmar Kanunu’nun
18’inci maddesinde getirdiği düzenlemede öncelikli olarak imar planlarının
uygulanmasını mecburi kılıyor; 18’inci maddeye göre, bunların kamu eline
geçmesini sağlıyor. Kamu eline geçen alanların da kentin yeni ihtiyaçlarına
göre daha sağlıklı olabilmesi için buradaki yüzde 40 olan kesintiyi, düzenleme
ortaklık payını yüzde 45 nispetine çıkarıyor. Yüzde 45 nispetine çıkarırken
hepimizin bildiği kamu ortaklık alanlarını da bu alanın içerisinde bir şekilde
ihtiva ediyor. Bunun da yetmemesi durumunda, imar planlama bölgesinde olan
ilgili kurum arazilerinin veya öncelikli olarak hazine alanlarının da bu
maksatla kullanılması çok önemli bir madde olarak buraya eklenmiş bulunuyor. 
Değerli
konuşmacılar sık sık konuşmalarda imar rantına dönük tespitlerde veya birtakım
ifadelerde bulundular. Kanun, aksine, imar rantı için bir şekilde çabalanarak
imar planlarının değiştirilmesi yönündeki baskıyı azaltmak için, bilakis, imar
planlarının herkesten eşit miktarda kesinti yaparak ve eş zamanlı olarak kamu
alanlarının, belediyelerin ve ilgili idarelerin eline geçmesinin sağlanması
açısından tam da rantın önlenmesi amacıyla çok ciddi maddeler getirmektedir. 
Burada
“39’uncu maddede getirilen düzenlemeyle tarihî yapılar yıkılacak mı?” denildi.
Hayır. 39’uncu maddede, yıkılacak kadar tehlikeli olan ama tescilli alanları,
sit alanları dışındaki tarihî yapı alanları dışındaki alanları kapsayan
alanlar. Belediyecilikten gelen arkadaşlarımız, değerli belediye başkanlarımız,
kentlerde yaşayan herkes şunu biliyor ki: Çok sayıda metruk yapı sadece statik
olarak güvenlik açısından değil başka açılardan da ciddi güvenlik sorunları,
asayiş sorunları içerdiğinden, bu maddeyle, idareye güç verilmesi suretiyle, bu
yapıların hızlı bir şekilde, sadece yıkmak şeklinde değil uygun hâle
getirilmesi yönünde idarenin elini güçlendiren hususlar taşımakta. 
“Kamu
alanlarında özel tesis yapılacak.” denildi. Değerli milletvekilleri, bilakis,
imar planlarının hemen onayı sonrasında beş yıl içerisinde getirilen bir
mecburiyetle imar uygulaması yapılarak kamu alanlarının derhâl kamunun eline
geçmesinin sağlanması hedefleniyor. Bu şekilde geçmemesi hâlinde, yine
kamulaştırma suretiyle kamu hizmet alanı olarak planlanmış arsaların
maliklerinin mağduriyetlerinin derhâl giderilmesi, bu da olmuyorsa sadece
yapılaşma hakkını haiz olan kullanımlar için buralarda özel kullanımların
yapılması söz konusu olabilecek. Yine, bu okulları bu ülkenin insanları, bizim
çocuklarımız kullanacak; yine, bu hastaneleri bu ülkede yaşayan insanlar
kullanacak. Hükûmetimiz döneminde, on yedi yıllık dönemde kamu eliyle yapılan
hastaneler ve kamu eliyle yapılan okullar geçmiş yıllara oranla zaten
ziyadesiyle, çok miktarda yapılmış ve bunların yanında, özel mülkiyete konu
yerlerde, devlet tarafından kamulaştırılamayan ve kamunun eline geçmesi
sağlanamayan yerlerde o kişilerin de mağduriyetlerinin geçici olarak
giderilmesi için bu madde önem ihtiva ediyor.
Tarım
alanlarına ilişkin önemli bir düzenleme var. Özellikle 5403 sayılı Toprak
Koruma ve Arazi Kullanımı Kanunu’nda köy yerleşim alanlarına ilişkin… Burada
İmar Kanunu’nda ve köy yerleşim alanları için Toprak Koruma Kanunu’nda bir
tespit var, düzenleme var. Köy yerleşim alanlarındaki her türlü genişleme
toprak izni alınmadan yapılamayacak. Burada herhangi bir tarım alanının tarım
dışı kullanıma açılması söz konusu değil bilakis tarım dışı kullanımların köy
yerleşim alanlarında olması hâlinde dahi mutlaka tarım izni alınması şartına
bağlanıyor.
Yine,
müteahhitlere bazı haklar sağlanıyor, vatandaşın haklarından bazı kayıplar söz
konusuymuş gibi bahsedildi. Bilakis, Afet Riski Altındaki Alanların
Dönüştürülmesi Hakkındaki Kanun’da yapılan düzenlemelerle müteahhitlerden
kaynaklı sıkıntıların giderilebilmesi için hak sahiplerinin sözleşmelerine
fesih yetkisi geldiği gibi, bu anlamda da devletin afet riski altındaki
yerlerde -işte, İstanbul’da hepimizin üzüntüyle karşıladığı çökme, bazı
binalarda yaşanan sıkıntılar, istinat duvarlarında yaşanan hususlarda olduğu
gibi- idarenin bu konuda daha etkin ve daha hızlı müdahale etmesini sağlayan
düzenlemeler kamu adına verilmiş durumda.
Kamulaştırmasız
el atma davaları özellikle yerel yönetimlerin ve kamu idarelerinin hepsinin,
malumunuz gündeminde olan konular. İmar planında kamuya bir alanı ayırmakla
orada yeşil alan, okul, hastane, cami, karakol, meydan, çocuk bahçesi, oyun
alanı, pazar alanı, resmî kurum alanı yapamıyoruz. Takdir edersiniz, imar
planında olması kadar mülkiyetinin bunu gerçekleştirecek olan kamu kurumuna da
bedelsiz geçmesi esas. Dolayısıyla bizler şehirleşme sürecini kadim bir
medeniyet olarak belki bin yıldır bu topraklarda gerçekleştiriyoruz ama örnek
verilen Batı şehirleri gibi, onların bu kentlerde altyapıyı ihdas ederek… Tabii
ki bilimin anlamı çok büyük ama takdir edersiniz, bizim bu şehirleri yaparken,
altyapıyı yaparken hiçbir zaman sömürü kaynaklı bir kaynak kullanımımız olmadı,
yine bu milletin ve bu devletin kaynaklarıyla bu yollar, bu altyapılar
yapılıyor. Dolayısıyla vatandaştan elde edilen kaynaklarla bir yandan imar
planında gayrimenkulün olmasının getirmiş olduğu değer, bir yandan da o kentin
donatı alanlarının da aynı kişilerden eşit miktarda karşılanması bu kanun
içerisinde gayet güzel bir şekilde inşa edilmiş durumda. 
(Mikrofon
otomatik cihaz tarafından kapatıldı) 
BAŞKAN
– Toparlayalım, buyurun.
SELAHATTİN
MİNSOLMAZ (Devamla) – Çok kıymetli milletvekilleri, kanunun tüm hükümleri tek
tek madde madde olarak huzurlarınıza geldiği zaman göreceksiniz, tapu
mevzuatında vatandaşımızın gerçekten işlem yükünü ve kırtasiyesini azaltan
uygulamalar olduğu gibi, Maliye hazinesi adına kayıtlı gayrimenkullerin
satışını düzenleyen mevzuatta da bir ortak paydaya getirme ve uyumlulaştırma
çabası var. Değişik yıllarda değerli milletvekillerimizin söylediği gibi, bazen
özel alanlara, bazen 2/B taşınmazlarına, bazen belediye sınırları içerisinde
ama millet tarafından kullanılan ve kullanıcılarının da üç yıl boyunca
kullanmakta olduğu hazine alanlarına ilişkin düzenlemeleri de buraya getirerek
vatandaşımız arasında haksızlık yapmadan ortak bir kullanım alanı tespit etmeye
çalıştık.
Ben
kanunun hayırlı uğurlu olmasını temenni ediyor, hepinize saygılarımı sunuyorum.
(AK PARTİ sıralarından alkışlar) 
BAŞKAN
– Pekgözegü, söz talebiniz var.
IV.- AÇIKLAMALAR (Devam)
62.- İzmir Milletvekili Serpil Kemalbay Pekgözegü’nün, Tekirdağ ili
Çorlu ilçesinde 8 Temmuz 2018 tarihinde meydana gelen tren faciasında
yakınlarını kaybeden ailelerin adalet talebine ilişkin açıklaması
SERPİL
KEMALBAY PEKGÖZEGÜ (İzmir) – Teşekkürler Sayın Başkan.
Tekirdağ’ın
Çorlu ilçesinde 25 kişinin yaşamını yitirdiği, yüzlerce kişinin yaralandığı
katliam gibi kazanın davası başlıyor. 8 Temmuz 2018’de meydana gelen facianın
davası 3 Temmuzda Çorlu 1. Ağır Ceza Mahkemesinde başlayacak. Faciaya sebep
olan, gerekli önlemleri almayan asıl sorumluların da yargılanmasını isteyen
kazada yakınlarını kaybeden aileler, adalet talebinde devam ediyorlar.
Vazgeçmediler adalet talebinden ve kamuoyunun, toplumun bu davaya ilgisini,
dikkatini toplamasını istiyorlar, Çorlu’ya bu davayı izlemeye davet ediyorlar.
Teşekkürler.
BAŞKAN
- Sayın Beştaş…
63.- Siirt Milletvekili Meral Danış Beştaş’ın, söz konusu HDP’liler ya
da Kürtler olunca FETÖ’cü savcı ve hâkimlerin tasarruflarının geçerli
kılındığına, Ergenekon davasındaki beraat kararı alkışlanırken Baran Barış
Korkmaz’a yönelik uygulamanın Türkiye tarafından bilinmesi gerektiğine ilişkin
açıklaması
MERAL
DANIŞ BEŞTAŞ (Siirt) – Teşekkürler Sayın Başkan.
Baran
Barış Korkmaz, üniversite öğrencisi ve iki yıldan fazla bir süredir cezaevinde
tutuluyor, sebebi de bir gizli tanık beyanı, eşkâlini dahi mahkemede veremeyen
ve kesinlikle kimsenin temas edemediği gizli tanık ifadesi sebebiyle müebbet
hapis cezası artı yirmi üç yıl ceza aldı. Buna dayanak teşkil eden meseleyse
Elâzığ istihbaratında yüzbaşı olarak çalışan Pertek İlçe Emniyet Müdürünün yapmış
olduğu bir soruşturma sebebiyle şu anda elli dokuz yıl hapis cezası alan bir
üniversite öğrencisi var ve bu şahıs FETÖ’den, cemaatten tutuklu. Gerçekten
FETÖ’cülerin yaptığı soruşturmalardaki çifte standart bütün adaletsizliğiyle
devam ediyor. 
Söz
konusu HDP’liler ya da Kürtler olunca FETÖ’cü savcı ve hâkimlerin tasarrufları
geçerli kılınıyor. Bugün Ergenekon davasındaki beraat alkışlanırken bu çifte
standardın bütün Türkiye tarafından bilinmesini önemle ifade etmek istiyorum.
BAŞKAN
– Sayın Eksik…
64.- Iğdır Milletvekili Habip Eksik’in, Millî Eğitim Bakanlığı
müfredatında Kürtçenin seçmeli ders olmasına rağmen Van ili Edremit ilçesi
Ferit Melen İlkokulunda görev yapan Medeni Oruç’un okulda Kürtçe konuştuğu için
sürgün edilmesinin Kürtçe diline yönelik nefret söyleminin tasvip edilmesi
anlamına gelip gelmediğini ve bu suçu işleyen idareciler hakkında soruşturma
açılıp açılmayacağını öğrenmek istediğine ilişkin açıklaması
HABİP
EKSİK (Iğdır) – Teşekkürler Sayın Başkan. 
Van
ili Edremit ilçesi Ferit Melen İlköğretim Okulunda görev yapan Medeni Oruç
okulda Kürtçe konuştuğu için hiçbir gerekçe olmadığı hâlde okul idaresinin
ayrımcı, ırkçı, ötekileştirici tavrıyla karşılaşmış olup okul idaresinin talebi
ve maarif müfettişlerinin görüş ve önerileri sonucunda Millî Eğitim Bakanlığı
tarafından il dışına sürgün edilmiş ve maaştan kesme cezası verilmiş. Buradan
sormak istiyoruz: Bu, Kürtçe diline yönelik kin ve nefret söyleminin tasvip
edilmesi anlamına gelmez mi? Van gibi yüz binlerce insanın bu dili kullandığı Kürtçe
diline karşı bu saygısızlık 21’inci yüzyılda insan haklarına aykırı değil
midir? Bu suçu işleyen idareciler hakkında soruşturma açılacak mıdır?
Hatırlatmak isteriz: Kürtçe dili millî eğitim müfredatında yer alan seçmeli
ders olmasına rağmen bir öğretmen olan Medeni Oruç Kürtçe konuştuğu için nasıl
sürgün edilebiliyor; bunun özellikle cevaplamasını bekliyorum. 
IX.- KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Teklifleri (Devam)
1.- Kırklareli Milletvekili Selahattin Minsolmaz ve 35 Milletvekilinin
Tapu Kanunu ve Bazı Kanunlarda Değişiklik Yapılmasına Dair Kanun Teklifi
(2/1984) ve Bayındırlık, İmar, Ulaştırma ve Turizm Komisyonu Raporu (S. Sayısı:
91) (Devam)
BAŞKAN
– Teklifin tümü üzerindeki görüşmeler tamamlanmıştır. 
Maddelerine
geçilmesini oylarınıza sunuyorum: Kabul edenler… Kabul etmeyenler… Kabul
edilmiştir. 
Birleşime
beş dakika ara veriyorum. 
Kapanma Saati: 21.12
DÖRDÜNCÜ OTURUM
Açılma Saati: 21.13
BAŞKAN: Başkan Vekili Celal ADAN
KÂTİP ÜYELER: Barış
KARADENİZ (Sinop), İshak GAZEL (Kütahya)
----- 0 -----
BAŞKAN
– Türkiye Büyük Millet Meclisinin 96’ncı Birleşiminin Dördüncü Oturumunu
açıyorum.
91
sıra sayılı Kanun Teklifi’nin görüşmelerine devam ediyoruz.
Komisyon?
Yok.
Ertelenmiştir.
Gündemimizle
başka bir konu bulunmadığından, alınan karar gereğince kanun teklifleri ile
komisyonlardan gelen diğer işleri sırasıyla görüşmek için 3 Temmuz 2019
Çarşamba günü saat 14.00’te toplanmak üzere birleşimi kapatıyorum.
Kapanma Saati: 21.15




(x) 91 S. Sayılı Basmayazı tutanağa
eklidir.




