



TBMM Tutanak Müdürlüðü




TÜRKİYE BÜYÜK MİLLET MECLİSİ
TUTANAK DERGİSİ

35’inci Birleşim
20 Aralık 2014 Cumartesi

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş bulunan
her tür belge ile konuşmacılar tarafından ifade edilmiş ve tırnak içinde
belirtilmiş alıntı sözler aslına uygun olarak yazılmıştır.)

İÇİNDEKİLER


I.- GEÇEN TUTANAK
ÖZETİ
II.- GELEN KÂĞITLAR
III.-  KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER
A) Kanun Tasarı ve Teklifleri
1.-  2015 Yılı Merkezi Yönetim Bütçe Kanunu Tasarısı
ile Plan ve Bütçe Komisyonu Raporu (1/978) (S.Sayısı 656 ve 656’ya 1’inci Ek)
2.-  2013 Yılı Merkezi Yönetim Kesin Hesap Kanunu
Tasarısı, 2013 Yılı Merkezi Yönetim Kesin Hesap Kanunu Tasarısına İlişkin
Olarak Hazırlanan 2013 Yılı Genel Uygunluk Bildiriminin Sunulduğuna İlişkin
Sayıştay Başkanlığı Tezkeresi, Merkezi Yönetim Kapsamındaki Kamu İdarelerine,
Sosyal Güvenlik Kurumlarına ve Diğer Kamu İdarelerine Ait Toplam 157 Adet
Denetim Raporunun Sunulduğuna İlişkin Sayıştay Başkanlığı Tezkeresi, 2013 Yılı
Dış Denetim Genel Değerlendirme Raporunun Sunulduğuna İlişkin Sayıştay
Başkanlığı Tezkeresi, 2013 Yılı Faaliyet Genel Değerlendirme Raporunun
Sunulduğuna İlişkin Sayıştay Başkanlığı Tezkeresi, 2013 Yılı Mali
İstatistikleri Değerlendirme Raporunun Sunulduğuna İlişkin Sayıştay Başkanlığı
Tezkeresi ile Plan ve Bütçe Komisyonu Raporu (1/949, 3/1575, 3/1576, 3/1577,
3/1578, 3/1579) (S.Sayısı: 657)
IV.- AÇIKLAMALAR
1.-  Denizli Milletvekili Emin Haluk Ayhan'ın, 2015
Yılı Merkezi Yönetim Bütçe Kanunu Tasarısı’nın 8’inci maddesi üzerinde MHP
Grubu adına yaptığı konuşmasındaki bazı ifadelerine ilişkin açıklaması
2.-  Ankara Milletvekili Levent Gök'ün, EĞİTİM-İŞ’in
Tandoğan Meydanı’nda düzenlediği mitinge katılanlara polisin uyguladığı şiddeti
kınadığına ilişkin açıklaması
V.- OTURUM BAŞKANLARININ KONUŞMALARI
1.-  Oturum Başkanı TBMM Başkan Vekili Sadık Yakut'un,
AK PARTİ Grup Başkan Vekili Kayseri Milletvekili Mustafa Elitaş’a, ağabeyinin
vefatı nedeniyle başsağlığı dilediğine ilişkin konuşması
VI.- SATAŞMALARA İLİŞKİN KONUŞMALAR
1.-  Ankara Milletvekili Levent Gök'ün, Adana
Milletvekili Mehmet Şükrü Erdinç’in 2015 Yılı Merkezi Yönetim Bütçe Kanunu
Tasarısı’nın 9’uncu maddesi üzerinde şahsı adına yaptığı konuşması sırasında
Cumhuriyet Halk Partisine sataşması nedeniyle konuşması
20 Aralık 2014 Cumartesi
BİRİNCİ OTURUM
Açılma Saati: 11.00
BAŞKAN: Başkan Vekili Sadık YAKUT
KÂTİP ÜYELER: Muharrem
IŞIK (Erzincan), Dilek YÜKSEL (Tokat)
----0----
BAŞKAN – Türkiye Büyük Millet
Meclisinin 35’inci Birleşimini açıyorum.
Toplantı yeter sayısı vardır, gündeme
geçiyoruz.
Gündemimize 2015 Yılı Merkezi Yönetim
Bütçe Kanunu Tasarısı ile 2013 Yılı Merkezi Yönetim Kesin Hesap Kanunu Tasarısı
üzerindeki görüşmelerle devam edeceğiz. 
III.-  KANUN
TASARI VE TEKLİFLERİ İLE KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- 2015 Yılı Merkezi Yönetim Bütçe Kanunu Tasarısı ile
Plan ve Bütçe Komisyonu Raporu (1/978) (S.Sayısı 656 ve 656’ya 1’inci Ek) (*)
2.- 2013 Yılı Merkezi Yönetim Kesin Hesap Kanunu
Tasarısı, 2013 Yılı Merkezi Yönetim Kesin Hesap Kanunu Tasarısına İlişkin
Olarak Hazırlanan 2013 Yılı Genel Uygunluk Bildiriminin Sunulduğuna İlişkin
Sayıştay Başkanlığı Tezkeresi, Merkezi Yönetim Kapsamındaki Kamu İdarelerine,
Sosyal Güvenlik Kurumlarına ve Diğer Kamu İdarelerine Ait Toplam 157 Adet
Denetim Raporunun Sunulduğuna İlişkin Sayıştay Başkanlığı Tezkeresi, 2013 Yılı
Dış Denetim Genel Değerlendirme Raporunun Sunulduğuna İlişkin Sayıştay
Başkanlığı Tezkeresi, 2013 Yılı Faaliyet Genel Değerlendirme Raporunun
Sunulduğuna İlişkin Sayıştay Başkanlığı Tezkeresi, 2013 Yılı Mali
İstatistikleri Değerlendirme Raporunun Sunulduğuna İlişkin Sayıştay Başkanlığı
Tezkeresi ile Plan ve Bütçe Komisyonu Raporu (1/949, 3/1575, 3/1576, 3/1577,
3/1578, 3/1579) (S.Sayısı: 657) (*)
BAŞKAN – Komisyon ve Hükûmet yerinde. 
Geçen birleşimde 2015 Yılı Merkezi Yönetim Bütçe Kanunu Tasarısı’nın
5’inci maddesi kabul edilmişti. 
Şimdi 6’ncı maddeyi okutuyorum:
Aktarma, ekleme, devir ve iptal işlemleri 
MADDE 6- (1)
a) Genel bütçe kapsamındaki kamu idareleri ile özel bütçeli idarelerin
bütçelerinin “Personel Giderleri” ile “Sosyal Güvenlik Kurumlarına Devlet Primi
Giderleri” tertiplerinde yer alan ödenekleri, Maliye Bakanlığı bütçesinin
“Personel Giderlerini Karşılama Ödeneği” ile gerektiğinde “Yedek Ödenek”
tertibine; diğer ekonomik kodlara ilişkin tertiplerde yer alan ödenekleri ise
5018 sayılı Kanunun 21 inci maddesinde yer alan sınırlamalara tabi olmaksızın kurum
bütçeleri arasında aktarmaya veya Maliye Bakanlığı bütçesinin “Yedek Ödenek”
tertibine aktarmaya,
b) Genel bütçe kapsamındaki kamu idareleri için 2015
Yılı Programının Uygulanması, Koordinasyonu ve İzlenmesine Dair Karara uygun
olarak yılı yatırım programında değişiklik yapılması hâlinde, değişiklik konusu
projelere ait ödeneklerle ilgili kurumlar arası aktarmaya,
c) Kamu idarelerinin yeniden teşkilatlanması sonucu,
bütçe kanunlarının uygulanması ve kesin hesapların hazırlanması ile ilgili
olarak gerekli görülen her türlü bütçe ve muhasebe işlemleri için gerekli
düzenlemeleri yapmaya,
Maliye Bakanı yetkilidir.
(2) Genel bütçe kapsamındaki kamu idareleri ile özel
bütçeli idareler, aktarma yapılacak tertipteki ödeneğin yüzde 20’sine kadar
kendi bütçeleri içinde ödenek aktarması yapabilirler. Bu idarelerin yüzde 20’yi
geçen diğer her türlü kurum içi aktarmalarını yapmaya Maliye Bakanı yetkilidir.
2015 Yılı Programının Uygulanması, Koordinasyonu ve İzlenmesine Dair Karara
uygun olarak 2015 Yılı Yatırım Programına ek yatırım cetvellerinde yer alan
projelerde değişiklik yapılması hâlinde bu değişikliğin gerektirdiği tertipler
arası ödenek aktarması işlemlerinin tamamı 5018 sayılı Kanunun 21 inci
maddesinin üçüncü fıkrasında yer alan sınırlamalara tabi olmaksızın idarelerce
yapılır.
(3)
Genel bütçe kapsamındaki kamu idarelerinden hizmeti yaptıracak olan kamu
idaresi, yıl içinde hizmeti yürütecek olan idarenin bütçesine, fonksiyonel
sınıflandırma ayrımına bakılmaksızın ödenek aktarmaya yetkilidir.
(4)
Genel bütçe kapsamındaki kamu idareleri, 29/6/2011 tarihli ve 644 sayılı Çevre
ve Şehircilik Bakanlığının Teşkilat ve Görevleri Hakkında Kanun Hükmünde
Kararname kapsamında Çevre ve Şehircilik Bakanlığına yaptıracağı işlere ilişkin
ödeneklerini Çevre ve Şehircilik Bakanlığı bütçesine aktarmaya yetkilidir.
(5) Genel bütçe kapsamındaki kamu idareleri, 14/2/1985
tarihli ve 3152 sayılı İçişleri Bakanlığı Teşkilat ve Görevleri Hakkında
Kanunun 28/A maddesi kapsamında yaptıracakları her türlü yatırım, yapım, bakım,
onarım ve yardım işlerine ilişkin ödeneklerini İçişleri Bakanlığı bütçesine
aktarmaya yetkilidir. Merkezi yönetim kapsamındaki diğer kamu idareleri ise bu
kapsamdaki kaynak transferlerini tahakkuk işlemi ile gerçekleştirir. Bu
kapsamda idarelerce kaynak transferi yapılmış iş ve projeler ile 12/11/2012
tarihli ve 6360 sayılı On Dört İlde Büyükşehir Belediyesi ve Yirmi Yedi İlçe
Kurulması ile Bazı Kanun ve Kanun Hükmünde Kararnamelerde Değişiklik
Yapılmasına Dair Kanunun geçici 1 inci maddesinin yirmibeşinci fıkrası gereği
ödenek kaydedilen tutarların ilişkili olduğu iş ve projelerde 2015 Yılı
Programının Uygulanması, Koordinasyonu ve İzlenmesine Dair Karar ve Eki 2015
Yılı Yatırım Programına uygun olarak değişiklik yapılması halinde bu değişikliğin gerektirdiği tertipler arası ödenek
aktarması işlemlerinin tamamı ilgili kurumun talebi üzerine 5018 sayılı Kanunun
21 inci maddesinin üçüncü fıkrasında yer alan sınırlamalara tabi olmaksızın
İçişleri Bakanlığı tarafından gerçekleştirilir. 
(6) Milli Savunma Bakanlığı, Jandarma Genel Komutanlığı
ve Sahil Güvenlik Komutanlığı; cari yıl içinde aralarında yapılan hizmetlerin
bedellerini karşılamak amacıyla varılacak mutabakat üzerine, bütçeleri arasında
karşılıklı aktarma yapmaya yetkilidir.
(7) Milli Savunma Bakanlığı, Jandarma Genel Komutanlığı
ve Sahil Güvenlik Komutanlığı; bütçelerinde yer alan Silahlı Kuvvetlerin tek
merkezden yönetilmesi gereken ikmal ve tedarik hizmetleri ile bir fonksiyona
ait bir hizmetin diğer bir fonksiyon tarafından yürütülmesi hâlinde ilgili
ödeneği, fonksiyonlar arasında karşılıklı olarak aktarmaya yetkilidir.
(8) Özel bütçeli idareler ile düzenleyici ve
denetleyici kurumların (B) işaretli cetvellerinde belirtilen tahmini tutarlar
üzerinde gerçekleşen gelirler ile (F) işaretli cetvellerinde belirtilen net
finansman tutarlarını aşan finansman gerçekleşme karşılıklarını, idare ve
kurumların bütçelerinin mevcut veya yeni açılacak tertiplerine ödenek olarak
eklemeye Maliye Bakanlığınca belirlenecek usul ve esaslar çerçevesinde kamu
idareleri yetkilidir. Hazine yardımı alan özel bütçeli idarelerin 2014 yılında
“06- Sermaye Giderleri” ve “07- Sermaye Transferleri” giderlerine finansman
sağlamak üzere, genel bütçe kapsamındaki kamu idareleri bütçelerinden tahakkuka
bağlanan hazine yardımlarının bu idarelerce kullanılmayan kısımları, 2015 Yılı
Programının Uygulanması, Koordinasyonu ve İzlenmesine Dair Karara uygun olarak
mevcut veya yeni projelerin ödenek ihtiyacının karşılanmasında kullanılır.
(9) Genel bütçe kapsamındaki kamu idareleri arasındaki
kaynak transferleri ödenek aktarma suretiyle yapılır. Merkezi yönetim bütçesi
kapsamındaki idareler ve kurumlar arasındaki diğer kaynak transferleri tahakkuk
işlemleriyle gerçekleştirilir. Bu işlemler karşılığı tahsil edilen tutarlar,
ilgili kamu idaresince bir yandan (B) işaretli cetvellere gelir, diğer yandan
(A) işaretli cetvellere ödenek kaydedilir.
(10)
a) Millî Savunma Bakanlığı, Jandarma Genel Komutanlığı, Sahil Güvenlik
Komutanlığı ve Emniyet Genel Müdürlüğü bütçelerinin (özel ödenekler ve “03.9
Tedavi ve Cenaze Giderleri” ekonomik kodunu içeren tertipler hariç) mal ve
hizmet alım giderleri ile ilgili tertiplerinde yer alan ödeneklerden yılı
içinde harcanmayan kısımları, hizmetin
devamlılığını sağlamak amacıyla bu tertiplere bütçe ile tahsis edilen
ödeneklerin toplamının yüzde 30’unu aşmamak üzere ertesi yıl bütçesine devren
ödenek kaydetmeye,
b)
12/3/1982 tarihli ve 2634 sayılı Turizmi Teşvik Kanununun 21 inci maddesinin
ikinci fıkrası gereğince Kültür ve Turizm Bakanlığı bütçesinin 21.01.36.00 ve
21.01.36.63 kurumsal kodu altında bulunan (03) ekonomik kodunu içeren
tertiplerinde yer alan tanıtma amaçlı ödeneklerden harcanmayan kısımları ertesi
yıl bütçesinin aynı tertiplerine devren ödenek kaydetmeye,
c)
Türkiye Bilimsel ve Teknolojik Araştırma Kurumu bütçesinin
40.08.33.00-01.4.1.00-2-07.1 tertibinde yer alan ödenekten harcanmayan
kısımları ertesi yıl bütçesinin aynı tertibine devren ödenek kaydetmeye,
ç)Bilim,
Sanayi ve Teknoloji Bakanlığı bütçesinin 26.01.31.00-04.8.1.02-1-07.1,
26.01.31.00-04.8.1.04-1-08.1, 26.01.31.00-04.8.1.04-1-05.4 ve 26.01.31.00-04.8.1.06-1-05.4
tertiplerinde yer alan ödeneklerden harcanmayan kısımları ertesi yıl bütçesinin
aynı tertiplerine devren ödenek kaydetmeye,
d)Hazine
Müsteşarlığı bütçesinin 07.82.32.00-04.1.1.00-1-07.2,
07.82.32.00-04.1.1.00-1-05.6 ve 07.82.32.00-01.2.1.00-1-08.2 tertiplerinde yer
alan ödeneklerden harcanmayan kısımları ertesi yıl bütçesinin aynı tertiplerine
devren ödenek kaydetmeye,
e)
Emniyet Genel Müdürlüğü bütçesinin “03.1.1.01 Emniyet Genel Müdürlüğü Güvenlik
Hizmetleri Yatırımları” fonksiyonu altında yer alan yatırım ödeneklerinden
harcanmayan kısımları ertesi yıl bütçesinin aynı tertibine devren ödenek
kaydetmeye,
f)
İlgili mevzuatı gereğince özel gelir kaydedilmek üzere tahsil edilen tutarları,
idare bütçelerinde söz konusu mevzuatta belirtilen amaçlar için tertiplenen
ödenekten kullandırmak üzere genel bütçenin (B) işaretli cetveline gelir
kaydetmeye ve bütçelenen ödenekten gelir gerçekleşmesine göre ilgili tertiplere
aktarma yapmaya, yılı içinde harcanmayan ödenekleri (2014 yılından devredenler
de dâhil) ertesi yıl bütçesine devren gelir ve ödenek kaydetmeye, bu hükümler
çerçevesinde yapılacak işlemlere ilişkin usul ve esaslar belirlemeye,
Maliye
Bakanı yetkilidir. 
BAŞKAN – Madde üzerinde Milliyetçi
Hareket Partisi Gurubu adına söz isteyen Mehmet Günal, Antalya Milletvekili.
Buyurun Sayın Günal. (MHP sıralarından
alkışlar)
MHP GRUBU ADINA MEHMET GÜNAL (Antalya)
– Teşekkür ederim Sayın Başkan.
Değerli milletvekilleri, hepinizi
saygıyla selamlıyorum.
Değerli arkadaşlar, artık bütçenin
maddelerine geldik ama burada, özellikle bu maddede bütçe hakkının gasbına
ilişkin hususlar var. Dün Sayın Maliye Bakanını dinlerken bir daha şaşırdım.
Çünkü, normal şartlarda, biz Sayın Şimşek’i -alınmasın da- diğer bazı
bakanlarımıza göre biraz daha anlayışlı buluyoruz diyelim; en azından
söylediklerimizi dinleyip cevap veriyor.
İLHAN DEMİRÖZ (Bursa) – Ayrı noktaya
koyuyoruz.
HAYDAR AKAR (Kocaeli) – Ayrı tutuyoruz
yani.
MEHMET GÜNAL (Devamla) – Ama o burada
konuşurken nasıl olduysa böyle bir, sanki şeye gelmiş gibi. Arkadaşlar
sataşınca mı oldu, ne oldu? Ödeneklerle ilgili konuşuyorum, yani efendim, işte
Sayıştay yazmış… 
HAYDAR AKAR (Kocaeli) – Ne yapsın? O
kadar olacak.
MEHMET GÜNAL (Devamla) – Diyor ki: “Biz
de buraya getirdik, çoğunluk iradesi de oyluyor. Ne var bunda?” Yani şaşırdım
şimdi. 
Yukarıda konuştuğumuzda, siz,
Sayıştayın bütün cevaplarına tek tek cevap verdiniz -ben de size hatırlatmıştım
hatırlarsanız- 1’inci madde hariç, o da ödeneklerle ilgili olan kısmıydı.
“Sayıştayın birinci yaptığı uyarı ödeneklerle ilgili, Sayın Bakanım, orayı niye
pas geçtiniz?” demiştim. 
Tamamına Sayın Bakan kısa kısa da olsa,
diğer iddialarla ilgili, Kıyı Kanunu’yla ilgili, Millî Emlakin birtakım
varlıklarıyla ilgili, yap-işlet-devretlerle ilgili her şeye cevap verdi; yedek
ödeneklere cevap vermedi. Şimdi burada bakıyorum, ödenek aktarmalarıyla ilgili
hususlar vardı. Aynen diyor ki… Yani Sayın Bakanın sözlerini şey yapmış
olmayayım, aynen söyleyeyim size, belki dinlememiş olan arkadaşlarımız vardır:
“’Efendim, tamamlayıcı ödenek Anayasa’ya aykırı.’ diyorlar. Ya, arkadaşlar,
böyle bir şey yok, 164’üncü maddesi var. Sayıştayla ilgili 6085 sayılı Kanun’da
ödenek üstü harcama için tamamlayıcı ödenek verilmemesi konusunda en ufak bir
düzenleme yok, Anayasa’ya aykırılık iddia edilemez.” Tam aksine, Sayıştay, 2013
yılı kesin hesabını Türkiye Büyük Millet Meclisine sunarken şunu diyor:
“Tamamlayıcı ödenek verilip verilmemesi hususu yüce Meclisin takdirindedir.” 
Şimdi, Sayıştay bunu niye diyor Sayın
Bakanım? “Sen yanlış yaptın, fazladan harcama yaptın, ben bunu ‘okey’leyemem.”
diyor, genel uygunluk bildiriminde söylüyor. 
Şimdi, bu yüce Meclisin iradesi her
zaman sizin istediğiniz gibi tecelli etmezse –yukarıda sordum size- yüce Meclis
onaylamazsa ne olacak? Yani iktidar partisinden bazı arkadaşlarımız çıkıp
“Kardeşim, yanlış yapmış Mehmet Şimşek, bunları aktarmaması lazımmış.” diye
elini kaldırdığı zaman ne olacak peki bu ödenekler? Değerli arkadaşlar, böyle
bir şey olur mu? Sayın Bakana ondan söyledim, pek böyle konuşmazdı bilmiyorum
ne olduysa. Ama yani dün ekranda bir kısmını izledim, özellikle de tutanaktan
bir daha baktım Sayın Bakanım. 
Şimdi, değerli
arkadaşlar, bu, bizim bütçe hakkımızın gasbıdır, sizin de. Niye? 949 milyon
-hadi 950 diyelim, yuvarlayalım- başlangıç ödeneği vermişiz. Şimdi, bu
başlangıç ödeneğinin devamında ne var değerli arkadaşlar? Tam 36 milyar ekstra
harcama aktarması yapmış yedek ödeneklerle. Sayıştay diyor ki: “Bunu açıkla
-aynen söylediği bu- kamuoyuna bilgi ver.” Sayın Bakan aslında ne söylendiğini
biliyor ama bilerek herhâlde artık farklı bir şeye giriyor. Bakın, Maliye
Bakanlığı Sayıştay denetim raporunun –eksik olan, kuşa çevrilmiş hâlinde de
var- Sayın Bakanın cevap vermediği 1’inci maddesi: “Yedek ödenekten yapılan
aktarmaların tamamının kamuoyuna açıklanmaması.” İlgili şeyleri de yazıyor,
burada tamamı yazıyor arkadaşlar. Yani, burada söylenen husus hakikaten benim
dikkatimi çekti.
Biz bütçeyi
veriyoruz, Kalkınma Bakanlığı hazırlıyor, yukarıda biz de yapıyoruz. Belli
sektörler var, öncelikler var, hani bize yeni açıkladığınız öncelikli dönüşüm
programları? Niye 25’ini birden değil de 9’unu açıklayıp sonra bunların içinden
sıraya koyuyorsunuz? Demek ki daha önce olanlar var, onların içinde de başka
önce olanlar var. Bu ne demek? “O alanlara daha öncelikli para aktaracağız,
diğer sektörler beklesin.” demek. Benim verdiğim 1 milyar -bakın 1 milyara
çıkardım 950’den- siz nasıl 36-38 milyar harcıyorsunuz? Sonra da geliyorsunuz,
9,5 milyar-10 milyar ekstradan, hiçbir yerde olmayan -önceki seneler 15-18
böyle çıkıyor- yani verdiğimiz ödeneğin dışında harcama yapıyorsunuz. Sayıştay
da diyor ki: “Yüce Meclisin takdirine sunuyorum.” Bu ne demek? “Ben bunu
onaylayamam, bu yasa dışıdır.” Burada yazıyor.
Şimdi, bakın değerli arkadaşlar, bu
şekliyle söylemek… Gerekçeye bakın, kamu idaresinin cevabı: “Aynı bulgu ve
eleştirilerin, Bakanlığın 2011-2012 yılı bütçeleriyle ilgili olarak genel
uygunluk bildirimlerinde de gündeme getirilmiş olmakla birlikte, 2011-2012 yılı
kesin hesapları TBMM Genel Kurulu tarafından kabul edildiği…” Böyle olduğu için
zaten buna da bir şey olmaz. Bu mantık olur mu ya? Yani “Geçen sene yaptık
yanlışı, üstünü kapattık, bu sene de kapatırız kardeşim; size ne?” diyorsunuz.
Böyle bir şey olmaz! En azından nezaketen: “Ya olmuş, bakıyoruz, şuraya
aktardık, aciliyet oldu, buradan buraya aktardık, şuradan şuraya aktardık.”
deyin hiç olmazsa. “Biz yaptık oldu, bizim çoğunluğumuz var, biz oyluyoruz.”
Böyle bir şey olmaz yani burası Meclis. Sayıştay da Meclis adına bütçe hakkını
denetliyor, en önemli hakkımız bizim bütçe hakkı. O parayı nereye harcayacağız,
nereden geliyor, nereye gidiyor? Böyle bir şey hakikaten benim çok dikkatimi
çekti. Sayın Bakandan da böyle bir şey beklemiyordum.
Bakın, siz 5085’e değiniyorsunuz ama
5018’in 23’üncü maddesine istinaden bunu yapmanız gerekiyor. 5018 sayılı
Kanun’u yürürlükten mi kaldırdınız bilmiyorum, hiçbir yerde… Zaten kanun
hazırlanırken de uyulmuyor; ne etki analizi var ne buna uygun düzenlemeler var
ne ilgili kamu kurumlarından görüşler var. Alelacele buradan bir sürü kanun çıkarıyoruz.

Burada, maalesef, bu şekliyle değerli
arkadaşlar, bu bütçe meşruiyetini kaybediyor. Zaten diğer konularda da Sayıştay
raporları gelmedi biliyorsunuz, gelenler kaldı. Yine, çıkardığınız bir
yönetmelikle aldınız bunu ötelediniz; 2013, 2014, 2015. Sayıştay zaten başta
söylüyor, raporları bize gönderiyor ama “Kusura bakmayın, zaten bu usul ve
esaslarda bunlar 2015’e kadar ötelendi, ben bulduğumla yapıyorum.” diyor.
Bulduğuyla yaptığında bile ortaya çıkardığı şeyleri de burada Meclis
çoğunluğuyla, maalesef, geçirmiş oluyoruz. 
Değerli arkadaşlar, bu madde, bakın,
şimdi Sayın Bakanın önemsemediği 23’üncü maddenin ikinci fıkrası aynen şöyle
diyor; kısaca okuyayım ki hani burada üstü kapatılan konuyu da sizlerin
dikkatine sunmuş olayım: “Mali yıl içinde yedek ödenekten yapılan
aktarmaların...” Bakın “Mali yıl içinde başlangıç ödeneği.” demiyor Sayın
Bakanım. “...tür, tutar ve idareler itibarıyla dağılımı, yılın bitimini takip
eden on beş gün içinde Maliye Bakanlığınca ilan edilir.” Bu ne demek? “Efendim,
ben o 949 milyonu ilan ettim, 36 milyarı ilan etmeme gerek yok.” Böyle bir şey
olur mu? 
Bakın -ben kendim uydurmuyorum- sadece
Sayıştay raporundaki ilgili maddenin gerekçesinden bir pasaj koymuşlar,
arkadaşlarımız, özellikle de denetçiler buraya koyuyor; biz kendimiz
uydurmuyoruz bunları. “Mezkûr maddenin gerekçesinde ise ‘...kamu idarelerinin
bütçelerine aktarılmak üzere Maliye Bakanlığı bütçesine yedek ödenek
konulabilmesine imkân tanınmaktadır. Ancak...’” Burası önemli, dikkatinizi
çekiyorum. “‘...konulacak yedek ödenek tutarına sınır getirilmekte ve yedek
ödenekten yapılacak aktarmalar konusunda kamuoyunun bilgilendirilmesi esası
öngörülmektedir.’” Bu ne demek? Ya, biz de diyoruz ki: Biz size bütçeyle ilgili
bir yetki verdik; gelin, bunları hep beraber burada bize açıklayın, zaruret
olduysa da açıklayın. Bir anda, hani 1 milyar nere, 35-40 milyar nere? 10
milyar, 15 milyar, tamam, geliyor arkadaşlarımız ekstra ödenekleri açıklıyor,
güzel: “İşte şu kadarı Millî Eğitim Bakanlığından oldu, şu kadar ilave kadro
aldık, şu kadar şunu yaptık.” E peki, bu 36’yı niye açıklamıyorsun? Yani, o da
bizim takdirimizde ama bunu niye açıklamıyorsunuz? 
Değerli arkadaşlar, o zaman, bizim
yaptığımız bütçenin yüzde 9’una tekabül ediyor bu rakam yani bize açıklanmayan,
nereye aktarıldığı açıklanmayan rakam bütçenin yüzde 9’u. Böyle bir bütçe olur
mu? Tamam, biz Maliye Bakanına ne için veriyoruz? Acil durumda devlet
ödememezlik yapamaz, memurunun parasını ödeyecek, işte borcunu ödeyecek, onu
ödeyecek; orada kalmamışsa buradan aktar, oraya al, sonra da bize bilgi ver
diyoruz. Dolayısıyla, bu şartlarda, biz, bu yaptığımız bütçenin meşruluğunu
savunamayız, kafasına göre Hükûmet yapar. Gerçi söyledim, Hükûmetin de fazla
bir yetkisi kalmadı, Sayın Erdoğan kaçak sarayda zaten paralel hükûmet kurmuş,
oradan hepsini alıyor, satıyor, yönlendiriyor. Biz de burada söylüyoruz ama
boşa konuşuyoruz herhâlde. Sayın Şimşek aynen “Bizim burada çoğunluğumuz var,
biz oylarız, geçiririz.” diyor. Ben de diyorum ki: Bir gün geçmezse ne olur?
Şimdi, maddenin birisi geçmedi, bugün -arkadaşlarımız burada- oylama yapıyoruz…
(Mikrofon otomatik cihaz tarafından
kapatıldı) 
MEHMET GÜNAL (Devamla) – …çoğunluk
muhalefette çıktı veya iktidardan arkadaşlarımız da uyarsa ne yapacaksınız
Sayın Bakan? 
Teşekkür ediyorum, hayırlı olsun. (MHP
sıralarından alkışlar) 
BAŞKAN – Teşekkür ediyorum. 
Cumhuriyet Halk Partisi Grubu adına söz
isteyen Haydar Akar, Kocaeli Milletvekili.
Buyurun Sayın Akar. (CHP sıralarından
alkışlar) 
CHP GRUBU ADINA HAYDAR AKAR (Kocaeli) –
Sayın Başkan, sayın milletvekilleri; yaklaşık on gündür bütçeyi konuşuyoruz.
Sizler ve bakanlar yani AKP milletvekilleri ve bakanlar buradan Türkiye’ye
pembe tablolar çiziyorlar ama maalesef, eğitimde, sağlıkta, teknolojide,
bilimde, sanayide bu pembe tabloların sizin çizdiğiniz gibi olmadığını, sokağın
daha farklı olduğunu, böyle bir tablonun olmadığını anlatmaya çalışacağım dilim
döndüğünce; sizler de inşallah bunların bir kısmını böyle değiştirmek,
dönüştürmek için çaba sarf edersiniz diye düşünüyorum. 
Şimdi,
vatandaşlarımıza anlattığınız konulardan biri de, sizin sık sık buraya gelip
anlattığınız konulardan birisi Türkiye’nin büyüme oranları değil mi? Hep
beraber buraya geliyorsunuz, bakanlar, Türkiye’nin büyüdüğünü, çağ atladığını,
devrim yapıldığını -siz “devrim” kelimesini pek kullanmazsınız ama onu
anlatmaya çalışıyorsunuz farklı kelimelerle, onu anlatmaya çalışıyorsunuz- bir
büyüme hızını bir de Türkiye’nin G20 içerisindeki yerini tarif etmeye
çalışıyorsunuz. On iki yıldır Başbakanın, Cumhurbaşkanın, Bakanın buraya
geliyor “Türkiye 17’nci büyük ekonomi, 16’ncı büyük ekonomi.” diyor ama tarihe
baktım, gerçekten G20 tarihine baktım; kuruluş tarihinden itibaren Türkiye
G20’nin içinde yer aldığında… Hatta rakamları da vereyim: Şu anda 17’nci büyük
ekonomi, 1984’te 16’ncı büyük ekonomi olmuş; 1987 ve 1988’de de en büyüğünü
yakalamış, 14’üncü büyük ekonomi olmuş. Yani, vatandaşın gözünün içine baka
baka on iki yıldır “Türkiye büyük ekonomi, büyük ekonomi; 17’nci, 10’uncu,
14’üncü olacak.” diyorsunuz, koca bir yalan söylüyorsunuz. Tarihinde hiç
olmamış, sizin döneminizde de en kötü ekonomi olmuş. 
Yine,
Türkiye’nin büyüme hızlarına bakıyorum. Cumhuriyet tarihine gitmeyeceğim,
İkinci Dünya Savaşı’ndan sonra, 1946’dan 2002’ye kadar 5,21 Türkiye’nin
ortalama büyüme hızı. 2003 ile 2014 arası ise Türkiye’nin yıllık büyüme hızı
4,78. Yine koca bir yalan söylüyorsunuz insanlara, Türkiye’nin büyüdüğünü ifade
ediyorsunuz. “Yalan” özellikle kullanıyorum ki sataşmadan söz alın, yanlışım
varsa bunu gelin, burada düzeltin diye söylüyorum. Gerçekten büyük yalanlar,
büyük pembe hayaller kurduruyorsunuz. 
Bugünkü bütçeye
baktığımızda Sayın Bakan, bu büyüme oranının daha da aşağı gideceğini siz
konuşmalarınızda itiraf ediyorsunuz ki son çeyrekteki göstergeler de bunu
gösteriyor. Hiç kimseyi aldatmanın bir mantığı yok. Eğer gerçekleri konuşursak
daha iyi şeyler yapmak için çaba sarf ederiz, eğer insanları kandırır hayal
kurdurursak iyi şeyler yapamayız diye düşünüyorum. 
Şimdi, yoksulluk durumumuza bakıyorum.
Yoksulluk durumumuza baktığımızda -TÜİK’in rakamlarını konuşacağım, yine
Türkiye İstatistik Kurumu rakamlarıyla konuşacağım- 2002’de 4 kişilik bir
ailenin açlık sınırı 380 TL, 2014’te 1.225 TL; değişim yaklaşık yüzde 222 yani
yüzde 222’lik bir değişim olmuş, o kadar artmış açlık sınırı. 4 kişilik ailenin
yoksulluk sınırına bakıyorum -belki rakam olarak bir şey ifade etmeyebilir ama
biraz sonra söyleyeceğim- 2002’de yoksulluk sınırı 1.155 TL, 2014’te 3.990 TL
TÜİK’in rakamlarına göre; değişim yüzde 245.
Şimdi TÜİK diyor ki: “Nüfusun yüzde
15’i yoksulluk sınırının altında yaşıyor.” Yani ne diyor? “Toplumda, 76
milyonluk, 77 milyonluk Türkiye'nin 12 milyonu yoksulluk sınırının altında
yaşıyor.” diyor. 12 milyon insan yoksulluk sınırının altında yaşıyor. TÜRK-İŞ'e
göre rakam daha da vahim; TÜRK-İŞ'e göre de 15 milyon insan yoksulluk sınırının
altında yaşıyor.
Bunu da siz ispatlıyorsunuz zaten.
Geliyorsunuz, kürsüden övüne övüne bir şey söylüyorsunuz: “Sosyal yardımları
biz iktidara geldikten sonra 20 kat artırdık.” diyorsunuz. Doğru, bu kadar
yoksul olan bir ülkede sosyal yardımlar 20 kat artar. 
Sosyal yardımla övünmeyeceksiniz. Neyle
övüneceksiniz? İşsizlik oranını düşürmekle övüneceksiniz. Neyle övüneceksiniz?
Sanayiyi büyütmekle övüneceksiniz. Bunları başardığınızda o zaman biz de bu
kürsülerden sizi alkışlarız.
Şimdi, işsizliğe bakıyorum: Tarihin en
büyük işsizlik rakamına ulaştık, yüzde 10’ların üzerine geçti. Çift hanelerde
işsizliği yakaladınız tekrar, kriz dönemlerinde yaşanan işsizliği yakaladınız.
Bu rakamlara göre, resmî rakamlara göre, TÜİK’e göre 3 milyon; gayriresmî
rakamlara göre de 5,5 milyon, 6 milyon arasında işsiz var.
Peki, bu tabloda acı olan ne, biliyor
musunuz? Genç işsizlerin oranının yüzde 19, üniversiteyi bitirmiş… Hani her
anne-baba heves eder ya “Oğlum mühendis olsun, oğlum doktor olsun…” Ta
bebeklikten başlar “Ne olacaksın oğlum, ne olacaksın kızım?” deriz, bütün maddi
imkânlarımızı, bütün kazançlarımızı onların eğitimi için harcarız. İşte,
oradaki oran da yüzde 30’a çıkmış. Üniversiteyi bitiren her 100 kişinin 30’u
Türkiye’de iş bulamıyor. Buna en iyi örnek, söyleyeyim, atanmayan öğretmenler
arkadaşlar. Biraz sonra atanmayan öğretmenlerle ilgili konuşurken onların da
oranını söyleyeceğim ama bu bütçe Türkiye'nin işsizlik problemini çözmüyor.
Yine en çok kandırdığınız olaylardan,
vatandaşı aldattığınız olaylardan bir tanesi de “IMF’ye borcu ödedik.”
yalanıydı. Doğru, aslında “yalan” demem yanlış oldu burada; IMF’ye borcu
ödediniz ama IMF’ye borç öderken son aldığınız 600 milyon doları -Sayın Bakan,
ben yanlışsam düzeltin- finans kuruluşlarından aldınız, borç alarak o borcu
ödediniz, gittiniz parklarda ayranlarla kutlama yaptınız, “Türkiye’nin dış
borcu bitti.” diye algı yarattınız. 
“Türkiye’nin dış borcu var.” dediğimiz
zaman vatandaşlar diyor ki: “O, kamunun değil, özel sektörün borcu.” Ben şimdi
kamu sektörünün borcunu açıklıyorum: 2002’de 86,5 milyar dolar, 2014’te 123,7
milyar dolar kamunun borcu yani 37,2 milyar dolar daha sizin zamanınızda
borçlandırmışsınız ülkeyi. Hatta, biraz sonra bunlara yanıt verirken cari açığı
kapatabilmek için 2015 bütçesinde kaç liralık daha borç alacağınızı
vatandaşlara söylerseniz mutlu ve memnun olurum. 
Şimdi, büyümedeki yalanı konuştuk,
yoksulluğun çözülmediğini konuştuk.
AHMET AYDIN (Adıyaman) – Millî gelire
oranı ne oldu? 
HAYDAR AKAR (Devamla) – Onu da
anlatırım size ama zamanım yetmiyor.
AHMET AYDIN (Adıyaman) – Yok, yok,
anlat, ek süre vereceğiz, sen anlat.
HAYDAR AKAR (Devamla) – İşsizliği
konuştuk, IMF yalanını konuştuk. 
Şimdi de toplumun en mağdur olan
taşeron işçilerine bakalım. Taşeron işçilerine baktığımızda ve öğretmenlere
baktığımızda, sizin iktidarınızdan önce Türkiye’de 37 bin taşeron işçi varken
bugün 661 bin taşeron işçi var, özel sektörle beraber 1,5 milyonun üzerinde
taşeron işçi var ve taşeronların problemi çözülmedi. Kandırdınız, bir yasa
çıkarttınız, “Müjde!” dediniz, ülkede taşeronluğu daha da kurumsal hâle
getirdiniz. Taşeron işçilerimizin problemlerinin neler olduğunu madde madde
hepiniz biliyorsunuz ama bunu çözmek için hiçbir şey yapmıyorsunuz.
Yine, öğretmenlerimize geliyorum.
Bugünün Cumhurbaşkanı, geçmişin Başbakanı 2002’de Kocaeli’nde çıktı dedi ki:
“Bizim iktidarımızda atanmayan öğretmen kalmayacak.” Bugün rakam 350 bin; onun
döneminde, bu lafı söylediği zaman 60 bindi, 350 bin rakam. Peki, ne diyor
Millî Eğitim Bakanı Nabi Avcı burada açıklamada? “Bizim acilen 25 branşta 120
bin öğretmene ihtiyacımız…” diyor. “Büyük ekonomi” diye laf atıyordunuz bana,
hadi büyük ekonominin sahipleri, 125 bin öğretmeni atayın da göreyim. Niye
atamıyorsunuz? AB kriterlerine göre de en az 220 bin öğretmen açığımız var,
bunu da buradan belirtmek istiyorum. 
Öğretmenlerimizi açlığa terk ettiniz.
OECD ülkelerinde öğretmenler kişi başına 8.000-8.500 dolar ücret alırken
Türkiye’de 1.500 dolarlık bir ücretle karşı karşıya. Maaşlara bakınca da 37
ülkede 31’inci sırada. Bir de ikinci iş bulmak zorundalar geçimlerini sağlamak
için.
Bitiyor mu? Bitmiyor tabii. Hiçbir
problemi çözmediğiniz gibi –biraz hızlandırmam gerekecek çünkü yine zamanım
bitti- taşeronluğu çözmediniz, yoksulluğu çözmediniz, işsizliği çözmediniz,
atanamayan öğretmenlerin problemini çözmediniz, gıda mühendislerinin, ziraat
mühendislerinin, veterinerlerin problemini çözmediniz, emeklilikte yaşa takılan
insanların problemini çözmediniz. Benim kentimde 40 yaşında işten atılan bir
vatandaşın iş bulma şansı yok arkadaşlar, iş bulma şansı yok. Bu, çözülmesi
gereken önemli meselelerden bir tanesi. 4/C’lilerin problemini çözmediniz.
Zenginlere konut yaptınız, öğrencilerin yurt problemini çözmediniz. Emeklileri
açlığa mahkûm ettiniz, yetmedi, yüzde 15 sosyal güvenlik destek primi talep
ettiniz. Çiftçinin tarlasını, traktörünü sattırdınız, ürününü çürüttünüz.
Madenleri toplu mezarlıklara dönüştürdünüz. Yaptığınız kaçak sarayın parasıyla
maden işçilerinin problemleri çözülebilirdi. Asgari ücretliyi açlık sınırının
altında bıraktınız, ölüme terk ettiniz. Konuşuyorsunuz, konuşturuyorsunuz,
sonunda baklayı ağzınızdan çıkartıyorsunuz, “Yol yaptık.” diyorsunuz. Tamam da
bu yolların hepsini yandaşların cebine yapmışsınız, vatandaşın cebine bir yol
yapmamışsınız diyor, saygılar sunuyorum. (CHP sıralarından alkışlar)
AHMET AYDIN (Adıyaman) – İnandın mı
şimdi Haydar? Haydar Bey, kendi söylediklerine inandın mı?
HAYDAR AKAR (Kocaeli) – Zaman verirse
Sayın Başkan bunların detaylarını size anlatabilirim. 
BAŞKAN – Halkların Demokratik Partisi
Grubu adına Erol Dora, Mardin Milletvekili. 
Buyurun Sayın Dora. (HDP sıralarından
alkışlar)
HDP GRUBU ADINA EROL DORA (Mardin) –
Sayın Başkan, değerli milletvekilleri; 2015 yılı bütçesinin 6’ncı maddesi
üzerine Halkların Demokratik Partisi adına söz almış bulunmaktayım. Genel
Kurulu saygıyla selamlıyorum. 
Konuşmama, otuz altı yıl önce Maraş
ilinde Alevi yurttaşlarımıza uygulanan katliam, yağmalama ve akabinde
Alevilerin büyük çoğunluğunu şehirden göç etmeye mecbur bırakan zorba
zihniyetleri bir kez daha lanetleyerek ve bu katliam ve zorbalıklara maruz
bırakılan Alevi yurttaşlarımızı saygıyla ve rahmetle anarak başlamak istiyorum.

Değerli milletvekilleri, Anadolu
coğrafyasında yüz yıllarca yaşamış olan etnik, inançsal ve kültürel yapıları
göçertme; fiziken yok etme; farklı dil, inanç ve kültürleri yasaklama; asimile
etme gibi yöntemlerle tek bir başat inanç ve tek bir başat dil yaratma
politikaları uygulandığı hepimizin malumudur. Bu politikalar hiçbir biçimde
masum değildir ve politikaların övünülecek bir yanı da yoktur.
Maraş katliamı ve benzer nitelikte olan
Çorum katliamı, Sivas katliamı, Gazi katliamı gibi Alevi yurttaşlarımızı hedef
alan trajik ve travmatik zorbalıklar bağlamında altını çizmeliyiz ki farklı
inanç gruplarına yönelik olarak gerçekleşmiş katliamların etkili bir biçimde
soruşturulması ve adaletin gerçekleşeceğine dair hiçbir şüphenin bırakılmaması,
geleceğin güven ve adalet üzerine bina edilmesi için vazgeçilmezdir. Bu
bağlamda, konuşmamı günümüzde Alevi yurttaşlarımızın yaşadığı sorunlara
değinerek sürdürmeyi gerekli buluyorum.
Değerli milletvekilleri, uluslararası
birçok bağlayıcı sözleşme ve yine birçok siyasi belge, insan hakları hukuku
kapsamında herkesin düşünce, din veya inanç özgürlüğü hakkını güvence altına
alır. İnsan Hakları Evrensel Bildirgesi, Birleşmiş Milletler Medeni ve Siyasi
Haklar Uluslararası Sözleşmesi, Avrupa İnsan Hakları Sözleşmesi düşünce,
vicdan, din veya inanç özgürlüğü hakkını güvence altın alan temel evrensel belgelerden
bazılarıdır. Türkiye de bu belgelerin altına imza koyan devletlerden biridir.
Ayrıca, Anayasa’mızın 90’ncı maddesi uyarınca Türkiye’nin taraf olduğu
uluslararası sözleşmeler, ulusal mevzuatın üstünde yer almaktadır temel hak ve
özgürlükler bağlamında.
Değerli milletvekilleri, düşünce, din
veya inanç özgürlüğü hakkının tüm yurttaşlar için etkili bir biçimde korunması
için uygun bir ortamın oluşturulması ve bu ortamın korunması bir hukuk
devletinin en asli görevlerinden biridir. Bu bağlamda, bir devletin farklı
inançlara mensup yurttaşlarına karşı sergilediği yaklaşımlar, hukukun üstünlüğü
ilkesinin ne kadar hazmedildiğinin de önemli bir göstergesidir. Bu çerçevede,
Türkiye’de, bir bireye doğduğu anda tahsis edilen nüfus cüzdanında yer alan ve
mensup olunan inancın belirtilmesini öngören din hanesi, yurttaşların
hayatlarının birçok alanında inançlarını açıklamak zorunda kalmalarına neden
olan sorunlu uygulamalardan biridir. Demokratik ve laik bir ülkede nüfus
cüzdanlarında yurttaşların inançlarının yazılması uygulaması kabul edilemez. Bu
uygulama, bizatihi mevcut Anayasa’nın "Kimse inancını açıklamaya
zorlanamaz." ifadesine yer verilen 24'üncü maddesine de açıkça aykırılık
teşkil etmektedir. Bildiğiniz gibi Avrupa İnsan Hakları Mahkemesi, Türkiye'de devam
eden bu uygulamaya ilişkin, kimliklerden din hanesinin kaldırılmasının mevcut
hak ihlaline son verilmesi için uygun bir tedbir olacağına hükmetmiştir. Ancak
Türkiye'de, 2006 yılında yapılan bir yasa değişikliğiyle, kimliklerde din
hanesinin boş bırakılması mümkün hale gelmişti. Ne var ki bu düzenleme de
aslında bireyin inancını açıklamaya zorlanmasının başka bir biçimidir.
Dolayısıyla, bu konuda yurttaşların inanç özgürlüklerinin ihlal edilmesine
devam edilmektedir. 
Sayın Başkan, değerli milletvekilleri;
Alevi yurttaşlarımızın inanç hürriyeti kapsamında en çok mağdur edildikleri
konulardan biri de, ibadet yeri kurma hakkının engellenmesidir. Evrensel hukuk
belgelerince güvence altına alınan en önemli haklardan biri, ibadet etme
özgürlüğü ve ibadet yeri kurma ve yaşatma hakkıdır. Buna karşın Türkiye'de,
yasal ve idari işlemlerde 2002 tarihli bir Bakanlar Kurulu kararı esas alınarak
ibadet yerleri cami, mescit, kilise ve havra olarak sınırlanmaktadır. Hâliyle
bu tanımlama, inançsal açıdan Türkiye'deki çoğulcu yapıyı tam olarak
yansıtmamaktadır. Oysa evrensel hukuka göre, ibadet yeri statüsünün
belirlenmesinde siyasal bir yapı olan Bakanlar Kurulunun belirleyici olması,
devletlerin din alanındaki tutumlarında tarafsız olma yükümlülüğüne açıkça
aykırılık teşkil etmektedir. Bu bağlamda, Alevi yurttaşlarımızın cemevlerinin
ibadet yeri statüsü kazanmasına yönelik yaptıkları başvurular sürekli
reddedilmektedir. Hatta çeşitli düzeylerde devlet yöneticileri, rahatlıkla
çıkıp hiç görevleri olmadığı hâlde "Cemevi ibadet yeri değildir."
diyebilmektedirler. Şunu açık ve seçik olarak kavramalı ve tekrar tekrar
belirtmeliyiz ki: İbadet yeri statüsünün belirlenmesine ilişkin kararları
siyasetçiler veremezler. Cemevlerinin Alevilerin ibadet mekânı olduğuna ilişkin
kararı verecek olanlar sadece ve sadece Alevi yurttaşlarımızdır. Devleti
yöneten hükûmetlere ve siyasetçilere düşen asli görevse bu kararı tanımak ve
yasalarla güvence altına almaktır.
Sayın Başkan, değerli milletvekilleri;
Alevi yurttaşlarımızın mağdur edildiği bir diğer konu zorunlu din dersi
uygulamasıdır. Avrupa İnsan Hakları Sözleşmesi'nin 1 No.lu Protokolü’nün 2'nci
maddesinde "Devlet, eğitim ve öğretim alanında yükleneceği görevlerin
yerine getirilmesinde, ana babanın bu eğitim ve öğretimin kendi dini ve felsefi
inançlarına göre yapılmasını sağlama haklarına saygı gösterir."
denilmektedir. Yine, Birleşmiş Milletler Çocuk Hakları Sözleşmesi'nin 14'üncü
maddesinde "Taraf devletler, çocuğun düşünce, vicdan ve din özgürlükleri
hakkına saygı gösterirler." denilmektedir. Din Kültürü ve Ahlak Bilgisi
ders kitaplarının, aslında "Sünni İslam’ın eğitimi ve öğretimini öngören
içerik ve üslupta hazırlandığı dikkate alındığında, Alevi ailelerinin
çocuklarının bu derse katılmaya mecbur edilmeleri inanç özgürlüğü hakkına açık
bir müdahale oluşturmaktadır. Bu bağlamda, Din Kültürü ve Ahlak Bilgisi
dersleri dinler, inançlar hakkında nesnel ve tarafsız bir ders niteliğine
kavuşturulmalı ya da bu dersler zorunlu olmaktan çıkarılarak insan haklarına
uyumlu bir muafiyet mekanizması oluşturulmalıdır. 
Sayın Başkan, değerli milletvekilleri;
Türkiye'de hak ihlallerinin yapıldığı diğer bir konu, inanç mensuplarınca özel
bir öneme sahip olan dinlenme ve kutlama günlerine ilişkindir. Unutmamalıyız ki
ibadet etme hakkı, bayram ve özel günlerin kutlanmasını da içermektedir. Alevi
yurttaşlarımız için özel anlamı olan cem ritüelleri, muharrem ya da diğer
adıyla 12 imam matem orucu, aşure günü, Hızır orucu, Hıdırellez bayramı, Arap
Alevileri için özel olan Gadîr-i Hum bayramı gibi örnekler sayılabilir. Bu
günler, Alevi yurttaşlarımızın ibadet ettikleri, bir araya gelip çeşitli tören
ve inançsal geleneklerini yerine getirdikleri özel zamanlardır.
Sayın Başkan,
değerli milletvekilleri; bir inancın özel gün ve bayramları, birey ve grup
kimliğinin oluşumu ve gelişimi bakımından taşıdıkları anlamın yanı sıra,
inancın yeni kuşaklara aktarımı açısından da son derece önemlidir. Alevi
yurttaşlarımız özelinde okullardaki sınav programlarının bu gibi özel günler
dikkate alınmadan planlanması, çocukların ve gençlerin inançları ve kimliksel
gelişmeleri bakımından önemli olan etkinliklere katılmalarını da
zorlaştırmaktadır. Aynı şekilde, iş yaşamında, Alevi yurttaşlarımızın inançları
bakımından önemli olan özel günlerde izin kullanmamaları, törenlere ve kutlamalara
katılamamaları da inanç özgürlüğüne aykırı uygulamalardır.
Değerli milletvekilleri, elbette
Türkiye'de inanç hürriyeti hakları ihlal edilenler sadece Aleviler değildir ve
elbette Alevi yurttaşlarımızın mağdur edildikleri sorunlar bunlarla sınırlı
değildir. Bu kapsamda, Alevi yurttaşlarımızın mağduriyetlerinin giderilmesi
için, Hükûmet, öncelikle, Avrupa İnsan Hakları Mahkemesinin inanç özgürlüğü
hakkının ihlali kapsamında Türkiye'yi kusurlu bulduğu konularda ciddi adımlar
atmalı ve gerekli yasal düzenleme ve idari uygulamaları acilen hayata
geçirmelidir. Bu bağlamda, yönetim ve karar mekanizmalarının çoğunlukçu yapıdan
özgürlükçü, laik ve çoğulcu demokrasiye evrilmesi, genelde farklı inançlara
mensup tüm yurttaşlarımızın, özelde konumuz gereği Alevi yurttaşlarımızın
kendilerini ifade edebilme ve inançlarını özgürce yaşayabilmeleri önündeki
bütün engellerin kaldırılması gerektiğine inanıyor, bu duygu ve düşüncelerle
tekrar Genel Kurulu saygıyla selamlıyorum. (HDP ve CHP sıralarından alkışlar) 
BAŞKAN – Şimdi, şahsı adına söz isteyen
Levent Gök, Ankara Milletvekili. 
Buyurun Sayın Gök.
LEVENT GÖK (Ankara) – Sayın Başkan,
değerli milletvekilleri; görüşmekte olduğumuz bütçe tasarısı Türkiye'mizin çok
kritik günlerden geçtiği bir zamana tekabül etmekte.
Dün, otuz altı
yıl önce gerçekleştirilen Maraş katliamının anma törenlerinin Maraş Valiliğince
yasaklanması Türkiye’deki Sünni, Alevi, Kürt, Türk, her ne kökenden gelirse
gelsin, bütün yurttaşlarımızın ortak bir duyguda, kıvançta ve tasada
birlikteliğini engelleyen bir davranıştır. Biz, ülkemizin hangi köşesinde
olursa olsun acıların hepsinde ortak bir duyguyu göstermek durumundayız,
neresinde olursa olsun sevinçleri de paylaşmak durumundayız. Böyle
yapabilirsek, bunu gerçekleştirebilirsek biz bir ulus olarak hayatımızı devam
ettirebilir ve yurttaşlık olgusunu Türkiye’nin dört bir yanında korumaya
çalışabiliriz. Bu nedenle, otuz altı yıl önce gerçekleştirilen Maraş katliamını
bir kez daha lanetliyorum. Orada hayatını kaybedenleri bir kez daha
saygıyla anıyorum. Orada hayatını kaybedenlerin yakınları ve tüm Türkiye
bilmelidir ki Başbağlar’da olduğu gibi, Roboski’de olduğu gibi, Sivas
katliamında olduğu gibi Maraş katliamı da Türkiye’nin ortak bir acısıdır ve
bütün herkes de bu acıya ortak olmak durumundadır; devletin görevi de böylesi
acıları anmak için toplananların önüne set çekmek değil, engel olmak değil, tam
tersine, yardımcı olmaktır.
Değerli milletvekilleri, görüşmekte
olduğumuz bütçe kanununda görüştüğümüz madde bütçe kanundaki meblağların
aktarılmasına, devir ve teslimine ilişkindir. Biz, geçtiğimiz dönemlere
baktığımızda, bütçe kanunlarında arzu edilen bu şekilde kaynakların
aktarıldığına tanık olmadık değerli milletvekilleri. Bir bakıyorsunuz, dar
gelirlimiz, emeklimiz, işçimiz, memurumuz maaşlarına en ufak bir artışı
beklerken kaynaklar başka yerlere aktarılıyor. Örneğin -Sayın Bakan da burada-
kaçak saraya Kalkınma Bakanlığından 1 katrilyonun üzerine para aktarılıyor
değerli arkadaşlarım. Biz “1 katrilyon 370 milyar lira” diye kaçak sarayın
maliyetini konuşuyoruz ama daha Cumhurbaşkanlığı ödeneğinden oralara ne kadar
aktarıldığı belli değil, bundan sonra da ne kadar para harcanacağı belli değil.
Daha orada yapılacak binalar, tefriş bunun dışında. Yani, kaynakları biz niye
dar gelirliye aktarmıyoruz, memura aktarmıyoruz, işçimize, çiftçimize
aktarmıyoruz da lükse, şatafata aktarıyoruz? Diyanet İşleri Başkanına tahsis
edilen arabanın kamuoyunda açtığı vicdan yarasını hesaplayabiliyor musunuz? 
Bakın, dün Gençlik ve Spor Bakanlığı
bütçesini konuştuk. Gençlerimizin önemli bir bölümü maalesef uyuşturucunun,
sentetik uyuşturucunun tehdidi altında. Yani, spor bütün gençlerimizi
birleştiren bir faktör değil midir? Bu kaynakları biz, niye amatör spor
kulüplerimizi geliştirmek, gençlerimizi çok daha uygun koşullarda özgürlük
alanlarını artıracağımız alanlara motive etmek için kullanmıyoruz? Amatör spor
kulüplerimiz parasızlıktan kırılıyor. İşte Ankara’nın güzide futbol kulübü
Ankaragücü, cumhuriyetle yaşıt. Cumhuriyetten önce kurulan, “Altınörs
İdmanyurdu” diye İstanbul’da kurulan bu futbol kulübü, oyuncularının büyük
çoğunluğunu Kurtuluş Savaşı’nda yitirince, Atatürk’ün talimatıyla, Ankara’da
Ankaragücü olarak tekrar kuruluyor ve cumhuriyetle yaşıt bir kulüp. Ama, bu
kulüp bugün batma noktasında, yaşam mücadelesi veriyor. Örneğin, böylesine
marka değeri yüksek, insanları ve o ilde yaşayanları bir aidiyet duygusuyla
ortak bir duyguda birleştiren bu tür kulüpleri kurtarmak, onları yaşatmak
kimsenin aklına gelmiyor. 
Sayın Bakan, dün Gençlik ve Spor
Bakanımız Ankaragücü’yle ilgili bana özel bir cevap vereceğini ifade etti. Daha
sonra buradan gitti ama Sayın Bakanla yaptığım görüşmede olumlu izlenimler
edindim. Umuyor ve diliyorum ki Ankaragücü ve borç batağındaki diğer spor
kulüplerimize gerekli aktarmalarımızı yaparsınız. 
HAYDAR AKAR (Kocaeli) – Kocaelispor.
İLHAN DEMİRÖZ (Bursa) – Bursaspor.
LEVENT GÖK (Devamla) – Bu konudaki
gençlerimizi de içinde bulundukları durumdan en iyi şekilde kurtarırsınız diye
bekliyor, hepinizi sevgiyle saygıyla selamlıyorum. (CHP sıralarından alkışlar)
BAŞKAN – Şimdi de Hükûmet adına Maliye
Bakanı Mehmet Şimşek konuşacaklardır.
Buyurun Sayın Bakan. (AK PARTİ
sıralarından alkışlar)
MALİYE BAKANI MEHMET ŞİMŞEK (Batman) –
Sayın Başkan, saygıdeğer milletvekilleri; hepinizi saygıyla sevgiyle selamlıyorum.
Tabii ki bütçe hakkı çok önemlidir ve
ben de gerçekten önemsiyorum. Dolayısıyla, hiçbir şekilde, bütçe hakkını tali
bir konuymuş gibi ne dün ne de bugün ifade etmem mümkün değil. Yalnız, dün de
şunu söyledim, bugün de söyleyeyim: Cumhuriyet tarihimizde bu ilk yapılan bütçe
değil. Yapılan hemen hemen bütün bütçelerin kesin hesaplarında tamamlayıcı
ödenek vardır. Tamamlayıcı ödenek ne yeni bir şeydir ne kesin hesap yeni bir
şeydir. Bütçe, bildiğiniz gibi, birtakım varsayımlara ve tahminlere dayalıdır.
Dolayısıyla, hemen hemen hiçbir dönemde bütçe kesin hesaplarında tamamlayıcı
bir ödenek olmaması söz konusu değildir.
Şimdi, yedek ödenek kullanımına ve
bunun açıklanmasına ilişkin de birtakım hususlar gündeme getirildi. Doğrusu,
Sayıştayın burada benim de doğru bulduğum bir eleştirisi vardı, bunu Plan ve
Bütçe Komisyonunda da söyledim. Sayıştay diyor ki: “Siz yedek ödenekten
kullanımları, başlangıç ödeneğine göre değil, yıl sonu gerçekleşmesine göre
açıklayın.” Bizim arkadaşlar “Biz 5018 sayılı Kanun’dan şunu anladık, bizim
değerlendirmemiz bu. Biz bugüne kadar bu şekilde açıklıyoruz.” demişler. Ben
dedim ki çok açık ve net olarak: Bundan sonra Sayıştayın dediği gibi
açıklanacak. Dolayısıyla, o konuda en ufak bir tereddüdümüz yok ve ben Plan ve
Bütçe Komisyonunda değerli arkadaşlarımıza, yıl içerisinde yedeğe aktarılan
toplam yedek ödenekten kullanımların bütün detaylarını verdim. Yüce Meclise
saygımdan dolayı burada müsaade ederseniz rakamları tekrarlayayım.
Şimdi, açıklanan yedek başlangıç
ödeneği -rakamları yuvarlayacağım- 949,2 milyon lira. Şimdi, personel
giderlerine aktarılan 13,1 milyar lira, teşkilat veya görev değişikliği
nedeniyle yer değiştiren… Şimdi, Maliye Bakanı olarak, diyelim ki siz yıl
içerisinde bir kanun çıkardınız, Sosyal Güvenlik Kurumunun veya Çalışma ve
Sosyal Güvenlik Bakanlığının uhdesinde olan bir ödeneği pat diye doğrudan
doğruya başka bir bakanlığa aktaramıyorsunuz. Önce yedeğe alıyorsunuz, ondan
sonra aktarıyorsunuz.
Şimdi, bakın, bu çerçevede size
örnekler vereyim. Mesela, Çalışma Bakanlığından Aile ve Sosyal Politikalar
Bakanlığına, sadece görev değiştiği için, ödeme gücü olmayanların prim gideri
için yer değiştiren 2,5 milyar lira; Çalışma Bakanlığından Maliye Bakanlığına,
Sosyal Güvenlik Kurumu sigortalara devlet katkısı için yer değiştiren, bakın,
762 milyon lira; Hazine Müsteşarlığından Ulaştırma Bakanlığına -mesela TCDD’nin
finansmanı için Hazineden TCDD’ye aktarılacak, önce yedeğe alınıyor- bakın,
burada da 1,5 milyar lira; Hazine Müsteşarlığından Enerji Bakanlığına, genel aydınlatma
giderleri… Eskiden genel aydınlatma giderlerini Hazine ödüyordu, kanun öyleydi;
sonra, yıl içerisinde kanunu değiştirmişiz, demişiz ki: “Yok, en iyisi Enerji
Bakanlığı ödesin.” Ama o zaman ödeneğini de aktarmamız lazım. Nasıl
aktaracağız? Önce yedeğe alacağız, sonra Enerji Bakanlığına vereceğiz. 
Değerli arkadaşlar, yatırımlar için
aktarılan 9,8 milyar lira; afet, acil durum için 1,2 milyar lira; 5018/24
kapsamında Başbakanlığa 700 milyon lira, İçişleri Bakanlığına 1,4 milyar -bütün
detaylarını veremezsek- Köy Hizmetleri personelinin maaş ve kıdemi için 560
milyon lira, yani İçişlerinden kastım o.
İLHAN DEMİRÖZ (Bursa) – Köy Hizmetleri
kalmadı ki Sayın Bakanım, kapattılar.
MALİYE BAKANI MEHMET ŞİMŞEK (Devamla) –
Şimdi, değerli arkadaşlar, şöyle, yani, bütün bu detaylar burada ve ben bunları
teker teker Plan ve Bütçe Komisyonunda değerli arkadaşlarımıza açıkladım.
Şimdi…
MEHMET GÜNAL (Antalya) – “Kamuoyuna
açıklayın.” diyor Sayın Bakan.
MALİYE BAKANI MEHMET ŞİMŞEK (Devamla) –
Kamuoyuna da açıklayacağız, tamam. Ben onu da dedim, hatırlarsanız Plan…
MEHMET GÜNAL (Antalya) – Bizim
söylediğimiz Sayıştayın söyledikleri, kafamızdan uydurmuyoruz yani.
MALİYE BAKANI MEHMET ŞİMŞEK (Devamla) –
Ben bu Sayıştayın talebini de doğru bulduğumu söyledim. Plan ve Bütçe
Komisyonunda dedim ki…
MEHMET GÜNAL (Antalya) – O zaman üç
yıldır niye yapmıyorsunuz? Siz yeni Bakan değilsiniz ki, biz de onu söylüyoruz.
MALİYE BAKANI MEHMET ŞİMŞEK (Devamla) –
Plan ve Bütçe Komisyonunda dedim ki bundan sonra da biz bunu yapacağız.
MEHMET GÜNAL (Antalya) –
Cumhurbaşkanlığına aktarılan var mı Başbakanlıktan bunun içinde? O 700 milyonda
var mı Sayın Bakanım?
MALİYE BAKANI MEHMET ŞİMŞEK (Devamla) –
Şimdi, değerli arkadaşlar, dolayısıyla, bu ödenek üstü harcama yine kanun
çerçevesinde yapılıyor.
EKREM ÇELEBİ (Ağrı) – Soru-cevapta
sorarsın Sayın Günal.
MEHMET GÜNAL (Antalya) – Hayır, işte,
şimdi açıklıyor da onun için diyorum şeffaf bir şekilde.
MALİYE BAKANI MEHMET ŞİMŞEK (Devamla) –
Şimdi, birkaç husus daha gündeme getirildi. 
MEHMET GÜNAL (Antalya) – Bu 700 milyon
da var mı Sayın Bakanım, onu da açıklayın.
MALİYE BAKANI MEHMET ŞİMŞEK (Devamla) –
Müsaade ederseniz…
Bunlardan bir tanesi öğretmen
atamaları, sık sık gündeme getirilen bir konudur. Bakın, 2003 yılı ile 2014
yılı arasında tam 457.537 öğretmen atamışız. Bugün itibarıyla toplam öğretmen
sayımız 852.029. Dolayısıyla, bizim ne kadar öğretmen atadığımız son derece
açık ve net. Ama dünyanın hiçbir ülkesinde herhangi bir fakülteden mezun olana
devlette iş garantisi yoktur, atama garantisi yoktur, böyle bir sistem yoktur,
hiçbir ülke bunu yapamaz. Mesela Kore’de şimdi üniversite mezuniyet oranı
neredeyse yüzde 100’lere dayanmış durumda. Biz arzu ederiz ki Türkiye’de herkes
-yüzde 100- üniversite mezunu olsun ama bunların tamamını kamuda istihdam etme
imkânı yoktur. Şu anda, 2015 yılında, bütçenin yüzde 30’unu, 140 milyar lirayı
biz memur maaş ve sosyal güvenlik prim gideri olarak ödeyeceğiz. Sosyal
güvenlik sistemine de bu amaçla yaptığımız aktarımlar var çünkü Sosyal Güvenlik
Kurumu da… Biliyorsunuz, prim gelirleri, emeklilerimizin maaşını ödemeye
yetmiyor. Ona yaptığımız aktarımları da dikkate alırsanız, bütçenin neredeyse
yarısına yakını -yani Sosyal Güvenliğin de ödediği maaşları dikkate alıyorum-
önemli ölçüde personel giderlerine gidiyor. Dolayısıyla, biz öğretmen sayımızı
artırmışız, imkânlar elverdiğince artırmaya devam edeceğiz. 
Şimdi borç konusuna gelince… Değerli
arkadaşlar, bakın, Türkiye’de, kamunun dış borcu 2002 yılında 88,5 milyar
dolar. Türkiye'nin o dönemde rezervi ne kadar? Bakarsanız, o dönemde rezervi 28
milyar dolar. Şimdi 28 milyar dolar rezerviniz var 2002’de, yaklaşık 88,5
milyar dolar da borcunuz var, açık ve net. Bugün, Türkiye'nin, daha doğrusu
kamunun, yılın ikinci çeyreği itibarıyla -çünkü borç rakamı o güne ait- dış
borcu 123,8 milyar dolar, rezervi 132,6 milyar dolar. Dolayısıyla, şu anda
devletin rezervi devletin dış borcundan daha fazla. Dolayısıyla, devlet -kamu
olarak- dünyadan alacaklı konumda ama özel sektörün borçlarında artış olmuştur.
Özel sektörün borçları, bakın, 43,1 milyar dolarmış 2002 yılında, yine ikinci
çeyrek itibarıyla 278 milyar dolara ulaşmıştır. Özel sektörün borçlarının
önemli bir kısmı siz de takdir edersiniz ki yatırımların finansmanı içindir.
Ben dün de söyledim, 2002 yılında reel bazda yatırımları 100 alsanız 2013
yılında 254’e ulaşmış. Dolayısıyla, bu dönemde reel sektörün çok ciddi
yatırımları olmuş. Önemli olan bu borcun üretken alanlara gidip gitmediğidir.
Bizim de aslında teşviklerimiz o yöndedir yani Türkiye özel sektörde borçlanacaksa,
kamuda borçlanacaksa üretken alanlara doğru gitsin ki Türkiye bu noktada
ileride bir sıkıntı yaşamasın. 
Son bir şey daha söyleyeyim: Aslında
borca dolar cinsinden, TL cinsinden bakmak çok sağlıklı değil. Borcun millî
gelire oranı olarak bakmak lazım. O da, çok açık ve net olarak şunu söyleyeyim:
Şu anda gelişmekte olan ülkelerin brüt borcunun millî gelirlerine oranı yüzde
40. Türkiye'de brüt borcun millî gelire oranı, kamunun, yüzde 33. Gelişmekte
olan ülkelere bakarsanız böyle. Gelişmiş ülkelere bakarsanız, mesela OECD
ülkelerini alırsanız borcun millî gelire oranı yüzde 112. Türkiye'de yüzde 33.
Avrupa Birliğinde yüzde 90’ın üzerinde. Gelişmekte olan ülkelerde yüzde 40’ın
üzerinde, Türkiye'de yüzde 33. Dolayısıyla, hangi ölçütü kullanırsak kullanalım
Türkiye'nin kamu dengelerinde bir iyileşme söz konusu, kamu borç dinamiklerinde
bir iyileşme söz konusu. Zaten bu iyileşmeler yaşanmasaydı bugün enflasyon
yüzde 9 civarı, faizler yüzde 9’un altında. Bu mümkün mü? Çok zor. Dolayısıyla,
Türkiye, eğer evini düzene koymasaydı, kamu borcunda, kamu borç dinamiklerinde
ve bütçe dengelerinde ciddi bir iyileşmeye gitmeseydi, hatta en sağlıklı
ülkelerden birisi olmasaydı bugün reel faizler negatif yani eksi olmazdı.
Çok teşekkür ediyorum.
Hepinizi saygıyla selamlıyorum. (AK
PARTİ sıralarından alkışlar)
MEHMET GÜNAL (Antalya) – Yani, faiz
düşmesin mi diyorsunuz Sayın Bakanım? Negatifse zaten daha fazla düşmesin
demektir.
BAŞKAN – Evet, şimdi
şahsı adına nihayet Muzaffer Aslan, Kırşehir Milletvekili.
Buyurun Sayın
Aslan. (AK PARTİ sıralarından alkışlar) 
MUZAFFER ASLAN
(Kırşehir) – Teşekkür ediyorum Başkanım. 
Sayın Başkan,
değerli milletvekilleri; 2015 Yılı Merkezi Yönetim Bütçe Kanunu Tasarısı’nın
6’ncı maddesi üzerinde şahsım adına söz aldım. Yüce heyetinizi saygıyla selamlıyorum.

Konuşmamın
başında, 2015 Yılı Bütçe Tasarısı’nın hazırlanmasında emeği geçen başta Maliye
Bakanımız olmak üzere tüm Bakanlık mensuplarına, Plan ve Bütçe Komisyonu
üyelerimize ve bürokratlarımıza teşekkür ediyorum. Bütçenin 6’ncı maddesi, yıl
içinde meydana gelecek gelişmelerin zorunlu kıldığı durumlarda bütçe ödenekleri
arasında aktarım yapılmasına ilişkin esasları içermektedir. 
Değerli milletvekilleri, AK PARTİ hükûmetlerince on iki
bütçe hazırlanmış ve bu bütçeler başarıyla uygulanmıştır. Demokrasi tarihimizde
ilk kez bir siyasi parti kesintisiz olarak art arda on üç bütçe hazırlamıştır.
Bu bizim için büyük bir onurdur. Yapmış olduğumuz hiçbir bütçe popülist bir
yaklaşımla hazırlanmamıştır. Yapmış olduğumuz bütün bütçeler, istihdamı ve büyümeyi
destekleyen, tasarrufları arttırmaya yönelik, ekonomik ve sosyal kalkınmaya
öncelik veren ve en önemlisi yatırımlara kaynak ayıran bütçelerdir. Türkiye’de
ekonomik kalkınma ile demokratik gelişme arasında sıkı bir bağ vardır.
Demokrasisi gelişmeyen toplumlar ekonomik alanda da başarı sağlayamazlar. AK
PARTİ’nin temel önceliklerinden biri de ileri demokrasinin yanı sıra
ekonomidir. Bu nedenle on iki yıllık iktidarımız boyunca demokratikleşmede
attığımız adımlar, ekonomik başarılarımızın hem sebebi hem de sonucu olmuştur.
Orta vadede ekonomi politikamızın amacı, dünya ekonomisinde yaşanmakta olan
belirsizlik ortamının ülkemize etkilerini en alt seviyede tutarak bir yandan
cari açığı kademeli olarak düşürmek, diğer yandan da büyümeyi artırmaktır. 
AK PARTİ iktidarı döneminde eğitim,
sağlık ve sosyal destekler bütçeden en yüksek payı alan alanlar olmuştur. 2015
yılı bütçesinde en yüksek payı yine eğitime ayırıyoruz ve toplam eğitim
ödeneklerini 87,5 milyar liraya çıkarıyoruz. 
Hükûmetlerimiz döneminde sağlıkta bir
devrim gerçekleştirdik. Halkımıza daha iyi sağlık hizmeti vermek için 2015
yılında gerekli olan kaynağı bütçeden sağlığa ayırdık. 2015 yılında kamu sağlık
harcamaları için, Sosyal Güvenlik Kurumu ve merkezî yönetim bütçesinden 80,9
milyar TL’yle en büyük ikinci kaynağı sağlık harcamalarına ayırıyoruz. Böylece,
2015 yılında sağlık harcamaları için ayırdığımız kaynağı 2002’ye göre 6 katına
çıkarmış bulunuyoruz.
Ekonominin verimliliğini artıracak,
bölgelerin gelişmesini hızlandıracak ulaştırma, enerji, sulama ile bilgi
iletişim teknolojilerine ilişkin altyapı projelerine öncelik verdik. Kamu-özel
iş birliği kapsamında uygulanan projelerle kamuyu ilave yük altına sokmadan
önemli altyapı projelerini gerçekleştirdik. Hükûmetlerimiz döneminde faiz
yükünün azalmasıyla elde ettiğimiz mali alanı eğitim, sağlık ve altyapı için
kullandık.
Değerli milletvekilleri, toplanan
vergiler vatandaşlarımızın bize emanetidir. Bu emaneti mali disipline uyarak en
isabetli ve en verimli bir şekilde milletimizin refahı ve öncelikleri için
kullandık. 2002 yılında vergi gelirlerinin yüzde 85,7’si faiz ödemelerine
giderken, bu oranı yüzde 14,3’e kadar indirdik. 
2013 yılında Türkiye olarak, on dokuz
yıl sonra, ilk kez, IMF’ye 23,5 milyar dolar olan borcumuzu sıfırladık. (AK
PARTİ sıralarından “Bravo” sesleri, alkışlar) 
Bu arada, G20 Dönem Başkanlığını 1
Aralık 2014 itibarıyla aldık ve 2015 yılı boyunca G20 gündeminin
belirlenmesinde ve tartışmaların yönlendirilmesinde önemli rol üstleneceğiz. 
Değerli milletvekilleri, 2015 yılı bütçesi
yeni Türkiye'nin ilerleyişini sürdüren bir bütçedir. Bu bütçe daha önceki
bütçelerimizde olduğu gibi, siyasi kaygılardan … 
(Mikrofon otomatik cihaz tarafından
kapatıldı) 
MUZAFFER ASLAN (Devamla) - … uzak,
ülkemizin geleceği düşünülerek hazırlanan bir bütçedir. Bu bütçe ülkemize
hizmet edecek bir bütçedir. 
İLHAN DEMİRÖZ (Bursa) – Sayın Başkan,
bir dakika verin.
HAYDAR AKAR (Kocaeli) – Sayın Başkan,
bir dakika…
BAŞKAN – Evet, genel istek üzerine,
buyurun. 
MUZAFFER ASLAN (Devamla) - 2015 yılı
bütçemizin hayırlara vesile olmasını diliyor, hepinizi saygıyla, sevgiyle
selamlıyorum. (AK PARTİ sıralarından alkışlar) 
BAŞKAN – Şimdi soru-cevap işlemi
yapılacaktır. 
Sayın Kaptan, buyurun. 
HAYDAR AKAR (Kocaeli) - Sayın Kaptan
yok. 
BAŞKAN – Sayın Işık, buyurun. 
ALİM IŞIK (Kütahya) – Teşekkür ediyorum
Sayın Başkan. 
Sayın Bakan, 2014 yılı bütçesinden
yapılan toplam aktarma, ekleme, devir ve iptal edilen ödenek tutarları ne
olmuştur? Seçim yılı, 2015 yılı için bu kalemlere ait tahmininiz nedir? Bütçeyi
gerçekten denk tutabilecek misiniz? 
İki, belediyeler ve il özel
idarelerinde sözleşmeli olarak çalışanların 2011 yılında devlet memurluğu
kadrolarına aktarılmalarının arkasından yine 100 bine yakın kadronun sözleşmeli
olarak doldurulduğu ve birçok kişinin sınavsız ve KPSS belgesi olmadan oralarda
işe yerleştirildiği iddiaları doğru mudur, doğruysa bu dönemde kaç kişi
yerleştirilmiştir? Açıklayabilirseniz sevinirim. 
Teşekkür ederim. 
BAŞKAN – Teşekkür ederim. 
Sayın Demiröz…
İLHAN DEMİRÖZ (Bursa) – Teşekkür
ediyorum Sayın Başkanım. 
Sayın Bakanım, sizin şeffaf ve açık,
net cevap verme özelliğinizden hareketle şunu sormak istiyorum: 2013 yılında
Bursa ne kadar vergi ödemiş? Değişik bir ifadeyle, Bursa olarak gayrisafi yurt
içi hasılaya ne kadar katkı koyduk TL olarak, yüzde olarak? Ne kadar kamu
yatırımı aldık TL olarak? Aynı şeyi ekim ayı veya kasım sonu itibarıyla, 2014
yılı için de -ne kadar vergi ödedik, ne kadar kamu yatırımı aldık- açıklarsanız
sevinirim. 
Teşekkür ederim. 
BAŞKAN – Sayın Akar...
HAYDAR AKAR (Kocaeli) – Sayın Bakan,
bugün Türkiye’de amatör ve profesyonel spor kulüpleri müthiş bir borç yükü
altında bulunuyorlar. Profesyonel spor kulüplerinin bu borç yüküne rağmen
reklam girdileri, televizyon canlı yayın gelirleri gibi birçok geliri olmasına
rağmen, amatör spor kulüplerinin hiçbir geliri bulunmuyor ve bu borçlar da
yanlış yönetimler nedeniyle de kronik hâle gelmiştir. Bunu da ayrıca belirtmek
istiyorum. Bunlardan biri de Kocaelispor kulübüdür. Kocaelispor, bir marka
değeri taşıyan ve bugün BAL Ligi’nde yani Bölgesel Amatör Lig’de oynamasına
rağmen 10-15 bin seyirciyle oynayan, Süper Lig’den daha fazla seyirciyle
oynayan bir spor kulübü olmasına rağmen bu borç yükü yüzünden transferlerini
gerçekleştiremiyor, sportif faaliyetlerini yeterince yerine getiremiyor. Ve bu
borcun büyük bir kısmını devlete olan gelir vergisi ve Sosyal Güvenlik Kurumuna
olan borç oluşturuyor. Bu durumu ortadan kaldırabilmek için özellikle
profesyonel ligden amatör kümeye düşmüş ve marka değeri olan bir kentin tüm
algısının üzerinde olduğu, değer verdiği ve aidiyet duygusuyla bağlı olduğu bir
futbol takımının borcunu giderebilmek için ne yapabiliriz?
BAŞKAN – Sayın Erdemir...
AYKAN ERDEMİR (Bursa) – Teşekkür ederim
Sayın Başkan.
Sayın Bakan, konuyu aktardım gerçi size
ama bir de tutanağa girmesi açısından ifade etmek isterim. Vergi Usul
Kanunu’nun 151’inci maddesinde “Hekimlerden, hastaların hastalıklarının nev'ine
müteallik bilgiler istenemez.” denilmektedir fakat geçtiğimiz aylarda Bursa’da
yürütülen vergi denetimlerinde gerek doktorlardan gerek hastalardan
hastalıklara yönelik bilgi talep edildiğine ilişkin yoğun şikâyet gelmektedir.
Konuya ilişkin gerek Vergi Usul Kanunu’nun hatırlatılması gerekse tıp etiği
açısından daha uygun bir çözümün bulunmasını dikkatinize sunmak isterim.
Teşekkür ederim.
BAŞKAN – Sayın Günal...
MEHMET GÜNAL (Antalya) – Teşekkür
ederim Sayın Başkan.
Sayın Bakan, güzel cevap verdiniz ama
burada 10 milyarlık diyelim ki yatırım demişsiniz, bunun ayrıntısı nedir? Yani
bir bize değil bir de kamuoyuna açıklamanız gerekiyor. Biz 10 milyarlık
yatırımı nereye harcadık bilmiyoruz, bütçe tahsisimiz var, bunları bilmemiz
lazım. Veya personelde dediniz, personelle ilgili veriyoruz.
Ekstra ödenek harcamalarında da en
fazla Millî Eğitime var ama hâlâ kadro olmasına rağmen atanamayan öğretmenler
var. Bu nasıl bir şeydir, onu da anlamadık.
Bir de -madem şeffaf bir şekilde
söylüyorsunuz- şu anda kaçak sarayın yapımına -siz de söylediniz- 1 milyar 376
milyon harcanmış. Bu, Başbakanlığın bütçesinden Cumhurbaşkanlığına nasıl geçiyor,
nasıl olacak? Yani siz bu bütçeyi vermişken biz onu Başbakanlığa vermiştik,
şimdi bina geçti Cumhurbaşkanlığına. Başbakanlığa yeni yer yapılacak mı, nasıl
olacak, anlamadık, onun için soruyoruz. Bir yere para veriyoruz, oradan oraya
bina aktarılıyor, buradan buraya para aktarılıyor. Eğer bir bilgi varsa bununla
ilgili de... Başbakanlık bütçesinden Cumhurbaşkanlığına bu sene aktarılan var
mı, bunu nasıl muhasebeleştireceksiniz, merak ediyorum. 
Teşekkür ederim.
BAŞKAN – Sayın Türkkan...
LÜTFÜ TÜRKKAN (Kocaeli) – Sayın
Bakanım, Bakanlığınız boyunca birkaç defa vergi affı getirildi, vergi affı
veyahut da vergi ödeme kolaylığı da diyebiliriz. Yalnız görünen odur ki, bu
konuda, vergi tahsilatı meselesinde çok başarılı olunamadı, burada bir eksiklik
var. Eksikliğin ne olduğu konusunda herhangi bir düşünceniz var mı? Ya
cezaların affedilmesiyle ilgili bir sıkıntı var veyahut da faizle ilgili bir
sıkıntı var ama borçlu mükellef hâlâ gelip borcunu ödemekle ilgili tereddütler
geçiriyor. Bu konuda bir çalışmanız var mı?
Teşekkür ediyorum. 
BAŞKAN – Sayın Bakan, buyurun. 
MALİYE BAKANI MEHMET ŞİMŞEK (Batman) –
Teşekkür ediyorum Sayın Başkan.
Şimdi, değerli arkadaşlar, 2014 yılına
ilişkin aktarmalar, eklemeler, devirler, iptaller takdir edersiniz ki henüz
kesinleşmedi, yıl bitmedi, aralık ayında da bu türden işlemler olabiliyor.
Mesela, biz Ulaştırma Bakanlığına şunu da söyledik çünkü ulaştırma altyapısı
önemli bir... Başka alanlarda kullanamadığı ödeneğini...
ALİM IŞIK (Kütahya) – Şu ana kadar
olanlar Bakanım, şu ana kadar. Elinizde varsa...
MALİYE BAKANI MEHMET ŞİMŞEK (Batman) –
İşte arkadaşlar, şöyle: Baksınlar, çıkartılabilir ama henüz kesin hesap
çıkmadığı için takdir edersiniz ki hemen çıkartıp getirmek zor oluyor. 2015
yılı tahmini de aynı çerçevede. 
Denk bütçe... Tabii, denk bütçeye henüz
yakın değiliz ama şunu söyleyeyim: Hiçbir dönemde olmadığı kadar bütçe açığı
düşük. 2017 yılında eğer bizim Orta Vadeli Program’a ilişkin temel
varsayımlarımız gerçekleşirse 2017 yılında genel devlette yüzde 0,1’lik fazlaya
geçeceğiz, nominal olarak yani faiz dışı fazladan bahsetmiyorum, normal bütçe
dengesinden bahsediyorum. 2017 yılında yüzde 0,1’lik fazlaya geçmeyi ümit
ediyoruz. 
Bu, sözleşmelilerin tekrar kadroya
geçirilmesi hususu: Siz de biliyorsunuz ki bütün sözleşmeliler bir dönem
itibarıyla kadroya geçirildi. Bundan sonra da o çerçevede birtakım uygulamalar
olabilir. 
ALİM IŞIK (Kütahya) – Yeni alım, o
boşalan 100 bin kadroya yeni alım ne olacak?
MALİYE BAKANI MEHMET ŞİMŞEK (Batman) –
Benim bilgim dâhilinde şöyle: Gerek yerel idarelerde olsun yani il özel
idareleri veya belediyeler veya bakanlıklarda sadece ve sadece özel kalem
müdürleri ve basın müşavirleri doğrudan doğruya açıktan atama yapılabiliyor.
Diğer hemen hemen bütün alanların -alt işveren ilişkisini hariç tutuyorum, alt
işveren ayrı çünkü onlar kadrolu değildir- tamamında normalde KPSS’yle gelmesi
gerekiyor.
Şimdi, Bursa’ya ilişkin vergi tahsilatı
geldi önüme. 2013 yılında 6 milyar 765 milyon liralık bir vergi tahsilatı
yapılmış.
HAYDAR AKAR (Kocaeli) – Tahakkuk eden
ne kadar Sayın Bakan?
MALİYE BAKANI MEHMET ŞİMŞEK (Batman) –
Tahakkuk edeni arkadaşlar herhâlde siz sormadığınız için çıkarmamışlar.
HAYDAR AKAR (Kocaeli) – O çok önemli
çünkü biz 1’inciyiz Kocaeli olarak.
MALİYE BAKANI MEHMET ŞİMŞEK (Batman) –
Şimdi, değerli arkadaşlar, şunu yapabilirim ben: Arzu ediyorsanız, bütün
illerin ayrı ayrı ödediği vergi gelirleri -zaten biz bir şekilde yayınlıyoruz-
tablosunu sizinle paylaşayım. Çünkü arkadaşlar bazen bu tür konularda
hazırlıklı olamayabiliyorlar, müsaade ederseniz, biz öyle yapalım çünkü il il
soruyorsunuz, en doğru yöntem o.
Şimdi, spor kulüplerine gelince:
Değerli arkadaşlar, Süper Lig’de profesyonel spor kulüpleri yükümlülüklerini
yerine getirecekler. O konuda bence hem kamu vicdanı olarak hem de aslında
hiçbir şekilde bizim onlara özel bir şey göstermememiz lazım yani özel bir alan
açmamamız lazım. Ama ifade ettiğiniz gibi, yani amatör lig düzeyinde olup da bu
türden sıkıntıları yaşayanlara bir düzenleme yüce Meclisin takdirinde olan bir
konudur. Ben amatör düzeyde spor yapanlara yapılacak bir düzenlemeyi makul
görürüm -ilkesel olarak konuşuyorum- ona farklı bir şekilde yaklaşmam; bu da
böyle. 
Şimdi, özellikle bu vergi
müfettişlerinin hastaya ilişkin özel bilgileri talep etmesi mümkün değildir.
Bunun talep edilmesi tespit edilirse ben gerekeni yaparım. Bu konuda da
uyaracağız ama dediğim gibi, siz bize de ilettiniz, ben gereken soruşturmayı
açacağım.
“10 milyar yatırım nereye gitti?” Makul
bir talep, detaylarını verebiliriz ama çok büyük oranda ulaştırma altyapısına
gittiğini söyleyebilirim.
MEHMET GÜNAL (Antalya) – Kamuoyuna
Sayın Bakan, bize değil.
MALİYE BAKANI MEHMET ŞİMŞEK (Batman) –
Kamuoyuna da açıklayacağız.
Değerli arkadaşlar, şunları bilelim,
bunların, yine bütün bu ilave kullanımların tamamı teker teker detaylarıyla
Sayıştay denetimine tabidir. Binalar kamu idareleri arasında kimin yaptığına
bakılmaksızın tahsis yoluyla geçebilir. Örneğin, bizim diyelim ki bir eğitim
merkezimiz var, ihtiyaç yoksa başka bir tarafa da verebiliriz.
MEHMET GÜNAL (Antalya) – Bütçeyi nasıl
yapacağız? 
MALİYE BAKANI MEHMET ŞİMŞEK (Batman) –
Şimdi, şöyle, o zaten çok yıllara sari, binalar çok yıllara sari bütçeyle
yapıldığı için önemli olan bütçenin kimden çıktığından çok, nihayetinde o
binanın kamuda hangi birime tahsis edileceği meselesidir, o rahat bir şekilde
çözülebilir bir konudur.
ALİM IŞIK (Kütahya) – O konuda bir
protokol var mı Sayın Bakan?
MALİYE BAKANI MEHMET ŞİMŞEK (Batman) –
Şimdi, vergi borçlarının yapılandırılmasına gelince değerli arkadaşlar, güzel
bir soru. Aslında, ciddi bir şekilde araştırılması da yapılmalı. Benim
görebildiğim kadarıyla konu şu: Şimdi, sık sık eğer -göreceli olarak
konuşuyorum- af niteliğini taşıyan bazı unsurları içeren yapılandırmaları
yaparsanız o beklentiler sürekli devam ediyor. Şimdi, hatırlarsanız en son
yapılandırmaya -Plan ve Bütçe Komisyonu üyesi arkadaşlarım bilirler- ben
gittim, oturdum ve dedim ki: “Ne olur bu cezaları silmeyin. Bir daha da bu af
beklentisini kaldıralım.” Nitekim, son çıkan yapılandırma tasarısı şöyle çıktı:
Ana parayı alıyoruz, vade farkı olarak enflasyonu alıyoruz, cezaları da
silmedik. Şimdi, böyle bir sistem devam ederse bundan sonra hiç kimse “Ya, işte
iki üç yılda bir nasılsa yapılandırma olacak, ben kamu alacağını listenin en
sonuna alsam da bir sorun yok.” Ha, şunu da söyleyeyim: Zaman zaman bizim
mükellefler sıkıntıya girebilirler. Bakın, Maliye Bakanlığı olarak söylüyorum,
dürüst mükellefe yani vergisini beyan edip sonra da ödeme zorluğuna girmiş olan
mükellefe biz şu anda piyasa faizinin altında bir faizle bir yapılandırmayı
zaten yapıyoruz. Yüzde 12’lik bir faizle biz bir yapılandırmayı…
LÜTFÜ TÜRKKAN (Kocaeli) – Yüzde 12 çok
büyük bir faiz, bir sanayici için büyük bir faiz.
MALİYE BAKANI MEHMET ŞİMŞEK (Batman) –
Şimdi, şöyle, Hazineye göre yüksek. Değerli arkadaşlar, bakın, bugün özel
sektörün bu çerçevede borçlanma imkânı sınırlı. Hazinenin borçlanmasıyla
karşılaştırırsanız doğru söylüyorsunuz ama Hazinenin borçlanmasıyla iyi bir
referans değil. 
Şimdi, dolayısıyla şunu söylemeye
çalışıyorum. Dürüst mükellefin biz yanındayız, her türlü kolaylığı sağlayalım,
taksit sayısını artıralım, kolaylaştıralım ama gelin, bir daha asla kamu
alacağından vazgeçmeyelim.
MEHMET GÜNAL (Antalya) – Sizi
dinlediler ama havuzculara kıyakta dinlemediler.
LÜTFÜ TÜRKKAN (Kocaeli) – Sayın Bakan,
o faiz oranı o kadar yüksek ki ödeme zorluğu çekiyoruz. 
MALİYE BAKANI MEHMET ŞİMŞEK (Batman) –
Teşekkür ediyorum Sayın Başkan.
BAŞKAN – Teşekkür ediyorum.
Maddeyi oylarınıza sunuyorum: Kabul
edenler… Kabul etmeyenler… Madde kabul edilmiştir.
7’nci maddeyi okutuyorum:
MADDE 7- (1)
Yükseköğretim Kurulu Başkanlığı bütçesinin 38.01.02.00-09.4.2.20-2-05.2
(Öğretim Üyesi Yetiştirme Programı) tertibinde yer alan ödenek, bu Program
kapsamında lisansüstü eğitim veren yükseköğretim kurumlarına, mal ve hizmet
alımlarında kullanılmak üzere, görevlendirilen öğrencilerin sayıları ve öğrenim
alanları dikkate alınarak tahakkuk ettirilmek suretiyle ödenir. Ödenen bu tutar
karşılığını bir yandan ilgili yükseköğretim kurumunun (B) işaretli cetveline öz
gelir, diğer yandan (A) işaretli cetveline ödenek kaydetmeye ilgili
yükseköğretim kurumu yetkilidir.
(2)
4/11/1981 tarihli ve 2547 sayılı Yükseköğretim Kanununun 43 üncü maddesinin
birinci fıkrasının (d) bendi, 44 üncü, 46 ncı, 58 inci, ek 25 inci, ek 26 ncı
ve ek 27 nci maddeleri ile 19/11/1992 tarihli ve 3843 sayılı Kanunun 7 nci
maddesi uyarınca tahsil edilen tutarlar ve diğer gelirler, yükseköğretim
kurumları bütçelerine özel gelir ve özel ödenek olarak kaydedilmez. Tahsil
edilen bu tutar ve gelirler, ilgili yükseköğretim kurumu bütçesine öz gelir
olarak kaydedilir. Kaydedilen bu tutarlar karşılığı olarak ilgili yükseköğretim
kurumu bütçesine konulan ödenekler, gelir gerçekleşmelerine
göre kullandırılır.
(3) Öz gelir karşılığı olarak ilgili yükseköğretim
kurumu bütçesinin (A) işaretli cetvelinde fonksiyonel sınıflandırmanın dördüncü
düzeyinde tertiplenen ödenekler arasında (09.6.0-Eğitime yardımcı hizmetler
fonksiyonu altında öz gelir karşılığı tefrik edilen ödenekler arasında
yapılacak aktarmalar hariç) aktarma yapılamaz.
(4) Maliye Bakanı;
a) Emniyet Genel Müdürlüğünün öğrenim ve eğitim
müesseselerinde okutulan ve eğitim gören yabancı uyruklu öğrenci ve personele
yapılan giderler karşılığında ilgili devletler veya uluslararası kuruluşlar
tarafından ödenen tutarları,
b) NATO makamlarınca yapılan anlaşma gereğince yedek
havaalanlarının bakım ve onarımları için ödenecek tutarları,
aynı amaçla kullanılmak üzere bir yandan genel bütçeye
gelir, diğer yandan yukarıda yazılı idare bütçelerinde açılacak özel tertiplere
ödenek kaydetmeye ve bu suretle ödenek kaydedilen tutarlardan yılı içinde
harcanmayan kısımları ertesi yıla devretmeye yetkilidir.
BAŞKAN – Madde üzerinde Halkların
Demokratik Partisi Grubu adına söz isteyen Abdullah Levent Tüzel, İstanbul
Milletvekili.
Buyurun Sayın Tüzel. (HDP sıralarından
alkışlar) 
HDP GRUBU ADINA ABDULLAH LEVENT TÜZEL
(İstanbul) – Sayın Başkan, değerli milletvekilleri, sevgili halkımız; hepinizi
saygıyla selamlıyorum.
Evet, İnsan Hakları Haftası’yla
başladığımız, yolsuzluk ve hırsızlıkları konuştuğumuz bir süreçte bütçenin
sonuna doğru geliyoruz. 
Öncelikle, bu son konuşmamda yine
iktidarın uygulamalarından söz edeceğiz tabii ki. “3Y’yle mücadele” diyerek
geldiler ve şimdiki vaat de hepimizin bildiği gibi 2023’ün yeni Türkiyesi. Yeni
Türkiye’nin ne olduğunu anlamak için on iki yıllık iktidarın yaşattıklarına
bakmak lazım, bunları hatırlarsak vadedilen cennetin ne olduğunu daha iyi
anlarız. Nedir AKP’nin yeni Türkiyesi, bunu konuşmak istiyorum.
En sonuncusu, Başbakan Davutoğlu’nun
açıkladığı ekonomik eylem planından başlayabiliriz. Neymiş? Tasarruf
yapacakmışız. Artık hediye plaket vermek yok. Ne var? Fidan vereceğiz ama bu
konuşulurken 891 lira asgari ücretle yaşamak zorunda olan işçiler, emekçiler,
emekliler kendilerine yapılacak yüzde 3, günde 1 lira artışı ve öbür taraftan
da yapılan başkanlık sarayını konuşuyor. 150 bin metal işçisi üç yıllık
sözleşmede eriyen ücretlerini konuşuyor ve âdeta burunlarından soluyorlar.
Yarın, 21 Aralıkta yani Gebze’de metal işçileri sermaye dünyasına ve ihanet
içerisindeki sendikacılara seslenecekler, hesap soracaklar. İşinden atılan
Maltepe Üniversitesi Hastanesi emekçileri direnişte. Aynı şekilde, madenlerde
ölüme gönderilen, işten atılan madenciler, Soma’dan sonra Zonguldak’ta, eksi
700 metrede tam 600 işçi Hattat Holdingin Hema madeninde işten atıldıkları için
birlik oldular, direnişe geçtiler ve devlete sesleniyorlar, Hükûmete
sesleniyorlar: “Bizi koruyun, haklarımızı savunun, iş güvencemizi sağlayın.”
diyorlar ama dinleyen yok. 
İşte, yeni Türkiye’nin manzarası günde
1 lira artışla milyonlarca emekçinin ya çalışarak ölmesi ya açlıktan ölmesidir;
işçilerin kapitalist zengine saraylar yapılması için kurban verilmesidir ve
tabii ki bunun karşısında hak arayan, greve, direnişe çıkan işçinin hakkının
yasaklanmasıdır. Yeni Türkiye tam gaz özelleştirmelerin, kamunun
yağmalanmasının, yolsuzluğun tavan yapmasıdır. Sorarım size: Bir işçi yolsuzluk
yapabilir mi? Yolsuzluk yapmak bu düzende bir yer tutmayı gerektirir. 17
Aralıkta görülmüştür, kimlerin adı geçmiştir? Siyasetçiler, bürokratlar, iş
adamları. Ancak, onların imkânları bu halkın parasını hırsızlayıp utanmadan
üstüne faiziyle geri almayı sağlar. Bunları yapanlar işte bu nedenle,
kendilerine güçlü devlet koruması sağlayıp imtiyazlı ve korunaklı saraylar
yaparlar. Onun için, kulübelerde yaşayanlar sarayları hiç mi hiç sevmez ve hep
sorgular “Nereden geliyor bu çeşmenin suyu?” diye. Yeni Türkiye’de yolsuzluğun,
kamu ihalesinden memur atamasına, sağlık hizmetlerinden yeşil alanların imara
açılmasına, siyasetin finansından çevrenin yok edilmesine her alanda karşımıza
çıkmasıdır. AKP’nin yeni Türkiyesi, memleketin parsel parsel satılması,
ormanların, derelerin, tarım alanlarının kurutulmasıdır. “Yeni Türkiye”
dedikleri kadın cinayetlerinde, kadın sömürüsünde, kadınların eşitsizliğe
mahkûmiyetindeki artıştır. Sermayenin fırsat eşitliği kadının olduğu her alanda
emeğin sömürülmesidir. Gerici iktidarın fıtrat adaletinde kadının cinsiyetçi
kölelikle erkeğe, eşitsizliğe, barbarlığa, şiddete teslim edilmesidir. 
Yeni Türkiye, bu din istismarının bir
sonucu olarak dokuz yaşındaki çocukların başının bağlanmasıdır. Özgür bir
gelecek isteyen gencecik bedenlerin sokak köşelerinde vurulmasıdır. 
Yeni Türkiye dediğiniz, sokakların
polise zimmetlendiği ve sıralı amirleriyle polislerin, kaymakamın, valinin,
İçişleri Bakanının yetkileriyle âdeta toplumun nefes alamaz hâle
getirilmesidir. 
Tarihimizin en karanlık günlerinde
kalan Maraş katliamını lanetlemek, ölenleri anmak için istenen izin, Maraş
Valiliğince uygun görülmemiştir. Ne demiştir Maraş Valisi: “Bu yıl yapılmak
istenen toplantı ve yürüyüşü tertip edilmesinde iyi niyetini aşıp kontrolden
çıkarak suça evrilebileceği bu tür olayların ilimizde bir daha yaşanmaması için
söz konusu toplantı ve gösterinin yasaklanması Valiliğimizce uygun
görülmüştür.” İşte bu kafa ve zihniyet, sokaklardaki özgürlüğü sakıncalı görmüş
ama cezaevlerinin sayısını artırmayı gerekli saymıştır. 
Dün 19 Aralıktı, 19 Aralık 2000 yılında
105 siyasi insan hayata döndürüldü. Nasıl mı hayata döndürüldü? Yakılarak,
kurşunlanarak, gazlarla boğularak. Ve yeni Türkiye, işte yeni cezaevleri, yeni
19 Aralıklar demektir. Özgürlük, eşitlik, kardeşlik, onurlu yaşam isteyen
Kürtlerin, Alevilerin, ezilen halkların yeniden hayallerle ve boş vaatlerle bir
kez daha oyalanması demektir. Komşu ülkelerle gerginlikler ve tabii ki bu
gerginliklerin yaratacağı savaş ve çatışmaların doğuracağı yeni göç
dalgalarıyla ülkemizdeki işsizliğin ve yoksulluğun büyümesi, genişlemesi
demektir. 
AKP’nin yeni Türkiyesi’nde ne var
biliyor musunuz? “İstikrar” diyerek barajlarla, seçim adaletsizliğiyle, âdeta
“Seçimle gelirim ama seçimle gitmem.” diyen bir yönetim anlayışı vardır.
Darbecilerin barajına sığınarak oy ve vekil hırsızlığına devam etmek,
“Kürtlerle barış değil, savaş ve çatışma istiyorum.” demektir. Bunun herhâlde
farkında olmanız gerekir ama tabii ki bu siyasete Halkların Demokratik Partisi
ve Halkların Demokratik Partisiyle birlikte hareket eden halk güçleri buna izin
vermeyecektir ve elbette, baraja, oy hırsızlığına, şantaja karşı hep birlikte
direneceğiz. 
Değerli milletvekilleri, AKP’nin 3Y
yani yoksulluk, yolsuzluk ve yasakçı yeni düzenleri karşısında elbette
bizlerin, ezilen halkların emeğe, barışa, eşitliğe dayalı laik ve demokratik
bir Türkiye özlemi ve bu özlemi gerçekleştirmek için mücadelemiz dimdik
ayaktadır. 
Evet, bilirsiniz, yapıcıların türküsü
vardır. Yapıcıların türküsündeki gibi, bu iş zor, zor ama her şeye rağmen yapı
yükseliyor, kan ter içinde olsa da yükseliyor. İşte bu büyük birliğin,
mücadelenin, halk cephesinin, demokrasi mücadelesinin ve kavgasının kurucusu
bir güç olan işçi sınıfının partisi, bir zamanlar kurucu genel başkanlığını
yaptığım Emek Partisi yarın 7’nci kongresini topluyor. Geleceklerini ellerine
alan, özgürlüklere ve kardeşliğe sahip çıkan, bu umudu büyüten tüm işçi ve
emekçileri, kadın ve gençleri, tüm mücadele arkadaşlarımı buradan bir kez daha
selamlıyor ve başarılar diliyorum. 
Evet, bir bütçenin sonuna geldik.
Başından beri bu bütçenin adını koyduk, “Bu bütçe, emperyalist, kapitalist
dünyanın ve ülkemizdeki temsilcilerinin sömürü, şiddet ve savaş bütçesidir.”
dedik, “Halkın hizmetinde, halkın yararına zerrece bir tek madde bulmak mümkün
değil.” dedik. O nedenle de bu bütçeye “hayır” dedik ve halkın bir bütçesini
elde etmek, demokratik bir ülkeyi gerçekleştirmek için de aynı şekilde
mücadeleye devam diyoruz. Ve sokaklar zulümle, kanla boğulsa da, haklar,
diller, kimlikler, inançlar inkâr edilse de; her şeye rağmen bütün yönetici
ağızlardan kutuplaştırıcı, ayrımcı diller ve söylemler terk edilmese de, ne
kadar inat ederseniz edin bu soygun ve sömürü düzeni er geç değişecektir ve hep
söylediğimiz gibi kazanan, hesap soran, direnen halk olacaktır.
Ben bu duygularla bir taraftan
grubumuzun bütçeyi onaylamadığını söylerken öbür taraftan önümüzdeki 2015 yılı
bütün halkımıza, işçilerimize, yurttaşlarımıza barış, demokrasi, özgürlük ve
kardeşlik getirsin diyorum.
Hepinizi sevgiyle ve saygıyla
selamlıyorum. (HDP sıralarından alkışlar)
BAŞKAN – Cumhuriyet Halk Partisi Grubu
adına Erzincan Milletvekili Muharrem Işık. (CHP sıralarından alkışlar)
Buyurun Sayın Işık.
CHP GRUBU ADINA MUHARREM IŞIK
(Erzincan) – Sayın Başkan, değerli milletvekilleri; hepinizi saygılarımla
selamlıyorum.
Sözlerime başlamadan önce Sayın Bakanım
-Bakan da dinlemiyor ya- bir şikâyette bulunmak istiyorum. Daha önce
Erzincan’da ve Türkiye’nin birçok ilinde şoför vatandaşlarımıza SRC 2 ve SRC 4
belgelerinden dolayı bunların alınması için girişimde bulunuldu. 8/7/2009
tarihinde o zaman 350 bin lira para yatırdılar, on beş gün sonra Ulaştırma
Bakanlığı SRC sorgulama programında “Evraklar işleme alınmıştır.” yazısını
ekranda gördüler. On beş gün sonra SRC sorgulamasında “SRC 2 ve SRC 4
belgelerini almaya hak kazandınız.” yazısı çıkıyor. 7/12/2009 tarihinde
belgeler düzenleniyor ve 26/1/2010 tarihinde de Ulaştırma Bakanlığı tarafından
Ulaştırma Bakanlığında SRC belgeleri teslim ediliyor. O tarihten bu yana
şoförlük yapıyorlar ama 2014 yılında belgeler iptal ediliyor. Sorgulamada “SRC
belgeleriniz gerçek ama usulsüz verilmiş.” deniyor. Bunlar toplam olarak 960
bin lira para verdiler ama bu usulsüzlük nedense bir türlü düzeltilmiyor. Bunu
yapanların… Özellikle kartta soğuk mühür var ve müsteşar yardımcısının da
imzası var. Bu konuda gereken özenin gösterilmesini istiyoruz çünkü
şoförlerimiz gerçekten mağdur ve bakanlık tarafından, bakanlık yetkililerince
dolandırıldıklarını söylüyorlar. 
Değerli milletvekilleri, bütçeler,
biliyorsunuz, yalnızca bir muhasebe belgesi değil, aynı zamanda da siyasi bir
belge. Bütçe hazırlanırken devletin ezilen kesimiyle egemen kesiminin
arasındaki denge gözetilir. Tabii, biz on iki yıldır ne yazık ki AKP
yönetiminde bütçelerin hep egemen kesimlerden tarafa yapıldığını görmekteyiz.
İşte, en son örneği de, Cumhurbaşkanlığına ayrılan bütçe yüzde 97 artırılırken
işçiye, memura verilen zammın ne olduğunun görülmesiyle ortaya çıkıyor. Tabii,
yıllardır, özellikle son yıllarda “Faiz lobisi darbe yapıyor.” diye bağırırken
her yıl faiz bütçesini nasıl yaptığınızı da görmekteyiz. Bütçenin kime hizmet
verdiğinin de kanıtları aslında burada. 
On iki yıldır halka yapılan tek şey
halkı borçlandırarak çarkı döndürmek oldu. 2002 yılında hanehalkı gelirinin
yüzde 7,5’u borçlanırken 2014 yılında yüzde 55’ine çıktı. Ama algı yönetimini
gerçekten, Allah için, çok güzel yapıyorsunuz. Borçlandırmayı bile vatandaşa
gelir olarak kaydedebiliyorsunuz; aynı, vatandaşlara hastanede muayene
edilirken yaptığınız gibi bu borçlandırma işini çok iyi bir şekilde
yapıyorsunuz. Tabii, en iyi yaptığınız şeylerden bir tanesi, borçlandırmayı
sürdürmek için vatandaşı yine kredi kartları almaya, bol bol alışveriş yapmaya,
araba almaya, ev almaya zorlamak, bunları cazibeli hâle getirip, sürekli
borçlandırıp kendinize bağlamak olmuş. 
2015 bütçesinde bütçe gelirlerini yüzde
12 artıracağınızı söylüyorsunuz. Bu yıl Türkiye yüzde 3,3 büyüdü, 2015 yılında
yüzde 4 büyüyeceğini tahmin ediyorsunuz. Yüzde 4 büyümeyle yüzde 12 gelirin
nasıl elde edileceğini düşünmek lazım. Tabii, zam ve yeni vergilerle bunun
yapılacağı kesin, yoksa başka türlü artıramazsınız. KDV’yi artıracaksınız,
ÖTV’yi artıracaksınız, damga vergisini artıracaksınız, banka sigorta
paralarını, trafik cezalarını, temel tüketime olan zamları… Zaten Sayın Bakan
da dün açıklama yaptı “Vergileri artıracağız.” diye. 
Şu anda kredi
kartı sayısı nüfusumuzun 2 katı olmuş. Vatandaşı borçlandırıyorsunuz, iç talebi
yükseltip o şekilde ekonominin iyi olduğunu göstermeye çalışıyorsunuz. Resmî
rakamlara göre işsizlik 10,5 olmuş ama gerçekte 16’dan fazla, genç işsizlik
yüzde 25’ten fazla. Büyük sermayeden alınan vergileri yüzde 20’ye düşürmüşsünüz
ama yandaş korunurken vatandaş da soyulmaya devam ediliyor. 
2015 yılında 427
milyar olması beklenen bütçe gelirlerinin en önemli kaleminde yüzde 70 dolaylı
vergi olduğunu bilmekteyiz. Avrupa’da, biraz önce Bakanımız söyledi ama Avrupa’da
yüzde 2,5 dolaylı vergi alınıyor; bizimki 2,5 katı. Almanya’da yüzde 28,
Bulgaristan’da yüzde 20 olduğu ve ne ilginç ki kişi başına 10 bin dolar millî
geliri olan ülkemizde 35 tane dolar zengini İstanbul’da yaşıyor, kişi başına
millî geliri 50 bin dolar olan Singapur’da ise 32 tane dolar zengini var. 
Eğitime en büyük
pay ayrıldığı yalanları; yüzde 78’i personele ayrılmış… 2002 yılında eğitime
yüzde 17 pay ayrılmış şimdi yüzde 9 ayırıyorsunuz. Tabii öğrencilerin
kalitesinden öğretim kalitesinin ne olduğu ortaya çıkıyor. Her yıl vatandaşlar
cebinden 15 milyar lira para harcıyorlar eğitim için.
Sağlıkta zaten
gelen nokta ortada; vatandaşlar hastaneye gittiği zaman yüzde 85’ini cebinden
ödüyorlar. 
Yoksulluk;
özellikle bu sene yüzde 2 ayırmışsınız, normalde düşük. AKP, uyguladığı
politikalarla toplumun geniş kesimini yoksullaştırıp bunları örgütsüzleştiriyor
ama kendi örgütü altında toplayıp kendine oy deposu olarak kullanmayı da iyi
biliyor, halkı bu şekilde sömürüyor. 
Çalışma
Bakanlığının bütçesi 32,7 milyardan 30,6 milyara düşmüş. İş sağlığı ve iş
güvenliğinin de yine aynı şekilde hiç olmayacağı görülüyor. 
Eğitime,
sağlığa, emekliye, işçiye gelince para bulmuyorsunuz. Özellikle Sayın Erdoğan’ı
şu anda çok aratmayan Sayın Davutoğlu üç ay içinde örtülü ödenekten 263,2
milyon lira para harcamış. Sayın Erdoğan on bir yılda 7 milyar 93 milyon lira
harcamış. Ama bunlara para bulunmazken haksızlığa karşı çıkan vatandaşı
susturmak için silah ve güvenlik işleri için 52 milyar parayı bütçeye
koymuşsunuz. Bu ne demek? Şiddet bütçesi, kin bütçesi, nefret bütçesi olacak.
Yine Ethemler, yine Ali İsmail Korkmazlar, yine Berkinler hayatlarını
kaybedecek. 
Dış politikada
geldiğimiz nokta ortada. Şam’a öğle namazı kılmak için gidecektiniz ama şu an
özellikle sınırda yaşayan vatandaşlarımızın durumu belli. 
Kadının Statüsü
Genel Müdürlüğünün bütçesini bu sene 1,5 milyar lira azaltmışsınız. Yine kadına
şiddet kadına verdiğiniz önemin göstergesi olacak. 2014 yılında on bir ayda 204
kadının öldürüldüğünü, kadına şiddetin yüzde 1.400 arttığını zaten bilmekteyiz.

Hırsızlık, gasp, uyuşturucu aldı başını
gidiyor, beş yılda yüzde 100 artış var. Uyuşturucu kullanılması 11 yaşına indi.
Dünya Ekonomik Forumu 2011-2015 Küresel
Rekabet Raporu sonuçlarına göre 144 ülke arasında yasal haklar açısından
Türkiye’nin 96’ncı sırada, ilköğretim, eğitime katılma bakımından 94’üncü
sırada, eğitim sisteminin kalitesi bakımından 89’uncu sırada, fen ve matematik
eğitimi bakımından 98, okul yönetilmesi kalitesi bakımından 100’üncü sırada
olduğunu görüyoruz. 
Çok muhafazakâr olduğunuzu
söylüyorsunuz ama döneminizde fuhuş yüzde 300 artmış, evlenme yüzde 0,6
azalmış, boşanmalar yüzde 1,6 artmış.
“24,1 milyar IMF borcunu bitirdik.”
diye övünüyorsunuz ama 55 milyarlık özelleştirmeyi, daha önceki hükûmetlerin
yaptıklarını hiç görmezden geliyorsunuz.
Zamanım kalmadı, biraz da resim
göstereyim. Şimdi, çok yol yaptığınızı söylüyorsunuz. İşte, Muharrem bebek
sizin bu yaptığınız yollar sayesinde, gidemediği için öldü.
Sağlıkta çok iyi düzene geldiğinizi
söylüyorsunuz, ekonomimizin çok iyi arttığını söylüyorsunuz. Bu camları kırık,
sökük evde Ayaz bebek zatürreden öldü. Kübra bebek -bu buzdolabı, para kasası
değil, içinde hiçbir şey yok- açlıktan öldü.
En iyi yaptığınız şey, “Vatandaşı -daha
önce diyordunuz ki- işte, gaz kuyruklarından falan kurtardık.” İşte, vatandaşın
kuyrukları, bunlar sizin döneminizde, 30 lira, 40 lira para alsın diye
saatlerce kuyrukta bekleyen, yaz kış demeden, vatandaşlarımız.
“En büyük 17’nci ekonomi.” diyorsunuz.
İşte, ekonomimizin göstergesi, çöplerde yiyecek topluyorlar. 
Babasız bıraktığınız çocuklar, zaten
yüz karanız ne yazık ki. 
Recep amca, onurumuz oldu, ülkenin
gerçeğini gösterdi. 
“Kadına şiddet yüzde 1.400 arttı.”
diyoruz sürekli olarak ve ne yazık ki çocuk gelinleri masumane olarak gören
zamanınızda son bir sene içinde 20 bin tane çocuk gelin oluştu. 
“Her yere üniversite açtık.” dediniz.
50 öğretmenimiz intihar etti. Jeoloji mühendisleri, veterinerler, ziraat
mühendisleri ve bir sürü şu anda intihar aşamasında…
RECEP ÖZEL (Isparta) – Biraz iyi
haberler var ya.
MUHARREM IŞIK (Devamla) – Veriyorum,
daha ne yapayım? 
“IMF’ye o kadar borcumuzu sildik.”
diyorsunuz ama IMF’nin dayatmasıyla pamuğun, tütünün ekimini yasakladınız. Şu
anda her sene onlarca vatandaşımız, ırgadımız yolda sıkış sıkış giderken ölümle
karşılaşıyor, ölümle burun buruna geliyor. 
Son yıllarda uyuşturucunun ne kadar
arttığını söyledim. Uyuşturucu kullanan gençlerimizin yaşı 11’e indi, patlama
yaptı. 
Tabii, maden işçileri pideyle orucunu
açarken kimileri de böyle zevküsefa içinde kuş sütüyle açmakta. Öyle işte. Buna
bak, bir sürü, Allah gözünüzü doyursun böyle bir sofra olur mu ya, biraz da
insan şey yapar.
ALİM IŞIK (Kütahya) – Faruk Bey’e bir
göster onu. 
MUHARREM IŞIK (Devamla) – Tabii, bunlar
para kasaları, bunlar da vatandaşın sizin bildiğiniz kasaları. 
Diyanet İşleri ne yazık ki fetvalar
veriyor, haramdan, fazla masraf etmeyeceğini söylüyor ama 1 trilyonluk arabaya
biniyor ve 7’nci gemicikler, tankerler de alınmaya devam ediyor. 
Biraz önce söyledim Kübra bebek
soğuktan ölürken siz buraya -bu 1.464 odaymış, oda sayısı üstte 1.464, altını
da düşünün, artık artacak bu oda sayısı- 8,5 milyon elektrik parası verirken
Kübra bebekler soğukta öldü. 
Bir de tabii vatandaşa davranış var ki,
işte, köylü milletin efendisidir, bir de diğer davranışları zaten canlı canlı
yaşadık, gördük. Ama son olarak da şunu söyleyeyim. 
(Mikrofon otomatik cihaz tarafından
kapatıldı)
MUHARREM IŞIK (Devamla) – Bu ülkede
Başbakanın deyişiyle “Bizim polisimiz vatandaş mı öldürdü?” Herhâlde bu cevaptır,
bu da yeter. Bu bütçede inşallah şiddete…
Hepinizi saygılarımla selamlıyorum.
Bitiremedim gerçi… 
LEVENT GÖK (Ankara) – Muharrem, devam
et süren var.
MUHARREM IŞIK (Devamla) – Başkanım süre
mi verdiniz?
ALİM IŞIK (Kütahya) – Son fotoğrafı
yeniden göster.
MUHARREM IŞIK (Devamla) – Onu bir daha
göstereyim, nereye koydum, karıştı…
BAŞKAN – Acele etmeyin Sayın Işık.
MUHARREM IŞIK (Devamla) – Sayın
Başkanım, teşekkür ediyorum sağ olun.
Hepinizi saygılarımla selamlıyorum.
(CHP ve MHP sıralarından alkışlar)
BAŞKAN – Şimdi sıra Milliyetçi Hareket
Partisi Grubu adına söz isteyen Alim Işık’ta ancak şahsı adına söz istediği
için süresi on beş dakika.
Buyurun Sayın Işık. (MHP sıralarından
alkışlar)
MHP GRUBU ADINA
ALİM IŞIK (Kütahya) – Sayın Başkan, değerli milletvekilleri; 2015 Yılı Merkezi
Yönetim Bütçe Kanunu Tasarısı’nın 7’nci maddesi üzerinde Milliyetçi Hareket
Partisi Grubu adına söz aldım. Bu vesileyle yüce Meclisi ve bizleri izleyen
saygıdeğer vatandaşlarımızı saygıyla selamlıyorum. 
Değerli
milletvekilleri, bütçenin bu maddesi diğer bütçe işlemleri başlığı altında daha
çok Yükseköğretim Kurulu Başkanlığı bütçesi, onun kullanımı, yine, aynı
şekilde, Maliye Bakanı tarafından Emniyet  Genel Müdürlüğünün öğrenim ve eğitim
müesseselerinde okutulan ve eğitim öğretim gören yabancı uyruklu öğrenci ve
personele yapılan giderlerin karşılanmasına yönelik düzenlemelerden dolayı
Sayın Bakana yetki vermeyi öngören bir maddedir. Dolayısıyla, Yükseköğretim
Kurulundan, özellikle, Öğretim Elemanı Yetiştirme Programı kapsamında yani ÖYP
programı kapsamında yapılan ödemelerde aktarma yapmaya, söz konusu öğretim
elemanının bulunduğu üniversite bütçesinden alınıp öğrenim gördüğü üniversite
bütçesine ödenek aktarmaya yönelik düzenlemeler de bu kapsamda
değerlendiriliyor.
Değerli milletvekilleri, ülkemizde son
dönemde üniversite sayısının hızla artmasının ardından öğretim üyesi
ihtiyacının karşılanması amacıyla, özellikle, Öğretim Elemanı Yetiştirme
Programı bazı üniversitelerimizde önemli bir açığı kapatmaya gayret etmektedir.
Ancak, bu program kapsamında yapılan görevlendirmelerin söz konusu
üniversiteler adına merkezde çoğu bulunan yani büyükşehirlerde bulunan, eski ve
kökleşmiş üniversitelerimizde yüksek lisans ve doktora programı yapmak üzere
görevlendirilenlerin seçiminde bazı hassasiyetlerin gösterilmediği, ayrıca
eğitim öğretim programlarına katıldıkları üniversitelerde bunların kendi
ifadeleriyle söylüyorum, tırnak içerisinde, âdeta köle gibi çalıştırıldıkları
şikâyetleri hepimize gelmektedir. Ancak, bu da bir tarafa, yüksek lisans ve
doktora programlarını tamamlayan bu gençlerin, eğitim öğretim programları
süresince kendi kaynaklarından veya kendi üniversitelerinin onlara aktardığı
ödeneklerden yararlanarak aldıkları eğitim öğretim materyali, kitap, deney
düzeneği, laboratuvar malzemesi ve benzeri gibi kendine ait mallarını maalesef
gideceği yani programı tamamladıktan sonra asıl çalışacağı üniversiteye
giderken götüremediği, o bölümdeki gerek öğretim üyesi gerekse idarecilerin
buna müsaade etmediği, dolayısıyla kendi paralarıyla alınmış olan kitabı dahi
bu araştırma görevlilerine vermedikleri gerçeğini de sizlerle paylaşmak
istiyorum. Dolayısıyla, burada bir düzenlemeye ihtiyaç var, Sayın Bakana bu
konuyu da bu vesileyle iletmiş olayım. 
İkincisi:
Üniversitelerde yaşanan en önemli sorunlardan birisi, gençler açısından
baktığımızda, öğretim elemanı yetiştirme kapsamında, 2547 sayılı Yüksek Öğretim
Kanunu’nun 50’nci maddesinin (d) fıkrasına göre “Yüksek lisans veya doktora
programını yapan gençlere devlet burs niteliğinde katkı yapar.” hükmünden yola
çıkarak, bu gençler araştırma görevlisi gibi ve onlara denk bir maaşla
üniversitelerin ilgili enstitülerinde yüksek lisans ve doktora programına
alınıyorlar. Ancak, bu süre bittikten sonra, gerek kendi üniversitesinde
gerekse başka üniversitelerde boş kadro bulunmasına rağmen bunlarla ilgili
herhangi bir tasarrufta bulunulmuyor. Ondan sonra, artık bu doktorasını
bitirmiş olan gençler, ertesi gün, bir anda parasız, dışarıda; evliyse, çoluğu
çocuğu mağdur olacak şekilde boşluğa düşmekteler. Bunların herhangi bir boşluğa
düşmeden, varsa kendi üniversitelerindeki bölüm veya programlarda, yoksa yeni
kurulanlar başta olmak üzere diğer üniversitelerdeki bölüm veya programlara
aktarılması konusunda bir düzenlemeye ihtiyaç vardır çünkü yetişmiş öğretim
üyesi ihtiyacı son derece yüksek olan ülkemizdeki üniversitelerden yetişmiş bu
gençlerin boşta bırakılmaması ve bu mağduriyetin çözülmesi kaçınılmazdır. 
Yine bir başka
konu, üniversite genel sekreter yardımcıları ile hukuk müşavirleri, daire başkanlarına
daha önce yapılan bir düzenlemeyle getirilen iyileştirmelerden
yararlandırılmamış, dolayısıyla ek göstergeleri yükseltilmediği için şu anda
bir genel sekreter yardımcısı kendisiyle birlikte çalışan bir daire başkanına
göre çok daha düşük maaş alır duruma düşmüştür. Bunu defalarca bu kürsüden dile
getirdiğimizde sayın bakanların “çözeceğiz” sözlerini vermelerine ve geçen yıl
sendikayla yapılan toplu sözleşme sırasında karar altına alınmasına rağmen
bugüne kadar çözülememiş olması ve yine dün Sayın Bakana sorduğumda, cevaben
böyle bir çalışmalarının bulunmadığını ifade etmiş olması demek ki
üniversitelerle ilgili verilen sözlerin bugüne kadar olduğu gibi bundan sonra
da yerine getirilmeyeceğinin bir işareti olarak algılanabilir ama bu
mağduriyetin çözülme zorunluluğu vardır. Bunu da Sayın Bakana bu vesileyle
ifade etmek isterim. 
Bir ay önce bu
yüce Meclise getirilen ve yıllardır üniversite öğretim elemanlarının şikâyet konusu
olan özlük hakları hakkındaki iyileştirme konusu tüm Meclisin olumlu katkısı ve
desteğiyle yürürlüğe girdi ve üniversite öğretim üyeleri ile diğer öğretim
yardımcılarının maaşlarında aylık 700-800 TL’lik bir düzenlemeye geçildi. Bu
aydan itibaren de bu arkadaşlarımız bu zamlı maaşlarını aldılar. Öncelikle onu
güle güle harcasınlar diye söylüyorum. Ancak, bu da eksik çıkarıldı, aynı
üniversitenin aynı bölümünde yerli ve yabancı uyruklu öğretim üyeleri, öğretim
elemanları arasında ayrıcalık oluştu. Birçok üniversitemizde Azerbaycan ve
diğer birçok ülkelerden gelen yabancı uyruklu öğretim elemanları yıllardır emek
vermesine, hizmet vermesine rağmen maalesef bu düzenlemenin dışında tutuldular,
bu olmadı. Yine, öğretim elemanlarıyla aynı atmosferde bu eğitim öğretim
hizmetlerine katkı yapan idari personele de bu kadar olmasa da bunun belli bir
bölümü oranında bir iyileştirme yapılması önerimiz maalesef dikkate alınmadı.
Bunun da yapılmış olmasını çok arzu ederdik. 
Bir başka konu ve maalesef, Anayasa’ya
da aykırı olmak üzere üniversiteler arasında ayrımcılık yapıldı. Örneğin
emniyet teşkilatındaki akademik personele aynı iyileştirmeler yansıtılmadı.
Niye? İşte 17-25 Aralık süreciyle başlayan kavgadan dolayı. Polis
Akademisindeki öğretim üyesi bu ülkenin öğretim üyesi değil mi? Orada çalışan
yardımcı doçent, doçent, profesör veya araştırma görevlisi bu memleketin evladı
değil mi? Düne kadar çok iyiydi, bugün düşman oldu ve cezalandırılıyor.
Anayasa’nın 130, 131 ve 132’nci maddelerinde yer alan hükümler öğretim üyeleri,
öğretim elemanları arasında ayrımcılık yapın demiyor. Ona yönelik düzenlemeleri
oraya koymuş. Dolayısıyla bir an önce emniyet teşkilatı bünyesindeki akademik
personele de bu iyileştirmelerin yansıtılması gereğini buradan hatırlatmak
istiyorum. 
Değerli milletvekilleri, tabii,
üniversitelerde en büyük sorun kadro sorunu. Tüm diğer kurumlarda olduğu gibi
üniversitelerde de kadro ilanları; bu kadro ilanları sırasında hangi bölüm ve
programlarda, hangi kadrolara kimlerin alınacağı konusu ne yazık ki tek elden
yönetilir hâle geldi ve artık üniversitelere ve kişilere göre kadro ilanını
yaşayan bir Türkiye olduk. 17-25 Aralık öncesi örneğin A üniversitesinin
rektörü kendi üniversitesindeki öğretim elemanı kendisine oy vermediği için
kadro ilanı koysa teklifte bulunmuyordu, 17-25 Aralıktan sonra teklifte
bulunduğu zaman da YÖK diyor ki: “Dur bakalım, sen kimin için kadro istedin? Bu
kişi AKP yanlısı mı, AKP karşıtı mı? Bir onu araştıracağız.” YÖK Yürütme Kurulu
üyeleri, herhangi bir üniversitedeki, ilan edilen bir doçent, profesör
kadrosuyla ilgili değerlendirme yapıp bunun hepsi farklı bir bölümde, alt alta
konup karar verildikten sonra kadro ilanını verir hâle geldik değerli
milletvekilleri. 
Bütçe görüşmemde de, önceki günkü
konuşmamda da ifade ettim. Bu ülkede, doktorasını bitirmiş, yardımcı doçent
olmayı bekleyen; doçent unvanını almış, kadro bekleyen; profesörlük için tüm
bekleme süresi ve akademik ilkeleri, kriterleri tamamlayıp profesör kadrosu
ilanını bekleyen 7 bine yakın insan varken, aynı üniversitelerde bunun 4 katı
kadronun boş bekletilmesinin bir izahı olmalı. Başka türlü açıklayamayız. Hem
bir taraftan hak etmiş insanın hakkını vermeyi arzu ediyoruz, üniversitelerde
öğretim elemanı açığını bir an önce kapatalım diyoruz ama bir taraftan da talep
edenlerin 4 katı boş kadroyu bekletiyoruz, keyfî olarak üniversite yönetimi veya
YÖK kullandırmıyor. Sayın Bakanım, buna çözüm bulmak zorundayız. 
Bu ülke 17-25 Aralık sonrası, sizin
gözünüzde, yeni Türkiye olabilir. Bu ülke hiçbir zaman kendi evladına yan bakan
bir devlet anlayışıyla yönetilmedi. Hesabınızı başka türlü yapın. Siyasi çıkarlarınız,
siyasi menfaatleriniz, nasıl arzu ediyorsanız, istediğiniz gibi gerçekleşsin
ama bu ülkenin yetişmiş üniversite personelini paralelci veya değil diye
fişlemek sizin hakkınız değil. Paralelciyse yirmi yıldır niye profesörlük
aşamasına kadar bu insanları o devletin kurumlarında çalıştırdınız? Son bir
yılda mı aklınız başınıza geldi Allah aşkına? Yani bu insanların bu şekilde,
üniversite rektörüne oy vermediyse doğrudan paralelci, size uygun bir demeç
vermediyse “Buna kadro yok.” gibi bir anlayışla mağdur edilmesini kabul etmemiz
mümkün değildir. 
Değerli milletvekilleri, önemli
konulardan birisi, son dönemde, maalesef, bazı üniversitelerin yolsuzluk,
usulsüzlük iddialarına adlarının karışması, o üniversite çalışanlarını ciddi
anlamda tedirgin etmiş ve mağdur konuma düşürmüştür. Sırf bu iddialardan dolayı
birçok üniversitede bugüne kadar çalışmış öğretim elemanlarının üniversite
değiştirmek zorunda kaldıklarını da sizlerle paylaşmak isterim.
Örneğin, üniversitenin birinde TÜRGEV’e
arazi bağışlanması için TÜRGEV yetkilisi arıyor o üniversitenin bulunduğu
ildeki AKP il başkanını, diyor ki: “Geçen hafta Kütahya’daydık. Kütahya’da bir
kamu arazisini, 50 dönüm ve 209 lojmanın bulunduğu Enerji Bakanlığına ait
tesisleri bizimkiler gitmiş, görmüş, çok beğenmişler. Sayın Başbakan da bundan
çok memnun olmuş. Eğer sen de belediye başkanı adayı olmak istiyorsan,
üniversitedeki 15-20 dönümlük araziyi, şu kişiyi de yanına al, üniversite
rektöründen TÜRGEV’e bağışlanma sözünü al, bunu da sayın beyefendiye ilet, sen
de kadroyu alırsın ve aday olursun.” Adı var, önergelerle iletildi ve hepsi var
ama ismini vermeyeceğim.
Yine, bir başka üniversitede hazineye
ait arazinin tahsisi istendi. Yine, TÜRGEV’e bunun bağışlanması durumunda
üniversiteye birçok katkılarının olacağı, “Yukarıdan çok iyi ödenekler
çıkartacağız.” sözü veriliyor.
Bir başka yerde, üniversitelerde
özellikle yolsuzluk, usulsüzlük iddiaları son günlerde sık sık medyaya
düşmekte. Örneğin, promosyon bedeli olarak elde edilmesi gereken paranın bir
miktarının üniversitenin faiz geliri kaybına yol açtığı, bankanın hibe ettiği
Audi A8 bilmem ne marka model otomobil dışında promosyon bedellerinin
üniversite muhasebe kayıtlarında görünmediği; ayrıca, başka bir üniversitede
yine bir cihaz için kurulumu yapılmadan çok büyük miktarlarda ödemelerin
yapıldığı; bir başka üniversitede Atatürk Orman Çiftliği arazisinde iş merkezi
ve konut yapılmak üzere çıkılan ihalenin iktidara ve Ankara Büyükşehir Belediye
Başkanına yakın olduğu ileri sürülen bir inşaat firmasında kaldığı ve ihalenin
yüzde 42,6’ya anlaşılmasına rağmen, rektörün devreye girerek yüzde 40’a
düşürüldüğü…
(Mikrofon otomatik cihaz tarafından
kapatıldı) 
ALİM IŞIK (Devamla) – …aynı şekilde,
bazı üniversitelerde öğrencilerden alınan paraların kayıtlara geçmediği, üniversite
yönetimleri tarafından usulsüz harcamaların yapıldığı gibi...
İLHAN DEMİRÖZ (Bursa) – Alim Bey’e de
verelim efendim ilave süre.
ALİM IŞIK (Devamla) – Bir dakika
verirseniz Sayın Başkanım, son çünkü.
BAŞKAN – Buyurun Sayın Işık, buyurun.
ALİM IŞIK (Devamla) – Bir başka
üniversitede öğrencilerin ödediği harçların önemli bir kısmının doğrudan
üniversite bütçesine aktarılıp kayıt altına alınması gerekirken usulsüz olarak
üniversitenin vakfına kaydırıldığı ve vakıftan, yine, hoş olmayan harcamaların
yapıldığı iddiaları; başka bir üniversite, Ziraat Bankasının bir şubesiyle
yapılan protokol gereğince bankadan alınan önemli bir miktar nakdî yardımın
üniversite bütçesine aktarılmadan, rektörlüğün de promosyonlar karşılığı yine
önemli bir miktar parayla 6 adet Passat marka otomobil aldığı ve üniversite
çalışanlarının ve öğrencilerin alması gereken parayı maalesef başka kalemlerde
harcadıkları; yine, başka bir üniversitede sahte diplomayla öğretim elemanı
yapıldığı ve daha sonra da idareciliğe getirildiği; yine, bir başka
üniversitede tıp fakültesi vakfına ait bir tıp merkezinde görevlendirilen
akademisyenlere önemli miktarlarda fazla ve yersiz ödeme yapıldığı gibi
iddialar, bu, medyaya yansıyan iddiaların sadece bir kısmı.
(Mikrofon otomatik cihaz tarafından
kapatıldı) 
ALİM IŞIK (Devamla) – Bunların da
üniversiteler için hoş olmayan manzaralar olduğunu ve sayın Hükûmetin sayın
yetkililerinin bu konulara özellikle dikkat etmeleri gerektiğini millet adına
buradan dile getirmeyi uygun gördük çünkü harcanan her kuruş bu milletin
vergilerinden toplanan paradır, bunun da muhasebesinin doğru yapılması lazım. 
Teşekkür ediyorum. (MHP ve CHP
sıralarından alkışlar) 
BAŞKAN – Evet, şahsı adına söz isteyen
Durdu Mehmet Kastal, Osmaniye Milletvekili.
Buyurun Sayın Kastal. (AK PARTİ
sıralarından alkışlar) 
DURDU MEHMET KASTAL (Osmaniye) – Sayın
Başkan, değerli milletvekilleri; 2015 Yılı Merkezi Yönetim Bütçe Kanunu
Tasarısı’nın 7’nci maddesi üzerine söz almış bulunuyorum. Bu vesileyle yüce
heyetinizi saygıyla selamlıyorum. 
Türkiye’nin 2023 vizyonuna ulaşabilmesi
ve dünya ile rekabet edebilmesi için girişimci ve yenilikçi insan gücünün
arttırılmasına ihtiyaç duyulmaktadır. Bunun için de eğitimli, bilinçli,
sorgulayan, araştıran bireylerin yükseköğretim düzeyinde yetiştirilmesi
gerekmektedir. Bu hedefe ulaşabilme yollarından biri de yükseköğretimin hem
fiziki şartları hem de görev yapacak akademisyen sayısının ve kalitesinin
arttırılmasıdır. Bunun için büyük bir çaba gösteren iktidarımız eğitime
erişimde büyük mesafe katetmiştir. Ancak eğitim kalitesindeki artışa rağmen
henüz hedeflediğimiz noktada değiliz. Uluslararası Öğrenci Değerlendirme
Programı sonuçlarına göre, Türkiye, Ekonomik Kalkınma ve İşbirliği Örgütü
ortalamasının altındadır. Ancak kaliteyi iyileştirme yönünde attığımız adımlar
sayesinde 2006-2012 döneminde en hızlı ilerleme kaydeden ülkelerden biri olduk.

Değerli arkadaşlar, yükseköğretim
alanında nitelikli insan gücüne sahip olmak için meslek olarak akademisyenliğin
cazibesinin arttırılması, akademisyenlerin daha fazla bilimsel çalışma ve
araştırma yapmalarının teşvik edilmesi ve bu doğrultuda, yükseköğretim
kurumlarında görev alan söz konusu öğretim elemanlarının mali haklarının da
önemli ölçüde iyileştirilmesi sağlanmıştır, öğretim elemanlarının mali haklarında
yüzde 36,5’a varan artış yapılmıştır. 
Üniversitelerde
merkezî bütçeden ayrılan pay, 2002 yılına göre, iktidarımız döneminde 7 kat
arttırılmıştır. Bu nedenle, çalışma şartlarının iyileşmesi, ücret konusunda
geçmiş dönemlere göre merkezî bütçeden ayrılan payların katlanması, AR-GE
harcamalarının yükselmesi, ücretlerinin iyileştirilmesi Türkiye’yi dünya
akademik çevrelerinde çalışılabilir ülkeler arasına taşımıştır. Bu durum,
ülkemizde yıllardır başka ülkelere gitmek durumunda kalan nitelikli insan
gücümüzün ülkemizde bilim üretimine devam etmesini sağlamıştır. Ülkemizde
nitelikli insan göçü düne göre neredeyse durmuş diyebileceğimiz oranlarda
gerilerken daha önce araştırma imkânları ve özlük haklarının cazibesiyle dış
ülkelere gitmiş bilim insanlarımız geri dönmektedir. Tersine beyin göçü
ülkemizin yüksek eğitiminin çıtasını yukarıya taşıyacaktır. Bu konuda Bakanlık
bünyesinde ciddi çalışmalar yapıldığı gibi, yurt dışında çalışmalara devam eden
bilim insanlarımız ile irtibata geçilmekte ve koordinasyon oluşturulmaktadır. 
Üniversitelerimize 2002 yılında
yaklaşık 2,5 milyar kaynak ayrılmışken 2015 yılında 18,5 milyar liralık bir
kaynak söz konusudur. Son on iki yılda, iktidarımız döneminde eğitim öğretim
konusuna verilen önem neticesinde okul, derslik, öğretmen sayılarımız arttığı
gibi, üniversite sayılarımız ve yükseköğretimde görevli ve araştırma
görevlileri, personel, profesör ve doçent sayılarımız da ciddi oranda
artmıştır. 
Ülkemizde üniversitesiz il kalmamıştır.
2002 yılında 53’ü devlet, toplamda 76 olan üniversite sayımız bugün 104’ü
devlet, toplamda 176’ya yükselmiştir. Ayrıca çok sayıda vakıf üniversitesinin
kurulmasının önü açılmıştır ve yükseköğretimde görevli öğretim üyelerimiz 76
bin iken bu rakam şu anda 130 bini aşmıştır. (AK PARTİ sıralarından alkışlar)
Evet. 
Yalnız, az önce Alim ağabey de söyledi,
üniversite rektörlerinin harcamalarının, kesinlikle Sayın Bakanım, sıkıya
alınması gerekmektedir çünkü her rektör, rektör olduğu gün Audi A8 almaktadır.
(CHP ve MHP sıralarından alkışlar) Buna müsaade etmememiz gerekir.
Diğer taraftan, göreve geldiğimiz
günden bu yana Hükûmetimiz bilim ve araştırmaya büyük önem vermiş, güçlü
Türkiye’nin bilgiyle ve bilimle atılan temeller üzerinde yükselebileceğinin
bilincinde olmuş ve bu kapsamda AR-GE harcamaları için önemli kaynak tahsisleri
yapmıştır. AR-GE harcamaları için 2015 yılı bütçesinde öngörülen kaynak
yaklaşık 2,8 milyardır. Bu çabalarımız sonucunda Dünya Ekonomik Forumu’nun
yükseköğretim sıralamasına göre 2008 yılında 144 ülke içerisinde Türkiye 72’nci
sıradayken 2014 yılında 50’nci sıraya yükselmiştir. Hedefimiz OECD ülkeleri
arasında en iyilerden biri olmaktır. Bu, iktidarımızın yükseköğretime ve bilime
verdiği değeri göstermektedir. 
Yapılan iyileştirmelerin ve bütçenin
yükseköğretim camiamıza ve ülkemize hayırlı olmasını temenni ediyorum.
Bu duygu ve düşüncelerle yüce
heyetinizi saygıyla selamlıyorum. (AK PARTİ ve MHP sıralarından alkışlar)
BAŞKAN – Evet,
teşekkür ediyoruz.
Soru-cevap işlemi yapılacaktır.
Sayın Işık, buyurun.
ALİM IŞIK (Kütahya) – Teşekkür ederim
Sayın Başkan.
Sayın Bakanım, hâlen ÖYP kapsamında kaç
kişi lisansüstü programlarına kayıtlı durumdadır? Bugüne kadar ÖYP kapsamında
olup da normal sürede lisansüstü programını tamamlayıp geriye dönenlerin oranı
nedir? Çünkü sürekli uzatılıyor. Ayrıca 50/(d)’li araştırma görevlilerinin
öncelikle kendi üniversitelerinde, kadro yoksa başka bir üniversitede öğretim
elemanı olarak değerlendirilmesi konusunda bir düzenleme düşünüyor musunuz?
Teşekkür ederim.
BAŞKAN – Sayın Akar…
HAYDAR AKAR (Kocaeli) – Sayın Bakan,
kamuda taşıt kullanımı ve hangi yöntemlerle alınacağı 237 sayılı Taşıt
Kanunu’yla belirlenmişken İller Bankasının kentlerin ihtiyaçlarına binaen
yapmış oldukları ihale şartnamelerine kuruma verilmek üzere bir madde konmuş ve
taşıt alınmıştır. Yani bu, hizmet alımı yöntemiyle taşıt alımı değil ya da
Bakanlığınız öngördüğü 237 sayılı Kanun’a istinaden bir taşıt alımı değil,
ihaleyi alan müteahhitlerden bunun gibi 72 tane taşıt alınmıştır. Bu taşıtların
tümünün yakıt giderleri, trafik cezaları ve o ihalenin yapıldığı kent dışında
kullanılmış olmasına rağmen kontrol altına alınmamış ve kontrolsüz bir şekilde
kullanılmıştır. Asıl kullanılanı ise seçim döneminde özellikle AKP il
yöneticilerine tahsis edilmiş olmasıdır. Bu konuda bir şey yapmayı planlıyor
musunuz? Bu taşıtların bu şekilde usulsüz kullanımına karşı ne yapılabilir ve
bununla ilgili düşünceleriniz nedir?
BAŞKAN – Sayın Keskin…
ADNAN KESKİN
(Denizli) – Sayın Bakanım, toplam vergiler içerisinde vasıtalı vergilerin oranı
oldukça yüksek. Bu çarpık tablo uygulamada çok ciddi haksızlıklara neden
olmaktadır. Örneğin, Türkiye, Amerika’dan ithal edilen viskide vergilerin
oranını aşağı doğru çekerken kendi üzüm üreticilerimizin ürettiği üzümlerden
üretilen şaraplarda 1 litrede 5 lira vergi alınmaktadır. Bu yüksek vergi,
şişeyi de koyduğunuz zaman, şarap üreticilerini uluslararası piyasalara
çıktığında 6,5 lira gibi yüksek bir fiyatla piyasaya girmek mecburiyetinde
bırakmakta ve ihracatı da engellemektedir. O nedenle de bu sene maalesef
şaraplık üzümün kilosu 25 kuruşa indi. Yani 20 kilo üzümle 1 litre mazot alıyor
üreticiler. Bu konudaki bu yüksek verginin değiştirilmesi, en azından aşağı
düzeye çekilmesi konusunda herhangi bir çalışma söz konusu mudur? 
Teşekkür
ediyorum.
BAŞKAN – Sayın
Demiröz…
İLHAN DEMİRÖZ
(Bursa) – Teşekkür ediyorum Sayın Başkanım.
Sayın Bakanım,
valiler başkanlığında il idare kurulları var illerde, burada bazı müdürler il
idare kurulunun üyesi. Örneğin, kültür müdürü üyesi, nüfus müdürü üyesi değil;
tarım il müdürü üyesi, köy hizmetleri müdürü üyesi değil. Tabii, böyle de
olunca çalışırken görev tazminatı adı altında maaşlarında bayağı farklılık var,
teknik olan müdürler de dâhil ve emekliliğinde de aynı durum söz konusu.
Mesela, bugün tarım il müdürlüğünden emekli olan bir müdür arkadaşımız ile köy
hizmetleri müdürlüğünden emekli olan arkadaşımızın arasında bin lira fark var,
sadece birinin il idare kuruluna üye olmasından dolayı. Bu farklılığı
kaldıracak mısınız? Bu fark konusunda ne düşünüyorsunuz?
Teşekkür ederim.
BAŞKAN – Sayın Bulut…
ARİF BULUT
(Antalya) – Sayın Bakan, Hükûmetiniz, doktorların ve sağlık çalışanlarının
özlük haklarını düzenlemeden tam gün yasasını çıkardı ve hekimlerin serbest
çalışma haklarını elinden aldı. Ancak, emekli hekimlerin ve diğer sağlık
çalışanlarının emekli maaşları çok düşük. Bunların emekli maaşlarını düzeltmeye
yönelik bir çalışmanız var mı, varsa bunu ne zaman yapacaksınız?
Bugün, Ankara’da
EĞİTİM-İŞ Sendikasının haklı eylemlerini Hükûmetinizin kolluk kuvvetleri aşırı
güç kullanarak dağıttı. 50’den fazla sendikacıyı gözaltına aldı. Bu baskıcı
tavrınızı daha ne kadar devam ettireceksiniz? Bu ülkeye demokrasi ne zaman
gelecek?
Teşekkür
ediyorum.
BAŞKAN – Son
soru Sayın Erdemir’e aittir.
AYKAN ERDEMİR
(Bursa) – Teşekkür ederim Sayın Başkan.
Sayın Bakan, geçtiğimiz günlerde Katar
Emirinin Ankara’ya yaptığı ziyarette Sayın Emiri sizinle birlikte MİT Müsteşarı
Sayın Hakan Fidan karşıladı ve daha sonra Emir havaalanından ayrılırken
aracında Hakan Fidan kendisine eşlik etti. Sizin bildiğiniz kadarıyla, cumhuriyet
tarihinde MİT Müsteşarının eşlik ettiği devlet başkanı olmuş mudur? Eğer bu bir
ilk uygulamaysa nedeni nedir? Amerikan Kongresinde 2013 yılında Dış İlişkiler
Komisyonundaki terörizm panelinde Türkiye ve Katar’ın terörün finansmanı
noktasında iki ülke olarak eleştirildiğini göz önüne aldığınızda ve bazı mali
yaptırımlar söz konusu olabileceğini göz önüne aldığınızda, sizce verdiğimiz
görüntü Türkiye'nin mali geleceği açısından, dış politika geleceği açısından
bir sıkıntı yaratabilir mi? 
Teşekkür ederim.
BAŞKAN – Teşekkür ederim.
Sayın Bakan, buyurun.
MALİYE BAKANI MEHMET ŞİMŞEK (Batman) –
Teşekkür ediyorum Sayın Başkan.
Şimdi, ilk soruya cevap vermem zor
çünkü şu anda bu bilgiler yok. Millî Eğitim Bakanlığından eğer bugün arkadaşlar
toparlayabilirse memnuniyetle ama zayıf bir ihtimal çünkü bugün hafta sonu.
Dolayısıyla, o bilgiler olmadığı için cevap veremiyorum.
Şimdi, İller Bankasında usulsüz taşıt
edinimine ilişkin bir soru, daha doğrusu iddia gündeme getirildi. 
Şimdi, değerli arkadaşlar...
HAYDAR AKAR (Kocaeli) – Sayıştay
raporlarından Sayın Bakan.
MALİYE BAKANI MEHMET ŞİMŞEK (Batman) –
Tamam.
Şimdi, hibe bile olsa, hibe yoluyla
dahi olsa taşıtların mutlaka bütçe çerçevesinde ve kanunla alınması lazım.
Dolayısıyla, buna aykırı...
KAMER GENÇ (Tunceli) – İhaleyi
verdikleri müteahhitten alıyorlar.
MALİYE BAKANI MEHMET ŞİMŞEK (Batman) –
Anlıyorum.
Şimdi, buna aykırı bir uygulama varsa,
ki Sayıştay raporlarında geçilmişse mutlaka o konuda gereken soruşturmanın
yapılması lazım, gereğinin yapılması lazım.
HAYDAR AKAR (Kocaeli) – Yapmıyorlar.
MALİYE BAKANI MEHMET ŞİMŞEK (Batman) –
Ama, bunu yapacak olan Sayıştay yani bunu Maliye Bakanlığı yapmaz. Siz
biliyorsunuz, orada savcılar var, gereğini yapsınlar. Meclis adına...
HAYDAR AKAR (Kocaeli) – Tamam, peki, onlara
söyleriz Sayın Bakan. Yapmıyorlar Sayın Bakan.
MALİYE BAKANI MEHMET ŞİMŞEK (Batman) –
Şimdi, şöyle: Yani Sayıştayın varlık sebebi bu arkadaşlar. 
HAYDAR AKAR (Kocaeli) – Doğru
söylüyorsunuz.
MALİYE BAKANI MEHMET ŞİMŞEK (Batman) –
Dolayısıyla, Sayıştay burada bir yanlışlık, bir usulsüzlük bulduysa gereğini
yapması lazım.
HAYDAR AKAR (Kocaeli) – Doğru
söylüyorsunuz, onu yapmadıkları için Sayıştay denetçisini mahkemeye veriyoruz
biz.
MALİYE BAKANI MEHMET ŞİMŞEK (Batman) –
Şimdi, değerli arkadaşlar, zamanım sınırlı, karşılıklı konuşursak cevap
veremem.
KAMER GENÇ (Tunceli) – Enerji Bakanı
Sayıştay Başkanına yazı yazmış, diyor ki: “Sayıştaya sen herhangi bir
soruşturma...”
BAŞKAN – Sayın Bakan, siz cevap verin
lütfen.
MALİYE BAKANI MEHMET ŞİMŞEK (Batman) –
Şimdi, değerli arkadaşlar, yine Sayın Keskin, bu dolaylı, özellikle şarap
üreticilerimiz üzerindeki dolaylı vergilerin yüksekliğinden bahsetti. Ben o
konuyu bir inceleyeyim, eğer rekabette yani uluslararası rekabette hakikaten
zorlayıcı bir durum söz konusuysa o konuyu bir çalışalım. Tabii ki biz
üreticilerimizin ihracatında yerel anlamda rekabet gücünü artırmasından
yanayız, o konuda en ufak bir yanlış uygulamayı doğru bulmayız ama şu anda
detayların tümüne vâkıf değilim, onu bir inceleyeyim müsaade ederseniz. 
İl idare kurullarında kimin görev
alacağı kanunla belirlenmiş. Dolayısıyla, burada valinin de aslında bir
inisiyatifi yok. Eğer o kanunda siz bir eksiklik olduğunu düşünüyorsanız,
herkesin temsil edilmesi gerektiğini düşünüyorsanız, o gözden geçirilebilir,
İçişleri Bakanımızla bu konular tabii ki konuşulabilir. 
Şimdi, tam gün çalışma yasası
vatandaşımızın lehinedir. Doktorlarımızın emekli maaşları, daha doğrusu şu anda
aldıkları maaş ile emeklilikte aldıkları maaş arasında önemli farklar olduğunun
farkındayım, bunu biliyorum. O nedenle de Sağlık Bakanlığımız, dönem dönem bu
konuda birtakım çalışmalarına iyileştirmelerin yapılması noktasında bizden
talepte de bulundular. Bizim de önerimiz, daha çok, yani şu anda çalışırken çok
iyi maaş alıyorlarsa, emeklilikte bu yansımıyorsa tam olarak, bunu yansıtacak,
özel emeklilik sistemine benzer bir sistem üzerinde çalışabileceğimizi ben
söyledim. Dolayısıyla, o noktada birtakım çalışmalar yapılabilir. 
Tabii ki sendikal gösteriler, hak
araması Anayasa’mızın da gereği, demokrasimizin de gereği bir haktır, ona
saygılıyız ama bunu yaparken tabii ki kanun çerçevesinde ve toplumsal huzuru ve
barışı da bozmadan yapmak gerekiyor. Yani, ben olayın detaylarına vâkıf
değilim, ben sadece genel olarak yorumda bulunuyorum. 
Daha önce bir
MİT müsteşarı bir devlet başkanına eşlik etti mi bilmiyorum, hiçbir fikrim yok
ama şunun altını çizmek istiyorum: Biliyorsunuz, OECD bünyesinde Mali Eylem
Görev Gücü var, FATF. Hatırlarsanız, Türkiye, yasal eksiklikler ve uygulamadaki
birtakım eksiklikler nedeniyle bir ara koyu gri listeye alınmıştı. Biz hem
yasadaki değişiklikler hem de uygulamadaki performansla hem Amerikalıları hem
de bütün dünyayı yani bu yönde hassasiyeti olan herkesi ikna ettik ve
Türkiye’yi koyu gri listeden daha yeni -bir iki ay önce- çıkardık. Dolayısıyla,
o konuda hani sizin de ifade ettiğiniz tarzda tereddütler olsaydı Türkiye o
listeden çıkmazdı. Terörle mücadelede en çok uluslararası iş birliğine giden, terörle
en güçlü bir şekilde mücadele eden ülkelerden bir tanesiyiz. Dolayısıyla,
terörün finansmanına asla biz göz yumamayız çünkü terörden en çok çeken
ülkelerden bir tanesiyiz ve dolayısıyla bu alanda her türlü iş birliğini de
yapıyoruz, yapmaya da devam edeceğiz. 
Müsaade
ederseniz, şu arada Sayın Keskin’in sorusuyla ilgili bir cevap geldi. Ülkemizde
Avrupa Birliği müktesebatına uygun olarak biradan her 1 alkol derecesi
itibarıyla, şaraptan da her 1 litre itibarıyla -burada alkol derecesi önem arz
etmemektedir- maktu ÖTV alınmaktadır. 1 litre biradan hâlihazırda ülkemizde
3,85 lira, 1 litre şaraptan ise 4 lira 17 kuruş ÖTV alınmaktadır. 
ADNAN KESKİN
(Denizli) – KDV de var efendim. 
MALİYE BAKANI
MEHMET ŞİMŞEK (Batman) – Muhtemelen vardır. 
Son on yılda iç
piyasada şarap tüketimi yüzde 119,2 oranında, şarap üretimi yüzde 104,2
oranında artmıştır; aynı dönemde ihracat ise yüzde 7 oranında azalmıştır.
İhracattaki azalmanın temel nedeni iç talebin güçlü olmasındandır. Arkadaşların
verdiği notu okuyorum. Buna göre, iç talepteki önemli artış iç üretimden
kaynaklanmıştır. Bu durum, üzüm üreticileri için olumlu değerlendirilmektedir.
Dolayısıyla, vergi uygulamalarının Türk şarapçılığına yaramadığına ilişkin
iddialar gerçeği yansıtmamaktadır. 
EMİN HALUK AYHAN
(Denizli) – Ya ne kadar komik hâle gelmiş ülke!
MALİYE BAKANI
MEHMET ŞİMŞEK (Batman) – Evet, bu kadar arkadaşlar. 
Teşekkür
ediyorum. 
BAŞKAN –
Teşekkür ediyorum. 
Soru-cevap
işlemi tamamlanmıştır. 
7’nci maddeyi
oylarınıza sunuyorum: Kabul edenler… Kabul etmeyenler… Kabul edilmiştir. 
Birleşime bir
saat ara veriyorum sayın milletvekilleri. 
Kapanma Saati: 13.14
İKİNCİ OTURUM
Açılma Saati: 14.16
BAŞKAN: Başkan Vekili Sadık YAKUT
KÂTİP ÜYELER:
Muharrem IŞIK (Erzincan), Dilek YÜKSEL (Tokat)
----0----
BAŞKAN – Sayın milletvekilleri, Türkiye
Büyük Millet Meclisinin 35’inci Birleşiminin İkinci Oturumunu açıyorum.
2015 Yılı Merkezi Yönetim Bütçe Kanunu
Tasarısı ile 2013 Yılı Merkezi Yönetim Kesin Hesap Kanunu Tasarısı üzerindeki
görüşmelere devam edeceğiz. 
Komisyon ve Hükûmet yerinde.
Şimdi 8’inci maddeyi okutuyorum:
Mali
kontrole ilişkin hükümler 
MADDE 8- (1)
5018 sayılı Kanuna ekli (I) ve (II) sayılı cetvellerde yer alan kamu idareleri;
a) Arızi nitelikteki işleriyle sınırlı kalmak koşuluyla
yıl içinde bir ayı aşmayan sürelerle hizmet satın alınacak veya çalıştırılacak
kişilere yapılacak ödemeleri,
b) İlgili mevzuatı uyarınca kısmi zamanlı hizmet satın
alınan kişilere yapılacak ödemeleri,
c) 5/6/1986 tarihli ve 3308 sayılı Mesleki Eğitim
Kanununun 25 inci maddesi gereğince aday, çırak ve işletmelerde meslek eğitimi
gören öğrencilere yapılacak ödemeleri,
ç) 14/7/1965 tarihli ve 657 sayılı Devlet Memurları
Kanununun 4 üncü maddesinin (C) fıkrası gereğince çalıştırılan geçici personele
yapılacak ödemeleri,
bütçelerinin (01.4) ekonomik kodunda yer alan
ödenekleri aşmayacak şekilde yaparlar ve söz konusu ekonomik kodu içeren
tertiplere ödenek eklenemez, bütçelerin başka tertiplerinden (bu ekonomik kodu
içeren tertiplerin kendi arasındaki aktarmalar ile 6 ncı maddenin üçüncü
fıkrası kapsamında yapılan aktarmalar hariç) ödenek aktarılamaz ve ödenek üstü
harcama yapılamaz. Ancak, özelleştirme uygulamaları nedeniyle iş akitleri
feshedilenlerden 657 sayılı Kanunun 4 üncü maddesinin (C) fıkrası hükmü
çerçevesinde anılan kamu idarelerinde istihdam edilecek personel ile bu
ekonomik kodu içeren tertiplerden yapılması gereken akademik jüri ücreti
ödemeleri için gerekli olan tutarları ve Türkiye İstatistik Kurumu
Başkanlığınca tarım istatistikleri araştırmaları kapsamında çalıştırılacaklara
yapılması gereken ödemeler için 15.000.000 Türk Lirasını geçmemek üzere gerekli
olan tutarı ilgili tertiplere aktarmaya Maliye Bakanı yetkilidir.
(2) Bu Kanuna bağlı (T) işaretli cetvelde yer alan
taşıtlar, ancak çok acil ve zorunlu hâllere münhasır olmak kaydıyla ilgili
bakanlığın teklifi üzerine Bakanlar Kurulu kararı ile edinilebilir.
(3) 5018 sayılı Kanuna ekli (I) ve (II) sayılı
cetvellerde yer alan kamu idareleri, sürekli işçileri ile 4/4/2007 tarihli ve
5620 sayılı Kanuna göre çalıştıracakları geçici işçileri, bütçelerinin (01.3)
ile (02.3) ekonomik kodlarını içeren tertiplerde yer alan ödenekleri aşmayacak
sayı ve/veya süreyle istihdam edebilirler. Bu işçilerle ilgili toplu iş
sözleşmelerinden doğacak yükümlülükler, ihbar ve kıdem tazminatı ödemeleri,
asgari ücret ve sigorta prim artışı nedeniyle meydana gelecek ödenek
noksanlıkları Maliye Bakanlığı bütçesinin “Personel Giderlerini Karşılama
Ödeneği” ile “Yedek Ödenek” tertiplerinde yer alan ödeneklerden aktarma
yapılmak suretiyle karşılanabilir. Bu fıkrada belirtilen ekonomik kodlara bu
durumlar dışında (söz konusu ekonomik kodlar arasındaki aktarmalar ile bu
kodlar için birimler arası aktarmalar hariç) hiçbir şekilde ödenek aktarması
yapılamayacağı gibi bütçenin başka tertiplerinden işçi ücreti ve fazla süreli
çalışma ve/veya fazla çalışma ücreti de ödenemez. Bu fıkradaki ödenek aktarmasına
ilişkin kısıtlamalar, kendi bütçe tertiplerinden aktarma yapılması koşuluyla
TÜBİTAK için uygulanmaz.
(4) 5018 sayılı Kanuna ekli (I) ve (II) sayılı
cetvellerde yer alan kamu idarelerinin harcama yetkilileri, sürekli işçiler ile
5620 sayılı Kanuna göre çalıştıracakları geçici işçilerin fazla çalışmaları
karşılığı öngörülen ödeneğe göre iş programlarını yapmak, bu ödeneği aşacak
şekilde fazla süreli çalışma ve/veya fazla çalışma yaptırmamak ve ertesi yıla
fazla süreli çalışma ve/veya fazla çalışmadan dolayı borç bıraktırmamakla
yükümlüdürler. Deprem, yangın, su baskını, yer kayması, kaya düşmesi, çığ ve
benzeri afetler nedeniyle yürürlüğe konulacak Bakanlar Kurulu kararları
uyarınca yaptırılacak fazla çalışmalar ile fazla çalışma ücret ödemelerine
ilişkin ilama bağlı borçlar için yapılacak aktarmalar hariç fazla süreli
çalışma ve/veya fazla çalışma ücret ödemeleri için hiçbir şekilde ödenek
aktarması yapılamaz.
(5) Genel bütçe kapsamındaki kamu idareleri ile özel
bütçeli idareler tarafından uluslararası anlaşma, kanun ve kararnameler gereği
üye olunan uluslararası kuruluşlar dışındaki uluslararası kuruluşlara, gerekli
ödeneğin temini hususunda Maliye Bakanlığının uygun görüşü alınmadan üye
olunamaz ve katılma payı ile üyelik aidatı adı altında herhangi bir ödeme
yapılamaz.
(6) Ekonomi Bakanlığı ve Hazine Müsteşarlığının
uluslararası anlaşma, kanun ve kararnamelerle Türkiye Cumhuriyeti adına üye
olduğu uluslararası kuruluşlara ilişkin işlemlerine (katılma payı ödemeleri
dâhil) beşinci fıkra hükmü uygulanmaz.
(7) Merkezi yönetim kapsamındaki kamu idarelerince
işletilen eğitim ve dinlenme tesisi, misafirhane, çocuk bakımevi, kreş, spor
tesisi ve benzeri sosyal tesislerin giderleri, münhasıran bu tesislerin
işletilmesinden elde edilen gelirlerden karşılanır. Bu yerlerde, merkezi
yönetim bütçesi ile döner sermaye ve fonlardan ücret ödenmek üzere 2015 yılında
ilk defa istihdam edilecek yeni personel görevlendirilmez.
BAŞKAN – Madde
üzerinde Milliyetçi Hareket Partisi Grubu adına söz isteyen Emin Haluk Ayhan,
Denizli Milletvekili.
Buyurun Sayın
Ayhan. (MHP ve CHP sıralarından alkışlar)
MHP GRUBU ADINA
EMİN HALUK AYHAN (Denizli) – Sayın Başkan, sayın milletvekilleri; 2015 Yılı
Merkezi Yönetim Bütçe Kanunu Tasarısı’nın 8’inci maddesi üzerinde Milliyetçi
Hareket Partisi Grubunun görüşlerini arz etmek üzere söz aldım. Yüce heyeti
saygıyla selamlıyorum.
Bu hafta 17-25
Aralıkın seneidevriyesini idrak etmekteyiz. Şimdi, gerçekten o günden bugüne
Türkiye’nin geldiği noktayı düşünürseniz ne hâle geldiğini çok rahat
görürsünüz.
Aslında, 8’inci
madde “Mali kontrole ilişkin hükümler” başlığını taşıyor, 7 fıkrası var.
Fıkraların bir tanesi, 5018 sayılı Kanun’un (I) ve (II) sayılı cetvellerinde
yer alan idarelerin geçici hizmet karşılığı yapacağı alımlarla ilgili, bir
tanesi taşıtla ilgili, bir tanesi sürekli ve geçici işçilerin istihdamıyla
ilgili, bir tanesi bunların ödemeleriyle ilgili, bunlara ilave, bir tanesi
üyelikle ilgili, daha sonra buna paralel bir şey, uluslararası kurumlara üyelik
aidatlarının ödenmesiyle ilgili, 7’ncisi de sosyal tesis giderlerinin, istihdam
edilenlerin kendilerince karşılanması, yeni personel istihdam edilmemesiyle
ilgili. Gerçekten bu önemli, daha önceden de bulunan bir olay. Ama buna
baktığımız zaman, “Mali kontrole ilişkin hükümler” dediğimiz zaman, sadece mali
kontrolü bununla ilgili sınırlamak mümkün değil, olaya biraz daha farklı
açılardan da bakmak lazım.
Mesela, diyelim ki, Dicle Elektriği
özelleştirdiniz Sayın Bakan. Ne oldu? Orada kimse para ödemiyor, özelleştirirken
de belirli bir varsayım veya hesaba dayanarak Özelleştirme İdaresi dedi ki:
“Burada kayıp kaçak oranı şu.” Şimdi, orada ne yapıyor? Kimse bir şey tahsil
edemiyor, vatandaşlar ayaklanmış vaziyette, çok büyük bir sıkıntı. Ne yapıyor
Dicle Elektriğin sahipleri? Gelip burada da konuştular, benimle de konuştular.
İşte, bize, hatta, söylediler “Özelleştirme İdaresi bu kayıp kaçak oranını bize
düzgün vermedi.” dediler. Siz, o kararların altında, kurulda, imzası olan Sayın
Bakansınız. Böyle bir şey var mı yok mu, bilmiyorum. 
Bu olayı böyle yorumladığınız zaman
neyini kontrol ediyorsunuz? Hem özelleştiriyorsunuz… Özelleştirme ne için
yapılıyor? Birincisi, verimliliği artırmak, ikincisi rekabeti sağlamak. Burada
verimlilik artmamış, rekabeti sağlamak mümkün değil. Ne rekabeti var, onu da
bilmiyorum. 
Daha kötü bir şey: Kararnameyle mi
oldu, bilemiyorum. Vatandaşın tarımsal destekleme ödemelerini şirket adına
mahsup ediyorsunuz, oraya ödüyorsunuz. Doğru mu böyle bir şey? Böyle bir şey
var. Eğer siz bunu yapıyorsanız Hükûmet olarak ve ben, siz de Bakan olarak
görüyorsanız, bu resmen tahsilatçılık demek anlamına gelir, birinin adına
birine tahsilatçılık yapıveriyorsunuz. Böyle bir şey olmaz. Eğer biz yanlış bir
şey biliyorsak bizi de aydınlatın lütfen. Bunlar geldiler ve bize de ifade
ettiler. Böyle bir şey bir cumhuriyet hükûmetinin mensuplarına yakışmaz. Eğer
rekabet şartlarını karşılayamadıysanız, eğer özelleştirmenizde arıza varsa,
eğer Özelleştirme İdaresi böyle bir şey yaptıysa, ki ben konuştum, onlar öyle
bir şey olmadığını söylediler, o zaman nasıl özelleştirme yapıyorsunuz siz?
Eğer bunlar doğruysa sizin insan içine çıkacak hâliniz kalmaz. Kimin adına
yapıyorsunuz? Kimler için yapıyorsunuz? Neden yapıyorsunuz? Ha, o bölgede kamu
düzenini sağlayamıyorsanız, kimse elektrik parasını ödemiyorsa o zaman zaten
hükûmet etmenizin bir anlamı yok. Beceriksizlik, kabiliyetsizlik, bu işi
yapamama, gereğini yerine getirememe… Ondan sonra bütçeye gelir ve harcamalara
ne diyorsunuz? “Bunlar tahmin.” Gelirler tahmindir de harcamalar falan tahmin
değildir, harcama hedeftir. Yoksa ek ödenek almana falan ne gerek var? 
İki gündür ben
size “Yedek ödenekten ve Yatırımları Hızlandırma Fonundan ak saraya kaynak
aktardınız mı?” diye soruyorum. Nihayet üçüncü soruşumda söylediniz “Sayın Ayhan’ın
dediği gibi bir şey olabilir.” Eskiden, bu yatırımları hızlandırmada falan çok
hassas davranılırdı, dün siz yoktunuz, söyledim. Maliyenin görüşü alınır,
Hazinenin görüşü alınır, Devlet Planlamanın -bugünkü Kalkınma Bakanlığının-
görüşü alınır ve ne yapılırdı? Bunlar bir “match” edilir. Kurul olarak da -siz
o kurulun üyesi misiniz bilmiyorum- ne yapılırdı? Bir karar verilirdi.
Şimdi “Net
rakamlar çıkmadı vesaire” diyerek bunu ifade etmekten kaçınıyorsunuz. Neye imza
attığınızı bilmiyor musunuz ya? Veya şu tarihe kadar şu kadar verdik
denilemiyor mu? Yani bunu söylemekte, milletin bilmesinde ne sıkıntı var?
Söylediniz komisyonda ak sarayla ilgili ödeneklerin bir kısmını, hakikaten
kamuoyu aydınlandı ve ne yaptı? Harcamaların yapıldığına tanık oldu sizin
ağzınızdan. Siz burada prestij mi kaybettiniz Hükûmet olarak? Yaptığınız iş
yanlış olabilir ama ikrar ettiniz, söylediniz. Ne güzel bir şey yaptığını
söylemek. İyi-kötü olduğunu yorumlamak milletin işi netice itibarıyla. Niye
bundan kaçınıyorsunuz? Üç kere biz soruyoruz, netice itibarıyla, bu işleri hiç
bilmeyen bir insan da değiliz nereden bakarsanız bakın. Ha, öyle bir şey oluyor
ki…
Siz Denizli’de
fahri doktora aldınız. İnanın, o günkü oranın en yüksek yöneticisine dedim ki:
“AKP’de bulabildikleri en iyi adamı buldular bu işi vermek için.” Ha,
müspet-menfi anlamda demedim ama “AKP’nin içinde en iyisini buldular.” dedim,
gayet açık, net söylüyorum.
RAMAZAN CAN
(Kırıkkale) – Bu nasıl bir üslup ya? Yakışmıyor size.
RECEP ÖZEL
(Isparta) – Yani bizim hepimize hakaret ediyorsun sen ya.
EMİN HALUK AYHAN
(Devamla) – Ne alınıyorsunuz ya? Kabinede en beğendiğim o, rahatsız mı
oluyorsun? Kabinede en beğendiğim o.
MAHİR ÜNAL
(Kahramanmaraş) – Hayır, “En beğendiğim” diyebilirsin.
RECEP ÖZEL
(Isparta) – “En beğendiğim” diyebilirsin de…
EMİN HALUK AYHAN
(Devamla) – Niye o hoşuna gidiyor, öbürü niye hoşuna gitmiyor?
RECEP ÖZEL
(Isparta) – “En beğendiğim” diyebilirsin.
BAŞKAN – Sayın
milletvekilleri, lütfen…
EMİN HALUK AYHAN
(Devamla) – Şimdi, ben birkaç gün önce burada Sayın Ekonomi Bakanına söyledim,
“Faiz faiz diyorsun ama zatıalinizden önceki 2 bakan da ‘faiz faiz’ diye
gitti.” dedim. “Faiz lobisi gitti, faiz lobisi götürdü.” dedi. Vallahi ben
bilmiyorum, siz Denizli’de doktora almış, fahri doktora almış bir bakan olarak…
Ben de tasvip ettim, o günün valisine söyledim, “En iyisi bu.” dedim.
Şimdi, saat
lobisi mi götürdü faiz lobisi mi götürdü, siz söyleyin. Yani, şimdi, iki gündür
bir şeyi soruyoruz, onun cevabını oradan buradan… Siz, tabii, Batı’da ilim
tahsil etmiş bir insansınız, Doğu’da ilim tahsil etseniz farklı düşünürdünüz;
ya Cumhurbaşkanı olurdunuz ya Başbakan olurdunuz. Oradaki farkı da bir ne
yapmanız lazım? Görmeniz lazım. Bakın, sizi methediyoruz, ondan bile rahatsız
oluyor herkes. Ama Sayın Bakan, ben özellikle şunu hakikaten diyorum: Bunları
söylemekten zarar görmezsiniz siz. Daha çok farklı soruları da sorarız, biz bu
işleri bilmeyen insan değiliz. 
Atamalarda da
sıkıntı var sizin. Getiriyorsunuz özel kalem müdürü yapıyorsunuz bir arkadaşı,
ondan sonra Devlet Malzeme Ofisi Genel Müdürü yapıyorsunuz. 
Bana bizim
belediye başkanlarından biri geldi, bir greyder mi alacağım dedi, kepçe mi
alacağım dedi. Bakın, sana iki güne bir teftiş gönderiyorlar İçişleri
Bakanlığından, git, devletin yerinden al, onlar ihale yapıyor, senin adına da
bir tane alsınlar dedim. Ya, adamla görüşmek on gün sürdü. İhale takip
etmiyorum, ne olduğunu soracağım sadece. Geldim, neticede size de söyledim,
Sayın Müsteşar sağ olsun, ilgi de gösterdi, devlet çalışmıyor ama. Siz
bürokrasinize hâkim değilseniz, atadıklarınızı siz atayamıyorsanız, sizin
dışınızda gerçekleşiyorsa veya atadıklarınız doğru değilse bu sistem çalışmaz.
Şimdi, siz burada üniversite imtihanında, KPSS’de ilk 100’e giren, ilk 200’e
giren insanlarla ilk 100 bine gireni aynı kefeye koydunuz. Aynı neticeyi
almanız mümkün değil. Şimdi, dolayısıyla, burada sıkıntı var. 
Ondan sonra, bu Denizli’yle ilgili de
bir problem var. Geliyor genel başkan yardımcılarından bir tanesi Denizli’ye,
AKP’ye Genel Başkan Yardımcısı olmadan önce, sorulduğu zaman “Etrafımdakileri
temizleseniz -hırsızları kastediyor- adam kalmaz.” diyor. Şimdi, ben
üzülüyorum, gerçekten üzülüyorum. Apart işi… Denizli’yi AKP’ye rezil ediyor.
AKP, aynı Bakan döneminde, Bakan Belediye Başkanıyken apartlar yapıldı, ne yapıldı?
Ruhsatları verildi, işletilmeye başlandı. Bunun içindekinde de sıkıntı varsa,
vatandaşın çoluğunu çocuğunu bizar ediyorsunuz, bu çocuklar da siz geldiğinizde
10 yaşındaysa şimdi 22 yaşında oldu. Sizin uyguladığınız eğitim politikası,
sizin uyguladığınız ne? Yarattığınız sosyokültürel ortam bunu ortaya koyuyor.
Dolayısıyla, burada ne yapmak lazım Sayın Bakan? Devlet işi, her sefer
söyledim, ciddiyet ister. Lütfen ciddi olsun her şey.
Ben teşekkür ediyor, saygılar
sunuyorum. (MHP sıralarından alkışlar)
MEHMET METİNER (Adıyaman) – Lütfen, o
genel başkan yardımcımızı açıklayın.
EMİN HALUK AYHAN (Denizli) – Süleyman
Bey.
MAHİR ÜNAL (Kahramanmaraş) – Sayın
Başkan… 
BAŞKAN – Buyurun Sayın Ünal.
MAHİR ÜNAL (Kahramanmaraş) – Sayın
hatip konuşmasında istifham oluşturacak…
BAŞKAN – Bir saniye Sayın Ünal, sayın
hatip otursun da.
MEHMET METİNER (Adıyaman) – Süleyman
kim?
EMİN HALUK AYHAN (Denizli) – Sana niye
açıklıyorum hem?
MAHİR ÜNAL (Kahramanmaraş) – Mehmet
Bey…
MEHMET METİNER (Adıyaman) – Hayır, biz
de bilelim. Bizi zan altında tutan bu genel başkan yardımcımızı bilelim.
EMİN HALUK AYHAN (Denizli) – Girin,
İnternet’e bakın.
BAŞKAN – Sayın Ayhan, lütfen…
MAHİR ÜNAL (Kahramanmaraş) – Sayın
hatip konuşmasında istifham oluşturacak ve insanları itham altında bırakacak…
MEHMET METİNER (Adıyaman) – Böyle
saygısızlık olur mu ya! Genel başkan yardımcısı kimse çıkıp açıklama yapsın.
BAŞKAN – Lütfen oturur musunuz siz,
lütfen buyurun.
EMİN HALUK AYHAN (Denizli) – Hayır,
bana soracaklarsa ben açıklayayım.
BAŞKAN – Hayır, soru değil, lütfen.
Öyle bir usulümüz yok efendim.
MAHİR ÜNAL (Kahramanmaraş) – … İtham
altında bırakacak ve zihinlerde istifham oluşturacak ifadelerde bulunuyor.
BAŞKAN – Nedir o ifadeler efendim?
MAHİR ÜNAL (Kahramanmaraş) – Bir genel
başkan yardımcısı için “‘Etrafındakileri temizlesek insan kalmaz.’” gibi bir
ifade kullandı. 
EMİN HALUK AYHAN (Denizli) – Evet,
söyledim. Denizli’de…
MAHİR ÜNAL (Kahramanmaraş) – Lütfen
açıklasın efendim. Bu çok ciddi bir ithamdır ve çok çirkin bir ithamdır.
Kaynağını, membaını açıklasın Sayın Başkan. 
MEHMET METİNER (Adıyaman) – Kimse, biz
o genel başkan yardımcımızdan da hesap sorarız. Böyle saygısızlık olur mu ya!
BAŞKAN – Evet Sayın Ayhan, açıklayacak
mısınız? 
EMİN HALUK AYHAN (Denizli) – Evet. 
MEHMET METİNER (Adıyaman) – Süleyman’ın
soy ismini söyleyin.
BAŞKAN – Yerinizden söz vereceğim,
buyurun.
EMİN HALUK AYHAN (Denizli) – Kürsüden
de söyleyebilirim.
BAŞKAN – Lütfen Sayın Ayhan…
MEHMET METİNER (Adıyaman) –
Süleyman’mış!
MAHİR ÜNAL (Kahramanmaraş) – Ayrıca, bu
ifade ne zaman kullanılmış, bunu da açıklasın.
BAŞKAN – Sordunuz efendim, lütfen…
IV.- AÇIKLAMALAR
1.-  Denizli Milletvekili
Emin Haluk Ayhan'ın, 2015 Yılı Merkezi Yönetim Bütçe Kanunu Tasarısı’nın 8’inci
maddesi üzerinde MHP Grubu adına yaptığı konuşmasındaki bazı ifadelerine
ilişkin açıklaması
EMİN HALUK AYHAN (Denizli) – Denizli’de
Sayın Süleyman Soylu’nun yaptığı açıklama. İkinci geldiğinde de gazeteciler
tekrar, AKP Genel Başkan Yardımcısı olduktan sonra da sordular; basından,
İnternet’ten izleyebilirsiniz, bakabilirsiniz.
Teşekkür ediyorum Sayın Başkanım. 
MAHİR ÜNAL (Kahramanmaraş) – Sayın
Başkan, bunu Genel Başkan Yardımcısı olduğu dönemde mi söylemiş?
ALİM IŞIK (Kütahya) – Ne fark eder?
BAŞKAN – Benim anladığım, Süleyman
Soylu’nun AK PARTİ’ye girmeden önceki konuşması, daha sonra da tekrar
soruyorlar, evet. Ben öyle yorumladım. 
OKTAY VURAL (İzmir) – Süleyman Soylu
“Yolsuzluk yapanları temizlesen Tayyip Bey’in etrafında kimse kalmaz.” dedi.
Gidin onunla konuşun kardeşim. Gidin ona söyleyin.
III.-  KANUN TASARI VE
TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri
(Devam)
1.- 2015 Yılı Merkezi Yönetim Bütçe Kanunu Tasarısı ile
Plan ve Bütçe Komisyonu Raporu (1/978) (S.Sayısı 656 ve 656’ya 1’inci Ek)
(Devam)
2.-
2013 Yılı Merkezi Yönetim Kesin Hesap Kanunu Tasarısı, 2013 Yılı Merkezi
Yönetim Kesin Hesap Kanunu Tasarısına İlişkin Olarak Hazırlanan 2013 Yılı Genel
Uygunluk Bildiriminin Sunulduğuna İlişkin Sayıştay Başkanlığı Tezkeresi,
Merkezi Yönetim Kapsamındaki Kamu İdarelerine, Sosyal Güvenlik Kurumlarına ve
Diğer Kamu İdarelerine Ait Toplam 157 Adet Denetim Raporunun Sunulduğuna
İlişkin Sayıştay Başkanlığı Tezkeresi, 2013 Yılı Dış Denetim Genel
Değerlendirme Raporunun Sunulduğuna İlişkin Sayıştay Başkanlığı Tezkeresi, 2013
Yılı Faaliyet Genel Değerlendirme Raporunun Sunulduğuna İlişkin Sayıştay
Başkanlığı Tezkeresi, 2013 Yılı Mali İstatistikleri Değerlendirme Raporunun
Sunulduğuna İlişkin Sayıştay Başkanlığı Tezkeresi ile Plan ve Bütçe Komisyonu
Raporu (1/949, 3/1575, 3/1576, 3/1577, 3/1578, 3/1579) (S.Sayısı: 657) (Devam)
BAŞKAN – Evet efendim, şimdi madde
üzerinde Cumhuriyet Halk Partisi Grubu adına söz isteyen Hasan Akgöl, Hatay
Milletvekili. (CHP sıralarından alkışlar)
OKTAY VURAL (İzmir) – Süleyman Soylu’ya
laf söyleyin ya! Hem Genel Başkan Yardımcısı…
MAHİR ÜNAL (Kahramanmaraş) – Yapmayın
siz de. Hangi dönemde, hangi yerde, neyi söylemiş?
EMİN HALUK AYHAN (Denizli) – Ben
söylemedim ya, o söyledi.
CHP GRUBU ADINA HASAN AKGÖL (Hatay) –
Sayın Başkan, değerli milletvekilleri; 2015 yılı…
Sayın Başkan, konuşmaya başlayacağım.
BAŞKAN – Buyurun efendim, yeniden
başlatıyorum sürenizi.
EMİN HALUK AYHAN (Denizli) – Sayın
Başkanım, daha detaylı da söyleyebilirim.
BAŞKAN – Sayın Ayhan, lütfen, tamam,
konu kapandı efendim.
Buyurun. 
HASAN AKGÖL (Devamla) – Sayın Başkan,
değerli milletvekilleri; 2015 Yılı Merkezi Yönetim Bütçe Kanunu Tasarısı’nın
8’inci maddesi üzerinde Cumhuriyet Halk Partisi Grubu adına söz almış
bulunuyorum. Yüce heyetinizi saygıyla selamlarım.
10 Aralıktan beri, yaklaşık on gündür,
devletin harcama siyasetinin temel belgesi olan bütçe üzerindeki görüşmeleri
sürdürüyoruz. Değerli milletvekilleri, hazırlama sürecinden kanunlaşmasına,
uygulanmasından denetim aşamalarına kadar son yılların en gayriciddi bütçesini
görüşüyoruz. Bakkal Mehmet amca bile defterini bir muhasebeciye verip vergiciye
denetletiyor ama ne yazık ki bu on iki yıldır bu Hükûmetin bütçesi
hazırlanırken neyin nasıl hazırlanacağı kimseye fikir sormadan hazırlanıp,
Komisyondan geçirilip sadece tasdik makamı olarak Meclisten onaylatılmaktadır. 
Şimdi, benim bölgemdeki üretici, esnaf,
son yıllarda ayakta durmak için varlıklarını elden çıkarmaya başlamıştır.
Kimisinin tarlası, tapanı, traktörü; kimisinin evi, iş yeri, kamyonu, tırı
ipotekli ve icralı durumdadır. Bütçede bu halkı düşünen tek bir şey, tek bir
madde yoktur.
2002 Kasımından bugüne kamu
kaynaklarının nasıl talan edildiğini bir aralık sabahı Türk halkı
televizyonlardan öğrendi. Kol kola yürüdüğünüz kardeşleriniz düşman,
düşmanlarınız dost oldu. Siyasete geometri terimleri bir aralık sabahı girdi.
“Paralel” kavramı siyasete yolsuzluk “tape”lerinden sonra girdi. Hemen ardından
yeni bir düşman bulundu ve cephe açıldı. 2002’den günümüze toplumu ayrıştırarak
yürüttüğünüz siyasetle yürütmenin kamu kaynaklarını nasıl yürüttüğünü
kamuoyunun gözünden kaçırmayı başardınız; yolsuzluk, basın özgürlüğü vesaire.
Ne çabuk unuttunuz Zaman gazetesini, Zaman gazetesinin manşetlerini sosyal
medyadan paylaştığınız günleri. Daha sonra aynı Zaman gazetesi -yönetimi mi
değişti, genel yayın yönetmeni mi değişti veya neyi değişti, bilmiyorum- baskı
altında ve şu anda soruşturmada. 
Değerli vekiller, maalesef, bugün artık
mızrak çuvala sığmamaktadır. Türk halkı yağma ve talan düzeninin iş dünyası,
siyaset ve medya tüccarları aracılığıyla sürdürülen algı operasyonlarıyla nasıl
başarıldığını artık anladı. Türk halkının sağduyusuna güveniyor ve bu bütçe
Hükûmetinizin yaptığı ve yapacağı son bütçe olur inşallah diyorum. (CHP
sıralarından “Amin!” sesleri, alkışlar)
Değerli milletvekilleri, Hükûmetin
uyguladığı dış politika sınıfta kalmıştır. Biz yaklaşık üç buçuk yıldır bunu
söylüyoruz. Ne yazık ki, başta Hatay olmak üzere bölgede huzur kalmamıştır.
IŞİD, El Kaide, El Nusra ve adını bile sayamadığım yaklaşık 25 çeşit -sizin
tarafınızdan büyütülen- terör örgütü şu an bölgede kol gezmektedir. İnsanlar
evine huzur içinde gidememektedir.
Buradan bir tezkere geçirdik; Irak ve
Suriye tezkeresi. Bunun adı “Suriye tezkeresi”ydi, en az siz de benim kadar
biliyordunuz; Suriye tezkeresini “Irak tezkeresi” adı altında kamuflaj ederek
geçirdiniz. Hedef neydi? Suriye’ye müdahaleyi, Suriye’yi bombalamayı meşru hâle
getirmekti ve nitekim de aynen dediğimiz gibi oldu. Bunun cezasını kim çekti?
En başta bizim Türk halkımız çekti.
Size bir anımı anlatmak istiyorum. Bir
Suriyeli amcam –biz Suriyelilerin buraya gelmesine karşı değiliz, hepsi
kardeşimizdir, Müslüman’dır, sahip çıkacağız- yanıma geldi, 60-65 yaşlarında.
“Oğlum, sana bir şey anlatacağım.” dedi. Suriye’deki huzursuzluk veya her
neyse, muhabbetten sonra “Oğlum, ben size acıyorum.” dedi; “Niye, hayrola?”
dedim. “Ya, haydi biz bir kargaşa yaşadık, bize kucak açtınız. Sizin başınıza
bir şey gelse size kucak açacak tek bir ülke kalmadı, tek bir komşu kalmadı.”
Ülke bu hâle geldi sayenizde. (CHP sıralarından “Bravo” sesleri, alkışlar)
Bunun ekonomik sonuçları yok muydu?
Nakliyeci bitti. Nakliyeciyi zaten getirdiğiniz ek vergilerle, mazot fiyatının
pahalılığıyla, şununla, bununla bitirmiştiniz. Bir de bunun üstüne,
sınırlardaki problemlerden dolayı adamın işini bitirdiniz. Bunun etkileri bir
tek bu mu oldu? Büyükşehir seçimlerinde -benimle gelebilirsiniz her zaman,
gezebiliriz- geziyoruz, Reyhanlı sokaklarını geziyoruz, 10 dükkândan 7 tanesi
Suriyeli, 3 tanesi yerli. Memleketin ne hâle geldiğini siz düşünün. Böyle de
bitmiyor, geçen gün beni İnşaat İşçilerinin Derneği Başkanı aradı, yevmiyeci
yani kazmacı, “Vekilim, ne olacak bizim işimiz?” dedi. Ne oldu, hayrola dedim.
“E, bizim 40-50 liraya gittiğimiz işe artık 10 liraya Suriyeliler gidiyor.”
Yani iş gücünü de aldınız elinden, iş gücünü de götürdünüz elinden. Ha, ama
sizin yaptığınız bu ilk değil ki, zaten sizin projeniz, planınız bu: Çiftçiyi
bitir, esnafı bitir, emekliyi bitir, çalışanı bitir, nakliyeyi bitir, saygın
meslek kuruluşlarını sıfır hâle getir, size bağımlı hâle gelsin. Sizin
istediğiniz buydu zaten, yapmak istediğiniz buydu. Bu projenizde de -kendi
adınıza söylüyorum- başarılı oldunuz. 
Çiftçi… Çiftçiyi konuşmaya bile gerek
yok. Ben burada söylerken utanıp sıkılmaya başladım. Biz diyoruz ki: Bu memleketin
ana dişlisi çiftçidir. Eğer siz çiftçiyi desteklemezseniz çiftçi biter; çiftçi
biterse esnaf da biter, sanayi de biter. Mazot fiyatları ne? 4 lirayla
çiftçilik yapacak. Mazot fiyatlarının pahalılığından bahsettiniz. 120 dolardan
56 dolara düştü varil fiyatı, bizde sadece 6 kuruş indirim geldi. 
Peki, şu anda pamuk kaça biliyor
musunuz? Pamuk 1 lira. Bunun 35 kuruşuyla toplama, 65 kuruşuyla da tüm
masrafını karşılayacak. Mazotun, gübrenin ve ilacın pahalılığını en az benim
kadar biliyorsunuz. Efendim, çiftçinin ikide bir, her bulduğunuz ortamda gözüne
sokuyorsunuz. Ne diyorsunuz? Diyorsunuz ki: “Destekleme, destekleme,
destekleme…” O verdiğiniz desteklemeyi alın başınıza çalın. (CHP sıralarından
“Bravo” sesleri, alkışlar) 40 kuruş desteklemeyi ne yapsın çiftçi? 1 liralık
pamuğa 40 kuruşluk destekleme, etti 1,4. Sen verme desteklemeyi, al tepene çal.
Pamuğun fiyatını gerçek değeri olan 2 liraya getirin arkadaşım. Kimse senden
destekleme, fitre istemiyor, hakkını istiyor, hakkını, başka bir şey istediği
yok. Biz ne dedik bunun çaresi? Mazot, gübre ve ilaçtaki ÖTV, KDV kaldırılsın;
çiftçi dış piyasayla rekabet yapacak hâle gelsin. Bizim başka istediğimiz bir
şey yoktu sizden. Siz ne yaptınız? Tüm meslek kuruluşlarında olduğu gibi
çiftçiyi de yerin dibine geçirdiniz.
Geldik, bakın, arkadaşlar, sizin
Bakanınız Faruk Çelik’in yaklaşık kırk-kırk beş gün önce FOX TV’de yaptığı bir
konuşma, onun ağzından konuşuyorum: “Bu memleketin yüzde 40’ı asgari ücretin
altında ücret almakta ve asgari ücretin altında geçinmekte.” Ben de diyorum ki:
En az yüzde 40’ı da asgari ücretin altında. Bu demektir ki, senin Bakanın diyor
ki: “Bu memleketin yüzde 80’i açlık sınırının altında yaşıyor.” Bana hangi
ekonomiden… 
HAYDAR AKAR (Kocaeli) – Bakan itiraf
ediyor.
HASAN AKGÖL (Devamla) - Bunu diyen
Bakan Faruk Çelik. 
HAYDAR AKAR (Kocaeli) – O çok şey
söylüyor ama bir şey yapmıyor. 
HASAN AKGÖL (Devamla) – Lütfen, herkes
FOX TV’yi açsın, bir buçuk ay önceki sabah programını izlesin. Eğer Hükûmetin
bir bakanı bunu söylüyorsa benim diyecek bir şeyim yok zaten. Bana çıkıp da
burada istatistiklerle, kâğıtlarla konuşmayın.
HAYDAR AKAR (Kocaeli) – Ama o, Hükûmeti
biz zannediyor.
HASAN AKGÖL (Devamla) – Ben sokaktan
geçen adamın cebine bakarım; cebinde para var mı? Para yoksa ekonomi bozuktur.
Ben başka hiçbir şeyden anlamam. Sokaktan geçen adamın cebine bakarım.
Arkadaşım, benim başka anlayacağım hiçbir şey yoktur. Ha, iş yapmadınız mı?
Yaptınız. Bol bol adliye sarayı, cezaevi, otobanlar, yandaşlara para
kazandıracak işleri yaptınız. Başka yaptığınız hiçbir işi görmedim. Bana
çiftçiye, memura, esnafa ne yaptığınızı anlatın, onların şu anki durumlarını
anlatın.
ÜNAL KACIR (İstanbul) – Onlar
biliyorlar, biliyorlar.
HASAN AKGÖL (Devamla) – Onlar
biliyorlar, onların ne olduğunu biliyorlar. O yüzden ben diyorum ki içinde
memurun, işçinin, emeklinin, çiftçinin, nakliyecinin olmadığı bu bütçeye ret
oyu vereceğimi belirtir, yüce heyetinizi saygıyla selamlarım. (CHP sıralarından
alkışlar)
BAŞKAN - Halkların Demokratik Partisi Grubu adına söz
isteyen Özdal Üçer, Van Milletvekili. 
Buyurun Sayın Üçer. (HDP sıralarından alkışlar) 
HDP GRUBU ADINA ÖZDAL ÜÇER (Van) – Sayın Başkan, sayın
milletvekilleri; grubumuz adına sizleri selamlıyorum. 
Çat pat Osmanlıca, bu bütçe planlamasının milleti
fakruzarurete sokup ülkeyi harap ve bitap düşüreceğini belirtmek istiyorum ve
grubumuz adına, böylesi halk karşıtı olan, siyasi egemenlere hizmet eden,
birilerinin çocuklarına saltanat hazırlayıp birilerinin çocuklarını da sefalete
sürükleyen bir bütçeyi asla desteklemeyeceğimizi belirtmek istiyorum. 
Evet, milyarlardan bahsediliyor. Milyarlar istatistiki
verilerle donatılıp öyle böyle hesaplanıyor ama birileri saray sahibi oluyor,
birilerine adalet sarayları yapılıyor, birilerine başkan sarayları yapılıyor.
Ama insanlar çadırlarda yaşıyorlar, köhnemiş evlerde yaşıyorlar ya da depremde
yıkık hâle gelmiş evlerde yaşıyorlar, sel felaketine maruz kalmış
yaşanılmayacak barınaklarda yaşıyorlar. Afetzedeler kendi barınaklarını
kuramayacak düzeydeler. Emekçiler, memurlar, işçiler çocuklarını okutamazken,
onlar milletin canına okuyacak diye kendi çocuklarına saltanat hazırlarken,
milletin çocuğunun oyuncak gemisi yokken bile kendi çocuklarına gemi filosu
kuranların bütçesini onaylamamız beklenemez. 
Halk ayakkabısız gezerken yırtık “…”(x)
-bizim bölgede onlara “…"(x) deniyordu- gezerken birilerinin
ayakkabı kutularını dolarla, eurolarla doldurduğu bir ekonomik sistemi benimsememiz
beklenemez. Millet asgari ücret için saatlerce çalışırken birilerinin koluna
bin tane işçinin asgari ücretini saat olarak taktığı bir bütçeyi kesinlikle
desteklememiz beklenemez. 
Türkiye’de
ekonomik refah artmadı, barış ve huzur ortamı gelişmedi ama artan bir şeyler
vardı, onlar da yolsuzluk, usulsüzlük -artan şeyler içinde- şiddet, devlet
şiddeti, ölüm, tutuklama. Ben, bu konulardan yola çıkarak Türkiye’de on iki
yıllık AKP Hükûmeti dönemi boyunca artan bir istatistikten bahsetmek istiyorum.
AKP Hükûmetinin iktidara geldiği dönemde cezaevlerindeki tutuklu ve hükümlü
sayısı 59.429’du, 2014 istatistiği ise 156.543. Yani, TÜİK verilerine göre
değerlendirecek olursak, Türkiye'nin genel nüfusu yüzde 25 oranında artmışken
cezaevlerindeki tutuklu ve hükümlü sayısının yüzde 300 artmış olduğunu söylemek
mümkün. Peki, nüfus bu kadar artarken o nüfus artışının 13 misli düzeyde artan
tutuklu ve hükümlü sayısı neyin göstergesidir? Acaba adaletin suçluları
yakalayıp cezaevlerine kapattığı bir ortamın göstergesi midir, yoksa birinin
paralel yargı, birilerinin usulsüz güç olarak kullandığı yargı gücünün
insanları siyasal olarak cezalandırdığı bir sistemin görüntüsü müdür? Bence
birilerinin kendi iktidarlarını kullanmak için hukuku, yargı gücünü siyasal bir
güce dönüştürüp insanları cezaevine mahkûm etmesinin bir yansımasıdır.
Memurlar maaş zammı istediler,
sokaklara demokratik eylemlilik için çıktılar, mitingler yaptılar, gözaltına
alındılar, işkencelere maruz kaldılar, cezaevinde haksız yere tutuldular;
öğrenciler hakeza, işçiler hakeza, Kürtler hakeza. Siyasi tutsak sayısının
Türkiye Cumhuriyeti tarihinde en yüksek olduğu dönemleri yaşadık. On yıllık
iktidarı süresince milyonu aşkın insan öyle böyle cezaevine girip çıktı. Darbe
dönemlerinde bile bu kadar büyük istatistikler aslında oluşmadı ama birilerine
“KCK operasyonu.” dediler, işte bütün Kürtleri, bütün herkesi, soykırım, siyasi
soykırımdan geçirmek için, cezaevlerine tıkmak için... Hatta bir ara biz
milletvekillerini de aynı şekilde derdest edip götürmeyi hedefliyorlardı
maalesef buna güçleri yetmedi, yetmeyecek de. Böylesi bir tezgâhı birlikte
yaptıkları cemaatle şu an kanlı bıçaklı olmuş durumdalar. Bunun sonu nereye
gidecek Hak bilir. 
İşte, birilerini adalet adına
yargılayıp mahkûm ederken yolsuzluk yapanları hiç yargılamadılar. Aslında o
yaptıkları F tiplerinde, T tiplerinde, bugün Muş M Tipinde, Van F Tipinde,
Bursa T Tipinde, Tokat’ta, Zile’de, Vezirköprü’de, Giresun’da, Ordu’da siyasi
tutsaklara işkence yapılıyor. Aslında orada bulunan tutsakların ya da
mahkûmların çoğunun evrensel hukuk çerçevesinde cezalandırılmasına bile bir
gerekçe yoktur ama salt “Kürt’türler, salt muhaliftirler, salt özerklik
istiyorlar, siyasi taleplere sahipler.” diye onlarca yıl ceza almışlar; ceza
aldıkları yetmiyormuş gibi işkencelere uğruyorlar cezaevinde, tedavi
edilmiyorlar. Ama o cezaevlerinde kimlerin kalması gerekiyordu? Milyar dolarları
iç edip kendi çocuklarına rant sağlayanların, yolsuzluk yapanların, hırsızlık
yapanların. 
Hatırlarsanız, bundan önceki süreçte,
bu kürsüde, bizzat devlet güçleri kontrolünde eroin ticaretinin sevk ve
idaresinin yapıldığını iddia etmiştim, bazı itirazlarla karşılaşmıştık. Bununla
ilgili araştırma önergesi vermiştim. Normal hukuk devletinde ne olur? Meclis
araştırma komisyonu oluşturulur, gider, araştırır. Ama şimdi görüyorsunuz,
Van’da savcı savcıyı tutukluyor, savcı polisi tutukluyor, niye? Çünkü artık
bazı rant çekişmeleri birbirlerine girmelerine neden olmuş da ondan. 
Van’da, Diyarbakır’da, Ankara’da,
İstanbul’da artık sayısı yüz binlerle, milyonlarla bahsedilecek madde
bağımlılığı furyası oluşmuş. Peki, bu kadar yaygınlaşmasına önayak olunan şey neden
engellenmiyordu? Van’da üniversite öğrencisi olup da Balaban polis, asker
noktasından geçerken salt kitaptan dolayı yakalanan üniversite öğrencileri var
ama aynı Balaban askerî noktasından kamyon yüklü eroin askerlerin, polislerin
gözetiminde geçiyor, İstanbul’a kadar geliyor. Evet, ama o üniversite öğrencisi
Balaban noktasından geçiyor diye, “Demokratik Özerklik” kitabı okudu diye
terörist ilan ediliyor, cezaevine atılıyor ama eroin yüklü kamyonu geçiren
vatanperver oluyor, milletperver oluyor, milliyetçi oluyor. Vatanını seven
asker oluyor, polis oluyor, kurşun sıkıyor Kürtlerin çocuklarının kafasına,
kaçakçılık yaptı diye 11 yaşındaki çocuklarımızı katlediyor.
Özelleştirme politikalarının tamamen
uluslararası şirketlere kâr getirdiğini herkes biliyor ama elektrik
kaçakçılığından dolayı bölge tartışılıyor. İstanbul’da gemi tersanelerinde
kaçak elektrik kullananlar -bütün Kürdistan’daki herkes kaçak elektrik kullansa
o kadar olmaz- onlar kaçakçı olmuyorlar ama Kürt çocukları bir bidon mazot için
kaçakçı oluyor, vuruluyor, katlediliyor. 
Bu ülkenin demokrasiye ihtiyacı var,
demokrasi ekonomik refahı da sağlar ama demokrasiyi tartışmadan, demokratik
kültürü tartışmadan salt birilerinin siyasal egemenliği için oluşturulan
bütçelerden kimseye hayır gelmez. Bu bütçeden ne Türklere ne Kürtlere ne
Lazlara ne Çerkezlere, Türkiye'nin hiçbir vatandaşına hayır gelmez ama
uluslararası şirketlerin patronlarına ve onların ortakları, paravan şirket
sahibi ve milyon dolarlık ayakkabı kutuları, kol saatleri olanlara yarayacaktır
ama kimsenin ahı da kimseye kalmayacaktır.
Saygılar. (HDP sıralarından alkışlar)
BAŞKAN – Şahsı adına söz isteyen Fatoş
Gürkan, Adana Milletvekili. 
Buyurun Sayın Gürkan. (AK PARTİ
sıralarından alkışlar)
FATOŞ GÜRKAN (Adana) – Sayın Başkan,
değerli milletvekilleri; 2015 Yılı Merkezi Yönetim Bütçe Kanunu Tasarısı’nın
8’inci maddesi üzerine söz almış bulunuyorum. Yüce heyetinizi ve bizi izleyen
aziz milletimizi saygıyla selamlıyorum. 
Evet, malumunuz olduğu üzere “Ayinesi
iştir kişinin, lafa bakılmaz.” diye oldukça kabul gören bir söz var. Bizler on
iki yıl boyunca hep bunu söyledik, bizi icraatlarımızla değerlendirin dedik ve
her zaman yaptıklarımızı anlattık. Ülkemizin 2002 yılıyla kıyaslanmayacak
derecede kalkınmış ve ilerlemiş olan bugünkü durumu, AK PARTİ hükûmetlerinin
üstün gayreti, inancı, azmi, samimiyeti, kararlılığı, milletimizin emanetini
kutsal bilmesi ve en önemlisi, aziz milletimizin desteğiyle
gerçekleştirilmiştir. 
Gelin şimdi, görüşmelerini yaptığımız
bütçenin büyüklüğü açısından geldiğimiz noktayı değerlendirelim yani aynamız
olan yaptığımız işlere bir bakalım. 2002 yılı bütçesi 119,6 milyar iken 2015
yılı merkezî yönetim bütçesi 473 milyar. Seçim bölgem Adana ilimizden de birkaç
örnek vermek istiyorum: Adana ilimize 2003-2013 yılları arasında toplam 14,4
milyar TL yatırım ve destek sağlanmıştır. 2015 yılı bütçesinde en yüksek pay
yine eğitime ayrılmıştır. 2002 yılında Millî Eğitim Bakanlığı bütçesi yaklaşık
7,5 milyar iken 2015 yılı bütçesi 62 milyar, üniversiteler ve YURTKUR’la birlikte
87,5 milyara ulaşmıştır. Bu, 2002’ye göre yaklaşık 7 katlık bir artış demek. Bu
gelişmelere paralel olarak Adana’da eğitim alanında son on iki yılda yaklaşık
1,1 milyar TL yatırım yapılmıştır. Adana’da toplam okul sayısı 1.056’dan
1.924’e, öğretmen sayısı 16.491’den 24.234’e çıkarılmıştır. Adana merkezde bin
yatak kapasiteli öğrenci yurdumuz, Ceyhan’da yine öğrenci yurdumuz hizmete
açılmış, bin kişilik öğrenci yurdumuz, Kozan’da 500 kişilik öğrenci yurdumuzun
inşaatı devam etmektedir.
Hükûmetlerimiz döneminde sağlıkta da
devrim yapılmıştır. Sağlık bütçede ikinci paya sahiptir ve 80,9 milyar TL’yle
artış 6 kat olmuştur 2002’ye göre. Yine Adana ilimizde yapılan sağlık
yatırımlarının yanında 1.550 kişilik dev bir projeden, dev şehir hastanesinden
biri de Adana ilimize yapılmaktadır, inşaatı devam etmektedir.
Sosyal politikalara gelince: 2015 yılı
bütçesinin yüzde 7’si, 32,9 milyar TL’si sosyal politikalara ayrılmıştır. İlk
defa 2005 yılında Engelliler Kanunu çıkarılmış. 2002’de kamuda istihdam edilen
engelli sayısı 5.777 iken bugün 34.088 engelli vatandaşımız istihdam
edilmektedir. Yine ilk defa evde bakım ücreti AK PARTİ hükûmetleri döneminde
çıkarılmıştır. Adana’ya son on iki yılda sosyal harcamalar kapsamında 1,2
milyar TL ödeme yapılmıştır. Adana’da 2003 yılında sadece 5 milyon TL ihtiyaç
sahiplerine ulaştırılırken bu, 2013 yılında 326 milyon TL’dir. Evet, dar
gelirli vatandaşlarımıza 7,3 milyon TL maliyetle 1.760 konut teslim edilmiştir.
Tarımda verimliliği ve çiftçilerimizin
yaşam standartlarını artırmak için hükûmetlerimizin öncelikli hedeflerinden
biri de tarım olmuştur. 2015 yılında tarıma ayrılan bütçe 2002 yılına göre 5
kat artırılmıştır. 2013 sonu itibarıyla 2002 yılına kıyasla Adana’ya verilen
prim desteği 11,5 kat artırılmıştır. Tarımsal destekler 5,7 kat artmıştır. Yine
Adana’mıza Türkiye’nin 3’üncü büyük adalet sarayı yapılmaktadır. 33 bin kişi
kapasiteli Adana Şehir Stadyumu yapılmaktadır. 
Biraz önce tarımla ilgili bir
arkadaşımız “Çiftçi, bitti, battı.” dedi ama bakın, traktör satışlarında ve kredi
kullanımında çok önemli artışlar vardır. Biz de çiftçilerimizle, vatandaşımızla
hep iç içeyiz ve onların sorunlarını yakından takip ediyoruz. Hükûmetimizin
hizmetleri milletimizin desteğiyle artarak devam edecektir.
Ben bütçemizin milletimize ve ülkemize
hayırlı olmasını diliyor, hepinize saygılar sunuyorum. (AK PARTİ sıralarından
alkışlar) 
BAŞKAN – Teşekkür ediyorum.
Şahsı adına söz isteyen Erol Dora,
Mardin Milletvekili.
Buyurun Sayın Dora. (HDP sıralarından
alkışlar) 
EROL DORA (Mardin) – Sayın Başkan,
değerli milletvekilleri; şahsım adına söz almış bulunuyorum. Genel Kurulu
saygıyla selamlıyorum.
Bildiğiniz gibi, Suriye’de yaşanan iç
savaş ve IŞİD teröristlerinin Kobani’ye yönelik saldırıları neticesinde Suruç
ilçemiz başta olmak üzere bölgeye yakın tüm illerimize çok sayıda Kobanili
insan göç ederek gelmek zorunda kalmıştır. Üç ayı aşkın bir süredir IŞİD
saldırılarına direnen Kobani, koalisyon güçlerinin de desteğiyle IŞİD
çetelerini büyük oranda püskürtmüş olmasına karşın çatışmalar çeşitli yoğunlukta
devam etmektedir. Buna karşın Kobani kentinde büyük yıkımlar gerçekleşmiş,
evlerin birçoğu kullanılamaz duruma gelmiştir. Dolayısıyla, Kobanililerin bir
süre daha başta Urfa, Suruç olmak üzere çevre illerde barınmak zorunda
kalacakları açıktır. 
Değerli milletvekilleri, AFAD’ın kendi
tespitlerine göre 190 bin kişinin sınırlardan içeriye girdiği bilgisi
verilmesine rağmen AFAD’ın bu insanları barındıracak ve doyuracak bir çalışmaya
girmemiş olması çarpıcıdır. Zira, Suruç ilçesinde toplamda 2 AFAD kampında
6.100 kişiye hizmet verildiği bilgisini Meclis İnsan Hakları Komisyonunun
hazırladığı raporda da görmek mümkündür.
Sayın Başkan, değerli milletvekilleri;
Birleşmiş Milletler Mültecilerin Hukuki Statülerine İlişkin Sözleşme 28 Temmuz
1951 tarihinde Cenevre’de imzalanmış ve 22 Nisan 1954 tarihinde yürürlüğe
girmiştir ancak bildiğimiz gibi Türkiye bu sözleşmeye coğrafi çekinceler
koymuştur. Bu nedenle, bugün Suriye’den gelen insanlar mülteci statüsünde
değillerdir. Dolayısıyla, bu insanların barınma, eğitim, sağlık gibi
ihtiyaçlarının karşılanmasında güçlü bir mevzuat bulunmamaktadır. Bu nedenle,
insani yardım, şefkat, hoşgörü, misafir gibi muğlak kavramlar çerçevesinde
oldukça sınırlı hizmetlerden söz edebiliyoruz.
Kobanili sığınmacıların barınmaları çok
büyük oranda yerel yönetimlerin duyarlılığı, sivil toplum kurumlarının ve bölge
vatandaşlarımızın fedakârlıklarıyla sağlanabilmektedir. Geldiğimiz noktada
Kobani halkının kış aylarının da zorunlu kıldığı birçok acil ihtiyacı,
özellikle savaşın ağır travması altında kötü şartlarda yaşamaya çalışan
çocuklar var. 
Değerli milletvekilleri, bu bağlamda,
öncelikle barınma ve sağlık konularında acil ve nitelikli düzenlemeler
gerekmektedir. Sığınmacılar arasında bulunan gebe kadınların, çocukların,
kronik hastalığı olanların, engellilerin, bakıma muhtaç olanların ve bulaşıcı
hastalığı olanların bir an önce tespiti gerekmektedir. Barınma koşulları göz
önünde bulundurularak bulaşıcı hastalıkların yayılma riskine karşı önlemler
alınmalı ve 0-2 yaş grubunun tespit edilip mama, süt ve çocuk bezi takibinin
düzenli yapılması, çocukların rutin aşı takviminde yer alan tüm aşıların
yapılabilmesi için sağlık konusunda gerekli teknik ve personel yetersizlikler
giderilmelidir.
Değerli milletvekilleri, sağlık
sorunları bağlamında değinmek istediğim bir diğer konu, yerlerini yurtlarını
DAİŞ çetelerine karşı savunurken yaralanan ve tedavi amacıyla Türkiye’ye gelen
Kobanili direnişçilerdir. Kobani’de yaşanan çatışmalarda yaralanan ve resmî
ambulanslarla sınırdan getirilerek Urfa’daki devlet hastanelerinde tedavi
edilerek taburcu olan 6 yaralının bir evde tedavi ve pansumanları devam
ederken, insani amaçla kendisine ait evini açan bir vatandaşımız ve bu
yaralılara refakat eden 3 refakatçi güvenlik güçlerince 2 Aralık 2014 tarihinde
gece yapılan baskınla gözaltına alınmış, savcılık sorgusu sonucunda 3
refakatçiyle 2 yaralı serbest bırakılmıştır. Ancak, 4 yaralı ve ev sahibi
Mustafa Çiçek adlı vatandaşımız da tutuklanmıştır. 
Değerli milletvekilleri, yaşadığı yeri
çetelere karşı savunurken yaralananlara ilişkin Türkiye’nin gözaltı ve
tutuklama biçiminde uygulamalara girmesi gerek Cenevre Sözleşmesi’nin hasta ve
yaralılara ilişkin ilkelerine ve gerekse Türkiye’nin IŞİD çetelerine karşı
koalisyon güçleriyle iş birliği taahhüdüne gölge düşürmektedir. Kobanili sivil
sığınmacılara yönelik barınma sorunlarının giderilmesi konusunda daha kapsamlı
uygulamalar geliştirilmeli ve barınma yükünü büyük oranda üstlenmiş bulunan
yerel yönetimlere merkezî bütçeden teşvik edici ekonomik destekler sağlanmalıdır.
Ayrıca, yurtlarını savunan Kobanili direnişçilerden yaralananların tedavisinde
kolluk güçlerinin keyfî idaresinin de engelleyici uygulamalarına son verilmesi
gerektiğini belirtiyor, tekrar Genel Kurulu saygıyla selamlıyorum. (HDP
sıralarından alkışlar) 
BAŞKAN – Teşekkür ediyorum. 
Soru-cevap işlemi yapacağız. 
Sayın Ayhan, buyurun. 
EMİN HALUK AYHAN (Denizli) – Teşekkür
ediyorum Sayın Başkan. 
Yedek ödenek ve yatırımları hızlandırma
ödeneğinden ak saraya şu anki tarihe kadar, bilebildiklerimiz, ne kadar ödenek
tahsis edilmiştir? Var mıdır böyle bir ödenek? 
Teşekkür ederim. 
BAŞKAN – Sayın Genç…
KAMER GENÇ (Tunceli) – Teşekkür ederim
Sayın Başkan. 
Bugün devrim şehidi Kubilay’ın gerici
güçler tarafından şehit edilmesinin yıl dönümü. Bu adi katliamı işleyenleri
şiddetle, nefretle kınıyorum ve kendisine de Allah’tan rahmet diliyorum. 
Sayın Başkan,
bugün sabahleyin bir genç bana telefon ediyor, diyor ki: “Ben 20 yaşında, işsiz
bir insanım. Annem, babamla oturuyorum fakat sağlık sigortasından
yararlanamıyorum. Üniversiteye devam eden gençlere de 25 yaşını geçtikten sonra
sağlık yardımı yapılmıyor. Bizim her ayda 30 galiba, 30 liranın üzerinde de
sosyal güvenlik primi ödememiz gerekir. Şimdi, hem gelirimiz yok hem işsiziz
hem biz bu paraları nasıl ödeyeceğiz? Hükûmet buna bir çare bulsun.” 
Bakandan sormak istiyorum yani bu 18
yaşını geçen, ailesiyle oturan işsiz insanların sağlık hizmetlerinden
yararlanması için nasıl tedbir düşünüyorsunuz, onu öğrenmek istiyorum.
Teşekkür ederim. 
BAŞKAN – Teşekkür ederim.
Sayın Keskin...
ADNAN KESKİN (Denizli) – Sayın
Bakanım, vakıf üniversitelerinin devrede olmadığı süreçlerde Türkiye’de yılda
600 bine yakın genç üniversiteden mezun oluyor. Şu an üniversite mezunları
arasında ciddi bir işsizlik sorunu var. Önümüzdeki yıllarda vakıf
üniversiteleri de devreye girdiğinde yılda 1,5 milyona yakın gencimiz
üniversiteden mezun olacak. 600 binin işsizlik sorununu çözemeyen ülkemizde 1,5
milyon genç de hayata atıldığında bu sorunun çözülmesi için Bakanlar Kurulu
olarak, Hükûmet olarak ne gibi tedbirler alınıyor? Eğitim politikalarında,
yatırım politikalarında bu sosyal problemi çözecek bir değişiklik yaratılacak
mıdır? Bu yaratılmadığı takdirde 1,5 milyon insanın ağırlıklı bölümünün işsiz
kalmasının Türkiye'nin gündemine getirdiği sosyal çalkantıların Türkiye’ye
vereceği zararlar nasıl engellenecektir?
Teşekkür ederim.
BAŞKAN – Sayın Demiröz…
İLHAN DEMİRÖZ (Bursa) – Teşekkür
ediyorum Sayın Başkanım.
Sayın Bakanım, bütçe sunuş
konuşmanızda hedeflediğiniz ekonomik büyümeyi tarımdaki küçülme ve daralma
nedeniyle yakalayamadığınızı ifade ettiniz. Bunu biraz açar mısınız? Tarımda
hangi alanlarda küçülme ve daralma yaşanmıştır ki hedeflenen büyümeye
ulaşamadınız çünkü Gıda, Tarım ve Hayvancılık Bakanına bakarsanız, tarım aldı
başını uçtu gidiyor. 
Teşekkür ederim.
BAŞKAN – Sayın Onur…
MELDA ONUR (İstanbul) – Teşekkür
ederim.
Sayın Bakan, 2012 yılında Aşkale’de iş cinayeti denebilecek
bir vahim olay olmuştu. Gölette boğulan 5 tane işçiyle ilgili 4 bakana soru
önergesi vermiştim; İçişleri Bakanlığı, Çalışma Bakanlığı, Enerji Bakanlığı ve
Orman ve Su İşleri Bakanlığı. Enerji Bakanlığı hariç diğerleri gayet güzel
cevap verdiler. Enerji Bakanı da, özelleştirme kapsamı olduğundan size havale
etmiş. Siz de gayet güzel bir cevap vermişsiniz. Ben bu konuyla ilgili olarak
Enerji Bakanını geçtiğimiz Plan ve Bütçede eleştirince kendisi bana konuyu
bilmediğim yönünde bir açıklama yaptı ve dedi ki: “Özleştirme kapsamında
olanları Maliye Bakanı…” 
Şimdi size soruyorum: Bu ülkede
özelleştirilen bütün şirketlerle ilgili, bütün konularla ilgili önergeleri size
mi yönlendireceğiz? Yani Enerji Bakanlığının, bir enerji şirketi
özelleştirildikten sonra sorumluluğu ortadan kalkmakta mıdır içerisinde teknik
ve insani bir konu olduğunda? 
Eğer müsaade ederse Sayın Başkanım, bir
de insani bir konu var. Mehmet Canpolat isimli Kandıra Cezaevinden artık ölüm
kalım sınırında hastaneye sevk edilmiş bir hasta var. Acil olarak 16’ncı
maddeden cezasının infazının ertelenmesi gerekiyor. Bunu size özellikle
duyurmak istedik. 
BAŞKAN – Evet, Sayın Susam… 
MEHMET ALİ SUSAM (İzmir) – Sayın Bakan,
BAĞ-KUR emeklileri emekli olduktan sonra aldıkları emekli maaşı çok düşük
olduğu için işlerini yapmaya devam ediyorlar ama sosyal güvenlik destek
primiyle maaşlarının yüzde 15’i ellerinden alınıyor. Bu konuda Sosyal Güvenlik
Kurumuyla ve Çalışma Bakanlığıyla yaptığımız görüşmelerde Maliye Bakanlığının
kendilerine bütçe ayırmadığını, bundan dolayı buna mecbur olduklarını
söylüyorlar. Kurumun, bu konuda Maliye Bakanlığının tavrı nedir, bunu öğrenmek
istiyorum, bir. 
İkincisi, siz, emekliliği hak etmiş
insanların az maaşlarından yüzde 15 kesilmesini vicdanen haklı buluyor musunuz?
Durumu bilgilendirirseniz çok mutlu olurum. 
BAŞKAN – Sayın Akar, son soru… 
Buyurun. 
HAYDAR AKAR (Kocaeli) – Sayın Bakan,
2015 yılı bütçe kanunu tasarısında 2015 yılında aslında tahsil edilmesi gereken
26 milyar TL vergiden vazgeçildiği görülüyor. Hangi vergiler ve kimlerden
tahsil edilmemiştir ve edilmemesi düşünülüyor? Niçin vazgeçilmiştir? Eğer bu
vergiye ihtiyaç yok ise 1 Ocak 2015 tarihinden itibaren vatandaşa yeni yük
getiren ve su faturalarına her ay yansıtılacak olan katı atık yani çöp vergisi
yani ev hanımlarının evde poşetlere koyup dışarı bıraktığı çöp için verecekleri
bu vergiyi niçin iptal etmiyorsunuz? Bir taraftan birilerinin vergilerinin
tahsilinden vazgeçerken diğer taraftan vatandaşın cebinden elinizi niye
çekmiyorsunuz diyorum.
BAŞKAN – Sayın Bakan buyurun. Beş
dakika süre veriyorum.
MALİYE BAKANI MEHMET ŞİMŞEK (Batman) –
Teşekkür ediyorum Sayın Başkan.
Değerli arkadaşlar, şimdi, yatırım
programında yer alan bir yatırım için yıl içinde yatırım programında yer alan
esas ve usullere uygun olarak gerekli görülmesi hâlinde artış yapılması hâlinde
bu artışın gerektirdiği ödenek kurum içi kaynaklardan karşılanabildiği gibi
yatırımları hızlandırma ödeneğinden de aktarma yapılabilmektedir. Bu, bütçe
kanununa uygun olarak yapılmaktadır. 
Bahsi geçen hizmet binasıyla ilgili
olarak şöyle: Kesin hesaplardan bakarsanız hem Başbakanlık bütçesi içerisinde
bunu görürsünüz çünkü orada bina, inşa, hizmet binası yapılmasına ilişkin bir
kalem var; 2012 yılında da var, 2013 yılında da var. 2014 yılı kesin hesabı
henüz çıkmadığı için tabii ki 2014 yılı önümüzdeki yılın başından itibaren
yayınlanacak. Dolayısıyla, bu rakamlar açık ve net. Ben zaten bu rakamları da
paylaşmıştım. 2014 yılına ilişkin rakamlar nihai hâle gelince onu da
paylaşacağız.
Şimdi, Sayın Genç’in sorusuna gelince:
Eğer genç kardeşimiz, 20 yaşındaki gencimiz işsizse ve gerçekten başka türlü
bir gelir kaynağı yoksa eminim yeşil kart yoluyla sağlık imkânlarından
yararlanabilir, yani benim bildiğim bu. Ama buna engel bir husus varsa onu
bilemiyorum. Şimdi, biliyorsunuz Aile ve Sosyal Politikalar Bakanlığı belli
birtakım kriterlere göre sosyal güvenlik primi katkısı ödemeleri gerekiyor mu
gerekmiyor mu sağlık anlamında, o değerlendirmeleri yapıyor. Asgari ücretin
belli bir yüzdesi esas alınıyor ve o çerçevede değerlendiriliyor. Şimdi, 25
yaşını doldurmaları sebebiyle bakmakla yükümlü olunan kişi sıfatını yitiren
gençlerimiz yapılacak gelir testi neticesinde asgari ücretten daha düşük kişi
başı hane geliri olanların sağlık sigortası primi devlet tarafından ödenmek
suretiyle genel sağlık sigortasından da faydalanabiliyor. Yani muhtemelen o
çerçevede de faydalanabilir. İsmi varsa o arkadaşımızın –Bakanımız da burada-
iletirseniz yardımcı olacağız. 
Sayın Keskin, tabii, üniversiteye
erişimin artması iyi bir şeydir. Gençlerimizin gerçekten nitelikli bir şekilde,
dünyayla rekabet etmemize imkân sağlayacak bir şekilde iyi bir eğitim almaları
hepimizin arzusudur. İşsizlik Türkiye’nin karşı karşıya olduğu önemli bir
sorundur. 
Şimdi, biliyorsunuz, biz Avrupa
Birliğine girmek istiyoruz. Avrupa Birliğinin 28 üyesi var. Bu 28 üyede çalışma
çağındaki nüfusun yani her yıl 15-65 yaş arasına giren nüfusun artış oranı
sadece yüzde 0,2. Türkiye’nin son on yılına bakarsanız Türkiye’de ise yüzde 2
yani bizde çalışma çağındaki nüfus Avrupa’nın 10 katı hızla artıyor, bu bir. 
Ayrıca, takdir edersiniz ki özellikle
kadınlar arasında iş gücüne katılım oranı -eğitim düzeyiyle ilişkili olarak
söylüyorum bunu- son derece düşük; yüzde 31’e çıktı. Hükûmetlerimiz döneminde
yüzde 24’ten yüzde 31’e çıktı ama yüzde 31 de OECD ortalaması -Avrupa
ortalaması- olan yüzde 65’lerin oldukça altında. Son yıllarda eğitime erişimle
birlikte iş gücüne katılım oranında da bir artış var ve bunun yansımalarını biz
iş gücü istatistiklerinde, istihdam piyasasında görüyoruz. 
Şöyle: Mesela eylülden eylüle yani
2013’ün eylülünden 2014’ün eylülüne kadar 1 milyon 270 bin vatandaşımıza iş
bulmamıza rağmen ne olmuş? İşsizlik oranı yüzde 9’lardan yüzde 10’un üzerine
çıkmış. Dolayısıyla, aslında bu çok ciddi bir şekilde hissedilen bir sorun. 
Şimdi biz bunu nasıl çözeceğiz? Bir:
Tabii ki nitelikli iş gücü çok önemli yani piyasanın talep ettiği iş gücü ile
üniversitelerimizin yetiştirdiği iş gücü arasındaki o ilişkiyi güçlendirmemiz
lazım. O nedenle, aktif iş gücü politikaları çerçevesinde eğitime, beceri
eğitimine çok önem verdik. Üniversite mezunu dahi olsa cep harçlığını
veriyoruz, sigorta primini ödüyoruz ve işverenlerden bunları istihdam etmeleri
hâlinde beş yıla kadar sosyal güvenlik primini almıyoruz. Bu çok ciddi bir
teşviktir.
İki; tabii ki ülkemizin hızlı büyümesi
lazım, istihdam oluşturmamız lazım, yatırım yapılması lazım, bunun için de
tabii ki iş ortamının da iyileştirilmesi lazım, destekler verilmesi lazım.
Bütün bunlar -bu çerçevede çalışıyoruz- son açıkladığımız Reform Programı’nın
en önemli bileşenlerinden bir tanesidir. 
Son olarak şunu söyleyeyim: Hangi
hükûmet olursa olsun bizim özellikle gençler ve kadınlar için part-time çalışma
imkânlarını genişletmemiz lazım. Yani bu konuda Avrupa’da olduğu gibi yüzde
20’lerin üzerine çıkartacak… Bazı ülkeler var ki part-time çalışma oranı
neredeyse yüzde 20-30 aralığında. Türkiye’de ise yüzde 10 civarında. Bunu
artırmamız lazım; bu bir. 
(Mikrofon otomatik cihaz tarafından
kapatıldı)
BAŞKAN – Buyurun Sayın Bakan.
MALİYE BAKANI MEHMET ŞİMŞEK (Batman) –
Teşekkür ediyorum Sayın Başkan. 
İkincisi; bizim aynı şekilde… Bir
yandan tabii ki çalışanımızı koruyacağız ama piyasada şu anda iki tür bir
piyasa var. Bir kayıt dışı piyasa var, bir de kayıt içindeki piyasa var. Kayıt
dışı piyasa tamamen esnek, kayıt içi piyasa da çok rijit. Bunu ben
söylemiyorum, OECD’nin çalışmaları söylüyor. Şimdi bu ikisinin arasında bir
yolu bulmamız lazım ve dolayısıyla iş gücü piyasasını daha etkin, bir anlamda
da daha esnek hâle getirecek ve daha çok istihdam yaratacak bir yapıya doğru
gitmemiz lazım. O noktada da reform noktasında da yine çalışmalarımız var, 
Şunu da söyleyeyim, yani 2014 Eylül
itibarıyla gençler arasındaki işsizlik oranı yüzde 19,2. Sadece bilginiz olsun
diye söylüyorum, Avrupa’nın nüfusu bizden çok daha yaşlı olmasına rağmen
Avrupa’da şu an itibarıyla yüzde 21,6. Ama bütün buna rağmen yine de yüzde 20
civarında bir rakam yüksek bir rakamdır. Bu bizim için çok değerli bir
varlıktır, mutlaka bizim bunu harekete geçirmemiz lazım. 
Şimdi, tarımla ilgili ben şöyle bir
yorumda bulundum, sıcak bir yorumdu. 
BAŞKAN – Lütfen sözlerinizi
toparlayınız Sayın Bakan. 
MALİYE BAKANI MEHMET ŞİMŞEK (Batman) –
Şöyle, bütçe konuşmamı yapacağım gün saatine neredeyse denk gelecek şekilde
üçüncü çeyrek gayrisafi yurt içi hasıla yani millî gelir rakamları açıklandı.
Şimdi, bizim öngörümüz üçüncü çeyrek için yüzde 2,2’lik büyümeydi yani yüzde
3,3’lük bütün yılki büyümemizle tutarlı olan yüzde 2,2 idi. Büyüme yüzde 1,7
olarak geldi. Ben de dedim ki: Bunda esas olarak son on üç yılın en büyük
kuraklığını yaşadığımız ve… Tarım da biliyorsunuz üçüncü çeyrekte etki olarak önemli
bir etkiye sahip. Tarımın küçülmesi -üçüncü çeyrekte tarımdaki hasıla küçülmüş
reel olarak- sebebiyle bu öngördüğümüz yüzde 2,2 yerine yüzde 1,7’lik bir
büyüme gerçekleşmiştir ama yılın tamamına ilişkin öngörülerimizi çok köklü bir
şekilde değiştirmeye henüz bu aşamada gerek yoktur. Muhtemelen yine yüzde 3
civarında bir büyüme mümkündür dedim.
MEHMET ALİ SUSAM (İzmir) – Sosyal
güvenlik destek primiyle ilgili Sayın Bakan…
BAŞKAN – Teşekkür ediyorum Sayın
Bakanım. 
Sayın Gök, buyurun, söz talebiniz var.
IV.- AÇIKLAMALAR (Devam)
2.-  Ankara Milletvekili
Levent Gök'ün, EĞİTİM-İŞ’in Tandoğan Meydanı’nda düzenlediği mitinge
katılanlara polisin uyguladığı şiddeti kınadığına ilişkin açıklaması
LEVENT GÖK (Ankara) – Teşekkür ederim
Sayın Başkan.
Sayın Başkan, Sayın Bakan; sabah
saatlerinde Tandoğan’da bir miting yapılmak istenilirken polis tarafından
anında dağıtıldı ve o mitinge katılanların pek çoğu gözaltına alındı. Eğitim
dünyasının en köklü sendikalarından biri olan EĞİTİM-İŞ’in laik eğitim,
öğretmenlerin özlük hakları, atamalar, atanamayan öğretmenlerle ilgili
düzenlemiş olduğu bu mitinge Cumhuriyet Halk Partisinin milletvekilleri de
katıldı. Son derece gerçekçi ve barışçıl bir gösteriyi daha başlar başlamaz
polisin tazyikli suyla, biber gazıyla dağıtması ve başta EĞİTİM-İŞ Genel
Başkanı Sayın Veli Demir olmak üzere 70’e yakın sendikacının gözaltında
tutulmasını nasıl izah edersiniz? Yani Türkiye'de tek öğretmenler sendikası
EĞİTİM-BİR-SEN midir? EĞİTİM-İŞ gibi bir sendikanın Başkanına, sendikacılara
yapılan bu polis şiddetini huzurunuzda kınıyorum. Sorumlular hakkında da
gerekenlerin yapılmasının takipçisi olacağımızı tüm kamuoyuyla paylaşıyorum.
BAŞKAN – Teşekkür ediyorum.
III.-  KANUN TASARI VE
TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri
(Devam)
1.- 2015 Yılı Merkezi Yönetim Bütçe Kanunu Tasarısı ile
Plan ve Bütçe Komisyonu Raporu (1/978) (S.Sayısı 656 ve 656’ya 1’inci Ek)
(Devam)
2.- 2013 Yılı Merkezi Yönetim Kesin Hesap Kanunu
Tasarısı, 2013 Yılı Merkezi Yönetim Kesin Hesap Kanunu Tasarısına İlişkin
Olarak Hazırlanan 2013 Yılı Genel Uygunluk Bildiriminin Sunulduğuna İlişkin
Sayıştay Başkanlığı Tezkeresi, Merkezi Yönetim Kapsamındaki Kamu İdarelerine,
Sosyal Güvenlik Kurumlarına ve Diğer Kamu İdarelerine Ait Toplam 157 Adet
Denetim Raporunun Sunulduğuna İlişkin Sayıştay Başkanlığı Tezkeresi, 2013 Yılı
Dış Denetim Genel Değerlendirme Raporunun Sunulduğuna İlişkin Sayıştay
Başkanlığı Tezkeresi, 2013 Yılı Faaliyet Genel Değerlendirme Raporunun
Sunulduğuna İlişkin Sayıştay Başkanlığı Tezkeresi, 2013 Yılı Mali
İstatistikleri Değerlendirme Raporunun Sunulduğuna İlişkin Sayıştay Başkanlığı
Tezkeresi ile Plan ve Bütçe Komisyonu Raporu (1/949, 3/1575, 3/1576, 3/1577,
3/1578, 3/1579) (S.Sayısı: 657) (Devam)
BAŞKAN – 8’inci maddeyi oylarınıza
sunuyorum: Kabul edenler… Kabul etmeyenler… Kabul edilmiştir.
9’uncu maddeyi okutuyorum:
ÜÇÜNCÜ BÖLÜM
Yatırım Harcamaları, Mahalli İdareler ve Fonlara
İlişkin Hükümler
Yatırım harcamaları
MADDE 9- (1)
2015 Yılı Yatırım Programına ek yatırım cetvellerinde yer alan projeler dışında
herhangi bir projeye harcama yapılamaz. Bu cetvellerde yer alan projeler ile
ödeneği toplu olarak verilmiş projeler kapsamındaki yıllara sari işlere (kurulu
gücü 500 MW üzerinde olan baraj ve HES projeleri, Gebze-Haydarpaşa,
Sirkeci-Halkalı Banliyö Hattının İyileştirilmesi ve Demiryolu Boğaz Tüp Geçişi
İnşaatı Projesi, Ulaştırma, Denizcilik ve Haberleşme Bakanlığınca
gerçekleştirilecek şehir içi raylı ulaşım sistemleri ve metro yapım projeleri
ile diğer demiryolu yapımı ve çeken araç projeleri hariç) 2015 yılında
başlanabilmesi için proje veya işin 2015 yılı yatırım ödeneği, proje
maliyetinin yüzde 10'undan az olamaz. Bu oranın altında kalan proje ve işler
için gerektiğinde projeler 2015 Yılı Programının Uygulanması, Koordinasyonu ve
İzlenmesine Dair Karar esaslarına uyulmak ve öncelikle kurumların yatırım
ödenekleri içinde kalmak suretiyle revize edilebilir.
(2) Merkezi yönetim kapsamındaki kamu idarelerinin,
yatırım programında ödenekleri toplu olarak verilmiş yıllık projelerinden
makine-teçhizat, büyük onarım, idame-yenileme, tamamlama ile bilgisayar
yazılımı ve donanımı projelerinin detay programları ile alt projeleri
itibarıyla tadat edilen ve edilmeyen toplulaştırılmış projeler ile ilgili
işlemlerde 2015 Yılı Programının Uygulanması, Koordinasyonu ve İzlenmesine Dair
Karar esasları uygulanır.
(3) Merkezi yönetim kapsamındaki kamu idarelerinin
bütçelerine yatırım projeleri ile ilgili olarak yapılacak ödenek ekleme, devir
ve aktarma işlemleri 2015 Yılı Programının Uygulanması, Koordinasyonu ve
İzlenmesine Dair Kararda yer alan usul ve esaslara göre yatırım programı ile
ilişkilendirilir. 
(4) 2015 Yılı Yatırım Programına ek yatırım
cetvellerinde yıl içinde yapılması zorunlu değişiklikler için 2015 Yılı
Programının Uygulanması, Koordinasyonu ve İzlenmesine Dair Kararda yer alan
usullere uyulur.
(5) 3152 sayılı Kanunun 28/A ve 6360 sayılı Kanunun
geçici 1 inci maddesinin yirmi beşinci fıkrası gereği 2015 yılı bütçesine
devren kaydedilecek ödenekler, Kalkınma Bakanlığına bilgi vermek kaydıyla proje
sahibi ilgili kurum tarafından Yatırım Programında yer alan projelerle
ilişkilendirilir. 
BAŞKAN – Madde
üzerinde Cumhuriyet Halk Partisi Grubu adına söz isteyen Osman Aydın, Aydın
Milletvekili.
Buyurun Sayın Aydın.
(CHP sıralarından alkışlar)
CHP GRUBU ADINA
OSMAN AYDIN (Aydın) – Sayın Başkan, değerli milletvekilleri; 2015 Yılı Merkezî
Yönetim Bütçe Kanunu Tasarısı’nın yatırım harcamaları üzerine grubum adına söz
aldım. Hepinizi saygıyla selamlıyorum.
Yatırım
harcamaları 2014 yılında 48 milyar lira olarak gerçekleşmesine karşın 2015 yılı
bütçesinde 41 milyar Türk lirası olarak öngörülmüştür. 2015 yılı bütçesinde
öngörülen yatırım harcamalarındaki 2014 yılına göre görülen bu düşüş hakikaten
düşündürücüdür. Hepimizin bildiği gibi, yatırım harcamaları sadece içinde
yaşadığımız bugünü değil, ortak geleceğimizi, yarınlarımızı da şekillendirmesi
bakımından bütçenin en önemli kalemini oluşturmaktadır. Bu nedenle, 2015 yılı
yatırım harcamaları kaleminden 2014 yılına göre 7 milyar liralık bir kesinti
daha az iş, daha az aş ve refahtan daha az pay almak anlamına geleceği için
önemli ve düşündürücüdür.
Hepimizin ortak yaşamına yüzde 15’lik
bir kısıntı, ortak geleceğimizde daralmaya neden olacak yatırım harcamalarında
yüzde 15’lik bir tasarruf öngören Hükûmetin, lüks ve israfa yönelik
harcamalarda ne kadar bonkör olduğu açıkça görülmektedir. Hükûmetin millete
önerdiğiyle kendi yaptığı arasında tutarlılık var mıdır? Hükûmet millete
talkını veriyor, salkımı kendine saklıyor. Millete kaşıkla veriyor, kendi
kepçeyle savuruyor. Hükûmetin harcama tutumunu iki sözcükle özetleyebiliriz:
Lüks ve israf. Gündemden düşmeyen lüks makam araçları, sarayın içine ve dışına
yapılan harcamalar, altın varaklı çanak çömleğe dökülen milyarlar Hükûmetin
lüksten ve israftan bir türlü feragat etmediğini açıkça göstermektedir. Lüks ve
israfı disipline etmek yerine yatırım harcamalarını kısan bir anlayış Hükûmetin
harcama politikalarını açıkça ortaya koymaktadır. Son günlerde gündeme sık sık
gelen lüks makam aracı düşkünlüğünün son derece yaygınlaşması, milyonlarla
ifade edilen fiyatlarla alınan sayısını bilmediğimiz lüks makam aracı
harcamaları ve israflar karşısında lüksten ve israftan feragat etmeyen fakat
yatırım harcamalarından feragat eden bir anlayışın hâkim olması zaten büyük
sorunlarla boğuşan ülkemiz ekonomisinin geleceği açısından tehlike çanlarının
daha da kuvvetli çalmaya başladığını göstermektedir. Bu anlayışın on iki yıllık
AKP iktidarı boyunca her zaman hâkim olduğu bütçe detayları incelendiğinde
açıkça görülmektedir.
AKP iktidarının on iki yıl boyunca
uyguladığı bu yanlış politikaların ekonomimizin her alanına yansıdığı açıkça
görülmektedir. Örneğin, büyüme rakamlarını incelediğimizde, iktidarın en büyük
iddiası olan “Ekonomiyi 3 katı büyüttük yani 2002 yılında kişi başına millî
geliri 3.500 dolardan aldık 10.500 dolarlara çıkardık.” lafının içinin bomboş
olduğu açıkça görülmektedir.
2002 yılında
kişi başına millî gelirin 3.500 dolardan 2008 yılı sonunda 10.444 dolara
çıktığı günün kur politikasıyla görülmektedir. Yani, bu hesaba göre 3 katı
büyüme 2008 sonunda gerçekleşmiştir. Pekâlâ, soru şu: 2008 yılından 2014 yılı
sonuna kadar yani iktidarın ikinci altı yıllık döneminde kişi başına millî
gelir ne olmuştur? Kişi başına millî gelir 2008 yılında 10.444 dolardan 2014
yılı sonunda 10.500 dolara çıkacağı görülmektedir. Yani, açıkça görülmektedir
ki ikinci altı yıllık döneminde kişi başına millî gelir sadece ve sadece 56
dolar artabilmiştir. Bu rakamlara göre birinci altı yılda ekonomiyi 3 katına
büyüten iktidar, ikinci altı yılda yan gelip yatmış mıdır? Peki, büyüme
rakamlarının gerçekleri nedir? Cumhuriyetin çok partili döneminde yani 1946’dan
2002 yılına kadar darbeler oldu, Kıbrıs Çıkarması oldu, ekonomik krizler oldu,
ortalama büyüme bu dönemde yüzde 5,1 olarak gerçekleşmiştir. Fakat, buna
karşın, AKP iktidarının on iki yıllık döneminde yani 2002-2014 yılları
arasındaki ortalama büyüme rakamı yüzde 4,7’dir. Son çeyrek rakamı ve son
göstergelere göre ekonominin büyüme hızının her geçen gün biraz daha düştüğü ve
önümüzdeki yıllarda bu büyüme ortalamasının 4,7’lerden daha aşağılara düşeceği
açıkça görülmektedir. Bu durum açıkça göstermektedir ki iktidarın on iki yıllık
döneminde ülkemiz, potansiyel büyüme rakamı olan yüzde 5,1’i bile
gerçekleştirememiştir. “Ekonomiyi 3 katı büyüttük.” lafının düşük kur, kıymetli
TL, yüksek faiz politikası neticesinde oluşan bir balon olduğu bu rakamlardan
açıkça görülmektedir. 
AKP iktidarının
uyguladığı yanlış ekonomi politikaları tarımda da üretemez bir çiftçi
yaratmıştır. Mazot, gübre, tohum gibi ana girdilerin fiyat artışlarıyla baş
edemeyen çiftçimiz en sonunda zarar ede ede ekemez biçemez hâle gelmiştir. İki
Trakya büyüklüğünde ekilen biçilen tarım arazisinde çiftçi bugün ürün üretemez
hâle gelmiştir yani iki Trakya büyüklüğündeki alan tarım dışına itilmiştir. 
AKP iktidarının
uyguladığı bu yanlış politikalar sanayimizi ve sanayicimizi de derinden
etkilemiştir. 2002 yılında gayrisafi millî hasılanın yüzde 25’lerinde olan
sanayinin payının 2014 yılı sonunda yüzde 15’lere gerilediği açıkça TÜİK
rakamlarından görülmektedir. 
Sonuç olarak, ihtiyaçlarını ithalatla
karşılayan bir ekonomi doğmuştur. İhracatın içindeki katma değeri yüksek
ürünlerin oranı 2002’de yüzde 6 iken, 2014’te yüzde 3’lere gerilediği
görülmektedir. Bunun neticesinde dış ticaret açığı her geçen gün artmış ve
ekonomimizin en büyük sorununu oluşturmuştur. Yanlış kur politikaları
neticesinde ekonomimizin büyüyebilmesi için ithalatın artması zorunlu hâle
gelmiştir. 
AKP iktidarının on iki yıllık döneminde
cari açığın düştüğü yıllarda ekonomi küçülmüş fakat cari açığın yükseldiği
yıllarda ekonomi şahlanmıştır. Örneğin, 2009 yılında cari açık 12 milyar dolara
düşmüş fakat ekonomi yüzde 4,8 küçülmüş, 2011 yılında ise cari açık 75 milyar
dolara çıktığında ekonominin şahlandığı, yüzde 9,2 büyüdüğü görülmektedir.
Yani, ekonominin büyümesi ithalata bağımlı hâle gelmiştir. 
AKP iktidarının uyguladığı yanlış
ekonomik politikalar neticesinde halkımız borç batağına saplanmıştır.
Ekonominin ithalata bağımlı hâle gelmesi neticesinde halkımız da maalesef
ihtiyaçlarını üreterek, çalışarak elde ettiği gelirle karşılayamamış,
bankalardan aldığı borçla karşılayabilmiştir. Bunun neticesinde, 2002 yılında
vatandaşın kredi kartı ve tüketici kredisi borcu 6,6 milyar liradan 2014 yılı
sonunda 350 milyarlara yaklaşmıştır. Yani, vatandaşın borcu on iki yılda 55 kat
artmıştır. Bunun neticesinde, milyonlarca insanımız icra dairelerinin yolunda
heba olmuştur.
Sonuç olarak,
AKP iktidarının uyguladığı bu yanlış ekonomik politikalar 2015 yılı bütçesine
de aynen yansımaktadır. Vatandaşın ekonomik ve sosyal ihtiyaçlarını ve gelecek
yaşam standartlarını yükseltmek için gerekli olan harcamalara yani yatırım
harcamalarına ayrılan bütçeyi milyarlarca lira azaltan zihniyet, yüz binlere
yaklaşan sayısıyla dünyanın herhâlde en büyük makam arabası filosunun sahibi
olan ülkemizde tanesine milyonlarca lira ödeyerek en lüks ve en pahalılarıyla
çoğaltmaktadır. Milyarlarca lira, lüks saraylara ve eşyalarına harcanarak israf
edilmektedir. Yanlış dış politika hayalleriyle milyonlarca Suriyeli komşumuza
milyarlarca lira kaynak akıtmayı göze almaktadır. Bu lüks düşkünü israf
politikasını ve maceracı dış politikaları desteklememiz mümkün değildir.
Bu duygularla bütçenin hayırlı olmasını
diler, saygılarımı sunarım. (CHP sıralarından “Bravo” sesleri, alkışlar)
BAŞKAN – Halkların Demokratik Partisi
Grubu adına söz isteyen Erol Dora, Mardin Milletvekili. 
Buyurun Sayın Dora. (HDP sıralarından alkışlar)
HDP GRUBU ADINA EROL DORA (Mardin) –
Sayın Başkan, değerli milletvekilleri; 2015 Yılı Merkezi Yönetim Bütçe Kanunu
Tasarısı’nın 9'uncu maddesi üzerinde söz almış bulunuyorum. Genel Kurulu
saygıyla selamlıyorum.
Değerli milletvekilleri, azınlık
vakıflarına ait taşınmazlara el konma sorunu uzun dönemdir Türkiye'nin önünde
çözüm bekleyen önemli sorunlardan biridir. Azınlık vakıflarına ait taşınmazlara
el konma süreci 1935 yılında çıkarılan Vakıflar Kanunu’yla birlikte
başlamıştır. Oysaki 1923 yılında imzalanan Lozan Antlaşması, mülk edinme
hakları dâhil olmak üzere, azınlık halklarının kültürel, dinsel, dilsel ve
diğer birçok alandaki haklarını garantiye almıştır. Lozan Antlaşması’nın
Ermeni, Süryani, Rum ve Musevilerin azınlık haklarının korunması noktasında
Türkiye Cumhuriyeti devletine atfettiği yükümlülüklere karşın Cumhuriyet
Dönemi’nde çıkarılan yasalar ve uygulanan ayrımcı politikalar, azınlıkların
Lozan Antlaşması’ndan kaynaklanan haklarına aykırı birçok kısıtlama
getirmiştir.
Sayın Başkan, değerli milletvekilleri;
1935 yılında Vakıflar Kanunu’nun yürürlüğe girmesiyle ve daha sonra 1936
yılında devlet bütün azınlık vakıflarından ellerindeki mevcut malları beyan
etmelerini istemesiyle başlayan süreç aslında azınlık vakıflarına ait
taşınmazlara el koyma sürecinin ilk adımıydı. Çünkü akabinde, Yargıtay 1974
yılında azınlık vakıflarının mülk edinmelerinin yasa dışı olduğuna karar
verecektir.
8 Mayıs 1974 tarihli Yargıtay kararının
gerekçesinde "Görülüyor ki Türk olmayanların meydana getirdikleri tüzel
kişiliklerin taşınmaz
mal edinmeleri yasaklanmıştır.” denmiştir. Yani bunları yabancı olarak telakki
etmiştir. Burada gayrimüslim halkları “Türk olmayanlar” olarak değerlendiren
Yargıtay, bir kısım Türkiye Cumhuriyeti vatandaşına karşı açık bir şekilde
etnik temele dayalı ayrımcılık yapmıştır. Yargıtayın 1974 tarihli bu ayrımcı
kararıyla, azınlık vakıflarının yeni mal edinmeleri engellendiği gibi, bu
karara istinaden açılan davalar neticesinde Ermeni, Rum, Süryani, Keldani ve
Musevilere ait yüzlerce taşınmaza el konulmuştur.
Değerli milletvekilleri, son yıllarda, azınlık vakıflarının
Avrupa İnsan Hakları Mahkemesinde açtığı davaların da etkisiyle 2003, 2008 ve
2011 yıllarında yapılan düzenlemelerle azınlık vakıflarıyla ilgili olarak bazı
kısmi düzenlemeler gerçekleştirilmiştir. Bu düzenlemeler sonucunda bir kısım
gayrimenkullerin iadesi ve azınlık vakıflarının mülk edinme hakkı önündeki
engellerin kaldırılması gibi bazı olumlu adımlar atılmıştır. Biz bu
düzenlemeleri de olumlu değerlendiriyoruz. Ancak bu düzenlemeler, Ermeni, Rum,
Süryani, Keldani ve Musevilere ait mazbutaya alınmış 55 vakfı içermediği gibi
el konulmuş taşınmazlar meselesine de kapsayıcı çözümler üretmemiştir. Çünkü
meydana gelen mağduriyetler ve hukuksuzlukların boyutu o kadar büyüktür ki
yapılan bu kısmi pozitif düzenlemeler neticesinde iade edilen mülklerin sayısı
sembolik düzeyde kalmıştır. Bunun yanında, el konulmuş yüzlerce taşınmazın
iadesi için azınlık vakıflarınca Vakıflar Genel Müdürlüğüne başvurulmasına
rağmen bu başvuruların çok büyük bir kısmı reddedilmiştir. Ayrıca, son
dönemlerde iadesi gerçekleşmiş taşınmazları tekrar geri almak içinse hazine
davalar açmaya başlamıştır.
Sayın Başkan, değerli milletvekilleri; günümüzde azınlık
vakıflarının yaşadığı güncel sorunlardan biri de vakıfların seçim yönetmeliği
sorunu ve Vakıflar Kanunu’ndaki geçici 11’inci maddenin yetersizliğidir.
Yönetim kurullarının seçimini düzenleyen yönetmeliğin yaklaşık iki yıldır iptal
edilmiş olması nedeniyle, görev zamanları dolmuş vakıf yöneticileri çeşitli
idari sıkıntılar yaşamaktadırlar. Sayın Bülent Arınç bu sorunun çözüleceğine
dair söz vermesine karşın seçim yönetmeliği hâlâ düzenlenmiş değildir. Mevcut hukuki
boşluk, demokratik hak ihlallerine, anayasal bir hak olan seçme ve seçilme
özgürlüğünün kullanılmamasına sebep olmakta ve bununla bağlantılı olarak
azınlık cemaatlerinin örgütlenme özgürlüğü de kısıtlanmaktadır.
Değerli milletvekilleri, Vakıflar
Kanunu'ndaki geçici 11’inci maddenin mevcut şekli ve uygulaması var olan ve
çözüm bekleyen kimi sorunlar bakımından yetersiz kalmıştır.
Bu sorunlardan biri, yapılacak taşınmaz
iadelerinin 1936 Beyannamesi’ne kayıtlı olması şartına bağlanmasıdır. Söz
konusu maddenin 1936 Beyannamesi’ni temel alması, 1936 Beyannamesi olmayan
vakıfları mülkiyet haklarından yoksun bırakmaktadır. Bu duruma Gökçeada ve
Keldani vakıfları örnek olarak gösterilebilir.
Aynı şekilde Hatay ilindeki vakıfların
1936 Beyannamesi olması zaten mümkün değildir çünkü 1936 yılında Hatay,
Türkiye'ye bağlı değildi.
11’inci maddeye ilişkin bir diğer
önemli sorun ise, 1936 Beyannamesi’nde kayıtlı olup cemaat vakıfları
mülkiyetinde olan fakat kamu kurumları veya üçüncü şahıslar adına kayıtlı
bulunan taşınmazlar hakkında bir düzenleme içermemesidir.
Bu sorunlarla ilgili, hakkaniyet gereği
bir an önce bir düzenleme yapılmalıdır.
Sayın Başkan, değerli milletvekilleri;
Cumhurbaşkanı Sayın Recep Tayip Erdoğan'ın yaklaşık bir yıl önce
demokratikleşme paketini açıklarken, Süryani halkı için kutsal ve büyük bir
öneme sahip tarihî Mor Gabriel Manastırı Vakfına ait son altı yıldır el
konulmuş arazilerinin Manastır Vakfına tekrar iade edileceğini belirtmiş
olmalarına karşın, el konulmuş toplam 30 parselden şu ana kadar sadece 12
parseli Mor Gabriel Vakfına iade edilmiştir. Geri kalan 18 parsel hâlâ iade
edilmiş değildir. Haksız bir biçimde el konulmuş olan bu arazilerin bir an önce
Manastır Vakfına iade edilmesi gerektiğine inanıyoruz.
Değerli milletvekilleri, Avrupa Birliği
2014 İlerleme Raporu’nda da azınlık vakıflarıyla ilgili söz konusu sorunlara
dikkat çekilmiş ve ilgili mevzuatta bulunan eksikliklerin giderilerek
ivedilikle uygulamaya konulmasının önemine vurgu yapılmıştır.
Sonuç itibarıyla azınlık vakıf
mülkleriyle ilgili olarak genel beklenti ve talebimiz şudur ki, 1936
Beyannamesi’nde kayıtlı olup olmamasına bakılmaksızın, 1912 tarihinden itibaren
azınlık vakıflarının ellerinden alınmış bulunan taşınmazların, mazbutaya
alınmış vakıflar ve üçüncü şahıslara satılmış taşınmazlar da dâhil olmak üzere
hiçbir şart ileri sürmeden ilgili vakıflara iade edilmelidir. Aynı şekilde,
Lozan Antlaşması ve evrensel din özgürlüğü gereğince Heybeliada Ruhban Okulunun
bir an önce açılması gerektiğine inanıyoruz. Ve İstanbul'da yaşayan
Süryanilerin yeni kilise inşa etme taleplerinin önündeki engellerin de bir an
önce kaldırılmasını bekliyoruz. Laik, demokratik, sosyal bir hukuk devleti
olduğunu söyleyen bir devlete yakışan da budur. Aksi taktirde, laik, demokratik
bir hukuk devleti söylemleri yüzeysel bir sıfat niteliğinde kalacaktır.
Değerli milletvekilleri, konuşmamda
dikkat çekmek istediğim bir diğer konu da Irak ve Suriye'de birkaç yıldır devam
eden savaşlarda, tıpkı Ezidiler ve Türkmenler gibi, savunmasız diğer halklar
gibi katliam ve zorunlu göçlere maruz kalmasına rağmen göz ardı edilen Asuri,
Süryani, Keldani halkının içinde bulunduğu mevcut durumdur. IŞİD terör örgütü,
Musul’u işgalinden sonra terör saldırılarının ilk hedeflerinden olan Asuri,
Süryani, Keldani halkı daha sonra Ninova bölgesinde de aynı şekilde hedef
alınmış ve bu saldırılar neticesinde 160 bini aşkın Asuri, Süryani, Keldani bu
bölgeden Kürdistan federe bölgesine kaçmak zorunda kalmıştır. Ve bugün bu
insanlar Kürdistan federe bölgesinde tıpkı Ezidiler, Ermeniler, Türkmenler ve
diğer halklar gibi çadırlarda son derece zor ve sağlıksız koşullar altında
yaşam mücadelesi vermektedirler.
Değerli milletvekilleri, Asuri,
Süryani, Keldani halkının yaşadığı bu trajediye bütün dünya duyarsız kalırken
özellikle yanı başında olan Türkiye'nin de insani yardımlar noktasında gereken
hassasiyeti göstermediğini görmekteyiz. Aynı şekilde, Türkiye'de medyanın da bu
trajediye başından beri gereken duyarlılığı göstermediği de bir gerçektir.
Sayın Başkan, değerli milletvekilleri;
Asuri, Süryani, Keldani halkı, Ermeni ve Ezidilerin bin yıllardır yaşadıkları
Ninova ve Şengal bölgelerine bir an önce tekrar dönmeleri ve nihai olarak,
özgür bir şekilde kendi kültürlerini, dillerini, inançlarını ve en önemlisi de
fiziki varlıklarını koruyabilmeleri için uzun yıllar bu bölge için talep
ettikleri bir otonom yapının kurulması noktasında, başta Birleşmiş Milletler,
Avrupa Birliği olmak üzere, Türkiye'ye de bu anlamda görev ve sorumluluklar
düştüğüne inanıyoruz.
Konuşmamı bitirirken Ezidi halkının Ezi
Bayramı’nı, “Cejna Ezi Bayramı”nı kutluyor, tutsak olarak yaşadıkları ve şu
anda birçok ülkede göçmen olarak bulundukları yerlerden bir an önce
özgürlüklerine kavuşacakları ve ana vatanlarına dönecekleri bir günü temenni
ediyor, bu duygularla konuşmama son veriyorum. 
25 Aralık da, bildiğiniz gibi,
Hristiyan dünyasının Doğuş, Noel Bayramı’dır. Bu vesileyle, bütün Hristiyan
vatandaşlarımızın da bayramını kutluyor, Genel Kurulu saygıyla, sevgiyle
selamlıyorum. (HDP sıralarından alkışlar)
BAŞKAN – Teşekkür ediyorum.
V.- OTURUM BAŞKANLARININ
KONUŞMALARI
1.-  Oturum Başkanı TBMM
Başkan Vekili Sadık Yakut'un, AK PARTİ Grup Başkan Vekili Kayseri Milletvekili
Mustafa Elitaş’a, ağabeyinin vefatı nedeniyle başsağlığı dilediğine ilişkin
konuşması
BAŞKAN - Sayın milletvekilleri, Sayın
Elitaş’ın ağabeyine tekrar Allah’tan rahmet diliyoruz. Kendisine başsağlığı
diliyorum ve hoş geldin diyorum.
III.-
KANUN TASARI VE TEKLİFLERİ İLE KOMİSYONLARDAN GELEN DİĞER İŞLER (Devam)
A)
Kanun Tasarı ve Teklifleri (Devam)
1.- 2015 Yılı Merkezi Yönetim Bütçe Kanunu Tasarısı ile
Plan ve Bütçe Komisyonu Raporu (1/978) (S.Sayısı 656 ve 656’ya 1’inci Ek)
(Devam)
2.- 2013 Yılı Merkezi Yönetim Kesin Hesap Kanunu
Tasarısı, 2013 Yılı Merkezi Yönetim Kesin Hesap Kanunu Tasarısına İlişkin
Olarak Hazırlanan 2013 Yılı Genel Uygunluk Bildiriminin Sunulduğuna İlişkin
Sayıştay Başkanlığı Tezkeresi, Merkezi Yönetim Kapsamındaki Kamu İdarelerine,
Sosyal Güvenlik Kurumlarına ve Diğer Kamu İdarelerine Ait Toplam 157 Adet
Denetim Raporunun Sunulduğuna İlişkin Sayıştay Başkanlığı Tezkeresi, 2013 Yılı
Dış Denetim Genel Değerlendirme Raporunun Sunulduğuna İlişkin Sayıştay
Başkanlığı Tezkeresi, 2013 Yılı Faaliyet Genel Değerlendirme Raporunun Sunulduğuna
İlişkin Sayıştay Başkanlığı Tezkeresi, 2013 Yılı Mali İstatistikleri
Değerlendirme Raporunun Sunulduğuna İlişkin Sayıştay Başkanlığı Tezkeresi ile
Plan ve Bütçe Komisyonu Raporu (1/949, 3/1575, 3/1576, 3/1577, 3/1578, 3/1579)
(S.Sayısı: 657) (Devam)
BAŞKAN - Şimdi,
üçüncü konuşmacı, Milliyetçi Hareket Partisi Grubu adına ve aynı zamanda şahsı
adına söz isteyen Emin Haluk Ayhan, Denizli Milletvekili.
Buyurun Sayın Ayhan.
Süreleri birleştiriyorum, on beş
dakika.
MHP GRUBU ADINA EMİN HALUK AYHAN
(Denizli) – Teşekkür ediyorum Sayın Başkan.
Sayın Başkan, sayın milletvekilleri;
merkezî yönetim bütçesinin 9’uncu maddesi üzerine söz aldım. Yüce heyeti
saygıyla selamlıyorum.
Madde başlığı
zaten “Yatırımlar.” Ama biraz önceki konuşmamda kaldığım yerden devam edersek…
Biraz önceki konuşmamdan AK PARTİ’li arkadaşlar rahatsız oldu ama ben sözün
sahibi ne söylediyse onu söyledim, burada hiçbir sıkıntı yok. Ama grup başkan
vekiliyle görüştüğümde Sayın Numan Kurtulmuş’un da, bir başka ifadelerle, çok
yoğun bir şekilde AKP’ye ağır sözler söylediğini -Genel Başkan Yardımcısı ve
Bakan olmadan- işittik. Hatta, bugün İnternet’te Sayın Süleyman Soylu’nun
ifadeleri daha… Sormuşlar yine Denizli’de “Böyle böyle söylemiştin, ne
diyorsun?” diye, cevapsız bırakmış, yüzünü öbür tarafa çevirmiş. Bunun
videosunu göstermenin falan bir anlamı yok şimdi şu aşamada. 
Şimdi, Sayın Bakanım, siz Kabinede
-biraz önce de söyledim, diğer AK PARTİ’li arkadaşlar alındılar ama- ekonomiyi
iyi bilenlerdensiniz bunların içinde, mukayese ettiğiniz zaman. Bunda bir
sıkıntı yok, ben söylemekten de sıkıntı duymuyorum. Haa, bunun tersini
düşünüyorlarsa, rahatsız oluyorlarsa ona bir şey demem söz konusu değil.
Bakın, bütçenin girişinde amaçları
şöyle sıralıyorsunuz: “Enflasyonla mücadeleye kararlılıkla devam etmek, cari
açığı tecridi olarak düşürmek, büyümenin potansiyel seviyesine çıkarılması için
gerekli olan politikaları uygulamak, yurt içi tasarrufları artırmak,
belirsizlik ortamının ülkemize etkilerini asgari düzeyde tutmak, dışsal şoklara
karşı dayanıklılığı artırmak.” Şimdi, bunları ana başlıklar hâlinde sayıyoruz
da ben Sayın Bakan, siz bakan olduğunuzda, o yıl, biliyorum ki burada, bu
kürsüde yine konuşurken tasarrufların çok sıkıntılı olduğunu söyledim; ülkenin,
tasarrufların çok kötüye gittiğini, ileride bizi hakikaten sıkıntıya sokacağını
söyledim. Şuradan kinayeli bir şekilde alkışlarınızı da bugünkü gibi
hatırlıyorum. Eğer tutanaklara bakarsak benim o gün tasarruflarla ilgili
söylediklerim kayıtlarda mevcut ama bugün başımıza geldi. Ben o gün söylediklerimden
benim söylediklerim doğru çıktı diye zevk almıyorum, ülke çekiyor. 
Şimdi, burada tasarrufların
artırılmasıyla ilgili konuşuyorsunuz. Tasarrufları yüzde 24’lerden özel
kesiminkini yüzde 9’a, kamu kesimininkini de yüzde 12’lere falan düşürdünüz, o
civara geldi, şimdi de artırmaya gayret ediyorsunuz. 2017’nin sonunda,
sanıyorum, 19’a falan çıkarmayı düşünüyorsunuz, inşallah çıkarırsınız,
çıkarmanızdan mutluluk duyarız çünkü tasarrufun bir tarafı da yatırım neticede.
Ama üç seferdir yatırımlarla ilgili sorduğumuza cevap vermiyorsunuz ak sarayla
ilgili. İsmimi bile zikretmediniz, “sayın” demeniz falan şey değil, cevap
verirken demediniz bu sefer. Şimdi ama hakikaten bu sıkıntılı bir iş. Bunu
tenkit etmek için, alındığım için falan söylemiyorum, işi ciddiye aldığımız
için söylemek istiyorum. 
Şimdi, bütçeyle ilgili, biraz önce de
söyledim, “Bunlar birer tahmindir.” falan diyorsunuz da hakikaten harcamalar
hedeftir, tahmin değil. Tahmin olan gelirlerdir. Şimdi, faiz dışı harcamalar,
bakın, hemen ona gireyim. “Gelir-gider bütçesi dengesiyle ilgili olarak orta
vadeli hedeflere ulaşılmasını sağlamak.” diyorsunuz. Bu açıdan bütçeye bir
bakalım: Bütçe açığı 2014 yılının on bir aylık döneminde, bir önceki yıla göre
tam 8,5 kat artarak 11,3 milyar TL’ye yükselmiş, faiz dışı fazla ise yaklaşık
10 milyar TL azalmış. Demin yukarıdakileri söyledik ya, sizin hedeflerinizi, bu
onlara paralel bir şey değil, tam tersi. 2013 Ocak-Kasım döneminde 1,2 milyar
Türk lirası açık veren bütçe 2014 Ocak-Kasımında 11,3 milyar TL açık veriyor.
2013 yılı Ocak-Kasımda 46,8 milyar TL faiz dışı fazla vermişsiniz, 2014 yılı
Ocak-Kasımında 37,1. Yani söylediklerinizin tam tersi bir gelişme var. 2014
yılı Ocak-Kasım döneminde vergi gelirleri geçen yılın aynı dönemine göre yüzde
7,4 artmış, faiz hariç bütçe giderleri yüzde ne artmış? 12,8 artmış. 
Peki, ya yatırımları ne hâle
getiriyorsunuz, bir de ona bakalım. “2015 Yılı Programı Genel Ekonomik Hedefler
Ve Yatırımlar” -her sene basılır- başlıklı belgede yatırım harcamalarında artış
öngörülmüyor. Yatırım harcamaları 2014’te yüzde 15 azalıyor, toplam harcamalar
içindeki payı yüzde 10,7’den yüzde 8,7’ye geliyor. Toplam sabit sermaye
yatırımlarına baktığınızda, bu bütçe değil, “2014’te 1,8 reel azalıyor.”
diyorsunuz, 2015’te de yüzde 4,2 artış öngörüyorsunuz. Bu nasıl olacak?
Enerjide 3,7 azalış var, eğitim yatırımlarında 8,6 azalış var, sağlıkta 7,9
azalış var. Neyi artırıyorsunuz? Konutu yüzde 6,8; çarpıcı, imalat sanayisini
yüzde 8,2 artırıyorsunuz. Kamunun sabit sermaye yatırımlarına baktığınızda…
Sayın Bakan, benim söylediklerim doğru
ya. Sıkıntı olmaz, sen merak etme, onda sıkıntı olmaz.
PLAN VE BÜTÇE KOMİSYONU BAŞKAN VEKİLİ
SÜREYYA SADİ BİLGİÇ (Isparta) – “Çek edelim.” diyor ya. Rahat ol sen.
EMİN HALUK AYHAN (Devamla) – 2015
yılında eksi 2,1 azalmasını öngörüyorsunuz kamu sabit sermaye yatırımlarının.
Enerji yatırımları sabit fiyatlarla 2015’te -kamu yalnız- yüzde 15,1 azalacak,
ulaştırma yatırımları yüzde 20,1 azalacak. Hani enerji, ulaştırma öncelikli
alanlardı, ne oldu? Eğitim yüzde 7, sağlık da 7,2 ne yapacak? Azalacak. 
Gel, bir de özel sektör sabit sermaye
yatırımlarına sabit fiyatlarla bakalım. 2014’te yüzde 2,1 azalmış, 2015’te 6,1
artmasını öngörüyorsunuz. İmalat sanayisinde yüzde 8 artış öngörülüyor,
ulaştırmada 13, konutta 7. İnşallah diyelim. Sanayi üretiminin, ihracat
pazarlarının ve iç pazarın durumu meydanda. Faizler, kurlar, uluslararası
belirsizlik ortamı malum. Bu ortamda özel kesime yüzde 6,2 özel kesim yatırım
büyümesini öngörmek hayalden de öte, umut tacirliği. 
Geçenlerde, iyi bir hoca, siz de
tanıyorsunuz, yurt dışına çalıştığı şirketle ilgili fon aramaya gidiyor,
“Allah’ını seversen, sen olsan verir misin şu ortamdaki durumda?” demişler. 
Sayın Bakan, siz dışardan da bu işin
nasıl algılandığını iyi zamanda da bilirsiniz, kötü zamanda da bilirsiniz.
Bugün fevkalade iyi olduğunu söylemeniz falan mümkün değil. Söylerseniz doğruyu
söylememiş olursunuz. Şimdi, olaya böyle bakıyorum.
Bir de bakın, özelleştirmeyi ne için
yapıyoruz biz Sayın Bakan? Biri, verimliliği artıracaksın. İkincisi, rekabeti
artıracaksın. Gel şimdi, Başkent Doğalgazın özelleştirilmesine bak. Şöyle
yaptınız, böyle yaptınız falan demeyeceğim. Ben gaz alacağım, alamadım, bu
zamdan önce. Açtım EPDK Başkanına, “İlk defa sizden duyuyorum.” dedi. vallahi
Allah çarpar, telefon “tape”lerini isterim yani Allah çarpar. Açtım şirkete,
şirkette muhatap bulamadım. Şimdi, açtım, dedim ki Özelleştirme İdaresi
Başkanına: “Siz bunlara bir imtiyaz falan verdiniz mi? Sözleşmede benim
atladığım bir şey var mı?” Allah’ı var, “Böyle bir şey yok.” dedi, hakikaten de
tamam. 
Şimdi, “BAŞKENTGAZ kötü yönetiliyor.”
diyordunuz, kötüden kötünün kötüsüne gidiyor, vatandaş alamıyor. Şimdi, rekabet
etme şansı yok, özelleştirmenin amacı… Niye milletin başını tutuveriyorsunuz,
özel sektör istediği gibi zam yapıyor canım? Böyle bir şey olabilir mi? EPDK
nasıl düzenliyor bunu? Vatandaşın aleyhine düzenliyor. Bana dediler ki: “Ya,
stok yapıyorsundur.” Ya, Allah’tan korkun dedim, on sekiz senedir aynı evde
oturuyorum, ortalama kullandığım doğal gaz miktarı belli. Nasıl vatandaş bunu
yapacak? Benim evim büyük, ben yine fazla kullanıyorum da, hadi stok diyelim,
Allah’ın garibanı gecenin bir yarısı -bitecek gece on ikide, nasıl ısınacak-
nasıl gidecek de Maltepe’de, bilmem nerede gaz alacak da taksiyle mi gelecek?
Arabası yok, zaten rezil olmuş bir vaziyette. Yani bir düzenleme yaparken, bir
beladan kurtulurken vatandaşı bir belanın önüne koyuyorsunuz. Böyle bir şeyin
olması mümkün değil. 
PLAN VE BÜTÇE KOMİSYONU BAŞKAN VEKİLİ
SÜREYYA SADİ BİLGİÇ (Isparta) – Sayın Ayhan, Genel Kurula konuşsanız…
EMİN HALUK AYHAN (Devamla) - Bakın, siz
Denizli’ye de düşmansınız, öyle söylediniz, şimdi de böyle söylüyorsunuz. Bunu
şunun için söylüyorum, bir başkan vekili bana dedi ki: “Ya, lütfen Genel Kurula
hitap edin.” “Ya, o Sayın Bakan Genel Kurulun mensubu değil mi?” dedim; şimdi,
bu Başkan Vekilimiz biliyor onu. 
Şimdi ama bu doğal gazda bunun vebali
sizin üstünüzde Sayın Bakan, Özelleştirme Kurulundasınız, takip etmek
mecburiyetindesiniz. Piyasanın sıkıntılı olduğunu biliyoruz, uluslararası
piyasaları biliyoruz ama eğer altında imzanız varsa, bu özelleştirme
yapıldıysa, vatandaş doğal gazı 10 liralık fazla alamıyorsa bunun vebali…
Çarpılırsınız, öbür dünyada da bunun hesabını vereceksiniz, böyle bir şey
olmaz. Şimdi, nereden bakarsanız bakın, burada bir sıkıntı var. 
Bir başka şey: Bakın, her seferinde
torba yasa, “Şu kadar topladık, şu kadar ettik, şu kadar harcadık.”
söylüyorsunuz. Ya, her seferinde sosyal güvenlikle ilgili -geliri yarın
konuşuruz da- bu vatandaş ödese niye bu torbada dönüp dönüp af getiriyorsunuz?
Hâli vakti iyi, fevkalade, cebinde para var, geziyor, ediyor. Mümkün değil, her
sefer çıkarıyorsunuz her sefer ödeyemiyor vatandaş. Yine bir torba daha
getiriyorsunuz. Burada torbada söyleyeceğim şey şu, torbada siz çok
çekiniyorsunuz, orada bir hüzünlü hâle geliyorsunuz konuşurken, ilk bakan
olduğunuzda bir yemin etmediğiniz kaldı, ben bütçeyi hatırlarım -yani tam bire
bir motamot söyleyemem ama mealen söylüyorum- “Bu çok kötü bir şey, bunun böyle
olmaması lazım, usule de uygun değil, doğru da değil…”
PLAN VE BÜTÇE KOMİSYONU BAŞKAN VEKİLİ
SÜREYYA SADİ BİLGİÇ (Isparta) – Sıkıntı yok, hâlâ söylüyoruz. İç Tüzük…
EMİN HALUK AYHAN (Devamla) – Hâlâ
söylüyor da o zaman bunun inandırıcılığı kalmaz. Ben, hakikaten bakanların
içinde sizin diğerlerinden daha iyi iktisadı bildiğinizi biliyorum. Mesela
bugün, Sayın Kurtulmuş’un önce söylediğiyle şimdi söylediklerini mukayese
ederseniz, gerçi gitti, o başkan vekili biraz önce çok hiddetliydi ama yani bir
yere koyamazsınız. Sizin hiç olmazsa kendi şeyinizle bir iç tutarlılık oluyor.
Şuraya gittiğimiz zaman da “Ya siz de şu konuda haklısınız.” diyebilecek duruma
geliyorsunuz. 
Yalnız, bu ak saray işinde bana cevap
vermediğin müddetçe iki elim yakanda. Ne zaman olursa, bakanlığı da bıraksan,
siyaseti de bıraksan nasıl atlatmaya çalışırsan da çalış iki elim yakanda. Bir,
bunu milletten saklamayın. Bu millet perişan, bu milletin durumu iyi değil.
Bakın, bunu çok net ve açık bir şekilde söylüyorum.
Şimdi, “Cari açığı düşürdük.”
diyorsunuz. Tamam, düşürdünüz, cari açık düşüyor. Büyüme nerede? Allah rızası
için bir söyleyin. Yüzde 9’dan kaça geldi büyüme? Ha, şimdi büyümenin bir de
tamamını nereye yüklüyorsunuz? Tarıma yüklemeye başladınız. Bunun kabahati de
ya “Çiftçide kabahat var.” diyeceksiniz ya da bir taraftan “Cenabıhak
yağdırmadı, bir sıkıntı, kuraklık.” falan diyeceksiniz ama TÜİK’in başkanı
bizim mesai arkadaşımız. Allah’ı var, millî gelirde sizi rahatlatacak bir işin
daha içinde. Biz zenginmişiz de haberimiz yokmuş onun ifadelerine göre.
Muhtemelen, siz benzer bir ifadeyi kullanmazsınız, onu da biliyorum ama şimdi,
hakikaten de sıkıntılı bir -ne var- durumu var vatandaşın. 
Enflasyonla mücadelede yüzde 18’lerden
yüzde 9’lara geldiniz, bakın orada bocalıyorsunuz. Dün söyledim ben, siz
yoktunuz. Marttan itibaren biz söyledik: “Ya, burada sıkıntı var, büyümede,
işsizlikte, enflasyonda sıkıntı olacak.” Büyümenin daraldığı bir yerde
işsizliğin düşmeyeceği belli değil mi ya? Bunun aksini kim söylerse söylesin,
isterse muhalefette birisi söylesin isterse iktidarda biri söylesin, bunun
olmayacağı belli değil mi ya? 
Şuraya ben geldim, şu kürsüden hiç
kendime suç teşkil edecek bir şey söyledim mi? Ama, doğru bildiğimi de adam
gibi söylemek mecburiyetindeyim. 
Ben sana diyorum: Doktorayı aldın
Denizli’den. Şu faizden mi gitti önceki Bakan? Faiz lobisi mi, yoksa ne lobisi?
Saat lobisi mi, Bakara makara mı? Bunları da millete söylemek zorundasınız,
millet de bunları bilecek. Ha, burada muhalefetten biri gelip bir şey söylüyor,
ağırınıza gitti mi hurra yüklen. Yok, o kadar da uzun değil, herkes her
bildiğini söyleyecek.
Ben çok teşekkür ediyorum Sayın Başkan.
Genel Kurula saygılar sunuyorum. 
Teşekkür ederim. (MHP ve CHP
sıralarından alkışlar)
BAŞKAN – Şahsı adına söz isteyen Mehmet
Şükrü Erdinç, Adana Milletvekili.
Buyurun Sayın Erdinç. (AK PARTİ
sıralarından alkışlar)
MEHMET ŞÜKRÜ ERDİNÇ (Adana) – Sayın
Başkan, değerli milletvekilleri; 2015 yılı Bütçe Tasarısı’nın 9’uncu maddesi
üzerine şahsım adına söz almış bulunuyorum. Bu vesileyle Genel Kurulu ve
ekranları başında bizleri izleyen aziz milletimizi saygıyla selamlıyorum.
Değerli
milletvekilleri, Rabb’ime hamdolsun ki devletimizin bütçesi yıldan yıla
güçleniyor ve böylelikle de yatırım alanları daha da genişliyor. Plan ve Bütçe
Komisyonunun bir üyesi olarak şunu söylemeliyim: Gelir ve gider dengelerini
negatiften sıfıra çekmeye çalışırken toplumsal ihtiyaçların iyi analiz
edilmesinin önem arz ettiğini söylemeliyim. Gelirinizin artması ve buna
karşılık ihtiyaçları gidermek üzere ödemelerin de artmış olması refah
seviyesinin bir ölçütüdür. Zaten toplum sizi bu hususta yönlendiriyor. Hangi
alanda ihtiyaçlar öncelikli, sıralama nasıl yapılmalı gibi konular toplumun
beklentileri ve talepleri doğrultusunda şekilleniyor. Bizler de milletvekilleri
olarak sahada ihtiyaçları ve halkımızın beklentilerini tespit edip Hükûmetimize
aktarıyoruz. 
Değerli arkadaşlar, vaktim kısa, bu
nedenle son günlerde üzerlerinde konuşulan birkaç hususa değinip konuşmamı
tamamlayacağım. Deniliyor ki: “Hükûmetiniz paralel yapıdan intikam alıyor.”
İntikam almak için haksızlığa uğramak gerekir. Bir de şu da çok önemli bunu
söyleyenler açısından: Demek ki sizler de devlete karşı paralel bir
yapılanmanın varlığını kabul ediyorsunuz. Hatırlatırım, biz Adalet ve Kalkınma
Partisiyiz, biz zulme karşı adalet diyoruz, biz haksızlığa karşı adalet
diyoruz, özgürlüğü vesayet altına alanlara karşı adalet diyoruz, siz buyurun,
adına intikam deyin. 
Değerli milletvekilleri, bir başka
husus da Osmanlıca konusu. Hatırlatmak isterim ki Osmanlıca bugün konuştuğumuz
dilin özüdür, alfabesi de bugün dünya genelinde kullanılan Arap alfabesinin
Türkçeye uyarlanmış hâlidir. Ancak, Osmanlıcaya olan tepkinin, bu noktada her
ne kadar fazla dillendirilmese de aslında Arap alfabesine olan hırstan,
İslamofobiden ortaya çıktığını düşünüyorum. Biz bugün Latin alfabesini
kullanıyoruz, okullarımızda da aynı alfabe kökünü kullanan İngilizceyi
öğretiyoruz, böylece müspet ilmin her türlüsüne erişebiliyoruz. Güzel değil mi?
TANJU ÖZCAN (Bolu) – Konuyla ilgili
konuşmuyorsunuz yalnız. 
MEHMET ŞÜKRÜ ERDİNÇ (Devamla) – O hâlde
Arap alfabesini de öğretelim. Yalnızca İngilizce konuşulmuyor ki dünyada, kendi
coğrafyamızda konuşulan, Asya’nın kuzeyinden Yakın Doğu’ya kadar önemli bir
alanda konuşulan dillerin alfabesini öğrenmek artık insanımız için bir
ihtiyaçtır. 
TANJU ÖZCAN (Bolu) – Sen öğren, öğren,
öğren Osmanlıcayı, aranızda konuşursunuz. 
MEHMET ŞÜKRÜ
ERDİNÇ (Devamla) – Kıymetli arkadaşlar, şimdi diyorlar ki…
ALİM IŞIK
(Kütahya) – Bugün yandaş sendika başkanı “Latin alfabesini bırakalım.” demiş.
Seni destekliyorum. 
MEHMET ŞÜKRÜ
ERDİNÇ (Devamla) – “Özellikle son bir iki yıldır Hükûmetin icraatlarının
bırakın başkaları tarafından sorgulanmasını, eleştirilmesine dahi tahammülü ve
hoşgörüsü yok.” Böyle düşünenlere soruyorum: Peki, sizin acaba tahammülünüz ve
hoşgörünüz ne kadar? Sizin anlayışınızda her hususun sorgulanmasını,
eleştirilmesini makul görmek yer alıyor mu?
Buyurun, şimdi
buradan soruyorum: Anayasa Mahkemesinin millet egemenliğinin aynası olan TBMM
üzerindeki vesayetini ve varlığını sorguluyorum.
ADNAN KESKİN
(Denizli) – Ooo! Günaydın.
MEHMET ŞÜKRÜ
ERDİNÇ (Devamla) – Yargı sisteminin Hükûmet üzerindeki soğuk vesayetini
sorguluyorum.
ALİM IŞIK
(Kütahya) – Bunlar iddialı laflar, yarın altında kalabilirsiniz.
MEHMET ŞÜKRÜ
ERDİNÇ (Devamla) – Kendini şu an bulunduğumuz…
ALİM IŞIK
(Kütahya) – Çok büyük ve iddialı laflar bunlar, altında kalabilirsiniz yarın.
MEHMET ŞÜKRÜ ERDİNÇ
(Devamla) - …TBMM Genel Kurulu üzerinde ve millet iradesi üzerinde olan tüm
erkleri sorguluyorum. 
LÜTFÜ TÜRKKAN
(Kocaeli) – Senin boyunu aşar bunlar, haberin olsun. Boyunun yüksekliğine
güvenme, aşar seni.
MEHMET ŞÜKRÜ
ERDİNÇ (Devamla) – Artık bundan sonra sorulmayanları soracağız,
sorgulanmayanları da sorgulayacağız, konuşulmayanları da konuşacağız.
Yakın zamanda
tümüyle hizmete girecek olan Cumhurbaşkanlığı sarayımız bu ülkenin, bu devletin
merkezi ve kalbi olacaktır.
LÜTFÜ TÜRKKAN
(Kocaeli) – Haram saray orası, haram!
MEHMET ŞÜKRÜ
ERDİNÇ (Devamla) – Devlet kendisine bir arazi üzerine bir bina yapıyor, bunu
yargıya ve size soracak değil. Böyle devlet olmaz.
ALİM IŞIK
(Kütahya) – Kime soracak?
MEHMET ŞÜKRÜ
ERDİNÇ (Devamla) – Kimseye de sormayacak, kimseden de izin mizin almayacak.
ALİM IŞIK
(Kütahya) – Sen efesin galiba. Babanın adı da mı Efe?
MEHMET ŞÜKRÜ
ERDİNÇ (Devamla) – Devlet yönetmek çocuk oyuncağı değil, devletin bir iradesi
var. 
ALİM IŞIK
(Kütahya) – Efe oğlusun herhâlde, efe oğlu. 
MEHMET ŞÜKRÜ
ERDİNÇ (Devamla) – Bugün konuştuğumdan çok rahatsız oldunuz.
LÜTFÜ TÜRKKAN
(Kocaeli) – Çocuk oyuncağına çevirdiniz.
MEHMET ŞÜKRÜ
ERDİNÇ (Devamla) – Rahatsız olacaksınız. Bundan sonra çok daha fazla rahatsız
olacaksınız. Siz rahatsız olacaksınız ki millet rahat edecek. 
Teşekkür
ediyorum. (AK PARTİ sıralarından alkışlar)
LÜTFÜ TÜRKKAN
(Kocaeli) – Millet değil, tiran rahatsız olacak.
ALİM IŞIK
(Kütahya) – Siz rahat edeceksiniz, siz.
LEVENT GÖK
(Ankara) – Sayın Başkan… 
BAŞKAN – Buyurun
Sayın Gök. 
LEVENT GÖK
(Ankara) – Sayın hatip konuşurken Osmanlıcayla ilgili tartışmaların
İslamofobiden kaynaklandığını ifade ederek bizleri töhmet altında bırakmıştır.
Bunu düzeltmek ve sataşmadan dolayı söz almak istiyorum. 
BAŞKAN – Buyurun
Sayın Gök. 
Sataşma
nedeniyle iki dakika söz veriyorum. 
VI.- SATAŞMALARA İLİŞKİN
KONUŞMALAR
1.-  Ankara Milletvekili
Levent Gök'ün, Adana Milletvekili Mehmet Şükrü Erdinç’in 2015 Yılı Merkezi
Yönetim Bütçe Kanunu Tasarısı’nın 9’uncu maddesi üzerinde şahsı adına yaptığı
konuşması sırasında Cumhuriyet Halk Partisine sataşması nedeniyle konuşması
LEVENT GÖK (Ankara) – Sayın Başkan,
değerli milletvekilleri; az önce buradan çok talihsiz bir konuşma dinledik. Bu
ülkede kamu vicdanında yer etmemiş bulunan ve hâlen sorgulanıp Maliye Bakanının
bile doğru düzgün cevaplandıramadığı, maliyeti konusunda daha aklanmamış ve
Atatürk’ün bağışlama iradesine ters olarak halktan kaçırılarak ve milletten
kaçırılarak sit alanlarının derecesinin düşürülmesi suretiyle yapılmış olan bir
kaçak sarayın nasıl savunulduğuna tanık olduk.
Gerçekten, AKP’li arkadaşlarımızın kamu
vicdanına ters düşen bu durumunu şiddetle kınıyorum. Hepiniz bu konuda halka
hesap vereceksiniz. Siz konuşunca muhalefet hesap vermeyecek, muhalefet hesap
sorduğu zaman siz hesap vereceksiniz.
Ayrıca, Osmanlıcayla ilgili
tartışmaların bir İslamofobiden kaynaklandığı yönündeki gerçek dışı bu düşünce
hem gerçek dışıdır hem de akıl dışıdır. 
MEHMET ŞÜKRÜ ERDİNÇ (Adana) – İki gün
önce sizin milletvekiliniz tutanaklarda bunu söyledi. Tutanaklarda var bu.
LEVENT GÖK (Devamla) – Türkiye’de hiç
kimse sizlerden daha az Müslüman değildir.
MEHMET ŞÜKRÜ ERDİNÇ (Adana) – Sizin
milletvekiliniz söyledi, farkında değilsiniz.
LEVENT GÖK (Devamla) – Sizlerden daha
az Müslüman değildir. 
HAYDAR AKAR (Kocaeli) – Hatta, daha
fazla Müslüman.
LEVENT GÖK (Devamla) – Türkiye’de
herkes dinini Büyük Atatürk’ün sayesinde yıllarca özgürce yapmıştır, biz de
Cumhuriyet Halk Partisi olarak bunu savunuyoruz.
İslamiyet’in arkasına saklanmayın,
tarihî gerçeklerin, reel gerçeklerin önünde nasıl bir pozisyon alacağınıza
bakın. 
Osmanlıca belki ihtiyaç duyulursa
kısmen öğretilebilir ama Türkçenin öğretilmeye başlanmasıyla okuryazar oranının
nasıl yüzde 100’lere doğru tırmandığını bilmeni isterim. Osmanlıca, bir kere
bir devlet, saray dilidir, halkın kullandığı bir dil değildir. Yunus Emre’nin,
o dönemdeki şairlerimizin, yazarlarımızın konuşmalarına bakın, hepsi Türkçedir.
Sizi Türkçe öğrenmeye davet ediyorum. (CHP sıralarından alkışlar, AK PARTİ
sıralarından gürültüler)
MEHMET ŞÜKRÜ ERDİNÇ (Adana) – Türkçeyi
neyle yazmış, onu söylüyorum sana. Latin alfabesiyle mi yazmış?
MİHRİMAH BELMA SATIR (İstanbul) – Sayın
Başkan…
BAŞKAN – Buyurun Sayın Satır.
MİHRİMAH BELMA SATIR (İstanbul) – Sayın
Başkan, sadece zabıtlara geçmesi açısından bir şey söylemek istiyorum. 
Bütçe görüşmeleri sırasında biz nasıl
ki muhalefet milletvekillerinin her türlü görüşlerini dinliyorsak, muhalefet
milletvekilleri de AK PARTİ milletvekillerinin görüşlerini dinlemek
durumundalar.
BAŞKAN – Dinliyorlar zaten.
HAYDAR AKAR (Kocaeli) – Dinleyeceğiz de
doğru şeyler söyleyin. Biz yanlış şey söylemiyoruz ki.
MİHRİMAH BELMA SATIR (İstanbul) –
Ayrıca bir cümlesinde “Hesap vereceksiniz.” dedi Sayın Başkan Vekili. Biz
sadece Hakk’a ve seçimlerde halka hesap veririz. 
LÜTFÜ TÜRKKAN (Kocaeli) – Mahkemelere
de hesap verilir, avukatsınız.
MİHRİMAH BELMA SATIR (İstanbul) - Bunun
bilinmesini istiyorum.
Teşekkür ederim.
BAŞKAN – Teşekkür ederim.
LÜTFÜ TÜRKKAN (Kocaeli) – Sayın Başkan…
BAŞKAN – Buyurun Sayın Türkkan.
LÜTFÜ TÜRKKAN (Kocaeli) - Sayın Başkan,
ben de tutanaklara geçmesi açısından söylüyorum: Bize soracaklar çünkü biz
milletin vekilleriyiz. Bize sormazlarsa diktatör olmaya devam ederler. 
Bir de konumuz bütçe, konumuz
memleketin meseleleri, konumuz hırsızlık, Osmanlıca değil. Konuya gelmelerini
rica ediyorum.
Teşekkür ederim.

KANUN
TASARI VE TEKLİFLERİ İLE KOMİSYONLARDAN GELEN DİĞER İŞLER (Devam)
A)
Kanun Tasarı ve Teklifleri (Devam)
1.- 2015 Yılı Merkezi Yönetim Bütçe Kanunu Tasarısı ile
Plan ve Bütçe Komisyonu Raporu (1/978) (S.Sayısı 656 ve 656’ya 1’inci Ek)
(Devam)
2.- 2013 Yılı Merkezi Yönetim Kesin Hesap Kanunu
Tasarısı, 2013 Yılı Merkezi Yönetim Kesin Hesap Kanunu Tasarısına İlişkin
Olarak Hazırlanan 2013 Yılı Genel Uygunluk Bildiriminin Sunulduğuna İlişkin
Sayıştay Başkanlığı Tezkeresi, Merkezi Yönetim Kapsamındaki Kamu İdarelerine,
Sosyal Güvenlik Kurumlarına ve Diğer Kamu İdarelerine Ait Toplam 157 Adet
Denetim Raporunun Sunulduğuna İlişkin Sayıştay Başkanlığı Tezkeresi, 2013 Yılı
Dış Denetim Genel Değerlendirme Raporunun Sunulduğuna İlişkin Sayıştay
Başkanlığı Tezkeresi, 2013 Yılı Faaliyet Genel Değerlendirme Raporunun
Sunulduğuna İlişkin Sayıştay Başkanlığı Tezkeresi, 2013 Yılı Mali
İstatistikleri Değerlendirme Raporunun Sunulduğuna İlişkin Sayıştay Başkanlığı
Tezkeresi ile Plan ve Bütçe Komisyonu Raporu (1/949, 3/1575, 3/1576, 3/1577,
3/1578, 3/1579) (S.Sayısı: 657) (Devam)
BAŞKAN – Soru-cevap işlemi
yapılacaktır.
Sayın Susam, buyurun.
MEHMET ALİ SUSAM (İzmir) – Sayın Bakan,
demin de sordum, BAĞ-KUR emeklilerinin sosyal güvenlik destekleme primiyle
ilgili soruma zamanınız yetmediği için cevap veremediniz. Şimdi o sorunun
yanıtını sizden bekliyorum, bir.
İkincisi, küçük işletmeler ciddi bir
ekonomik kriz içerisinde, her geçen gün sayıları azalıyor. Maliye Bakanı olarak
bu küçük işletmelerin ayakta kalması için, Avrupa Birliğinde uygulanan, yeni
açılan müesseselerde beş yıllık vergi indirimi veya çalışanların devlet
tarafından alınacak sigorta primlerinin alınmaması gibi önlemler alarak bu
insanların işlerini devam ettirmesi konusunda destek vermeyi düşünüyor musunuz?
Basit usulde vergiye dönüşün kolaylaştırılmasını düşünüyor musunuz? 
Teşekkür ederim.
BAŞKAN – Sayın Kuşoğlu…
BÜLENT KUŞOĞLU (Ankara) – Teşekkür
ederim Sayın Başkan.
Sayın Bakanım, Plan ve Bütçe
Komisyonunda bu saray ve uçak maliyetleri konusunda yaptığınız açıklamadan
sonra sizden doğru dürüst cevap alamıyoruz. Genellikle çok sakınarak huzursuz
bir şekilde cevaplar vermeye başladınız. Dün de birçok sorumuza cevap
vermediniz ama görevimizdir, yine de devam edelim dedik. Bugün ilk defa söz
alıyorum. 
Bu mükellef dağılımıyla ilgili bazı
konuları dün açıklamıştım. Anadolu’da mükellef sayısı azalıyor özellikle. Peki,
tahsilat açısından durum nedir? İller itibarıyla -ilk 10- önde olan tahsilat
yerleri nelerdir ve bunlar, bu iller tahsilatın yüzde kaçını ellerinde
tutmaktadır? Böyle bir istatistiki bilgi verebilir misiniz? 
Çok teşekkür ederim. 
BAŞKAN – Sayın Işık…
ALİM IŞIK (Kütahya) – Teşekkür ederim
Sayın Başkan.
Sayın Bakan, seçilmesinden hemen sonra
Sayın Cumhurbaşkanına tahsis edilen uçak hangi amaçla, hangi tarihte kimler
tarafından ve hangi kurum bütçesinden sipariş edilmiş, hangi kurum bütçesinden
kaç paraya alınmıştır? Hâlen Cumhurbaşkanlığı makamına ve Başbakanlık makamına
sunulmuş kaç uçak var, bunlarla ilgili bilgi verebilir misiniz? Başbakanlık
tarafından lüks harcamalara getirmeyi düşündüğünüz son kısıtlamalar içine bu
tür satın almaları da dâhil etmeyi düşünüyor musunuz? Bu konuda bir açıklama
yapabilir misiniz?
İkinci sorum, özelleştirme ve
yabancılara yapılan taşınmaz satışlarından elde edilen gelirlerin, döneminizde
ne kadarı yatırıma harcanmıştır ve toplam özelleştirme ve yabancılara mülk
satışından, arazi satışından gelir toplamı nedir, bunun ne kadarı yatırıma
harcanmıştır?
BAŞKAN – Sayın Erdoğan…
MEHMET ERDOĞAN (Muğla) – Teşekkür
ediyorum Sayın Başkan. 
Sayın Bakan, 2/B Kanunu’nu orman
köylülerinin sorunlarını çözmek için çıkardığınızı söylediniz ancak
belirlediğiniz yüksek rayiçlerle bu sorunun çözülmesini bırakın, mevcut
sorunları daha da büyütüyorsunuz. Örneğin, Muğla’nın Ortaca ilçesine bağlı
Gökbel köyünde BAĞ-KUR primini dahi ödeyemeyen insanların yaşadığı yerde
arazilerin dönümüne 150 bin TL rayiç bedel belirlemişsiniz. Maksadınız bu
insanların sorunlarını çözmek mi, yoksa yüksek rayiç bedelleri belirleyerek bu
insanları yerinden, yurdundan etmek mi?
Yine, 2014 bütçesinde yedek ödenek
faslından kaçak saraya ne kadar ödenek aktardınız? 
Hükûmet İmralı’da yatan bebek katili
Öcalan’dan kamu düzeninin sağlanması için yardım istemiş midir?
Teşekkür ediyorum. 
BAŞKAN – Sayın Bayraktutan…
UĞUR BAYRAKTUTAN (Artvin) – Teşekkür
ediyorum Sayın Başkan. 
Sayın Bakan, Kamulaştırma Kanunu’ndan
doğan bedel artırımı davalarında karar hükme çıkınca bedele ilişkin hüküm
temyize tabi, tescile ilişkin hüküm ise kesin. Yani, Yargıtaya gitmeden alt
mahkeme karar verdiği zaman para vatandaşa ödeniyor. Arkasından dosya Yargıtaya
gittiği zaman, eğer Yargıtay “Ödenen bedel yüksek.” diyorsa aradaki bedel için
daha sonra hazine fazla ödemiş olduğu miktar için vatandaşı icraya veriyor. Şu
anda Türkiye’de icra dairelerinde hazinenin, bedel artırımından dolayı, 2942
sayılı Yasa’dan kaynaklanan fazla ödemelerden dolayı vatandaşa açmış olduğu kaç
tane takip vardır Sayın Bakan? Bu önemli. Bir de bu konuda nasıl ki tescile
ilişkin hüküm kesin, bedele ilişkin miktar alt mahkeme tarafından karara
çıkınca Yargıtay aşamasından geçtikten sonra ödenirse bu ihtilaflar ortadan
kalkar, iki; veya alt mahkeme bu konudaki bir bedeli vatandaşa ödemeden
Yargıtaydan geçtikten sonra ödenecek şekilde bir yere bloke ederse vatandaşla
hazineyi karşı karşıya getirmeyiz. Bu konuda benim de kanun teklifim var, size
de daha önce bunu sunmuştum. Bu konudaki hassasiyetimiz vatandaş ile devleti
karşı karşıya getirmez. Ben miktarı merak ediyorum.
Teşekkür ediyorum.
BAŞKAN – Evet, Sayın Aydın, son soru.
OSMAN AYDIN (Aydın) – Sayın Başkan,
teşekkür ederim.
Soma’da yaşanan büyük felaketten sonra
çıkartılan torba yasa ile yer altında çalışan işçilerimizin ücretlerinde ve
çalışma süreleriyle ilgili yapılan düzenlemeler neticesinde zaten TÜİK
rakamlarına göre kârlılık oranı yüzde 3,6 ortalamasında olan işletmelerimizin
birçoğu kapanmış ve binlerce işçimiz işsiz durumda kalmış ve hakikaten bazı
tedbirler alınmadığı takdirde yine binlerce işçimizin işsiz kalacağı ve birçok
işletmenin tekrar kapanacağı aşikârdır. Bununla ilgili işletmelerimizin talebi,
torba yasayla gelen ek işçilik ücretlerindeki artışların neticesinde oluşan
işçilik ücretlerindeki tüm vergilerden ve SGK katkılarının devlet tarafından
karşılanması, torba yasayla gelen kıdem tazminatı…
(Mikrofon otomatik cihaz tarafından
kapatıldı) 
BAŞKAN – Evet, Sayın Bakan, lütfen
soruları beş dakika içinde cevaplayın.
Buyurun.
MALİYE BAKANI MEHMET ŞİMŞEK (Batman) –
Teşekkür ediyorum Sayın Başkan.
BAĞ-KUR emeklileri veya başka bir
emekli kendi adına bir iş yeri açarsa şu anda yüzde 15 destek pirimi ödüyor. Bu
doğru bir uygulamadır.
MEHMET ALİ SUSAM (İzmir) – Neden?
MALİYE BAKANI MEHMET ŞİMŞEK (Batman) –
Çünkü, öbür türlü, ortalama yaşı 44 olan 10,5 milyon -şu anda belki 11 milyona
yaklaşıyordur- 11 milyona yakın emeklimiz var. Bunların önemli bir kısmı gidip
iş yerleri açarsa…
MEHMET ALİ SUSAM (İzmir) – İşte, var
olan iş yerini devam ettiriyor Sayın Bakanım. Size yirmi beş yıl prim ödemiş.
MALİYE BAKANI MEHMET ŞİMŞEK (Batman) –
E, soru sordunuz cevap vereyim.
MEHMET ALİ SUSAM (İzmir) – “Doğrudur.”
derseniz olmaz.
ALİM IŞIK (Kütahya) – Ama dediği doğru,
kendi iş yerini devam ettiriyor.
MALİYE BAKANI MEHMET ŞİMŞEK (Batman) –
Şimdi, bir: Bir haksız rekabet hususu var. Dün de açıkladım.
MEHMET ALİ SUSAM (İzmir) – Bizim
bütçemiz yetmiyor derseniz o ayrı.
MALİYE BAKANI MEHMET ŞİMŞEK (Batman) –
Onu da söyleyeceğim.
Dolayısıyla, birinci husus…
MEHMET ALİ SUSAM (İzmir) – “Doğrudur”a
hiç katılmıyorum.
MALİYE BAKANI MEHMET ŞİMŞEK (Batman) –
Siz katılırsınız, katılmazsınız, müsaade edin ben cevabımı vereyim, sonra
tekrar değerlendirmenizi yaparsınız.
Şimdi, birinci
husus: Bu, bir anlamda haksız rekabete yol açacak, onu bir kenara bırakalım. Şu
hâliyle, biz, Sosyal Güvenlik Kurumuna 2015 yılında, şu anda konuştuğumuz
bütçeyle yaklaşık 81 milyar lira şu veya bu çerçevede bir destek aktaracağız.
Bunun bir kısmı açığın finansmanı, bir kısmı işte prim destekler vesaire ama
sonuçta devletin şu anda merkezî yönetim bütçesinden Sosyal Güvenlik Kurumuna
değişik adlar altında 81 milyar lira kaynak aktaracağız. Türkiye’de şu anda
aynı bütçede öngörülen toplam yatırım tutarı 48 milyar lira. Bunun açığını daha
da artıracak, dengeleri daha da bozacak herhangi bir düzenlemeyi bu aşamada
yapmamız doğru da olmaz. Dolayısıyla, yani, bir sorunumuz var. 1990’lı yılların
başında maalesef o dönemde birtakım saiklerle 36, 37 yaşındaki insanların dahi
emekli olabilmesinin önü açılmış, sonra 1990’lı yılların sonunda bu bir miktar
düzeltilmeye çalışılmış, 2008’te biz bir düzenleme yapmışız ama bütün bu
düzenlemelerde mevcutların hakkı korunsun diye Anayasa Mahkemesinin de bir
temel ilkesi var ve bu geçiş dönemi öngörüldüğü için 2070 yılına kadar dahi bu
sistemde doğru düzgün bir iyileşme zor görünüyor. Nedeni de şu? Çok genç yaşta…
Bakın, şu anda, 34 tane OECD ülkesi var. Benim bildiğim kadarıyla, bu 34
ülkenin 30’unda emeklilik yaşı 65 ve üzeri, sadece 4 ülke 60-65 arası;
Türkiye’deyse bu sene dahi 49-50 yaşında insanlar emekli olabiliyor, özel
birtakım düzenlemeleri bir kenara bırakıyorum, genelden bahsediyorum. Hâl
böyleyken, sosyal güvenlik sisteminin açığını daha da artıracak bir düzenlemeyi
doğru bulmuyorum.
MEHMET ALİ SUSAM
(İzmir) – 9 bin iş günü prim ödemiş kişiden bahsediyorum.
MALİYE BAKANI
MEHMET ŞİMŞEK (Batman) – Şimdi, küçük işletmelere destekler noktasında, tabii
ki, bizim küçük işletmeleri, yeni kurulmuş işletmeleri desteklememiz lazım. Şu
anda, Mecliste, Plan ve Bütçe Komisyonunda bir süredir bekleyen bir gelir
vergisi kanunu tasarımız var. Bu tasarıda, ilk defa vergi mükellefi olacak olan
girişimcilerimizden üç yıl süreyle, bakın, asgari ücrete kadar hiçbir şekilde
bir vergi almayacağız. Diğer birtakım destekler zaten var, KOSGEB üzerinden,
vesaire, vesaire ama biz de aslında Avrupa Birliğine paralel bir şekilde
destekleme…
Yine, diğer, üç beş yıllık olan,
özellikle teknoloji alanındaki şirketlere de -belki biliyorsunuz- iş melekleri
yoluyla, girişim sermayesi yoluyla çok ciddi avantajlar getirdik, çok ciddi
desteklerin önünü açtık. Bunları da yapacağız. 
Gerçek usulden basit usule geçişin
önünü biz açtık, beraber açtık, daha iki yıl önce açtık ve şu ana kadar, bakın,
35 bin mükellef gerçek usulden basit usule geri döndü. Bunun önünü açtık,
kolaylaştırdık. Tabii ki gerekeni yapacağız. 
Yine, dediğim gibi, KOBİ’lere AR-GE’den
tutun birçok diğer alana kadar destekler var. 
Sayın Kuşoğlu, ben bütün sorularınıza
cevap veriyorum, cevap vermediğim bir sorunuz yok ama sıra gelmediği zaman
benden kaynaklanmıyor. 
Dün de söyledim, bugün de söylüyorum:
Anadolu’da veya Türkiye'nin tamamında mükellef sayılarına bakarsak eğer resen
terkin edilen mükellefleri dikkate alırsak hem kurumlar vergisi mükellefinde
hem gelir vergisi mükellefinde kimisinde 400 binin üzerinde, kimisinde 500 bine
yakın artışlar söz konusu. Sadece kira beyannamesi, bakın onu bir kenara
bırakıyorum yani gayrimenkul sermaye iradı beyannamesi yoluyla 1 milyona yakın
ilave mükellef kazandık ve -bunun çok önemli bir kısmı- son dört beş yılda
yaptığımız çalışmalarla ilave mükellef kazandık. Dolayısıyla, mükellef… 
(Mikrofon otomatik cihaz tarafından
kapatıldı) 
BAŞKAN – Teşekkür ediyorum Sayın Bakan.

Maddeyi oylarınıza sunuyorum: Kabul
edenler… Kabul etmeyenler… Kabul edilmiştir. 
10’uncu maddeyi okutuyorum: 
Mahalli idarelere ilişkin işlemler
MADDE 10- (1)
Maliye Bakanlığı bütçesinin;
a) 12.01.31.00-06.1.0.07-1-05.2 tertibinde yer alan
ödenek, 13/1/2005 tarihli ve 5286 sayılı Kanun uyarınca il özel idarelerine
devredilen personelin aylık ve diğer her türlü mali ve sosyal haklarına ilişkin
ödemelerini karşılamak üzere il özel idarelerine, 
b) 12.01.31.00-06.1.0.08-1-07.1 tertibinde yer alan
ödenek, Köylerin Altyapısının Desteklenmesi Projesi (KÖYDES) kapsamında
köylerin altyapı ihtiyaçları için il özel idareleri ve/veya köylere hizmet götürme
birliklerine,
c) 12.01.31.00-06.1.0.09-1-07.1 tertibinde yer alan
ödenek, Su Kanalizasyon ve Altyapı Projesi (SUKAP) kapsamında belediyelerin
içme suyu ve atıksu projelerini gerçekleştirmek üzere İller Bankası Anonim
Şirketine,
tahakkuk ettirilmek suretiyle kullandırılır. SUKAP
kapsamında ihtiyaç olması hâlinde genel bütçe kapsamındaki ilgili kamu idaresi
bütçesine veya özel bütçeli idare bütçesine ödenek aktarılabilir. Bu fıkra
kapsamında ilgili idarelere yapılan Hazine yardımları haczedilemez ve üzerine
ihtiyati tedbir konulamaz.
(2) Birinci fıkranın (a) bendine göre yapılacak
ödemelere ilişkin usul ve esaslar İçişleri Bakanlığı ve Maliye Bakanlığı
tarafından birlikte belirlenir. 
(3) Birinci fıkranın (b) ve (c) bentlerinde yer alan
ödeneklerin, 2015 Yılı Yatırım Programında belirlenmesini müteakip, KÖYDES
Projesi için iller bazında; SUKAP için ise belediyeler bazında dağılımı,
kullandırılması, izlenmesi ve denetimine ilişkin usul ve esaslar Yüksek
Planlama Kurulu tarafından karara bağlanır.
BAŞKAN - Madde üzerinde Milliyetçi
Hareket Partisi Grubu adına söz isteyen Mehmet Erdoğan, Muğla Milletvekili. 
Buyurun Sayın Erdoğan. (MHP
sıralarından alkışlar)
MHP GRUBU ADINA MEHMET ERDOĞAN (Muğla)
– Sayın Başkan, değerli milletvekilleri; bütçe kanununun 10’uncu maddesi
üzerinde Milliyetçi Hareket Partisi Grubu adına söz almış bulunmaktayım. Bu
vesileyle, yüce heyetinizi ve ekranları başında bizleri izleyen kıymetli
vatandaşlarımızı saygı ve muhabbetle selamlıyorum.
Mahallî
idarelere yapılacak yardımlar ve mahallî idarelerle ilgili iş ve işlemler her
yıl olduğu gibi bütçe kanununda yer almaya devam etmektedir. Mahallî idarelerin
görevleri ve yine köyler dışındaki mahallî idarelerin gelir kaynakları da
kanunlarla belirlenmiştir. Burada akıllara şu soru geliyor: Bu durumda, bütçe
kanununda mahallî idarelere değişik adlar altında hazineden yardım verilmesine
ilişkin hükümler niye yer almaktadır? Cevap belli: Belediyeleri iktidara muhtaç
etmek, yine, muhalefet partilerinden seçilen belediye başkanlarını tehditle,
şantajla kendi partinize getirmek için bu baskı araçlarına ihtiyaç var. Buradan
sormak istiyorum, mahallî idareler seçimlerinin üzerinden daha bir yıl bile
geçmedi, bu yöntemlerle 30 Marttan bu yana muhalefet partilerinden seçilen kaç
belediye başkanını partinize transfer ettiniz? Bu yıl bütçe kanunuyla KÖYDES,
BELDES ve SUKAP gibi projeler için ayrılan kaynaklar ciddi bir biçimde de
ayrıca azalmıştır.
Tabii,
diyeceksiniz ki zaten belediye sayıları da azaldı, köy sayıları da azaldı.
Ancak burada herkesin bilmesi gereken bir husus da şudur: 6360 sayılı Kanun’la
kapatılan belde ve köyler büyükşehirler içinde kaybolmuş, kaybolmaya yüz
tutmuş, aradan geçen bu çok kısa sürede bile sahipsizlikleri hissedilir hâle
gelmiştir. Maliye Bakanlığı bütçesine KÖYDES, BELDES ve SUKAP kapsamında konulan
ödeneklerin dağıtımı, kullandırılması, izlenmesi ve denetimine ilişkin usul ve
esaslar Yüksek Planlama Kurulu tarafından belirlenmektedir. Yüksek
Planlama Kurulunun kimlerden oluştuğunu hepimiz biliyoruz. Dolayısıyla, Yüksek
Planlama Kurulundan çıkan kararların nasıl kararlar olduğunu ve bu kaynakların
hangi belediyelere, hangi özel idarelere hangi kriterlere göre aktarılacağını
da konuşmaya ve tartışmaya bile gerek yoktur.
Değerli
milletvekilleri, bunları tartışmak yerine kalıcı ve kayda değer bir çözüm
üretmek istiyorsak yıllardır konuşulan ancak gerçekleştirilemeyen Belediye
Gelirleri Kanunu’nu günümüz şartlarına göre belediyelerin kendi görevlerini
yerine getirmesini sağlayacak kadar artırmalıyız ve bu işi kalıcı hâle
getirmeliyiz. Belediyelerin büyüklüklerini, yaz nüfuslarını, kış nüfuslarını ve
coğrafi alanlarının genişliği gibi objektif kriterlerini de göz önünde
bulundurmak kaydıyla belediyelerin kaynak sorununu adil ve kalıcı bir şekilde
düzenlemeliyiz. Yoksa, bu bahsettiğimiz projelerle belediyelerin desteklenmesi
dökme suyla değirmen döndürmeye benzer.
Yine, tartışılan
önemli konulardan bir tanesi de bu projelerle birlikte üretilen hizmetlerin
kalitesi ve kalıcılığıdır. Bu projelerle üretilen hizmetlerin birçoğunda belli
bir kalite standardı maalesef tutturulamamış ve kısa zamanda yenileme ihtiyacı
duyulmuştur. Dolayısıyla, her görev sahibi tarafından, yani köylerdeki
hizmetler özel idareler tarafından, beldelerdeki hizmetler de belediyeler
tarafından gerçekleştirilebilmelidir. 
Tabii, burada asıl önemli olan bir
diğer konu da şudur: Demokrasilerde mahallî idareler çok önemli bir yer
tutmaktadır. Ancak AKP iktidarı çıkarttığı Bütünşehir Kanunu’yla Türkiye’deki
mahallî idare sayısını yarının bile altına indirmiştir. Örneğin, bugün
Fransa’da 36.500 belediye bulunmaktayken 6360 sayılı Büyükşehir Kanunu’ndan
sonra Türkiye’de 30 büyükşehir, 51 il, 519 büyükşehir ilçe belediyesi, 400 ilçe
belediyesi, 396 belde belediyesi kalmıştır. Yine, 51 il özel idaresi vardır ve
köy sayısı da 36 binden 18 bine düşmüştür. Vatandaşlarımızın demokrasinin
nimetlerinden faydalanmasının en temel fırsatlarından biri olan belediyelerin
kapatılması, AKP iktidarının demokrasi anlayışının ne kadar sığ olduğunun da
bir diğer göstergesidir. 
Burada ısrarla anlatmaya çalıştık, köylerimizin
tüzel kişiliğini kaldırmayın, beldeleri kapatmayın, burada yaşayan
vatandaşlarımız büyükşehre ulaşıp derdini anlatıncaya kadar kurbağanın gözü
çıkar dedik, size dinletemedik. Bugün o kapatılan köylerdeki ve kapatılan
beldelerdeki insanlar derdini anlatacak muhatap bulmakta zorluk çekmektedir. 
Şimdi gelinen noktada, seçimin
üzerinden daha dokuz ay geçmesine rağmen, büyükşehirler teşkilatlanmalarını
dahi tamamlayamamışlar, teşkilatlanmalarını dahi tamamlayamayan büyükşehir
belediyelerinin bu köylerimize, beldelerimize hizmet götürmesi de maalesef
mümkün olamamaktadır. Tabii, çok hızlı bir şekilde, aceleyle çıkarılan bir
kanunla ülkemiz şartlarına uymayan birçok düzenleme yapıldı. 
Değerli milletvekilleri, yine bu Büyükşehir
Kanunu’yla düzenlenen büyükşehir belediyesi, ilçe belediyeleri ve diğer ilgili
kurumlar arasındaki personel, mal, görev ve yetki paylaşımı aradan geçen süreye
rağmen tamamlanamamıştır. Ayrıca, iktidarın seçimleri kazandığı iller ile
muhalefet partilerinin seçimleri kazandığı illerde, paylaşım noktasında, çifte
standart uygulamalarına şahit olmaktayız.
Muğla ilimizde Anayasa’mıza ve Kıyı
Kanunu’na göre kamusal alan olması gereken güzelim plajlarımız, Çevre ve
Şehircilik Bakanlığı ile Muğla Valiliğinin ortaklaşa kurduğu bir şirket üzerinden
özel sektöre kiralanırken, Antalya’daki plajlar Antalya Büyükşehir Belediyesine
devredilmiştir. 
Yeri gelmişken bu kıyı yağmacılığına da
değinmekte fayda var. Dünyanın incisi plajlarımızı yüksek kiralar vererek
kiralayan şirketler, verdikleri paraları geri alabilmek için hem buralara gelen
vatandaşlardan yüksek giriş bedelleri alacaklar hem de birtakım kaçak tesisler
kuracaklardır. Bu arada, bölgede yaşayan gariban vatandaşların da bu plajlardan
yararlanma imkânı ortadan kalkacaktır. Vakit geçmeden herkesin bu konuya
gereken hassasiyeti göstermesinde fayda var.
6360 sayılı Kanun’la büyükşehirlerde
mevcut yapı stokuna üstü kapalı bir af da gelmiştir. Ancak, büyükşehirler
teşkilatlanmasını tamamlayıp kırsaldaki imara bakacak hâle gelemedikleri için
kırsaldaki yapıların ruhsatlandırılmasını bir kenara bırakın, hızla kaçak yapı
stoku artmaktadır. 6360 sayılı Büyükşehir Kanunu’yla kapatılan köylerimizin
çoğunluğu Millî Eğitim Bakanlığı tarafından taşıma kapsamından çıkarılmıştır.
Bu durum, hem öğrencilerimizi hem de onların gariban ailelerini ciddi manada
mağdur etmektedir. Bir an önce, kapatılan köylerin Millî Eğitim Bakanlığı
tarafından taşıma kapsamına alınmasında fayda vardır. 
Değerli milletvekilleri, hepimizin
bildiği gibi, 6360 sayılı Kanun’la kırsalda yaşayan yani köylerimizde,
beldelerimizde yaşayan insanları da şehirli yaptık ama bu insanlar her ne kadar
kanunla şehirli hâle geldiyse de köylü gibi yaşamakta, köylü gibi üretmekte,
köylü gibi tüketmekte ve en önemlisi de köylü gibi kazanmaktadır ve maalesef,
AKP’nin yanlış tarım politikaları sebebiyle de sürekli azalan bir gelire
sahiptir. Kanunun üzerinden iki sene geçti. Üç sene sonra bu insanlar köylü
gibi yaşamalarına ve kazanmalarına rağmen şehirli gibi harçlar, vergiler,
elektrik parası, su parası ödemekle mükellef olacaklar. Bu bakımdan, özellikle
şehre yakın olup şehrin hizmetlerinden ve nimetlerinden istifade edemeyen
insanların yaşadığı yerleşim yerlerinin, köy tüzel kişiliklerinin ihya edilerek
büyükşehir kapsamından çıkarılması ve böylece bu insanların yüksek vergilerden
kurtarılması gerekmektedir.
Yine, büyükşehir belediyeleri ile ilçe
belediyeleri arasında yetki, görev ve kaynak tartışması devam etmektedir.
“Komşusunda gören ayranına su katar.” misali, büyükşehir belediyeleri kendi
partisinden olan belediyelere yardım etmekte, diğerlerine yardım etmemektedir.
Büyükşehir Belediyesi Kanunu’yla birlikte büyükşehirlerin görevleri, yetkileri
ve sorumluluk alanları çok ciddi bir şekilde genişletilmiştir. Ancak,
büyükşehir belediye gelirleri de bu görevlerindeki artış kadar artırılmamıştır.
Büyükşehir belediyelerinin ve büyükşehir ilçe belediyelerinin kaynakları
görevleriyle mütenasip bir şekilde artırılmalıdır.
Özellikle turizm
bölgelerindeki belediyeler diğer belediyelere göre daha ciddi sıkıntılarla
karşı karşıyadır. Turizm bölgelerindeki belediyeler kış aylarındaki nüfuslarına
göre pay almakta, ancak senenin diğer yarısında çok daha fazla nüfusa hizmet
vermek zorunda kalmaktadırlar.
Büyükşehir Kanunu’ndaki birçok
aksaklık, eksiklik ve yanlışlık açıkça ortadayken AKP’nin 10 ili daha
büyükşehir kapsamına almak için çalıştığı duyumlarımız vardır. Bu kadar
sıkıntıların devam ettiği bir dönemde iktidarın aceleyle büyükşehir sayısını
artırmak yerine uygulamadan kaynaklanan sıkıntıları ortadan kaldırmasında fayda
vardır. 
Baştan söyledik, “Bu yapı Türkiye’yi
eyalet sistemine götürür. Bunun arkasından özerklik gelir, federasyon gelir.”
dedik; siz de dediniz ki: “Siz hayal görüyorsunuz.” ama muhataplarınız “Hem
federasyon hem özerklik hem genel af masada.” diye açıklama yapıyor ve ekliyor:
“Beklemeye tahammülümüz yok. Seçimden önce bu meseleyi konuşup çözüme
kavuşturmak zorundasınız. Yoksa…” diyerek sizi tehdit ediyorlar. Gözüken o ki
iktidar cenahı da yaptığı açıklamalarla bu tehditlere boyun eğmiş. Bu minval
üzere hızla 2015 genel seçimlerine doğru gidiyoruz.
Ben buradan bütün vatandaşlarımıza
seslenmek istiyorum: Türkiye'nin bölünmesini, parsellenmesini isteyenlere
cesaret ve ümit vermemek için 2015 seçimlerinde AKP’ye oy vermeyin; İmralı
canisinin, Kandil’den ülkemizi tehdit edenlerin taleplerini yeşertmemek için
2015 seçimlerinde AKP’ye oy vermeyin; 17-25 Aralıkta ortaya savrulan asrın en
büyük yolsuzluğunun üstünün örtülmemesi için 2015 seçimlerinde AKP’ye oy
vermeyin.
Bu duygu ve düşüncelerle yüce heyetinizi
ve ekranları başındaki vatandaşlarımızı saygıyla selamlıyorum. (MHP
sıralarından alkışlar) 
BAŞKAN – Cumhuriyet Halk Partisi Grubu
adına söz isteyen Tanju Özcan, Bolu Milletvekili. 
Buyurun Sayın Özcan. (CHP sıralarından
alkışlar)
CHP GRUBU ADINA TANJU ÖZCAN (Bolu) –
Sayın Başkan, saygıdeğer milletvekilleri; ben bütçeyle ilgili konuya girmeden
önce birkaç hususa dikkatinizi çekmek istiyorum.
Sayın milletvekilleri, herhâlde siz de
çok rahatsızsınız Türkiye’de özellikle son bir yıldır yaşananlardan. Tuhaf bir
tiyatro oynanıyor Türkiye’de, çok tuhaf. Eski dostlar bugün terörist olmuş,
böyle bir ortamdan geçiyoruz.
İsterseniz ben şöyle yapayım: Bilal’in
bile anlayabileceği çok net ifadelerle bu süreci kendi açımdan bir
değerlendireyim.
Sayın milletvekilleri, siz bu “paralel
yapı” dediğiniz cemaatle 2002 yılından bu yana birlikte, el ele, kol kola
yürümüyor musunuz? 
HÜSEYİN BÜRGE (İstanbul) – Şimdi de siz
yürüyorsunuz. 
İSMAİL AYDIN (Bursa) – Şimdi kim
yürüyor? 
TANJU ÖZCAN (Devamla) – “Beraber
ıslandık yağan yağmurda.” şarkısını birlikte söylemiyor muydunuz? Sayın
milletvekilleri, kamu ihalelerini siz bunlarla birlikte dağıtmıyor muydunuz? 
ÜNAL KACIR (İstanbul) – Hayır. 
TANJU ÖZCAN (Devamla) – Kamudaki
kadrolaşmaları beraber yapmıyor muydunuz? 
ÜNAL KACIR (İstanbul) – Hayır. 
TANJU ÖZCAN (Devamla) – Muhalifleri
birlikte dinlemiyor muydunuz bu arkadaşlarla? 
ÜNAL KACIR (İstanbul) – Hayır. 
TANJU ÖZCAN (Devamla) – Çocuklarımızın
sınav sorularını birlikte çalmadınız mı bu arkadaşlarımızla? 
ÜNAL KACIR (İstanbul) – Hayır. 
OSMAN AŞKIN BAK (İstanbul) – Hadi
canım! 
TANJU ÖZCAN (Devamla) – Ergenekon veya
Balyoz gibi senaryoları kafa kafaya verip birlikte hazırlamadınız mı? 
ÜNAL KACIR (İstanbul) – Hayır. 
HÜSEYİN BÜRGE (İstanbul) – Yalan
söylüyorsun! 
TANJU ÖZCAN (Devamla) – Sonra bir şey
oldu sayın milletvekilleri, sizin aranız birden bozuldu. Biz başta ne olduğunu
anlamadık, aile içi bir mesele dedik ama gittikçe sertleşti. Bir de bir sabah
uyandık ki -17 Aralık 2013’te- gerçekten asrın vurgunuyla karşı karşıyayız. 
Sayın milletvekilleri, biz 17 Aralık ve
sonrasında çok önemli şeyler gördük. Sonraki günlerde, 17 Aralıktan sonra bu
ülkenin Başbakanının ve Bakanlar Kurulunun yönettikleri ülkeyi nasıl
soyduklarını utanarak izledik. Her gün dinden, imandan bahseden, sözde
muhafazakâr Hükûmetin tüyü bitmemiş yetim hakkını nasıl yediğini hep birlikte
gördük. Şunu da gördük biz: İki gün boyunca babasının tüm telkinlerine rağmen
şu paraları bir türlü sıfırlayamayan üstün zekâlı Başbakan çocuklarını da
gördük. 700 bin dolarlık kol saatlerinin hediye olarak bakanlara
verilebildiğini, ayakkabı kutularından taşan milyonlarca dolar olabileceğini
biz bu süreçte gördük. Hatta, biz bu ülkede vatandaşlığın para karşılığında
satıldığını bile gördük; utanarak izledik bunları. 
Peki, ne oldu sonraki süreçte? Ortalık
karışınca devrin Başbakanı hemen tedbir aldı. Ne yaptı önce? Polis müdürlerini
değiştirdi, emniyet müdürlerini değiştirdi, şube müdürlerini değiştirdi, hatta
hızını alamadı, savcının kendisine verdiği talimatı uygulamaktan başka herhangi
bir sorumluluğu olmayan polis memurlarını bile değiştirdi. Sonrasında ne yaptı?
HSYK aracılığıyla hâkim ve savcıları değiştirdi. Sonrasında ne oldu? Soruşturma
dosyasına sihirli bir değnek değmiş gibi bir anda, yeni görevlendirilen hâkim ve
savcılar bir günde bu sanıkları tahliye etti. Artık devrin Başbakanı ve
arkadaşları günü kurtarmıştı. Daha büyük yolsuzlukların ortaya çıkmasının önünü
de almışlardı ama devrin Başbakanı orada durmadı, dedi ki: “Bunların inlerine
kadar gireceğiz. Siz kimsiniz ki bizim hırsızlıklarımızı, yolsuzluklarımızı
ortaya çıkartıyorsunuz? Ne haddinize! Bunun hesabını size soracağım.” Bunun
sonucunda, işte, önce polis müdürlerinden başladı geçtiğimiz aylarda
operasyonlar. Soyut iddialarla götürüldüler, gözaltına alındılar, tutuklandılar
bir kısmı ancak çok önemli bir kısmı da birkaç gün içerisinde tahliye oldu.
Sonrasında ne oldu? Bu hafta çok önemliydi, 14 Aralık. 14 Aralıkta operasyon
biraz daha genişletildi. Daha düne kadar Hükûmetin borazanlığını yapan gazete
ve televizyonlar Hükûmetin talimatıyla basıldı ve bunlar, silahlı terör örgütü
yöneticisi ve üyesi olmaktan dolayı gözaltına alındılar. 
Sayın milletvekilleri, kaç gündür bu
gelişmeleri canlı yayında izliyoruz. Silahlı terör örgütü üyesi olma
suçlamasıyla gözaltına alındılar. Peki, bakıyorsunuz, bunların ofisleri, evleri
defalarca arandı, bir tek çakı dahi bulamadınız. Şimdi, silahlı terör örgütü
ise bunlar silahlar nerede? Bu kadar amatörce yapılır mı bir soruşturma? En
azından bir yerlere silah gömseydiniz de sonra onu buluyormuş gibi yapsaydınız!
Bu kadar mı acemilik olur?
Sayın milletvekilleri, bu soruşturma
gerçekten çok acemice yapılmış.
HÜSEYİN BÜRGE (İstanbul) – Paralelin
ağzından konuşuyorsun.
TANJU ÖZCAN (Devamla) - Çok acemice
yapılmış. Bakın, röportaj yapar gibi, ne soruyorlar biliyor musunuz burada, bu
kadar acemice: “Fethullah Gülen’i tanıyor musun?” Soru bu. 
HÜSEYİN BÜRGE (İstanbul) – Ismarlama
konuşuyorsun. 
TANJU ÖZCAN (Devamla) – “Şu kanaldaki
şu dizileri izliyor musun?” Vallahi bence eksik olmuş. Devamında keşke şunu da
sorsaydı: Akşam yatmadan dişlerini fırçalıyor musun? Hangi takımı tutuyorsun?
Hangi rengi daha çok seviyorsun? İşte, böyle bir soruşturmaya böyle sorular da
yakışırdı, bunu söylemek istiyorum.
OSMAN AŞKIN BAK (İstanbul) – 10’uncu
maddede bunlar mı var?
TANJU ÖZCAN (Devamla) - Sayın
milletvekilleri, böyle saçmalık olmaz. Böyle saçma sapan soruşturma hiç olmaz. 
OSMAN AŞKIN BAK (İstanbul) – Ya, sen
onları seçim bölgende anlat.
TANJU ÖZCAN (Devamla) - İşte, sen
Cumhurbaşkanı olarak, ülkenin Cumhurbaşkanı olarak zorlarsan…
OSMAN AŞKIN BAK (İstanbul) – 30 Martta
gömüldünüz, 10 Ağustosta gömüldünüz, 9 seçimdir gömülüyorsunuz, demek ki işe
yaramıyor.
TANJU ÖZCAN (Devamla) - …“İlla
soruşturma yapacaksın, illa bir şeyler bulacaksın.” dersen… 
OSMAN AŞKIN BAK (İstanbul) – Proje
anlat, proje. Proje anlat.
TANJU ÖZCAN (Devamla) - …işte,
kendisini görevli kabul eden yandaş savcı da ancak böyle saçma sapan sorularla bu sanıkların önüne çıkar.
Arkadaşlar, sayın milletvekilleri, bakın, bir de bir şeyi
daha öğrenmiş olduk: Fethullah Gülen’i tanımak suçmuş.
OSMAN AŞKIN BAK (İstanbul) – 10’uncu madde…
TANJU ÖZCAN (Devamla) – Bunu kim söylüyor? Bu soruşturmayı
yapan savcı söylüyor. 
OSMAN AŞKIN BAK (İstanbul) – Bütçeyle ilgili konuş, bütçeyi
anlat.
TANJU ÖZCAN (Devamla) – O zaman, bakın, ben sayın savcıya
seslenmek istiyorum: Sayın savcım, Fethullah Gülen’i tanımak suçsa bakın ben
burada soruyorum: Şu Parlamentoda 300’ün üzerinde AKP’li milletvekili var,
acaba bu arkadaşlarımızın kaç tanesi Fethullah Gülen’i yakından tanımıyor?
Hatta, daha açık soruyorum, Bilal’in anlayacağı gibi soruyorum: Kaç tanesi
Fethullah Gülen’in Pensilvanya’daki çiftliğinin önünde elini eteğini öpebilmek
için günlerce sıra beklediler, kuyruk beklediler? 
ZÜLFÜ DEMİRBAĞ (Elâzığ) – Alakası yok! Alakası yok!
TANJU ÖZCAN (Devamla) – Bugüne kadar AKP milletvekilleri
-geçen seneye kadar- her yıl seçmene şirin görünmek için bir kez umreye
giderdi. Bir de kendilerini garanti altına almak için de Pensilvanya’ya
giderlerdi hocanın elini öpebilmek için.
OSMAN AŞKIN BAK (İstanbul) – Bolu’da tavuk çiftlikleri ne
oldu, onu söyle.
BAŞKAN – Sayın Bak, lütfen…
TANJU ÖZCAN (Devamla) – Sayın milletvekilleri, yine, bakın,
o savcıya şunu da sormak lazım… 
OSMAN AŞKIN BAK (İstanbul) – Ne oldu Bolu’da? Seçim ne oldu?
Sandıkta ne oldu, onu da söyle.
TANJU ÖZCAN (Devamla) – Fethullah Gülen terör örgütü lideri
ise, ki öyle söylüyorsun…
OSMAN AŞKIN BAK (İstanbul) – “Yüzde 52” mi dedin?
TANJU ÖZCAN (Devamla) – …peki, “Bugüne kadar ne istediler de
vermedik.” diyenlerin hukuki konumu ne olacak? Nedir onlar? Nedir arkadaşlar?
Yani “Fethullah Gülen’i tanımak bile suç.” diyor bu savcı ama “Ne istedilerse
verdik.” diyen dönemin Başbakanı hakkında da bir şey yapmak lazım bu durumda.
OSMAN AŞKIN BAK (İstanbul) – Kar yağmış, çatı çökmüş.
TANJU ÖZCAN (Devamla) – Düne kadar Fethullah Gülen’in
Pensilvanya’daki çiftliğinin kapısında yatan AKP milletvekilleriyle ilgili de
bir şey yapmak lazım. 
OSMAN AŞKIN BAK (İstanbul) – Birgül Hanım ne dedi? Birgül
Ayman ne dedi? 
TANJU ÖZCAN (Devamla) – Ortada bir terör örgütü varsa bu
terör örgütünü övmek de suç olmalı. 
OSMAN AŞKIN BAK (İstanbul) – Acemice iş yapıyorsunuz. Birgül
Ayman uyardı, acemice yapıyorsunuz.
TANJU ÖZCAN (Devamla) – Sayın milletvekilleri, biz bu
soruşturmaya kilitlenmişken bir şey daha oldu Türkiye’de. Şu 17 Aralıkla ilgili
bir takipsizlik kararı verilmişti.
OSMAN AŞKIN BAK (İstanbul) – Çatıya kar yağdı, çöktü.
TANJU ÖZCAN (Devamla) – Sonra bir tanesi itiraz etti -tırnak
içinde- bağımsız yargı o itirazı reddetti yani takipsizlik kararını onamış
oldu. Ne yaptılar bu sanıklar o zaman? Hemen koşa koşa gittiler, o ayakkabı
kutularından elde edilen paraları faiziyle birlikte aldılar, koşa koşa
gittiler.
ALİM IŞIK (Kütahya) – İmam-hatip lisesi yaptıracaklar.
TANJU ÖZCAN (Devamla) – Burada Sayın
Mehmet Metiner -nerede bilmiyorum- 18 Aralık 2013’te bir konuşma yaptı. Ne dedi
arkadaşlar? “O paralar onların değil, polisler koymuştur.” diye. Peki, o paralar
onların değilse -siz de alkışladınız bunu, “Çok doğru.” dediniz- o paraları
oraya polisler koymuşsa o paraları hem de faiziyle birlikte niye gidip aldı
bunlar? Siz gidin, köylerde, kasabalarda “Faiz haram.” diye nutuklar atın,
haram paranın faizini bile alın. Böyle bir rezillik olabilir mi? Utanmaya davet
ediyorum artık bunu yapanları! 
Sayın
milletvekilleri, özetle şunu söyleyelim: Maalesef, bu 17 Aralık soruşturmasıyla
ilgili verilen bu haksız takipsizlik kararıyla işte o ayakkabı kutularından
çıkan paralar yeniden ayakkabı kutularına dönmüş oldu. Ben, milletimizin bunu
görmesini istiyorum.
Sayın
milletvekilleri…
OSMAN AŞKIN BAK
(İstanbul) – Çatı ne oldu, çatı?
TANJU ÖZCAN
(Devamla) – Siz o çatıyı bırakın da neler yaşadığımıza bir bakın. 
Ben burada
önemli şeyler anlattım. Bir yıl öncesine kadar dostunuz olanları bugün terörist
ilan ettiniz. İki yıl öncesine kadar “Ben olsam asardım.” dediğiniz teröristle
can yoldaşı oldunuz. Siz nereye gidiyorsunuz, ne yapmaya çalışıyorsunuz? Bunu
sormayacak mısınız hiç kendi kendinize? Her şeyi görmezlikten geliyorsunuz, her
şeyi duymazlıktan geliyorsunuz. Ayıptır, ayıptır arkadaşlar!
ZÜLFÜ DEMİRBAĞ
(Elâzığ) - Şişli Belediyesini anlat biraz!
TANJU ÖZCAN
(Devamla) – “Belediye” denince bir şey anlatayım. Bakın, Cumhuriyet Halk
Partisinin ve Milliyetçi Hareket Partisinin kazandığı büyükşehir belediyelerinde
il özel idarelerinin malları devredilirken ne oldu biliyor musunuz?
Partizanlığın dibine vuruldu. İl özel idareleri… CHP kazandıysa o belediyeyi
içini boşalttınız, borçlarıyla birlikte devrettiniz. Araçları yandaş
belediyelere peşkeş çektiniz, paralarını sağa sola hibe ettiniz. Bunları da
biliyorsunuz değil mi?
Arkadaşlar, ben
sizler tarafından hazırlanan bu bütçeye “evet” oyu veremeyeceğim için ret oyu
kullanacağımı ifade ediyorum.
Genel Kurulu da
saygıyla selamlıyorum. (CHP sıralarından alkışlar) 
BAŞKAN – Madde
üzerinde Halkların Demokratik Partisi Grubu adına söz isteyen Hasip Kaplan,
Şırnak Milletvekili.
Buyurun Sayın
Kaplan. (HDP sıralarından alkışlar) 
HDP GRUBU ADINA
HASİP KAPLAN (Şırnak) – Türkiye'nin vicdanı Halkların Demokratik Partisi adına
sizleri selamlıyorum. 
Bütçeyle ilgili görüşlerimizi
sunacağız. Hükûmetin çıraklıktı, kalfalıktı, şimdi de ustalık dönemi bütçesini
görüşüyoruz. Büyüyoruz diyorlar, inanmayın, büyüme oranları düşüyor. Cari açık
düşüyor diyorlar, inanmayan cari açık artıyor. Enflasyon tek hanede olacak
diyorlar, inanmayın yüzde 10’u aşmış durumda. İşsizlik de öyle, tek haneli
olacak denildi, o da doğru çıkmadı. Yani, şimdi, bundan sonra 2015’te tekrar
seçim var, olsa olsa naylon Başkanlık dönemi olur. (AK PARTİ sıralarından
gürültüler)
Sayın Başkan, isterseniz biraz sonra
konuşabilirim. Bir toparlarsanız ortalığı...
BAŞKAN – Sayın milletvekilleri,
lütfen...
Buyurun. 
HASİP KAPLAN (Devamla) – Çıraklık,
kalfalık, ustalık bütçelerinden sonra 2015’te seçimler var arkadaşlar.
Başkanlık bütçesi artık önünüze gelecek. Tabii Anayasa uymuyor, yasalar da
uymuyor. Nasıl bir başkanlık olur? Naylon başkanlık bütçesi olarak önünüze
gelir, başka seçenek yok.
Şimdi, bunca olandan sonra, bunca
yaşanandan sonra Hükûmete söyleyecek birkaç sözümüz var. Yani biz Hazreti
Ömer’in adaletini ararken makul şüpheli yurttaş ve makul katiller yarattınız
yasalarla. Adalet, yolsuzluk dosyalarında, kömür ocaklarında, sürgün
mahkemelerde... Yazboz tahtası HSYK da sayenizde mevtadır, yoktur. Selahattin
Eyyubi’yi anarken, Orta Doğu’da, dış politikada Müslümanı Müslümana vurduran
politikaları gördük. Mevlâna’yı anarken “Kim olursan ol yine gel.” yerine
yandaş olan beri gelsin diyenleri de gördük. Hacı Bektaş Veli’yi anarken “Bir
olalım, iri olalım, diri olalım.” derken ayrıştıranları, bölenleri gördük.
Nazım Hikmet “Yaşamak bir ağaç gibi tek ve hür ve bir orman gibi kardeşçesine.”
derken TOMA’larda, gazlarda, kelepçelerde özgürlüğümüzü, kardeşliğimizi
yitirdiğimizi gördük. Ben iki gün önce en son gazımı yedim. Demin İnternet’ten
baktım, yine öğretmenler gazlanıyordu arkadaşlar. Ahmed-i Hani’yi anarken
-tabii ki Mem û Zîn’in büyük üstadı, biliyorsunuz Kürtçe yazıldı, Kültür
Bakanlığı sizlere de dağıttı- “Mir meclisi toplamasa dahi sanatçı ne yapsın? / Gülümseyen
gonca güller olmazsa şeyda bülbül ne yapsın?” derken siz, sanatı, sanatçıyı
küstürdünüz. Atatürk Kültür Merkezini harabeye çevirdiniz, Akün, Şinasi
sahnelerini sattınız. Baskıda, sansürde sınır tanımadınız; renklerimizi
soldurdunuz, seslerimizi kıstınız. Partizanca kadrolaştınız; bir günde
eğitimin, emniyetin, sağlığın müdürlerini görevden aldınız. Devleti çiftliğe
çevirdiniz, Liyakat hikâye, “Mülakat müsamere, mükâfat hep bize, hep bize.”
dediniz.
Değerli arkadaşlar, Hükûmetin, Orta
Doğu’da Neoosmanlı yayılmacı, ırkçı, mezhepçi, inanç temelli, ayrımcı dış
politikası iflas etti, faturası ağır oldu. Irak’ta, Suriye’de El Kaide, El
Nusra, IŞİD/DAİŞ’le ideolojik akrabalık, hamilik yalnızlaştırdı, kaybettirdi. 
Teröre destek veren ülke olmakla
suçlandı Türkiye ve Musul Konsolosluğu, rehin olayı, takas kaybettirdi. Dört
yıldır Suriye batağı, 2 milyon misafir... Mülteci hukukunda doğudan gelenler
mülteci sayılmadığı için misafir sayılıyor. Yine de bütçede nereden çıktığı
belli olmayan 5 milyar dolar -Sayın Bakan umarım bunu açıklar- hangi
kalemlerden çıktı? Şehirlerimizde dilenen, sokaklarda yaşayan insanlara sebep
oldunuz ve dört yıldır Suriye’deki iç savaşa müdahil oldunuz, muhaliflere her
türlü lojistik, askerî, parasal yardım ve desteği yaptınız. Bunun rakamı kaçtır?
Hükûmetin bunu da açıklamasını istiyorum burada.
IŞİD/DAİŞ’in Irak Kürdistan bölgesinde
Şengal’e, Mahmur’a, Kerkük’e saldırılarını görmezden geldiniz. Bugün, şu an
itibarıyla artık IŞİD/DAİŞ Şengal’den sökülüp, atılıp kovulmuştur. Yine,
“PYD’yle IŞİD/DAİŞ aynı.” dediniz, Suriye, Rojava Kürdistan’ı Kobani’de,
özgürlük savaşçılarının topraklarını, kimliklerini, onurlarını koruma
mücadelesini, tarihsel, destansı direnişini yok saydınız; ithal, toplama, Orta
Çağ artığı, barbar, vandal, İslam adına kafa kesen, Musul’da kadınları köle
pazarlarında satan çetelerle bir tuttunuz. Direnen Orta Doğu halklarını yok
saydınız, güvenlerini yitirdiniz. Stratejik körlük yaşadınız, stratejik körlük
yaşamaya devam ediyorsunuz. 
Kobani düşmedi, tabii ki Hükûmetinizin
küçük hesapları düştü. Birleşmiş Milletlerde ve sonrasında, koalisyon
güçlerinin dayatması karşısında geri adım attınız, çark ettiniz. Orta Doğu’da
gelişmeler hızla, baş döndürücü, sıcak zeytinyağı gibi akarken doğru adımları
atamadınız. Tarih, doğru adımları zamanında atamayan milletlerin, yönetimlerin
gelecek fırsatları nasıl kaçırdıklarını, iç sorunlarıyla nasıl boğuştuğunu,
bağımlı devlet hâline gelerek nasıl gerilediklerinin ibretiâlem örnekleriyle
doludur fakat sizler bundan ders çıkarmadınız. 
Çözüm sürecine bütçede yer vermediniz.
Türkiye'nin barışı, refahı, kalkınması ve demokrasisi için son derece önemli
olan çözüm süreci konusunda otuz yıllık çatışmanın bilançosunu 1,2 trilyon
olarak sayarken burada iki yıldır süren görüşmelerde tek mermi patlamamasına
rağmen iki yılın pozitif yansımalarını bütçeye koymadınız. Barış ve çözüm
olduğu zaman Türkiye’nin ekonomisinin nasıl şaha kalkacağını görmediniz. Kör
bir siyaset izlediniz, hâlâ devam ettiriyorsunuz. 
Bakın, bugün DEİK Genel Kurulunda
Cumhurbaşkanı konuşuyor ve diyor ki: “3 kantonu birleştirip Suriye’de yeni
yapılanma içine girebilirler, bu ülkem için sıkıntıdır, tehdittir, Esad’ın
böyle bir derdi yok. Kobani Kobani diyenler uçaklarla oraya mühimmat
indirdiler, PYD’ye gitti zaten terör örgütüdür, al birini vur diğerine.” IŞİD
ve DAİŞ’le aynı görüyor. Şimdi, bu kafayla, bu mantıkla, bu siyasi körlükle
hangi çözüm sürecini götürme şansına sahip olursunuz, bunu anlatabilir misiniz
arkadaşlar? Bir halkı on binlerce yıldır topraklarında yaşayan ve kendi topraklarını
koruyan, kahraman bir destan yazanları böyle ithal Vandallarla bir tutan bir
anlayışın Orta Doğu’da yaşayan 40 milyon Kürt halkı nezdinde bu yanlış
politikaların yaratacağı tahribatı görmek zorundasınız. Bu ciddi bir
tahribattır ve bunun çok ciddi, ağır sonuçları olabilir. 
Buradan gerçekten Hükûmeti uyarıyoruz:
Son şans, son zamanlar, son adımlar. Türkiye’nin geleceği için elbette ki
hiçbirimizin eli kolu bağlı değil. Halkların Demokratik Partisi,
Yunanistan’daki SYRIZA gibi kendi bünyesinde radikal sol bir muhalefetin
temsilcisidir. An gelir bu ülkede zeytin dalına kadar uzanan birlikteliklere
kadar gidilerek 2015 yılında bir daha bu bütçeler olmamasına sonuç doğuracak
siyasi adımlar her an mümkündür diyorum ve ret oyu kullanacağımızı bir daha ifade
etmek istiyorum. 
Saygılarla.(HDP sıralarından alkışlar)
BAŞKAN – Şahsı adına söz isteyen Aykan
Erdemir, Bursa Milletvekili.
Buyurun Sayın Erdemir. (CHP
sıralarından alkışlar) 
AYKAN ERDEMİR (Bursa) – Sayın Başkan,
değerli milletvekilleri, bizleri ekranları başında seyreden değerli halkımız;
yüce Meclisi ve sizleri saygıyla selamlıyorum.
Şu soruyu sormak isterim: Sayın
Cumhurbaşkanına yalnızca bir kitap okutma fırsatınız olsa hangi kitabı
okuturdunuz? Sayın Başbakana yalnızca bir kitap okutma fırsatınız olsa hangi
kitabı okuturdunuz? Mevlâna’dan mı, Yunus’tan mı, Hacı Bektaş’tan mı? Ben olsam
Acemoğlu okuturdum, Daron Acemoğlu. Neden mi Acemoğlu? Acemoğlu dünyanın en iyi
beşinci ekonomisti. Nobel Ekonomi Ödülü almasına kesin gözüyle bakılan bir Türk
vatandaşı, bir akademisyen. Acemoğlu’nun 2012’de yayımlanan “Uluslar neden
çöker” kitabı günümüzün en çok satan ve en etkili ekonomi kitabı. Keşke Sayın
Cumhurbaşkanı bu kitabı okuyabilse. Keşke bu kitabı okuduğuna inandığım Sayın
Başbakan bu kitabı anlayabilse. 
RAMAZAN CAN (Kırıkkale) –
Kılıçdaroğlu’na okut, Kılıçdaroğlu’na!
AYKAN ERDEMİR (Devamla) – Keşke, bu
kitabı okuduğunu ve anladığını bildiğim Sayın Maliye Bakanı bu kitabın gereğini
yerine getirebilse.
RAMAZAN CAN (Kırıkkale) – Genel
Başkanına okut, Genel Başkanına!
AYKAN ERDEMİR (Devamla) – Daron
Acemoğlu 18 Aralık Perşembe günü Uluslararası Şeffaflık Derneği ve İsveç
Konsolosluğunun ortak düzenlediği toplantıda Türkiye’nin en parlak
hukukçularından Gönenç Gürkaynak’la birlikte bir konuşma verdi. Bu konuşmanın
başlığı “Hukuk ve İktisat İlişkisi: Özgürlüğün Toplumsal Refah Boyutu”
Acemoğlu’nun sorusu son derece açık, Acemoğlu bize şunu soruyor: Kapsayıcı ve
içerici bir ekonomik politik düzen mi kuracağız, yoksa ayrımcı ve dışlayıcı bir
ekonomik politik düzende ısrarcı mı olacağız? Toplumsal refahın, sürdürülebilir
ekonomik büyümenin ve yenileşim ekonomisinin tek yolu kapsayıcı ve içerici
kurumlar ve süreçlerdir. Çoğunlukçu otoriterlik, baskıcı rejim yalnızca hak ve
hukuk ihlali değil, beraberinde yoksulluk ve yoksunluk da getirir. 
Gelin, temel hak ve özgürlüklerin en
temel alanlarından biri olan, Türkiye'nin de en temel sıkıntılarından biri olan
inanç özgürlüklerinden başlayalım. İnanç Özgürlüğü ve İş Vakfı Başkanı Brian
Grimm, Roger Finke ile birlikte yazdığı “Esirgenen Özgürlüğün Bedeli”
kitabında, dünyada inanç özgürlüklerini kısıtlayan toplumların aynı zamanda
çatışma ve şiddeti de körüklediğini kanıtlıyor. Yine, bir başka çalışmasında da
şunu gösteriyor: Dünya Ekonomik Forumu Küresel Rekabet Endeksi'nde, küresel
rekabet gücünün temelini oluşturan 12 faktörün 10'unun inanç özgürlüğüyle
pozitif korelasyon gösterdiğini kanıtlıyor. Bir başka deyişle, bir toplumda
inanç özgürlükleri varsa o toplumda rekabet gücü de güçleniyor. İnanç
özgürlüğünün olmadığı toplumlarda rekabet gücü zayıflıyor. 
Bakın, geçtiğimiz ay 8 Kasım 2014
tarihinde Norveç’in başkenti Oslo’da, Oslo Nobel Barış Merkezi'nde Almanya'dan
Pakistan'a, Brezilya'dan Nepal'e, Kanada'dan Güney Afrika'ya uzanan 22 farklı
ülkenin parlamenteri olarak bir araya geldik ve Oslo İnanç Özgürlüğü
Sözleşmesi'ni imzaladık. İnsan Hakları Evrensel Beyannamesi'nin 18’inci
maddesinde dile getirilen inanç özgürlüklerine dünya olarak sahip çıkmanın
gerektiğini bir kez daha vurguladık. Bir hafta sonra da Avustralya'da G20
zirvesiyle birlikte düzenlenen, Gold Coast kentinde düzenlenen G20
İnançlararası Zirve'ye katıldık ve burada da yine inanç özgürlüklerinin önemini
vurguladık. 
Bakın, önümüzdeki yıl Türkiye
Cumhuriyeti G20’ye ev sahipliği yapacak. Biz de buradan ilan ediyoruz ki,
umuyoruz ki ve inanıyoruz ki G20 çerçevesinde 2015 İnançlararası Zirve’yi
düzenlemek ve yürütmek bir Cumhuriyet Halk Partisi iktidarına nasip olsun;
iktidarıyla muhalefetiyle kimsenin dışlanmadığı, herkesin buyur edildiği bir
birlik ve beraberlik tablosu çizilsin.
İşte, Türkiye bugün Mevlâna'yı,
Yunus’u, Hacı Bektaş’ı dilinden düşürmüyor. Türkiye bugün “hoşgörü, hoşgörü,
hoşgörü” diyor ama aynı zamanda Maraş katliamının yıl dönümünde bir kutlama
yürüyüşü yapılıyor. Aynı zamanda, İran’dan daha antisemit bir toplum olduğumuza
ilişkin araştırmalar yayınlanıyor. Aynı zamanda, İstanbul’da Neve Şalom
Sinagogunun kapısına “yıkılacak mekân” yazısı yazan kişinin bir öğretmen olduğu
ortaya çıkıyor. Aynı zamanda bir gün içinde 30 bin farklı kullanıcı Türkiye’den,
Hitler’in Yahudi soykırımını savunan paylaşımlarda bulunabiliyor. Aynı zamanda
bir öğretim üyemiz “Treblinka yakında hazır olacak, şu anda Yahudileri nakil
için demir yolunu hazırlıyorlar.” diyebiliyor ve TÜBİTAK’tan bir ay içinde ödül
alıyor. 
İşte, bu zihniyete karşı hoşgörü değil
“Daron Acemoğlu” diyoruz çünkü vicdanınız için değil, cüzdanınız için de olsa
özgürlük. (CHP sıralarından alkışlar)
BAŞKAN – Evet, şahsı adına söz isteyen
Yusuf Başer, Yozgat Milletvekili.
Buyurun Sayın Başer. (AK PARTİ sıralarından
alkışlar) 
YUSUF BAŞER (Yozgat) – Sayın Başkan,
değerli milletvekilleri; 2015 yılı bütçesinin 10’uncu maddesi üzerinde konuşmak
üzere şahsım adına söz almış bulunuyorum. Bu vesileyle yüce heyetinizi ve aziz
milletimizi saygıyla selamlıyorum.
AK PARTİ hiçbir şey eskisi gibi
olmayacak diye yola çıktığı andan itibaren Türkiye'nin çehresini değiştirmiş ve
değiştirmeye de devam etmektedir. 
AK PARTİ olarak, milletimizle hep aynı
istikamete baktık, aynı dili kullandık, gönül birliği içerisinde olduk, 77
milyonu kucakladık. Türkiye’de AK PARTİ, o manada Türkiye'nin partisi hâline
geldi. 
AK PARTİ olarak, vesayetlerin tamamını
sona erdirmek için, insan hak ve hürriyetlerinin önündeki engelleri kaldırmak
suretiyle ve hukuk alanında yaptığımız reformlarla ülkemizi tastamam hukuk
devleti hâline getirmek için, ileri demokrasi için, milletin egemenliğini hâkim
kılmak için gayret gösterdik.
AK PARTİ olarak, tehditlere,
şantajlara, kumpaslara, darbe girişimlerine boyun eğmedik, milletin emanetine
sahip çıktık, millet dışında hiçbir güç tanımadık. On iki yılda yaptığımız
hizmetlerle, ülkemize kazandırdığımız eserlerle, yatırımlarla, yurt dışındaki
ecdat yadigârı eserlerin ihyalarıyla, mazlum ve mağdur milletlere yaptığımız
yardımlarla, mazlum ve mağdur milletlerin haklı davalarında yanlarında durmak
suretiyle Türkiye'yi itibarlı ülke hâline getirdik.
Sayın Başkan, değerli milletvekilleri;
nasıl on iki yılda Türkiye AK PARTİ’yle gelişmiş ve değişmişse Yozgat da AK
PARTİ’yle birlikte gelişti ve değişti. Yozgat’ımızda 2002 yılında 40 kilometre
bölünmüş yol varken bugün bölünmüş yolumuz 350 kilometreyi buldu. (AK PARTİ
sıralarından alkışlar) Yozgat insanının yıllardan beri özlemini çektiği, “Kara
tren gelmez mi ola?” diye adına türküler yaktığı kara tren yerine yakın bir
tarihte inşallah yüksek hızlı treni Yozgat insanının emrine sunuyoruz. (AK
PARTİ sıralarından “Bravo” sesleri, alkışlar) Otuz yıl öncesinde istimlaki
yapılan ancak yapılamayan havalimanının yerine inşallah bölgeye hitap edecek
havalimanını Yozgat insanının emrine sunmuş olacağız. (AK PARTİ sıralarından
“Bravo” sesleri, alkışlar) Dolayısıyla Yozgat’ımızı karayla, havayla ve hızlı
trenle hem Türkiye’ye hem de dünyaya kavuşturmuş olacağız. (AK PARTİ
sıralarından alkışlar) 
LÜTFÜ TÜRKKAN (Kocaeli) – Deniz yok mu
deniz, deniz? 
YUSUF BAŞER (Devamla) - Biz Yozgat’ı
tarımın ve hayvancılığın başkenti hâline getirmek istiyoruz. 
LÜTFÜ TÜRKKAN (Kocaeli) – Yozgat’a bir
de deniz lazım Hocam, hayırlısıyla!
YUSUF BAŞER (Devamla) - Onun içindir ki
özelleştirmenin yapıldığı bir ortamda Et ve Süt Kurumunu Yozgat çiftçisinin
emrine sunduk. (AK PARTİ sıralarından alkışlar) Kadışehri ilçesi Kabalı
köyündeki tüm arazileri birleştirmek suretiyle Kabalı Meyvecilik Projesi’ni
hayata geçirdik. Yozgat ve ilçelerinin tamamına yakınını adalet saraylarına
kavuşturduk. (AK PARTİ sıralarından alkışlar) Yozgat ilçelerinin büyük kısmını
doğal gaza kavuşturduk. Yozgat ve ilçelerimize TOKİ’yi getirdik. Türkiye’nin
ilk millî parkı olan Çamlık Millî Parkı Projesi’yle ilgili çalışmalarımız hızla
devam ediyor. (AK PARTİ sıralarından alkışlar) Kadın Termal Aquapark ve Spor
Kompleksi’nin ihalesini tamamladık. Gençlik ve Spor Bakanlığının olimpik yüzme
havuzu, gençlik merkezi projelerini il özel idaresi projesiyle birleştirmek
suretiyle Spor Vadisi’ni Yozgat insanının emrine sunmuş olacağız. (AK PARTİ
sıralarından “Bravo” sesleri, alkışlar)
HAKAN ÇAVUŞOĞLU (Bursa) – Hayaldi,
gerçek oldu. 
YUSUF BAŞER (Devamla) - 475 yatak
kapasiteli bölge hastanemizi Yozgat insanının emrine sunuyoruz. 
UĞUR BAYRAKTUTAN (Artvin) – Yusuf Bey,
denizi de getireceğiz, denizi de!
YUSUF BAŞER (Devamla) - Akdağmadeni,
Boğazlıyan, Kadışehri, Yenifakılı ve Yerköy devlet hastanelerimizi Yozgat
insanının emrine sunduk. Sorgun, Sarıkaya, Saraykent ve Çekerek hastanelerimiz
ise hızla devam ediyor. (AK PARTİ sıralarından alkışlar)
Sayın Başkan, değerli milletvekilleri;
2006 yılında kurulan Bozok Üniversitemizin öğrenci sayısı 14 binleri geçti. Tıp
fakültesi morfoloji binamızın ihalesini yaptık. Ayrıca 200 kişilik tıp
fakültesi hastanemizin inşaatı hızla devam ediyor. (AK PARTİ sıralarından
alkışlar)
RAMAZAN CAN (Kırıkkale) – Hayırlı
olsun, hayırlı olsun.
YUSUF BAŞER (Devamla) – Bozok
Üniversitesi Tıp Fakültesi Hastanesini Yozgat insanının emrine sunduk.
Hedefimiz Yozgat insanını tedavi için Yozgat dışına göndermemek, o manada
hizmeti Yozgat insanının ayağına getirmektir. 
2015 yılında KYK’da kalan öğrenci
sayımız 4 binleri geçecektir. Yozgat Polis Meslek Yüksekokuluna yapılan bin
öğrenci kapasiteli ek binayı 2015 yılından itibaren inşallah hizmete vermiş
olacağız. (AK PARTİ sıralarından alkışlar) 
Cemil Çiçek Barajı ile Yozgat ve
Yerköy’ümüzü o manada hem içme suyuna ve hem de bölgeyi tarım suyuna
kavuşturmuş olacağız. Boğazlıyan’ın hayali olan İnandık Barajı’nın temellerini
attık, Oğulcuk Barajı’nın temellerini attık. İnandık ve Bahçecik barajlarını
inşallah 2015 yılında yapmış olacağız. 
Amacımız gelişen ve yaşanabilir bir
Yozgat’tır. Amacımız güçlü ve kadir bir Türkiye’yi gelecek nesillere
bırakmaktır. (AK PARTİ sıralarından “Bravo” sesleri, alkışlar) Aziz milletimizi
bilgi ve sevgi toplumu hâline getirmektir.
(Mikrofon otomatik cihaz tarafından
kapatıldı)
YUSUF BAŞER (Devamla) – Hepinizi
saygıyla selamlıyorum. (AK PARTİ sıralarından alkışlar)
BAŞKAN – Soru-cevap işlemi
yapılacaktır.
Sayın Erdemir…
AYKAN ERDEMİR (Bursa) – Teşekkür ederim
Sayın Başkan.
Sayın Bakan, biliyorsunuz düşünce ve
ifade özgürlüğüne sonsuz saygım var, kürsü dokunulmazlığına da sonsuz saygım
var fakat az önce söz alan Sayın Mehmet Şükrü Erdinç Türkiye Cumhuriyeti tarihinde
ilk defa bir faşist manifestoyu büyük bir samimiyet ve açık sözlülükle Türkiye
Büyük Millet Meclisi kürsüsünden dile getirdi ve ne yazık ki Meclis Başkan
Vekilimiz de âdeta yüce Meclisin ve milletvekillerinin gururuna, onuruna bir
anlamda hakaret eden bu milletvekiline dokunmadı, bir anlamda müdahale etmedi. 
Bakın ne diyor Sayın Vekil: “Anayasa
Mahkemesinin Türkiye Büyük Millet Meclisi üzerindeki varlığını sorguluyorum.
Devlet kendisine bir arazi üzerine bir bina yapıyor, bunu yargıya ve size
soracak değil. Böyle devlet olmaz.” gibi hiç yakışık almayan ifadelerde
bulundu. Siz bu manifestoya katılıyor musunuz? Sizin ve partinizin vizyonu
böyle bir Türkiye midir? Yani güçler ayrılığının bir anlamda erozyona uğradığı
bir despotizm devleti midir?
(Mikrofon otomatik cihaz tarafından
kapatıldı)
BAŞKAN – Sayın Işık…
ALİM IŞIK (Kütahya) – Teşekkür ediyorum
Sayın Başkan.
Sayın Bakan, il özel idarelerinde
çalışan Köylere Hizmet Götürme Birliği ve Sosyal Yardımlaşma ve Dayanışma Vakfı
personelinin kadroya alınması ve özlük haklarının iyileştirilmesi konusunda bir
çalışmanız olacak mıdır? 
İkinci sorum; daha önce sordum, cevap
alamadım, tekrarlıyorum: Sayın Cumhurbaşkanına seçilmesinden hemen sonra tahsis
edilen uçak hangi bütçeden, kaç paraya alındı ve ne amaçla oraya tahsis edildi?
Hâlen Cumhurbaşkanlığının ve Başbakanlığın kaçar adet uçakları var? 
Bir başka sorum: 2003-2014 döneminde
yabancı ve gerçek tüzel kişilere yapılan arsa, bina ve benzeri taşınmaz
satışlarının toplam miktarı ve bundan elde edilen gelir ne kadardır? Bunun ne
kadarı yatırıma harcanmıştır?
Teşekkür ediyorum. 
BAŞKAN – Sayın Aydın, buyurun.
OSMAN AYDIN (Aydın) – Sayın Başkan,
teşekkür ederim.
16 Haziran 2012 tarih ve 15 sayılı
Başbakanlık Genelgesi çerçevesinde tüm kamu gayrimenkullerinin kiralanması
Başbakanın iznine tabi olmuştur. 2013 yılında ülkemiz ekonomisi yüzde 4,4
büyümesine karşın madencilik sektörü izinlerini alamaması nedeniyle
çalışamamasından dolayı yüzde 4,1 küçülmüştür. Bu genelgeyle ilgili, 2014’ün
başında o günkü Sayın Başbakanımızın Burdur’dan “Kaldırdım ve dosyaları iade
ediyorum.” sözünden sonra 2014 yılında sektör yüzde 8’in üzerinde bir büyüme
gerçekleştirmiş ama son günlerde tekrar izin problemi aynen gündeme gelmiştir.
Bu nedenle büyüme tekrar düşüşe geçmiştir.
(Mikrofon otomatik cihaz tarafından
kapatıldı) 
BAŞKAN – Sayın Demiröz…
İLHAN DEMİRÖZ (Bursa) – Teşekkür
ediyorum Sayın Başkanım.
Sayın Bakanım, ziraat, gıda, su
ürünleri mühendisleri ve veteriner hekim ile tekniker alımı için Tarım Bakanı
sizi işaret ediyor. Plan Bütçede de görüşmüştük. Buradaki tüm görüşmelerde
şöyle ifadesi var: 2015 yılı içerisinde Tarım Bakanlığından size talep geleceği
konusunda bir bilgi sundu. 
Şunu sormak istiyorum: 2015 yılı içinde
Tarım Bakanlığından bu yönde gelecek bir kadro talebine olumlu bakar mısınız?
Bu meslek gruplarının alınabilmeleri için kadro tahsisinde bulunacak mısınız?
Hiç olmazsa ziraat, gıda, su ürünleri mühendisleri ve veteriner hekimlere
lütfen siz müjdeli bir haber verin. 
Teşekkür ediyorum.
BAŞKAN – Sayın Türkkan…
LÜTFÜ TÜRKKAN (Kocaeli) – Sayın
Bakanım, benim bir sorum da bu kaçak sarayla alakalı. Bu kaçak saraya sigorta
yapılmış mıdır, onu öğrenmek istiyorum. Sigorta bedeli nedir? Bir de, hangi
şirkete sigorta yaptırılmıştır?
Teşekkür ederim.
BAŞKAN – Sayın Erdoğan…
MEHMET ERDOĞAN (Muğla) – Teşekkür
ediyorum Sayın Başkan.
Sayın Bakan, 2011 yılında çıkarılan 659
sayılı Kanun Hükmünde Kararname’yle muhasebe ve millî emlak denetmenleri
defterdarlık uzmanlığına atanmak suretiyle statü, görev, yetki, sorumluluk,
mali ve sosyal haklar yönünden mağdur edilmiştir. Bu mağduriyetin giderilmesi
için Kamu Denetçiliği Kurumu, Türkiye Büyük Millet Meclisi Dilekçe Komisyonu ve
Başbakanlık İdareyi Geliştirme Maliye Bakanlığına tavsiyede bulunmasına rağmen
bugüne kadar bir değişiklik yapılmamıştır. Bu arkadaşlarımızın durumunu
düzeltmeyi, bu yanlışlığı gidermeyi düşünüyor musunuz? 
Teşekkür ediyorum.
BAŞKAN – Sayın Bakan, buyurun. 
Süreniz beş dakika. Lütfen süresi
içerisinde cevap verin.
Buyurun.
MALİYE BAKANI MEHMET ŞİMŞEK (Batman) – Teşekkür
ediyorum Sayın Başkan. 
1’inci soruya, Sayın Erdemir’in
sorusuna cevap veriyorum. Türkiye bir hukuk devletidir. Tabii ki güçler
ayrımına saygılıyız ama hiçbir kurumun da diğer bir irade üzerine vesayet
kurmaması gerekiyor. Dolayısıyla önemli olan millî iradedir. Millî iradenin de
-tabii ki Mecliste- önemli ölçüde, esas tecelli ettiği kaynak burasıdır. Diğer,
tabii ki, güçler ayrımı çerçevesinde herkes işini yapacak.
Şimdi, il özel idarelerinde, şu anda o
bünyede çalışan Sosyal Yardımlaşma ve Dayanışma Vakfı çalışanlarının kamuya
alınmasına ilişkin an itibarıyla bir çalışma yok. Aile ve Sosyal Politikalar
Bakanlığımızın yeni birtakım fonksiyonlar üstlenmesi, bu çerçevede bu
elemanların yararlı olabileceği düşünülürse o zaman bakılabilir ama şu an itibarıyla
yapılan herhangi bir çalışma söz konusu değildir.
Ben Plan ve Bütçe Komisyonunda
açıkladım. Alınan uçak 185 milyon dolara alınmıştır. Türk Hava Yolları
tarafından satın alındı. Daha sonra devlete…
LÜTFÜ TÜRKKAN (Kocaeli) – Bende Türk
Hava Yolları hisse senedi var. Türk Hava Yolları bana sormadı mesela “Alayım
mı?” diye. Bu ne?
MALİYE BAKANI MEHMET ŞİMŞEK (Batman) –
Türk Hava Yolları buradan herhangi bir zarar etmeyecek, belki de üzerine kârını
koyup verecektir.
ALİ SARIBAŞ (Çanakkale) – Kaç para fark
var?
MALİYE BAKANI MEHMET ŞİMŞEK (Batman) –
Bilemiyorum ben şu anda… 
LÜTFÜ TÜRKKAN (Kocaeli) – Neden?
MALİYE BAKANI MEHMET ŞİMŞEK (Batman) -
Ben sadece size Plan ve Bütçe Komisyonundaki…
ALİM IŞIK (Kütahya) – Onlar mı tahsis
etti yani?
LÜTFÜ TÜRKKAN (Kocaeli) – Başbakanlık
para mı ödüyor ona ayrıca Sayın Bakan? 
MALİYE BAKANI MEHMET ŞİMŞEK (Batman) –
Başbakanlık para ödeyecek, evet.
ALİ SARIBAŞ (Çanakkale) – Kaç para fark
var efendim arada?
MALİYE BAKANI MEHMET ŞİMŞEK (Batman) –
Şimdi, yabancı tüzel kişilere satılan gayrimenkullerle ilgili şu anda bilgi yok
ama hafta başında siz tekrar hatırlatırsanız veya zaten yazılı bol bol soru
soruyorsunuz, o çerçevede cevaplandırırım.
ALİM IŞIK (Kütahya) – Ama burada
arkadaşlar da duysun.
MALİYE BAKANI MEHMET ŞİMŞEK (Batman) –
Şimdi, gayrimenkullere ilişkin Başbakanlık genelgesi devam ediyor. 
Burada madencilik sektöründe birtakım
sıkıntılar, yani bu süreçte gecikmeler olduğu doğrudur. Şu anda devletin hakkı
yani madencilik sektöründen devletin aldığı paya ilişkin bir yasa çalışması
var. O yasa çalışması muhtemelen yakında Meclise gelir. Onu bir anlamda yeniden
gözden geçiriyoruz. Muhtemelen ondan sonra bu izinler konusu tamamen çözülür
diye düşünüyorum çünkü esas sorun, çok büyük alanların, çok çok geniş alanların
çok cüzi birtakım bedellerle birtakım -yani tabii ki- taliplere tahsis
edilmesiyle, verilmesiyle ilişkili… 
OSMAN AYDIN (Aydın) – Yok…
MALİYE BAKANI MEHMET ŞİMŞEK (Batman) -
Hayır, sadece ben bildiğim kadarıyla söylüyorum, bu konu benimle doğrudan
ilgili değil. Ne madencilikten sorumluyum ne de bunların izin sürecinden
sorumluyum.
OSMAN AYDIN (Aydın) – Bir yıllık kira
bedeli özel mülkiyetin parasına eş değer aşağı yukarı.
MALİYE BAKANI MEHMET ŞİMŞEK (Batman) –
Anladım. Ben sadece dışarıdan edindiğim bilgiler üzerine size cevap vermeye
çalışıyorum. Aslında doğrudan doğruya bu sorunun muhatabı da ben değilim ama
bildiğim kadarıyla… Çünkü, hiçbir soruyu cevapsız bırakmak istemediğim için
bildiklerimi sizinle paylaştım.
Şimdi, “Sarayın
sigortası yapılmış mıdır?” Bilmiyorum, dolayısıyla bedelini de bilmiyorum. Ama,
bunu tabii ki her zaman sorabilirsiniz böyle bir şey varsa. 
ALİ SARIBAŞ
(Çanakkale) – Sonra “full” mü efendim, “full” sigorta mı?
MAHİR ÜNAL
(Kahramanmaraş) – Kamu binalarının sigortası yapılmaz efendim, devlet
binalarının sigortası yapılmaz.
MALİYE BAKANI
MEHMET ŞİMŞEK (Batman) – Hayır, oraya yapılmış mı özel bir şey, bilmiyorum. 
MAHİR ÜNAL
(Kahramanmaraş) – Hayır, devlet binası orası, kamu binası.
ALİ SARIBAŞ
(Çanakkale) – Yaparken TOKİ’ye inşaat firması olarak da yapmak zorunda sigorta
efendim kanun gereği.
MALİYE BAKANI
MEHMET ŞİMŞEK (Batman) –Neyse, tartışmalar var.
Arkadaşlar,
genelde kamu taşıtları da sigortalanmaz, kasko yapılmaz. Muhtemelen binalarda
da aynı şekildedir. Bununla ilgili, bilmiyorum, nedir bütçe kanununda?
LÜTFÜ TÜRKKAN
(Kocaeli) – Yani, yangına mangına karşı da Allah’a havale ettiniz!
MALİYE BAKANI
MEHMET ŞİMŞEK (Batman) – Bütçe kanununda da hüküm varmış, Müsteşarımız şimdi
söyledi. Dolayısıyla, zaten sigorta yapılmıyor, sigorta yapılamaz. Bütçe
kanununda buna ilişkin bir hüküm var. Dolayısıyla, sigorta yapılmamıştır.
Sigorta yapılmadığına göre bedeli de yoktur. 
ALİM IŞIK
(Kütahya) – Paralar yanmasın sonra Sayın Bakanım!
LÜTFÜ TÜRKKAN
(Kocaeli) – Saraya biz gelene kadar iyi baksınlar, yakmasınlar!
MALİYE BAKANI
MEHMET ŞİMŞEK (Batman) – Şimdi, defterdarlık uzmanlarının statü, ücret, görev
ve yetkileri itibarıyla hiçbir gerileme olmamıştır. Çok açık ve net olarak
söylüyorum, hiçbir gerileme yok yani ne maaşlarında bir gerileme var ne yaptıkları
işte ne de yetkilerinde. Ama, şöyle: Yani biz Vergi Denetim Kurulunu kurarken
bütün denetim birimlerini birleştirdik. Vergi denetmenlerini vergi müfettişliği
çerçevesine yükselttiğimiz için herkes diyor ki: “Onlar yükseldi, biz geride
kaldık, biz mağdur olduk.” Hayır, öyle bir şey yok. Yani, denetim ayrı…
(Mikrofon
otomatik cihaz tarafından kapatıldı)
BAŞKAN – Sayın Bakan,
teşekkür ediyorum.
Soru-cevap
işlemi tamamlanmıştır.
Maddeyi
oylarınıza sunuyorum: Kabul edenler... Kabul etmeyenler... Madde kabul
edilmiştir. 
Sayın
milletvekilleri, birleşime on dakika ara veriyorum.
Kapanma Saati: 17.17
ÜÇÜNCÜ OTURUM
Açılma Saati: 17.37
BAŞKAN: Başkan Vekili Sadık YAKUT
KÂTİP ÜYELER:
Muharrem IŞIK (Erzincan), Bayram ÖZÇELİK (Burdur)
----0----
BAŞKAN – Sayın milletvekilleri, Türkiye
Büyük Millet Meclisinin 35’inci Birleşiminin Üçüncü Oturumunu açıyorum.
2015 Yılı Merkezi Yönetim Bütçe Kanunu
Tasarısı ile 2013 Yılı Merkezi Yönetim Kesin Hesap Kanunu Tasarısı üzerindeki
görüşmelere devam edeceğiz. 
Komisyon ve Hükûmet yerinde. 
Şimdi 11’inci maddeyi okutuyorum:
Fonlara ilişkin işlemler
MADDE 11- (1)
Türk Silahlı Kuvvetlerine stratejik hedef planı uyarınca temini gerekli modern
silah, araç ve gereçler ile gerçekleştirilecek savunma ve NATO altyapı
yatıranları için yıl içinde yapılacak harcamalar; 7/11/1985 tarihli ve 3238
sayılı Kanunla kurulan Savunma Sanayii Destekleme Fonunun kaynakları, bu amaçla
bütçeye konulan ödenekler ve diğer ayni ve nakdi imkânlar birlikte
değerlendirilmek suretiyle Savunma Sanayii İcra Komitesince tespit edilecek
esaslar çerçevesinde karşılanır.
(2) Millî Savunma Bakanlığı, Jandarma Genel Komutanlığı
ve Sahil Güvenlik Komutanlığına bütçe ile tahsis edilen mevcut ödeneklerden
birinci fıkra hükümleri gereğince tespit edilecek tutarları; Emniyet Genel
Müdürlüğüne bütçe ile tahsis edilen mevcut ödeneklerden uçak ve helikopter,
insansız hava araçları (İHA), uçuş simülatörü ve Elektronik Harp (HEWS)
projesine ilişkin tutarları; Türkiye Hudut ve Sahiller Sağlık Genel Müdürlüğüne
bütçe ile tahsis edilen mevcut ödenekler ile bu Genel Müdürlük bütçesine
kaydedilen ödeneklerden motorbot alımına yönelik tutarları; Orman Genel
Müdürlüğüne bütçe ile tahsis edilen mevcut ödenekler ile bu Genel Müdürlük
bütçesine kaydedilen ödeneklerden Helikopter Alım Projesine ilişkin tutarları;
Maden Tetkik ve Arama Genel Müdürlüğüne bütçe ile tahsis edilen mevcut
ödenekler ile bu Genel Müdürlük bütçesine kaydedilen ödeneklerden araştırma
gemisi alımına yönelik tutarları; Enerji ve Tabii Kaynaklar Bakanlığı bütçesi
ödeneklerinden petrol ve doğalgaz boru hatları entegre güvenlik sistemi
tedarikine ilişkin tutarları; Afet ve Acil Durum Yönetimi Başkanlığına bütçe
ile tahsis edilen mevcut ödeneklerden Afet Sonrası Görüntü İşleme İstasyonu
Kurulması Projesine ilişkin tutarları; ilgili hizmetleri gerçekleştirmek üzere
Savunma Sanayii Destekleme Fonuna ödemeye ilgisine göre Afet ve Acil Durum
Yönetimi Başkanlığından sorumlu Başbakan Yardımcısı, Millî Savunma Bakanı,
İçişleri Bakanı, Sağlık Bakanı, Orman ve Su İşleri Bakanı veya Enerji ve Tabii
Kaynaklar Bakanı yetkilidir.
(3) Savunma Sanayii Destekleme Fonundan Hazineye
yatırılacak tutarları bir yandan genel bütçeye gelir, diğer yandan Milli
Savunma Bakanlığı bütçesinin ilgili tertiplerine ödenek kaydetmeye ve geçen
yıllar ödenek bakiyelerini devretmeye Maliye Bakanı yetkilidir.
(4) İlgili yıllar bütçe kanunları uyarınca, yürütülmesi
öngörülen projeler için Savunma Sanayii Destekleme Fonuna aktarılan tutarlardan
kullanılmayan kısımlar, Savunma Sanayii Destekleme Fonundan ilgili genel
bütçeli idarenin merkez muhasebe birimi hesabına; özel bütçeli idarelerde ise
muhasebe birimi hesabına yatırılır ve ilgili idarenin (B) işaretli cetveline
gelir kaydedilir. Gelir kaydedilen tutarlar karşılığını ilgili idare bütçesine
ödenek kaydetmeye genel bütçeli idarelerde Maliye Bakanı, özel bütçeli
idarelerde ise ilgili özel bütçeli idare yetkilidir. Milli Savunma Bakanlığı,
Jandarma Genel Komutanlığı ve Sahil Güvenlik Komutanlığı dışındaki idarelerde
ödenek kaydı yılı yatırım programı ile ilişkilendirilerek yapılır.
BAŞKAN – Madde üzerinde Milliyetçi
Hareket Partisi Grubu adına söz isteyen Alim Işık, Kütahya Milletvekili. 
Buyurun Sayın Işık. (MHP sıralarından
alkışlar) 
MHP GRUBU ADINA ALİM IŞIK (Kütahya) –
Sayın Başkan, değerli milletvekilleri; görüşülmekte olan 2015 Yılı Merkezi
Yönetim Bütçe Kanunu Tasarısı’nın 11’inci maddesi üzerinde Milliyetçi Hareket
Partisi Grubu adına söz aldım. Bu vesileyle yüce Meclisi ve bizleri izleyen
değerli vatandaşlarımızı saygılarımla selamlıyorum.
Bilindiği gibi, bu madde, fonlara
ilişkin işlemlerin nasıl yürütüleceğini ve bu kapsamda, özellikle, Savunma
Sanayii Destekleme Fonu kaynaklarının nasıl oluşturulacağını hükme bağlayan
düzenlemeler içermektedir.
Sözlerimin başında, Türk Silahlı
Kuvvetlerinin bölgesinde güçlü ve caydırıcı bir güç olmasına önemli katkılar
sağlayacak olan Savunma Sanayii Destekleme Fonu kaynaklarının ne kadar
artırılsa az olduğunu ifade etmek istiyorum. Ancak, takdir edersiniz, her
fondaki ya da her bakanlık bütçesindeki her kuruş milletimizin verdiği
vergilerle toplanan ve herkesin hakkı olan bir paradan oluşmaktadır. O nedenle,
fon kaynaklarının doğru kullanılması ve yerinde kullanılması konusunu,
özellikle, bu bütçeyi kontrol eden ve bütçenin yürütülmesinden sorumlu Maliye
Bakanlığından istirham ettiğimizi ifade etmek istiyorum. 
Bu vesileyle, özellikle, Türk Hava
Kuvvetlerinin 2012 yılında Güney Kore’den satın aldığı 40 adet KT-1 tipi eğitim
uçağının şu ana kadar yaptığı uçuşlarda beklenen performansı gösterememiş
olmasına ve 20’ye yakın uçağın hangarda bekletiliyor olmasına rağmen, aralık
ayı başında 15 adet ek uçak alımı konusunun değerlendirilme sürecinde yine
Güney Kore’den performansı beklenen düzeyde olmayan uçaklardan alınması yönünde
verilmiş olan kararı dün Sayın Millî Savunma Bakanına sorduğum soru üzerine
yüce Meclisin tüm üyeleri öğrenmiş oldu. 
Bir tarafta yıllardır bu milletin
parasıyla toplanmış kaynaklardan yapılan harcamalarla kendi yerli uçağımız
olarak övünerek her yerde bahsettiğimiz, aynı amaca yönelik “HÜRKUŞ” isimli eğitim
uçağı var ve “Bu ihaleye biz de varız.” demesine rağmen TAI ve Savunma Sanayii
Müsteşarlığının -çok fazla fark olmayacak şekilde- Güney Kore’deki performansı
düşük uçaklara rağmen, bu ihaleye talip olmalarına karşın, maalesef, kararın
yine Güney Kore’den alınacak uçaklar yönünde çıkmış olması düşündürücüdür ve
milletimiz adına doğru değildir. Şundan dolayı doğru değildir: Bu uçak şu anda
deneme uçuşlarını yapıyor, HÜRKUŞ ve 2015 yılında Paris’te yapılacak dünyanın
en büyük havacılık fuarı olan Uluslararası Havacılık Fuarı’na katılmak üzere
hazırlıkların yapıldığı bir dönemde, rakip bir firmanın uçağını bu ülkenin
tercih ediyor olması, Sayın Bakanın ifadelerine göre, 2018 öncesi teslim
edilemeyeceği söylendi, diğeri 2017 yılında teslim edilecek yani aradaki bir
yıla yakın bir süre karşılığında bu tercihin yapılmış olması bu emeklerin,
inşallah, boşa gitmesine yol açmaz. Bunu, özellikle Sayın Maliye Bakanından
takibi konusunda… Eğer mümkünse geri dönüşü, kendi uçaklarımızın kendi Türk Hava Kuvvetlerimiz tarafından
kullanılmasını sağlayacak bir müdahale yetkisi varsa ya da düzenleme
yapılabilecekse onun yeniden gözden geçirilmesi talebini hem sektör adına hem
Türk Silahlı Kuvvetleri adına hem de aziz milletimiz adına Sayın Bakana
iletmeyi bir görev biliyorum. 
İkinci konu: Sayın Bakanım, dünden beri defalarca sormamıza
rağmen -sizi de anlayışla karşıladığımızı başta ifade ediyorum- bu kaçak
sarayla ilgili hangi fondan, hangi kaynaktan ne kadar para aktarıldığı konusunu
cevaplamamakta ısrar ediyorsunuz. Bunu anlayışla karşıladığımı ifade etmek
istiyorum çünkü 1 milyar 377 milyon TL bugünkü parayla, eski parayla 1
katrilyon 376 trilyon lira para harcandığını söylemenizden bu yana sizin
üzerinizdeki baskıların ne kadar arttığının farkındayız. Ancak ben, sizinle elimdeki
belgeyi, dün, söz konusu yapı ruhsatı ve yapı kullanım izin belgesiyle ilgili
verileri paylaştığımda, konudan haberdar olmadığınızı ifade etmiştiniz. Şimdi,
bu kaçak sarayla ilgili resmî belgeyi sizlerle paylaşıyorum. Yapı ruhsatı
17/7/2012 tarihinde Ankara Büyükşehir Belediyesi tarafından verilen bu
binalarda toplam 207 bin metrekarelik ve 1.210 adet ofisten oluşan bir yapı
öngörülüyor ve söz konusu yapının ortalama birim maliyeti 800 TL/metrekare
olmak üzere 165 milyon 600 bin TL’lik bir yapı maliyeti öngörülmüş. Yine, 2014
yılı 8 Ekim tarihinde, Ankara Büyükşehir Belediyesi tarafından verilen biten
inşaatlarla ilgili yapı kullanma izin belgesinde -belge numarası 33-1/2014
olmak üzere- söz konusu binaların “Başbakanlık Hizmet Binaları” olarak yapıldığı,
Toplu Konut İdaresi Başkanlığı tarafından binanın yapıldığı, yapı müteahhidinin
Fevzi Akkaya, REC Uluslararası İnşaat Yatırım Sanayi ve Ticaret AŞ olduğu, 1.220 ofis
ve iş yerinden oluşan ve bugüne kadar, toplam 97.914 metrekarelik bitmiş alan
için, metrekare birim maliyeti 800 TL olmak üzere, toplam 78 milyon 331 bin 200
TL’lik bir maliyet yer almaktadır. Dolayısıyla, binanın özelliklerinin de
detayda yer aldığı, binanın bulunduğu toplam alanın da parsel alanı olarak
metrekare cinsinden 487.941 metrekare yani yaklaşık 500 dönümlük bir araziyi
kapsadığını ifade etmek istiyorum.
Şimdi, bu bilgiler ve sizin
açıkladığınız 1 katrilyon 376 trilyon liralık para arasında yaklaşık 20 kat bir
fark var.
Sayın Bakan, siz, bu ülkenin Maliye
Bakanısınız. Bu milletin vergilerinin teslim edildiği hazinenin başındaki
birinci derecede sorumlu kişisiniz. Ben bir milletvekili olarak şunu öğrenmek
istiyorum: Bu resmî belgedeki bu veriler ile sizin açıkladığınız veri
arasındaki yaklaşık 20 kat farkın sebebi nedir? Acaba, bu inşaatı yapanlar
devletten vergi kaçırmak için bu rakamları düşük mü göstermişler, yoksa bu
paralar başka bir yere mi harcandı? Bunu bilmek istiyoruz. 
Niye bunu bilmek istiyoruz? Çünkü, bu
konuda Sayıştay denetim raporlarında yer alan verilere baktığımız zaman, Çevre
ve Şehircilik Bakanlığının söz konusu inşaatla ilgili, örneğin 1 metreküp
toprak kazma için verdiği -kâr dâhil olmak üzere- birim fiyat 3,10 TL/metreküp
iken müteahhide ödenen para 37,19 TL, dolayısıyla 11 kat daha fazla. Örneğin
elle kum ve çakıl serme işinde Çevre ve Şehircilik Bakanlığının verdiği birim
fiyat 3 lira 49 kuruş iken müteahhide yapılan ödemenin 66 lira 85 kuruş yani
19,15 kat daha fazla olduğu Sayıştay raporlarında yer almış.
Sayın Bakan, sizin de göreviniz, bizim
gibi -en azından- bu denetimi yapmaktır. Sayıştay raporları eldeyken, bu kadar
fazla ödeme yapıldığı ortaya çıkmışken ve ortalama -diğer maliyet unsurları da
var, onları da vaktimi fazla harcamamak için saymıyorum ama- en az 2,5 kat ile
20 kat arasında değişen kalemlerde ödeme yapıldığı devletin resmî belgelerinde
yer almaktayken hâlâ bu kaçak sarayla ilgili, yok “İtibar vesilesidir.” yok
“Milletin parası çarçur edilmemiştir.” diye savunmanın bir anlamı yok. Varsa
yanlışlık, üzerine gideceğiz. Kimseyi burada korumak göreviyle hiçbir
milletvekili görevlendirilmedi. 
Ben, özellikle bu konuyu… Arzu
ederseniz belgeyi de -zaten Adalet ve Kalkınma Partisi Grup Başkan Vekilinin
dağıttığı belgedir, partinin elinde vardır- size verebilirim. Lütfen, bunu
inceleyip en azından bu bütçe görüşmelerinin sonuna kadar ortadaki net
rakamları bu yüce Meclise açıklamanızın, hem sizin açınızdan hem tüm
milletvekilleri olarak bizler açısından hem de bizleri izleyen aziz
vatandaşlarımızın bilgilenmesi açısından büyük önemi vardır diyorum.
Bu vesileyle tekrar bütçenin hayırlı
uğurlu olmasını bir kez daha temenni ediyorum. (MHP sıralarından alkışlar)
BAŞKAN – Cumhuriyet Halk Partisi Grubu
adına söz isteyen Emre Köprülü, Tekirdağ Milletvekili.
Buyurun Sayın Köprülü. (CHP
sıralarından alkışlar)
CHP GRUBU ADINA EMRE KÖPRÜLÜ (Tekirdağ)
– Sayın Başkan, değerli milletvekilleri; tasarının 11’inci maddesi üzerinde
Cumhuriyet Halk Partisi Grubu adına söz almış bulunuyorum. Bu vesileyle Genel
Kurulu saygılarımla selamlarım.
Tabii, sözlerime başlamadan önce şuna
değinmek istiyorum: Bugün laik, bilimsel, demokratik eğitim için Muğla
Yatağan’dan yola çıkan EĞİTİM-İŞ’li öğretmenler Ankara’ya ulaştılar. Birçok
demokratik kitle örgütünün de katılımıyla beraber “Laik Eğitim ve Emeğe Saygı
Yürüyüşü” bugün Ankara Tandoğan’da gerçekleşeceği sırada polis yürüyüşe çok
sert bir biçimde saldırdı, müdahale etti. Biber gazlı ve tazyikli bir suyla
yapılan müdahale sırasında EĞİTİM-İŞ’in Genel Başkanının da aralarında
bulunduğu 100’den fazla öğretmen gözaltına alındı. 
Burada şunu söylemek lazım: Belki
gözaltılar artık normal gelmeye başladı topluma ama bugün 20 Aralık. Ankara’nın
kışında bu insanlara suyla saldırıldı, gazla saldırıldı ve ben Emniyet
Müdürlüğüne de gittim, bu öğretmelerin orada da hâllerini gördüm; çamaşırlarına
kadar ıslanmışlar, üzerleri değiştirilmeden ifade vermeye zorlanıyorlar. Bunun
hukukla, adaletle bir izahı yok; bunun insanlıkla da bir izahı yok. Bu, son
dönemde artan, hızlanan tipik faşizan uygulamaların bir görünümü. 
Burada şunu söylemekte fayda var: Laik
eğitim isteyen, demokratik eğitim isteyen insanlara tavır sert olabilir ama bu
talepler hiçbir zaman bitmeyecektir. Neticede, Türkiye'nin laik eğitimi,
demokratik eğitimi cumhuriyetin kuruluş felsefesi üzerinden yaşatılsın
isteyenler mücadelelerini her daim sürdüreceklerdir. 
Sayın Başkan, değerli milletvekilleri;
burada görev yapan, hangi siyasi partide bulunursa bulunsun görev yapan bütün
milletvekillerinin her birinin üst noktadaki görev tanımlaması aslında ortak.
Bazılarının, tabii, amaçları farklı olabilir ama görev tanımlaması ortak. O da
şu: Tüm yurttaşlarımızın yaşam kalitesini artırmak, refah seviyesini
yükseltmek. Herkesin ortak anlamdaki görev tanımlaması budur diye düşünüyorum. 
Şimdi, bugün, bütçe görüşmelerinin,
Genel Kuruldaki görüşmelerinin 11’inci günündeyiz. Toplumun birçok kesimini
ayrı ayrı düşünürsek ve Meclisin de aslında bu ortak görev tanımlamasında yani
yaşam kalitesini artırmak ve refah seviyesini artırmak noktasındaki tavrına
dönük “On bir günün sonunda toplumun aklında ne kaldı?” diye bakmamız lazım.
Yani, bütün kesimler açısından düşünmek lazım. Burada, vergisini ödeyen, bu
ülkeye vatandaşlık bağıyla bağlı olan herkes 11’inci günün sonunda hangi
yarasının bir merhemle kapatıldığını gördü Mecliste? 
Emeklilerle ilgili düşünelim mesela. 11
milyona yakın emekli var. Emekliler temel insani ihtiyaçlarını bile
karşılamaktan yoksun durumdayken 11’inci günün sonunda Hükûmetten herhangi bir
şekilde müjdeli haber aldılar mı, bir tane haber aldılar mı? Maalesef ki
bulamayacağız, bir tane haber bu noktada alınamadı. 
İşsizlik boyutu korkunç noktalara
geliyor, özellikle çift hanelere geldi. Genç işsiz oranları çok yüksek bir
noktada. Ya da oranları boş verin, her birimizin günde kaç kez işsiz birisi
tarafından telefonu aranıyor? Hangimiz bölgelerinden gelen işsizlik
noktasındaki talepleri duymazdan gelebiliyoruz? Ama, demek ki Hükûmet bu
talepleri duymazdan geliyor ki 11’inci günün sonunda işsizliği giderecek,
Türkiye’de yeni istihdam olanakları yaratacak bir hamleyi bütçede göremiyoruz. 
Atanamayan yüz binlerce öğretmen… İki
gün önce, Millî Eğitim bütçesi görüşülürken şu tespit yapıldı: Bu kaçak sarayla
ilgili “Kaçak saray yapılmasaydı 70 bin öğretmen atanıp bir yıllık maaşları da
ödenebilirdi.” dendi. Atanamayan öğretmenlerle ilgili bir düzenleme yine yok.
8,5 milyon engelli yurttaşın yetersiz eğitim, sağlık hizmeti, işsizlik sorunu
ya da daha önemlisi toplumsal hayata uyum sorununu çözecek bir düzenlemeyi
göremedik, duyamadık, toplum da duyamadı. Gençlerin geleceğe dönük
korkularının, taleplerinin ya da -tek tek sıralamak çok uzun sürecek-
çiftçilerin taleplerinin… Veya bir çiftçi duyabildi mi çiftçilerin üzerindeki
ağır vergi yükünün kaldırılacağına dair bir müjdeli haber? Duyamadı. İş
cinayetleriyle ilgili, 2014 yılında ilk on ayda 1.600 insan ölmüş. Ölmüş,
değerli milletvekilleri, bunun daha ötesi yok, ölmüş bu insanlar. Hükûmet?
Hükûmet teselli görevini yapar. Peki, bu bütçede 2015’te de aynı ölümlerin
olmaması adına gerçekten kapsamlı, düzenli bir çalışma var mı?
Göremeyeceksiniz, yok. Baktığınız zaman rakamlara, iktidara geldiğinden beri
korkunç bir artış var iş kazalarında, iş cinayetlerinde. Peki sorumlusu?
Sorumlusu politikalar, bu politikalar ve bu politikaların neden olduğu, işte
ölümler. 
Şimdi, tam bu noktada, bunları
çoğaltmak mümkün ama on bir gün boyunca halkımızın aklında kalan, bütçeyle
ilgili umuda dönük bir durum yok, bir müjde yok. Tek bir şey var akıllarda
kalan, herkes için ortak bir durum, emekli için de çiftçi için de işsizlik
sorunu yaşayanlar için de veya toplumun genci, yaşlısı, herkes için de. Yani,
kuruşla da vergi ödeyen için de milyon vergi ödeyen için de ortak bir durum
var, o da şu: Bu insanların, fakir fukaranın parasıyla yapılan, milyarlar
gömülen, adına “saray” denilen kaçak yapılar var; on bir günün sonunda bu bütçe
görüşmelerinden halkın hafızasında kalan. Yani, şunu söylemek lazım: İtibar
açlığı içinde olanların, halkın vergileriyle bu itibar açlıklarını gidermeye
dönük yaptığı bu saray var; on bir günün sonunda, bütçe görüşmelerinin sonunda
insanların aklında kalan, halkımızın aklında kalan. Şimdi, bu saray, açıkça,
tekrar söylüyorum, itibarın falan göstergesi değildir, sadece itibar açlığı
içinde bulunanların somutlaşmış bir tezahürüdür, bu açlıklarının somutlaşmış
bir tezahürüdür. 
Şimdi, tabii, özellikle şöyle söylemek
lazım: Bu bütçe halkımızın hiçbir yarasına merhem olmayacak, hiçbir şekilde
2015’in umut olduğuna dair, çözüm odaklı olduğuna dair bir program olmayacak ve
biz, bu nedenle bu bütçeye “Hayır.” diyeceğiz, bu bütçeyi kabul etmeyeceğiz
çünkü dengesizliğin, çelişkilerin, adaletsizliğin, haksızlığın olduğu bir
uygulamaya “Evet.” dememiz mümkün değil.
Sayın Bakan, haksızlık demişken bir
konuya da değinmek istiyorum çünkü beni de daha fazla ilgilendiriyor, tam da
sizin konununuz. Bakın, haksızlık noktasında… Ben Tekirdağ ilinin
Milletvekiliyim, Tekirdağ ilini temsil ediyorum. Benim ilim bu ülkeye ciddi
oranda vergi ödeyen bir il, ilk 10 sıralama içerisinde devlete katkı sağlayan
bir il. Tahakkuk oranları ile tahsilat oranlarının az çok birbirini dengelediği
bir il yani vergi ödeme duyarlılığını gösteriyor vatandaşlarımız. İlk 10 sıra
içerisinde 9’uncu sırada vergi ödüyor Tekirdağ ama gelinen noktada, kamu
yatırımları noktasında, kamu kaynaklarının Tekirdağ’a aktarılması noktasında
maalesef Hükûmetiniz son derece kötü bir profil çiziyor. 
Bakın, birçok bürokratınız -şimdi
arkanızda da var, kuliste de var- var, size söyleyecekler, sorun onlara:
Tekirdağ bu ülkeye kaçıncı sırada vergi ödüyor, kamu kaynaklarından pay alma
noktasında kaçıncı sırada? Ya da şöyle sorun: Kişi başına düşen kamu
yatırımlarında kaçıncı sırada Tekirdağ? Bakın, bir oran vereceğim: Gelirinin
giderini karşılama oranı Tekirdağ ilinin yüzde 250, 81 il içerisinde 4’üncü
sırada yani aldığının 2,5 katı kadar fazla devlete vergi veriyor. Bu açığı
nasıl kapatmak zorunda kalıyoruz? Açık söyleyeyim, devletin, Hükûmetin hizmet
etmediği noktalarda yerel yönetimlerimizle bu açığı kapatmaya çalışıyoruz ama
sizden bir ricam var: Ya bunu düzeltin, bu adaletsizliği giderin ya da bu
adaletsizliği bu bütçede de gideremeyeceksiniz önce Tekirdağ’a ödediği vergiler
için bir teşekkür edin, sonra da yaptığınız bu haksızlık için bütün Tekirdağ
halkından çıkıp özür dileyin diyorum.
(Mikrofon otomatik cihaz tarafından
kapatıldı)
EMRE KÖPRÜLÜ (Devamla) - Ben bir kez
daha bütçeye “hayır” oyu kullanacağımızı belirterek Genel Kurulu saygılarımla
selamlıyorum. (CHP sıralarından alkışlar)
BAŞKAN – Teşekkür ediyorum.
Halkların Demokratik Partisi Grubu
adına söz isteyen Nazmi Gür, Van Milletvekili.
Aynı zamanda şahıs adına da talebiniz
olduğu için süreniz on beş dakika.
HDP GRUBU ADINA NAZMİ GÜR (Van) – Sayın
Başkan, değerli arkadaşlar; 2015 Yılı Merkezi Yönetim Bütçe Kanunu Tasarısı’nın
11’inci maddesi üzerine grubum adına söz aldım. Hepinizi saygıyla sevgiyle
selamlıyorum.
2015 bütçesi aslında bir güvenlik
bütçesidir, bir savaş bütçesidir. Böyle kestirmeden girmemin, en son söylemem
gereken sözü en başta söylememin elbette ki gerekçeleri var. Çünkü, bütçe, aynı
zamanda bir ülkenin bütün yurttaşları için bir haktır. Bu hakkın kullanılmasını
ve bütün sınıf ve toplumların, bütün katmanların bu bütçe hakkı yerine
getirilirken, bütçe hazırlanırken katılımını esas alan ülkeler demokratik
ülkelerdir. Sadece bir partinin hazırladığı ve kendi ihtiyaçlarına binaen inşa
ettiği bir bütçe ise militarist bir bütçedir, güvenlik anlayışıyla hazırlanan
bir bütçedir ve demokrasiyle uzaktan yakından ilgisi olmayan bir bütçe
niteliğindedir. İşte 2015 bütçesi tam da böyle bir bütçedir. Toplumun bütün
ezilen sınıflarının, katmanlarının hiçbirinin ihtiyaçlarını, taleplerini
gözeterek hazırlanan bir bütçe değildir bu bütçe ve emeklisinden öğretmenine
kadar, öğretmeninden işçisine kadar, işçisinden memuruna kadar toplumun her
kesimi, yoksulları bu bütçe hakkından mahrum bırakılmaktadır. 
Üstelik bu bütçenin de –biliyorsunuz-
denetiminin mümkün olmadığını, son yıllarda özellikle Sayıştay raporlarının
burada bulunmaması ve Sayıştay raporlarının bu Mecliste okunmaması da bu
denetimin artık kaldırıldığını gösteriyor.
Bu bize şunu gösteriyor, bir tek şeyi
gösteriyor: Artık, AKP rejimi –bunun altını çizerek söylüyorum- bundan sonraki
ömrünü uzatabilmek için, kurumsallaşabilmek için kendi ihtiyaçlarını gözeterek
bir bütçe hazırlıyor. İşte bu bütçenin en temel konularından biri militarist
yapılara aktarılan, ayrılan bütçedir. Militarist kurumlara aktarılan ayrılan
bütçe ile toplumun temel ihtiyaçlarını karşılayan kurumların bütçelerini
karşılaştırdığımızda bunların devede kulak kaldığını söyleyebiliriz.
Elbette ki şöyle bir gerekçe ileri
sürebilirsiniz: “İşte, kuzeyimizde bir Ukrayna sorunu var, savaş tehlikesi var.
Orta Doğu yanıyor zaten, ateşin içindeyiz. Türkiye, elbette ki kendini
koruyacak önlemleri almak zorunda. Bu nedenle, biz, militarist kurumların
bütçelerini sıkı tuttuk, geniş tuttuk, daha fazla para ayırdık.” diyebilirsiniz
ama kuşkusuz bu, yine de bu bütçenin tipik bir AKP bütçesi olduğunun ve
esasında AKP iktidarının ömrünü uzatma konusunda giderek otoriterleşen bir
bütçe yapısıyla bunu desteklediğinin göstergesidir. Nasıl olduğunu küçük birkaç
örnekle size göstermek istiyorum değerli arkadaşlar.
Biliyorsunuz, geçenlerde bir iç
güvenlik paketi geçti bu Meclisten ve polise, öldürme yetkisi dâhil olmak
üzere, “makul şüphe” adı altında sokakta kaşını, gözünü beğenmediği, saçının
rengini, tipini beğenmediği herkesi gözaltına alma yetkisini veren bir yasa
geçti. Oysa bu Parlamentoda demokratikleşmenin, oysa bu Parlamentoda hak ve
özgürlükler alanının genişletilmesi paketlerinin geçmesi gerekiyordu ama tam
tersi, farklı alanlarda demokratikleşmeyi sağlayacağımıza, giderek
otoriterleşen bir Hükûmet anlayışı, yönetim anlayışı ve giderek otoriterleşen
bir devlet ve bu devletin yurttaş karşısına demir yumrukla çıktığı bir görüntü.
Değerli arkadaşlar, birkaç örnek
vermekte fayda var: Geçen gün -17 Aralıkta- Diyarbakır’da 16 yaşındaki Kadir
Çakmak isimli bir çocuk, polisin açtığı ateşle kafasından 2 kurşun ve vücudunun
diğer yerinde 1 kurşun olmak üzere delik deşik edildi ve yaşamını yitirdi bu
çocuğumuz. Ve bu, işte bu güvenlik paketinin ilk uygulamalarından birisidir.
Yine, bugün Ankara’da, belki de bin
metre ötemizde, Tandoğan Meydanı’nda EĞİTİM-İŞ Sendikasının organize ettiği bir
gösteriyi polis gazla, TOMA’yla dağıttı ve yaklaşık olarak 100’ün üzerinde
eğitim emekçisi gözaltına alındı. İşte bu da makul şüphe; biliyorsunuz “Kim
hakları ve özgürlükleri için sokağa çıkıyorsa, kim sesini yükseltiyorsa, hangi
muhalif iktidarın ezici gücüne karşı sesini çıkartıp yükseltebiliyorsa
gözaltına alınır.” mesajıydı bu. Ve bugün de işte 100 emekçi gözaltında.
Değerli arkadaşlar, elbette ki bu
güvenlikçi politikaların bir geçmişi var. Hatırlayın, 1999 yılında Türkiye
Avrupa Birliğine aday ülke olarak ilan edildiğinde umudumuz artmıştı çünkü bu
militarist yapıdan kurtulacaktık ve Türkiye’yi refaha ulaştıracaktık,
Türkiye’yi demokratikleştirecektik ve Türkiye’yi nihayetinde Avrupa Birliği tam
üyesi yapmak üzere yola çıkacaktık. Önceki hükûmetlerin başlattığı kimi
reformları AKP Hükûmeti de yürütmeye başladı ve bu reformlar, 11 Eylül
Amerika’daki İkiz Kule saldırılarıyla birlikte, neredeyse bütün dünyada olduğu
gibi, durdu ve giderek geriye gidişler söz konusu oldu. Bu geriye gidişler
elbette sürüyor, şu anda da sürüyor. AKP Hükûmeti -bu geriye gidişleri- daha
önce kaşıkla verdiğini kepçeyle alarak, bütün hak ve özgürlükler alanını da
daraltarak demokrasiyi âdeta bu ülkede katletmeye başladı. 
Değerli arkadaşlar, bu iç güvenlik
paketinin kişi hak ve özgürlüklerini tamamen yok eden, kişi güvenliğini ortadan
kaldıran bir yaklaşımla hazırlandığını… Elbette ki geçmişte yaşanan toplumsal
olaylarda polisin nasıl acımasızca gösterilerde ateş ettiğine, gaza boğduğuna,
TOMA’larla ezdiğine hepimiz tanıklık etmekteyiz. İşte bu iç güvenlik paketi
değerli arkadaşlar, polisin kitlesel gösterilerde kullandığı kimyasal gaz
kullanma hakkını sınırsız hâle getirdi. Bu hakla birlikte bugün Ankara’da bir
örneğini yaşadık, eğitim emekçileri hedef alındı. Yine, polise öldürme yetkisi
verildiğini söyledik. Polise doğrudan gözaltına alma yetkisini veren bu
güvenlikçi yaklaşımın örneğini dün gece benim yaşadığım mahallede, Van’da
Hacıbekir Mahallesi’nde gördük. Polisin evlerin kapılarını kırarak onlarca
insanı gözaltına aldığını söylersem herhâlde bu demokratik yaklaşımı, AKP’nin
ne kadar demokratik bir yaklaşım içinde olduğunu görebiliriz. Son yirmi dört saat
içinde değerli arkadaşlar, yüzlerce insanın Türkiye’de gözaltına alındığını,
“makul şüpheli” sıfatıyla şu anda sorgulandığını söyleyebiliriz. Bütün bunlar
işte bu güvenlikçi anlayışın bir ürünüdür. 
Yine, bu ülke
komik başka bir şey daha yaptı. Hasip Kaplan burada belki o sapanı göstermekle
çok güzel bir fotoğraf verdi, kendisi de burada. Çocuk oyuncaklarını silah
olarak göstermeye başladık. Herhâlde oyuncakları silah olarak gösteren
dünyadaki tek ülke biziz. 
Yine, değerli
arkadaşlar, toplumsal gösterilerde yaşanan zararlar vatandaşa yüklendi. Bu da
devletin kusursuz sorumluluğunun halka ve yurttaşlara devredildiğinin, bir yük
olarak aktarıldığının en büyük göstergesidir. 
Ama en önemli
konulardan birisi değerli arkadaşlar, düşünce ve ifade özgürlüğü konusunda
yaşanan katliamdı. Bu güvenlikçi yaklaşım, Türkiye’de ne yazık ki düşünce ve
örgütlenme özgürlüğünü, fikir özgürlüğünü neredeyse tümden ortadan kaldırdı.
Sadece son dönemlerde bir cemaate yönelik operasyonlarla değil, öncesi ve
bundan sonrası da öyle gösteriyor ki hem basın özgürlüğünü yok eden hem düşünce
ve fikir özgürlüğünü yok eden hem toplanma ve örgütlenme özgürlüğünü -bu dört
temel hakkı- yok eden ve esasında demokratik bir ülkenin en önemli
göstergelerinden biri olan bu hakları daraltan, yok eden dünyada başkaca bir
ülke yoktur. Yine, bu, güvenlikçi anlayışla, zihniyetle yapılan bir girişim. 
Değerli
arkadaşlar, tabii, bu güvenlikçi anlayış bu kadar burada durmuyor, sadece sivil
alana dönük olarak devam etmiyor. Yerel yönetimler üzerindeki baskılar, yerel
yönetimler üzerindeki merkezî vesayet, merkezî Hükûmetin valiler üzerinde,
yerel yönetimler üzerinde kurduğu baskıcı zihniyet burada da kendisini
gösteriyor. Örneğin, valiler bu konuda neredeyse gözaltına alma emrini verecek
duruma geldiler. 
Değerli arkadaşlar, tabii ki bütün
bunların dış yansımaları da var. Türkiye’nin içte yaşadığı bütün bu sıkıntılar
elbette dışarıda da, dış politikada da özellikle Sayın Cumhurbaşkanının aktif
bir şekilde katıldığı dış politika söylemi ve ona devam eden Sayın Başbakan ve
nihayetinde de diğer ilgili kurumlar, dış politikada Türkiye’nin sıkıntısını
ortaya çıkarıyor. Son iki devlet ziyaretini söylersem herhâlde Türkiye'nin
yönünün nere olduğunu, herkes, bütün halkımız da görür. Sayın Putin buraya
gelmişti. Herhâlde bundan sonra Avrupa Birliği sürecini ve Avrupa Birliğine tam
üyelik perspektifini yitiren bir Türkiye, Şanghay İşbirliği Örgütüne üyeliğini
bir kez daha dillendirmiştir. İşte bugünlerde Katar Emiri Türkiye’de. Bir hat
çizin Rusya’dan Katar’a, böylece Türkiye'nin dış dünyadaki yerini de tespit
etmiş olursunuz. Bu, son derece tehlikeli bir eksen kaymasıdır değerli
arkadaşlar. Sadece dış politikada değil, iç politikada da ciddi bir eksen
kaymasıdır.
Avrupa Birliği sürecini biz rafa
kaldırırsak, Avrupa Birliği sürecinde tökezlemelere, engellemelere rağmen biz
demokratikleşmezsek, halkımızın gerçekten özlem duyduğu demokratik yaşamı
hayata geçirmezsek, reformları hayata geçirmezsek Türkiye'nin yeri şimdi
bulunduğundan daha geri bir yer olacaktır. Bunun da AKP siyasetleriyle ilişkisi
olduğunu herhâlde söylemekte fayda var çünkü on iki yıldır bu ülkeyi yöneten
sizlersiniz. 
Bu totaliter yaklaşım, bu otoriter
yaklaşım Türkiye’yi hiçbir yere götürmez, emin olun hiçbir yere götürmez.
Avrupa Birliğinden uzaklaştırdığı gibi Şanghay İşbirliği Örgütüne de üye yapmaz
bizi. Olsa olsa biz, Orta Doğu’da ortalama bir ülke oluruz, Türkiye'nin
bölgesel rolü giderek erozyona uğrar ve bu konuda Türkiye'nin yapacakları
varken, örneğin bütün Orta Doğu’daki Kürtlere kucak açacakken onları tehdit
gören bir yaklaşımla yaklaşırsa Türkiye'nin gideceği yer, değerli arkadaşlar,
üçüncü sınıf bir Orta Doğu ülkesi olmaktır. Oysa biz, bu ülkenin
demokratikleşerek, bu ülkenin özellikle kendi iç sorunlarını çözerek ve “süreç”
adı altında Kürtlerle barışını gerçekleştirirse, çevresindeki Kürtlere, diğer
halklara doğrudan el uzatırsa, demokratik ilişkiler kurarsa bunun, Türkiye’yi
kendi bölgesinde lider ülke yapabileceğini ve kendi ülkesinde gerçekten önemli
demokratik bir rol oynayabileceğini öteden beri savunuyoruz. Yoksa bu
güvenlikçi yaklaşımlarla, bu otoriter yaklaşımlarla Türkiye’nin Orta Doğu’da
lider ülke olma ve kendi bölgesinde güç olma iddiası da havada kalır, temelsiz
kalır. 
Değerli arkadaşlar, özellikle bölgede
IŞİD’in yarattığı tehdit karşısında Türkiye’nin tavırsız kalması, özellikle
IŞİD konusunda tavırsız kalması ve bir türlü IŞİD’e doğrudan terörist örgüt
muamelesi yapmaması -her ne kadar söylüyorlarsa da ilgililer, yetkililer-
Türkiye’yi, uluslararası alanda çok ciddi biçimde zor durumda bırakmıştır, hem
müttefikleri arasında hem üyesi olduğu Avrupa Konseyi, NATO gibi uluslararası
örgütlerde ve hem de üyesi olmayı düşündüğü Avrupa Birliğinde ciddi bir dış
politika krizine sokmuştur. Öyle ki Washington’daki önemli “think tank”ler Avrupa
Birliğine çağrıda bulunarak Türkiye’nin bu yönüyle Avrupa Birliğine üye
olamayacağını ve nihayet Türkiye’nin Avrupa Birliği üyelik sürecinin askıya
alınmasını bile önerir duruma gelmişlerdir. Bunu gerçekten Türkiye açısından
büyük bir talihsizlik olarak görmekte fayda var. Çünkü, bu Hükûmet demokratik
bir ülke istemiyor, arzulamıyor herhâlde, kendi otoriter rejimini
kurumsallaştırmak, yerleştirmek çabasında. 
İşte burada tartıştığımız 2015 bütçesi
de Hükûmete bu olanağı sağlayacak 2015 yılında. Giderek otoriterizmini
yaygınlaştıracak, kurumsallaştıracak; halkı ezecek, yoksulları görmezlikten
gelecek; toplumsal sınıfları, katmanları görmezlikten gelecek; kendi militer
yaklaşımını, otoriter yaklaşımını ise yerleştirmeye devam edecek. Bu yaklaşımla
böyle bir bütçenin Türkiye’ye faydası olmayacak. Biz elbette ki grup olarak
buna “Hayır.” diyeceğiz. 
Genel Kurulu saygıyla selamlıyorum. 
Teşekkür ediyorum. (HDP sıralarından
alkışlar) 
BAŞKAN – Şahsı adına söz isteyen Tülay
Selamoğlu, Ankara Milletvekili.
Buyurun Sayın Selamoğlu. (AK PARTİ
sıralarından alkışlar)
TÜLAY SELAMOĞLU (Ankara) – Sayın
Başkan, değerli milletvekilleri; 2015 Yılı Merkezi Yönetim Bütçe Kanunu
Tasarısı’nın 11’inci maddesi üzerinde şahsım adına söz aldım. Hepinizi saygıyla
selamlıyorum. 
Sizlere Türk savunma sanayisindeki
ilklerden bahsedeceğim. “Altay” ana muharebe millî tankının üretiminin
Türkiye’de yapılması kararı alındı, tasarı Mayıs 2014’te tamamlandı, seri
üretime 2017’de başlanacak.
“Dost”, “Umut”, “Güven” ve “Yaşam”
arama kurtarma gemilerimiz Sahil Güvenlik Komutanlığına teslim edildi. MİLGEM
savaş gemileri “Heybeliada” ve “Büyükada” donanma envanterine girdi. Üçüncü
gemi “Burgazada”nın inşası devam ediyor.
MELTEM-2 projesi kapsamında, Sahil
Güvenlik Komutanlığının 3 uçağı ve Deniz Kuvvetleri Komutanlığının 5 deniz
karakol uçağı teslim edildi. 6 deniz karakol uçağının test ve kabul işlemleri
devam ediyor.
Lojistik Destek Gemisi Projesi
kapsamında Deniz Kuvvetleri Komutanlığımızın ihtiyaçlarını karşılayabilecek
nitelikte 2 adet akaryakıt gemisi ve havuzlu çıkarma gemisi projesi için
sözleşme görüşmeleri devam ediyor. 
Sayın milletvekilleri, ülkemizde özel
sektörümüzün ürettiği mini insansız hava aracı sistemlerinden bugüne kadar Türk
Silahlı Kuvvetleri envanterine 164 adet insansız uçak ve 4 adet insansız
helikopter alınmıştır. İlk uçuşunu Aralık 2010’da gerçekleştiren insansız hava
aracı ANKA’nın üretimi devam etmekte. Hava Kuvvetleri 10 adet ANKA için
sözleşme imzalamıştır. 
Değerli milletvekilleri, cumhuriyetin
ilk yıllarında başlatılan, Gazi Mustafa Kemal Atatürk’ün vefatından sonra
durdurulan havacılık çalışmaları altmış yıllık aradan sonra AK PARTİ’yle tekrar
başladı. İlk Türk tasarım eğitim uçağı HÜRKUŞ Ağustos 2013 tarihinde uçuşunu
gerçekleştirdi. 15 adet seri üretim için karar alındı. 
ATAK projesi kapsamında 5 adet
helikopterin teslimatı gerçekleşti. Proje kapsamında 59 helikopterin Türk
Silahlı Kuvvetlerine teslimi planlandı. 
Taktik sınıfı insansız hava aracı için
Bayraktar İHA sistemi ve Karayel İHA sisteminin 2015 yılı içerisinde Türk
Silahlı Kuvvetlerine teslimi öngörülmektedir. 
Türk Silahlı Kuvvetlerinin ve diğer
kamu kurum ve kuruluşlarının hafif sınıf genel maksat helikopteri ihtiyacını ve
sürdürülebilir helikopter sanayisi teşkil edilerek ülkemizin sürekli helikopter
ihtiyacını karşılamak için Özgün Helikopter Programı başladı. Millî imkânlarla
tasarlanacak olan helikopterler hafif sınıf genel maksat, pilot eğitimi,
ambulans, arama kurtarma, keşif, güvenlik ve sınır güvenlik amaçlı
kullanılabilecek. 
F-35 uçaklarının uluslararası katılımla
tasarımı, geliştirilmesi, üretimi ve lojistik desteğini kapsayan Müşterek
Taarruz Uçağı Programı kapsamında uçağın geliştirme ve test faaliyetleri devam
etmektedir. F-35’lerin gelişmiş yetenekleriyle 2020’li yıllarda Türk Hava
Kuvvetlerinin önemli muharip unsuru olması öngörülmektedir.
Değerli milletvekilleri, Modern Piyade
Tüfeği Projesi’yle ilk millî piyade tüfeği üretildi, ilk üretim Silahlı
Kuvvetlere teslim edildi. 
Alçak İrtifa Hava Savunma Füze Sistemi
Projesi’yle ilk millî füzelerimizin deneme atışları Ekim 2013’te, Millî Orta
İrtifa Hava Savunma Füzesi’nin ilk uçuş testi Balistik Test Füzesi atışı Temmuz
2014 tarihinde başarıyla gerçekleşti. CİRİT lazer güdümlü roketimiz Türk
Silahlı Kuvvetleri envanterine girdi.
Türk Silahlı Kuvvetleri, ihtiyaçların
uydu üzerinden sağlanması, istihbaratın millî yazılım uydu üzerinden
yapılabilmesi için İMECE Yer Gözlem Uydu Teknolojilerinin Geliştirilmesi
Projesi başlatıldı. GÖKTÜRK-1 uydumuz 2015’te fırlatılacak.
Sayın
milletvekilleri, savunma sanayisinde tam bağımsızlık elde etmenin yolu, millî
imkânlarla AR-GE’yi ve kendi silahlarımızı geliştirmekten geçiyor. Kurtuluş
Savaşı’nda atının mıhını üretemez durumdayken bugün Türk savunma sanayisi
stratejik bir dönüşüm yaşamaktadır. AK PARTİ’den önce yüzde 80 oranında dışa
bağımlı olan savunma sanayimiz, kritik teknolojiye sahip savunma sistemlerinin
yerli sanayimiz tarafından tasarlanması ve üretilmesi sayesinde bugün binden
fazla şirketimizin, KOBİ’lerimizin, araştırma kuruluşlarımızın, üniversitelerimizin
katılımını sağlayan, Türkiye’nin bu alanda bütün üretim gücünü seferber eden
bir yapıya dönüşmüştür. Savunma sanayisinde yerlilik oranı yüzde 55’nin üzerine
çıkmıştır. Hedefimiz, savunma sanayisinde yerlilik oranını çok daha yukarı
çıkarmaktır.
Hepinizi
saygıyla selamlıyorum. (AK PARTİ sıralarından alkışlar)
BAŞKAN – Evet,
soru-cevap işlemi yapılacaktır.
Sayın Şafak,
buyurun.
DOĞAN ŞAFAK
(Niğde) – Teşekkür ederim Sayın Başkan.
Sayın Bakanım,
bazı sektörlerde, özellikle turizm sektöründe naylon fatura haksız rekabete
neden olmaktadır. Yanlışlar katlanarak devam etmektedir. Firmaların bankalardan
yaptığı işlemleri, gelen havaleleri ve bunun karşılığında kesilen faturalar
arasındaki farkı denetleyen merkezî bir bilgisayar sistemi var mı? 
İkinci sorum: Ağrı
Dağı’na gelen turistlerden Türkiye Dağcılık Federasyonu on yıl boyunca -1
milyon doların üzerinde- kişi başı 50 dolar ücret alıyordu. Fakat, bir vali
geldi “Siz bu ücreti alamazsınız, özel idare kanalıyla ben alacağım.” dedi. Bu,
doğru mudur? Maliye Bakanlığının onayı gerekmez mi?
Teşekkür ederim.
BAŞKAN – Sayın
Akar…
HAYDAR AKAR
(Kocaeli) – Sayın Bakan, 2002-2014 yılları arasında toplamda 51,7 milyar
dolarlık özelleştirme yapılmıştır. Bu, tahsil edilen miktar; biraz artı eksi
olabilir birkaç milyar dolar, bilemiyorum. Bu dönemde 102 adet kuruluşa ait
hisse ve varlıklar özelleştirilmiştir. Bu özelleştirmelerle şeker fabrikaları,
çimento fabrikaları, Sümerbanklar, rafineriler, petrokimya tesisleri, limanlar,
enerji dağıtım şirketleri, TEKEL, TELEKOM, SEKA kâğıt fabrikası, TÜPRAŞ, İGSAŞ
ve bunları daha çoğaltabiliriz, sizin döneminizde bunların tümünü sattınız ve
özelleştirdiniz. Bunca tesisi satarken on iki yıllık AKP döneminde, Türkiye
Cumhuriyeti’ne kazandırılan ve daha sonra Özelleştirme İdaresine devredilip
satılan bir tesis bulunuyor mu?
Teşekkür
ediyorum.
BAŞKAN – Sayın
Keskin…
ADNAN KESKİN
(Denizli) – Sayın Bakanım, çalışanların yarısı sosyal güvenlik şemsiyesinin
dışında. Ekonomide kayıt dışı kalan bölüm de oldukça yüksek, kronikleşen kayıt
dışılık yıllarca düzeltilemedi. Bu tablo uluslararası rekabetin getirdiği
bilinçli bir yaklaşımın ürünü müdür? Bu sorunun çözümü için kapsamlı,
derinlemesine bir düzenleme yapılması düşünülmekte midir?
Teşekkür
ediyorum.
BAŞKAN – Sayın Işık… 
ALİM IŞIK (Kütahya) – Teşekkür ediyorum
Sayın Başkan. 
Sayın Bakan, yılda beş ay yirmi dokuz
gün çalışan mevsimlik işçilerin çalışma sürelerinin uzatılması ya da çalıştığı
süreler kapsamında kadroya alınmaları yönünde bir çalışmanız var mı? 
İkinci sorum: Bu bütçede emeklilerimiz,
memurlarımız, kadrolu işçilerimiz, 4/C’liler ve taşeron işçileri ile
çiftçilerimiz için hangi tür iyileştirmeler var? Bunlar 2015 yılında ne elde
edecekler? Bununla ilgili bir özet bilgi verirseniz memnun olurum. 
Teşekkür ederim. 
BAŞKAN – Sayın Sarıbaş… 
Sayın Kuşoğlu…
BÜLENT KUŞOĞLU (Ankara) – Teşekkür
ederim Sayın Başkan. 
Sayın Bakan, deminki soruma da cevap
alamadım. Sayın Başbakanın evvelsi gün açıkladığı “Vergileri artıracağız, lüks
mallara vergi koyacağız.” söylemiyle ilgili bir cevap alamadım ayrıca.
Bir de bu taşıt araçları… (T)
cetvelinde uçakla ilgili geçen yılın bütçesinde de herhangi bir şey yok,
2015’in (T) cetvelinde de yok. Nerede yer alıyor? Yani 400 milyonun üzerindeki
bir alım nerede gösterilir? Bu bütçeden gerçekten bir şey anlayamadık.
Aradığımızı bulamıyoruz, maliyetleri bulamıyoruz, harcamaları bulamıyoruz.
Bunlarla ilgili biraz daha bilgi verebilirseniz memnun olurum. 
Teşekkür ederim. 
BAŞKAN – Sayın Demiröz… 
İLHAN DEMİRÖZ (Bursa) - Teşekkür
ediyorum Sayın Başkanım. 
Sayın Bakana daha önceki turda gıda
mühendisleri, ziraat mühendisleriyle ilgili soru sormuştum.
Sayın Bakanım, inanın, korkunç derecede
bu konuyla ilgili e-mail alıyorum. Sizden müjdeli bir haber bekliyorlar. Tarım
Bakanının yapamadığını Sayın Maliye Bakanının mutlaka yapacağı konusunda bir
izlenim var. 
Bir de şunu da hemen ilave etmek
istiyorum Sayın Bakanım: Bursa özelinde 2/B arazilerinde gelinen son durum
nedir? Ne kadar satış yapılmıştır, ne kadar gelir elde edilmiştir, bunların
ilçelere göre dağılımı nasıldır? 
Çok teşekkür ediyorum. 
Başkanım, size de teşekkür ediyorum. 
BAŞKAN – Teşekkür ederim. 
Sayın Erdoğan…
MEHMET ERDOĞAN (Muğla) - Teşekkür
ediyorum Sayın Başkan. 
Sayın Bakan,
Muğla sahillerimizdeki İztuzu ve Sarıgerme plajları başta olmak üzere dünyaca ünlü
birçok plajımız usulsüz bir şekilde, Anayasa'mıza ve Kıyı Kanunu’na aykırı
olarak özel sektöre kiraya verilmektedir. Halka açık olması gereken bu
plajlardan vatandaşlarımız nasıl istifade edeceklerdir? Buraları kiralayan
şirketlerin ortakları kimlerdir? Buralara yüksek kiralar vererek kiralayanlar
verdikleri paraları geri alabilmek için bu güzelim plajlarımıza hangi tesisleri
yasalara aykırı bir şekilde inşa edeceklerdir? Bu plajlar kimlere kaç paraya
ihaleye verilmiştir, ihale nerede ilan edilmiştir?
BAŞKAN – Sayın Torlak…
Son soru..
D. ALİ TORLAK (İstanbul) – Teşekkür
ederim.
Sayın Bakan, Türk denizciliği,
bildiğiniz gibi, 2008 yılından bu yana büyük kriz yaşıyor. Dolayısıyla
Hükûmetiniz o tarihten bu yana denizcilik sektörü için ne gibi önlemler aldı?
Bu konuda nerelere ne kadar kaynak aktardınız, aktarmadıysanız sebepleri
nelerdir? Bu konuda 2015 yılındaki planınız nedir?
Teşekkür ederim.
BAŞKAN – Sayın Bakan buyurun, süreniz
beş dakika.
MALİYE BAKANI MEHMET ŞİMŞEK (Batman) –
Teşekkür ediyorum Sayın Başkan.
Belli ki önceki dönemden gelen sorular
cevaplandırılmalı.
Şimdi, müsaade ederseniz, bu, Gıda,
Tarım ve Hayvancılık Bakanlığının personel talebini konuşalım. 
Tabii, çok değerli milletvekili
kardeşimiz beni gaza getirmeye çalışıyor ama şöyle, değerli arkadaşlar…
İLHAN DEMİRÖZ (Bursa) – Hayır,
estağfurullah efendim, hayır, doğruları söyledim.
ADNAN KESKİN (Denizli) – Size ayrı bir
sempatisi var efendim.
MALİYE BAKANI MEHMET ŞİMŞEK (Batman) –
Biliyorum, teşekkür ediyorum.
BAŞKAN – Süre geçiyor Sayın Bakan,
lütfen.
MALİYE BAKANI MEHMET ŞİMŞEK (Batman) –
Bugüne kadar Tarım Bakanımıza veteriner ve ziraat mühendisi almak üzere 10 bin
kadro verdik, 10 bin eleman alındı ama “Onlar geçti.” diyorsunuz.
Şimdi, 2015
yılında, bu bütçeyle, bu onaylayacağınız bütçeyle kamuya toplam 74 bin personel
alımı noktasında siz kadro imkânı sağlayacaksınız Meclis olarak. Bunun yaklaşık
34 bini otomatik olarak gelen eleman; bunlar, doktor, hâkim, savcı, polis,
vesaire. Şimdi, geriye 40 bin kişi kalacak; bu 40 bin kişinin dağılımı için de
muhtemelen yılın başında, ilgili bakan arkadaşların ihtiyaçlarını da dikkate
alarak Sayın Başbakanımızın onayına bir çerçeve sunacağız. Ama, şu an
itibarıyla böyle bir dağılım olmadığı için, benim size “Hani, şu bakanlığa veya
bu bakanlığa şu kadar kadro vereceğim.” demem doğru olmaz.
Önceki
sorulardan da “26 milyar vergi tahsilatından vazgeçildi.” diye bir şey vardı.
Değerli arkadaşlar, hiçbir şekilde vergi tahsilatından Bakanlık olarak bizim
vazgeçme yetkimiz yok,. Orada aslında arkadaşımızın söylediği husus şu: 26
milyar lira 2015 yılında vergi harcaması yani şu demek: Muafiyet, istisna ve
indirimlerden dolayı yıl içerisinde vazgeçtiğimiz miktarı gösteriyor, bizim
Maliye olarak böyle bir tahsilattan vazgeçtiğimizi değil, kanunlar çerçevesinde
almadığımızı yani muafiyetler, istisnalar çerçevesinde almadığımızı; onu da
rakam olarak bütçe ekine koyduk.
Şimdi, Muğla’da,
Bursa’da ve diğer, 2/B’ye ilişkin bazı sorular geldi. Tabii, çok spesifik
konular, detayları getirirlerse paylaşırım. Sadece şunu söyleyeyim: 505 bin hak
sahibine bugüne kadar 382 binin üzerinde parselin satışını biz gerçekleştirdik.
Rayiç bedellerin hesaplanmasında da büyük hassasiyet gösterdik. Mücavir alanda
olanlara beş yıl faizsiz taksitlendirme, mücavir alan dışındaysa altı yıl faizsiz
taksitlendirme, ayrıca, rayiç bedelin de yüzde 50’sine kadar indirim yaptık,
hatta 400 metrekare ve altı olana da yüzde 70’e kadar indirim yaptık.
Dolayısıyla, hakikaten çok büyük bir toplumsal sorunu Maliye Bakanlığı olarak
bir gelir saikıyla hareket etmeden bir sorun çözme çabasına girdik.
Hatırlarsanız, yıllar önce, yok 50 milyar, yok 25 milyar diye rakamalar
konuşuluyordu, topu topu, bugüne kadar 2/B’den gelen rakam 3 milyar civarı,
yani şu anda son rakam yok ama, 3 milyarın biraz üzerinde bir rakam.
Şimdi, sonradan gelen sorulara
geçiyorum: Turizm sektöründe bahsettiğiniz anlamda bir naylon fatura kullanımı
söz konusuysa ciddi bir şekilde… Tabii ki bizim bu KDV Risk Analizi Modeli var,
arkadaşlar bilgi getirdiler, Ba-Bs formları sayesinde mükelleflerin alış ve
satış faturaları çapraz kontrole tabi tutuluyor, söz konusu sistem katma değer
vergisi iade sistemimizde etkin bir şekilde kullanılıyor ve sistem
tarafından naylon fatura kullanıldığı veya düzenlendiğine dair ciddi bir şüphe
varsa, mutlaka detaylı bir şekilde bir denetime tabi tutuluyor.
Tabii, Ardahan’daki ücretle ilgili
olarak… 
DOĞAN ŞAFAK (Niğde) –Ağrı’da.
MALİYE BAKANI MEHMET ŞİMŞEK (Batman) – Arkadaşlar
soruyu almışlardır, bir incelesinler, kimin yetkisinde ona bir bakayım çünkü
çok spesifik bir konu; sizi bilgilendirelim.
Değerli arkadaşlar, bu arada unutmadan
şunu da söyleyeyim: Tekirdağ milletvekilimiz burada veya gitti mi, bilmiyorum.
Tekirdağ Türkiye’de vergi tahsilatında 8’inci sırada, 9’uncu sırada değil,
tebrik ediyorum, Allah razı olsun. Tahakkuk tahsilat oranı yüzde 82,8. Yalnız
şöyle bir şey…
KEMALETTİN AYDIN (Gümüşhane) –
Gümüşhane 1’inci.
MALİYE BAKANI MEHMET ŞİMŞEK (Batman) –
Bir saniye.
İlave süre alabilir miyim? Soruları
cevaplandıracağım. 
(Mikrofon otomatik cihaz tarafından
kapatıldı)
MALİYE BAKANI MEHMET ŞİMŞEK (Batman) –
Ama bu önemli bir konu, açıklamam lazım. Genel bir açıklama yapacağım.
BAŞKAN – Buyurun, bir dakika Sayın
Bakan, lütfen.
MALİYE BAKANI MEHMET ŞİMŞEK (Batman) –
Şimdi, değerli arkadaşlar, birçok milletvekilimiz, kendi iliyle ilgili olarak
“Ne kadar vergi tahsil edildi, ne kadar yatırım yapıldı?” diye soruyor. 
Önce şunu bilmenizde fayda var: Bakın,
2015 bütçesinde toplamda yaklaşık 390 milyar liralık vergi geliri öngörüyoruz
ama bunun sadece 48 milyar lirası yatırıma gidecek. Yani, Türkiye çapında,
bütün Türkiye için yatırımların vergi gelirlerine oranı sadece ve sadece yüzde
12. Dolayısıyla, illeriniz itibarıyla da düşünürken “Efendim, şu kadar vergi
tahsilatı yapılıyor, şu kadar yatırım geliyor.” yaklaşımı doğru bir yaklaşım
değil çünkü toplam yatırımların bütçe içerisindeki payı, bakın, vergi gelirleri
içerisindeki payı yüzde 12. Dolayısıyla, sizin ilinizde de yüzde 12’yse demek
ki Türkiye ortalamasının…
(Mikrofon otomatik cihaz tarafından
kapatıldı)
BAŞKAN – Evet, teşekkür ediyorum Sayın
Bakan.
MALİYE BAKANI MEHMET ŞİMŞEK (Batman) –
Bu soruyu bitireyim Sayın Başkan. 
BAŞKAN – Anladım Sayın Bakanım da sonu
gelmiyor.
Teşekkür ediyorum Sayın Bakanım. 
UĞUR BAYRAKTUTAN (Artvin) – Sayın
Başkan, bizim sorularımızın cevabı kaldı.
BAŞKAN – Bundan sonraki soru-cevap
işleminde cevap verecektir Sayın Bakan. 
Maddeyi oylarınıza sunuyorum: Kabul
edenler…Kabul etmeyenler… Kabul edilmiştir.
BAŞKAN – 12’nci maddeyi okutuyorum:
DÖRDÜNCÜ BÖLÜM
Çeşitli Hükümler
Hazine garantili imkân ve dış borcun ikraz limiti ile
borç üstlenim taahhüt limiti ve borçlanmaya ilişkin işlemler
MADDE 12- (1)
2015 yılında, 28/3/2002 tarihli ve 4749 sayılı Kamu Finansmanı ve Borç
Yönetiminin Düzenlenmesi Hakkında Kanuna göre sağlanacak; garantili imkân ve
dış borcun ikraz limiti 3 milyar ABD Dolarını aşamaz.
(2) 1 inci maddenin birinci fıkrasının (a) bendi ile
belirlenen başlangıç ödeneklerinin yüzde 1’ine kadar ikrazen özel tertip Devlet
iç borçlanma senedi ihraç edilebilir.
(3) 2015 yılında 4749 sayılı Kanunun 8/A maddesi
çerçevesinde Hazine Müsteşarlığınca sağlanacak borç üstlenim taahhüdü 3 milyar
ABD Dolarını aşamaz.
BAŞKAN – Madde üzerinde Milliyetçi
Hareket Partisi Grubu adına söz isteyen Lütfü Türkkan, Kocaeli Milletvekili.
Buyurun Sayın Türkkan. (MHP
sıralarından alkışlar)
MHP GRUBU ADINA LÜTFÜ TÜRKKAN (Kocaeli)
– Sayın Başkan, değerli milletvekilleri; 12’nci maddedeki Hazine garantili
imkân ve dış borcun ikraz limiti ile borç üstlenim taahhüt limiti ve
borçlanmaya ilişkin işlemler hakkında söz aldım. Yüce heyetinizi saygıyla
selamlıyorum.
Hazine garantisiyle ilgili konuşurken
yap-işlet-devret modeliyle söze başlamanın uygun olduğunu düşünüyorum. Bu
modelin üç önemli özelliği var arkadaşlar. Birincisi, bu tür yatırımlar kamusal
imtiyaz niteliği taşıyor. Liman işletmeciliği, elektrik üretimi veya iletişim
altyapısı işletmeciliğini buna örnek olarak göstermek mümkün.
Yap-işlet-devretin ikinci özelliği, yatırımın finansmanı ile işletme riskinin
özel sektör tarafından üstlenilmesi. Üçüncü özellik de yatırımın ileri
teknoloji gerektirmesi ama baktığımız zaman, son zamanlarda bu üç özelliğin de
terk edildiğini görüyoruz. Yap-işlet-devret modelini düzenleyen 3996 sayılı
Kanun kökten değiştirildi. Önce yüksek finansman şartı kaldırıldı, sonra kongre
merkezinden balıkçı barınağı yapımına kadar onlarca alakasız iş adrese teslim
bir şekilde yap-işlet-devret kapsamına alındı. İhale usulleri değiştirildi,
ihalede açıklık, eşitlik ve rekabet ilkeleri yok edildi. Bu konuda esas yanlış
nerede yapıldı, biliyor musunuz? Hazine garantilerinde yapıldı. Projelerde
finansman bulamayan işletmecilerin imdadına yetişen de iktidar oldu.
İşletmecilerin banka kredilerine Hazine garantisi verildi, yani eğer işletmeci
aldığı krediyi ödeyemezse borcu Hazine, dolayısıyla vatandaş ödeyecek.
Hazinenin sırtından finansmanı bulan
işletmecilerin gözü bununla da doymadı. İşletme riskini de Hazinenin üstüne
yıkmak için başvurdular, bu talep de geri çevrilmedi. Hazine işletmecilere
talep garantisi de verdi, yani yapılan bir köprüden bir tek araba dahi geçmese,
yapılan havalimanından bir tek yolcu dahi uçmasa Hazine yine de asgari bir
geliri garanti etti.
Özetle, finansmanda da, gelirde de
Hazine işletmeciye rant sağladı. İşletmeciler hiçbir risk almadan milyarlarca
liralık yatırımdan onlarca yıl yararlanma hakkına sahip oldular. Bu da yetmedi,
ihale aşamasında verilmeyen bazı garantiler ihale sonrasında verilmeye
başlandı. Resmen suç işlendi aslında. Suçun adı ne? İhaleye fesat karıştırma
suçu ve bu suç milyonlarca insanın gözünün önünde işlendi. Bunun örnekleri de
var.
Bakın, Hazine garantileriyle ilgili
Sayıştay raporundan bir örnek vereceğim size. Kütahya Zafer Havaalanı’na yıllık
850 bin yolcu garantisi verilmiş, Sayın Alim Işık.
ALİM IŞIK (Kütahya) – Evet, evet.
LÜTFÜ TÜRKKAN (Devamla) – Ancak bu
havaalanını şu ana kadar sadece 85 bin kişi kullanmış. Bu durum karşısında
Hazine işletmeci şirkete bir yıl için 4 milyon 163 bin avro para ödemek zorunda
kalmış ve bu durum Sayıştayın 2012 yılıyla ilgili düzenlediği rapora göre yeni
yapılan birçok havaalanı için de aynı. 
Bu örnekten yola çıktığımızda, doğa
katledilerek yapılan, bizim defalarca “Yapmayın.” dememize, “Doğayı
katletmeyin, tabiatı, doğal yaşamı bozmayın.” diye buradan da defalarca
uyarmamıza rağmen hiçbir şekilde dinlemediğiniz ve yine de yapmaya başladığınız
İstanbul’un üçüncü havalimanı geliyor aklımıza, 22 milyar 150 milyon avroya
ihale edilen İstanbul’da üçüncü havalimanına verilen Hazine garantileri
geliyor. Üçüncü havalimanı için verilen talep garantisi ne kadar? 6,3 milyar
avro. Finansman garantisinin hangi şartlarda ve ne kadar borç için verildiğini
ise kimse bilmiyor, gizli, saklı, kapaklı bir iş bu. İstanbul’u bir çevre
felaketine sürüklemesi muhtemel bu projeye finansman garantisi verilip
verilmediği konusunda zaman zaman çelişkili açıklamalar yapıldı yetkili ağızlar
tarafından. Özel sektör işi bir şekilde bitiremez ve zamanından önce devlet
buralara el koymak zorunda kalırsa iki yazışmayla projede kullanılacak betonun
da, demirin de, anaparanın da, faizin de tamamı devletin borcu hâline
gelebilir. Hazine garantisi verilerek yapılan hemen hemen bütün işlerde bu
durum aynı. Buradan altını çizerek özellikle söylüyorum: Gelecek yirmi yıl
içerisinde başımızı en çok ne ağrıtacak biliyor musunuz, AKP’nin hovardaca
dağıttığı bu Hazine garantileri. 
Sayın Başkan, değerli milletvekilleri;
dünyanın hangi ülkesinde bir kanun 100’ün üzerinde değişikliğe uğrar? Kamu
İhale Kanunu’ndan söz ediyorum. Böyle bir şey ancak Türkiye’de olur. Neden?
Yapılan yolsuzlukları kapatmak ve bunların üstünü örtmek için. İktidar bu
kanunu defalarca değiştiriyorsa “İhalelerde yolsuzluk, avanta, peşkeş, rüşvet,
iltimas yok.” diyebilir misiniz, şimdi soruyorum size? Yanıt vermeniz
mümkün değil. Cumhuriyet tarihinin en büyük yolsuzluğunun ortaya çıkmasının seneidevriyesindeyiz.
Bir yıldır konuşuyoruz, anlatıyoruz, anlatmaya da devam edeceğiz. Amacımız bu
konuyu unutturmamak değil, zaten istesek de unutturamayız. Türkiye’de, malum,
gündem bazen saatte bir değişir ama bu konu değil yüzyıl, binyıl geçse de unutulmaz,
unutulamaz. Zira, harama el uzattılar, bir şarlatanın önüne yattılar maalesef.
Bu bilindiği için, Hükûmet devamlı sansasyonel eylemler peşinde.
Bir insan bir kere hırsız damgası
yemeye görsün, hayatının sonuna kadar o yaftayı boynunda taşır. Yer yarılsa,
dünya tersine dönse bunu değiştiremezsiniz. Bir hırsız hayatının sonuna kadar
her gün bin fakiri de doyursa hırsız sıfatını üzerinden atamaz. Bizim ısrarla,
buradan, bir yıldır “Hırsızlık yapıyorsunuz.” diye bağırdığımız bazıları bu
sıfatları üzerlerinden atamayacaklar. Benim ismini vermek istemediğim ama bütün
dünyanın isimlerini bildiği bu arkadaşlar, maalesef, üzülerek söylüyorum, çok
pişkinler. “Hediye alıp vermek bizim ananelerimizde, örf ve âdetlerimizde var.”
diyecek kadar pişkinler. Ancak, ben, Adalet ve Kalkınma Partisi içinde bu
yaşananlardan çok ama çok rahatsız olan arkadaşlar olduğunu biliyorum. Çeşitli
platformlarda bunu defalarca söyledim, bir kez daha söyleyeceğim. Bu yaşanan
yolsuzluk, hırsızlık ve rüşvet olaylarından Adalet ve Kalkınma Partisi
milletvekillerinin tamamını sorumlu tutamayız, tutmayacağız da. Meclis
kürsüsünde bu konular açıldığında bakan eskisi bazı arkadaşların yüzü
kızarmıyor olabilir ama ben bu durumdan rahatsız olan Adalet ve Kalkınma
Partili milletvekillerinin başlarını öne eğdiklerini görüyorum, muzdarip
olduklarının da farkındayım çünkü bizler gibi onlar da biliyorlar, bir yıl önce
çıkan “tape”ler buz dağının sadece görünen yüzü. “Tape”lere yansımayan,
yansıyanlardan katbekat fazla başka yolsuzluklar da var. Şimdi saymaya başlasam
zaman yetmez. Amacım, harama el uzatmaktan sakınan Adalet ve Kalkınma Partili
arkadaşlarımı rencide etmek değil, aksine, onlara destek veriyorum, amacım
onlara destek vermek. Tek derdi ülkemize hizmet etmek olan, bu hizmetin
karşılığında devletten aldığı helal parayla ailesinin rızkını karşılayan bu
arkadaşlar hiç üzülmesin. Hırsızların hırsızlıkları yanlarına kâr kalmayacak.
Önce bu dünyada hukuk çerçevesinde bizler ve hukuk, öbür dünyada da yüce Allah
tüyü bitmemiş yetimin hakkını çalan bu hırsızlardan hesap soracak. Birileri
cebini doldururken olan bu güzel vatana oluyor, soyulan Türkiye oluyor. Gelin,
el ele verin, bizleri reddetmeyin, siyasetteki bu çürükleri temizleyelim,
siyasetin de kirlenmesine izin vermeyelim.
Gündemde olan bir konuyu da bu
vesileyle sizlere hatırlatmak istiyorum. Türkiye yaklaşık bir haftadır bir
basın kuruluşuna yapılan baskın ve gözaltılarıyla uğraşıyor. Bu basın kuruluşlarından ismi birinin
Zaman, öbürünün Samanyolu Televizyonu. Basın kuruluşuna baskın yapmanın şartları
bellidir ama baskın yaptığınız bu basın kuruluşunda gözaltına aldığınız şahsı
eğer “terörist” diye suçluyorsanız, bu teröristi uçağında taşıyan, yanından
ayırmayan, her türlü meselede ona danışanları, onu on sene boyuncu koruyup
kollayanları da teröriste yardım ve yataklıktan yargılamanız gerekir. 
Hepinize saygılar sunuyorum. (MHP ve CHP sıralarından
alkışlar)
BAŞKAN – Cumhuriyet Halk Partisi Grubu adına söz isteyen
Arif Bulut, Antalya Milletvekili.
Buyurun Sayın Bulut. (CHP sıralarından alkışlar) 
CHP GRUBU ADINA ARİF BULUT (Antalya) – Sayın Başkan, değerli
arkadaşlar; 2015 yılı merkezi yönetim bütçesinin 12’nci maddesi üzerinde
Cumhuriyet Halk Partisi Grubu adına söz almış bulunuyorum. Hepinizi saygıyla
selamlıyorum. 
24’üncü Dönemin beşinci bütçesini yapıyoruz. Bu beş bütçenin
ortak özelliği, hepsinin birer ÖTV ve KDV bütçesi olmasıdır. 442 milyar liralık
bütçenin 427 milyar lirası vergilerdendir. Yalnızca 15 milyar lirası vergi dışı
gelirlerdendir. Gelir ve kazançtan alınan vergiler, yani gerçek vergiler 124
milyar liradır. Harcamadan alınan, yani dolaylı vergiler 184 milyara yakındır,
neredeyse bütçenin yarısı dolaylı vergilerdir. Yalnızca ÖTV, yani özel tüketim
vergisi 95 milyar, bu da bütçenin yüzde 21’idir, yani bütçenin beşte 1’inden
fazladır. Bu en büyük adaletsizliktir, bu en büyük hakkaniyetsizliktir. Asgari
ücretin 891 lira olduğu bir ülkede, bordro mahkûmlarının gelirlerinin son
derece düşük olduğu bir ülkede, taşeron işçiliğin hortladığı bir ülkede,
sendikaların yok edildiği bir ülkede bütçenin en büyük gelir kalemi olarak ÖTV
ve KDV’yi oturtmak tek kelimeyle zalimliktir. AKP iktidarlarının vatandaşa
zulmü bu bütçe rakamlarıyla somutlaşmaktadır. 
Değerli arkadaşlar, petrolden alınan vergi 48 milyar, bütçenin dokuzda
1’i. 
Tütün mamulleri 23,5 milyar. Yani
bütçenin yüzde 5,5’luk miktarını sigara içenler karşılıyor. Buna yalnızca insaf
denir! 
Motorlu taşıtlardan 13 milyar lira ÖTV
ve 9 milyar lira bandrol vergisi alınmaktadır. Bu iki verginin toplamı 22
milyar liradır. 
Alkollü içkilerden alınan 6 milyar Türk
lirasıdır. Bir taraftan yalnızca alkolden 6 milyar Türk lirası vergi alacaksın,
şarap üreticisini perişan edeceksin, bir taraftan Antalya’daki Eğitim
Şûrası’nda kalkacaksın turizm okullarına alkollü kokteyl hazırlama derslerini
yasaklayacaksın, alkol alan herkesi alkolik olarak damgalayacaksın hem de bunu,
yılda 15 milyon turist ağırlayan bir ilde yapacaksın.
Alkol satışlarını belli bir saatten
sonra yasaklayacaksın, öbür taraftan uyuşturucuyla yapılması gereken mücadeleyi
yapmayacaksın ve Türk gençlerinin uyuşturucu nedeniyle, bonzai nedeniyle teker
teker ölmelerine seyirci kalacaksın. Bu nasıl bir zihniyettir, bu ne yaman bir
çelişkidir, anlamak mümkün değildir.
Özel iletişim vergisi 4,7 milyardır. 
Para cezaları bütçede 9 milyara ulaşmıştır.
AKP hükûmetleri döneminde düzenli olarak para cezaları her yıl ortalama 1
milyar artmıştır. Bu Hükûmetin gözünde vatandaş âdeta potansiyel bir suçludur.
Bunun karşılığı her yıl bütçeye 9 milyar lira katkıdır.
Trafik cezalarının bütçeye katkısı 2
milyarı geçmiştir. Her alanda olduğu gibi bu alanda da Hükûmetin eli vatandaşın
cebindedir. Bu rakamların ifade ettiği şey, tek kelimeyle, adaletsizliktir. 
Bu bütçe, vatandaşı perişan etme
bütçesidir. Hükûmet bütçeyi sigara tiryakilerine, alkol kullananlara, arabası
olanlara yani petrolü kullanan herkese, tarlasını işleyen çiftçiye, nakliye
yapan kamyoncuya, taksiciye, servisçiye, otobüsçüye, şehir içi ulaşım
yapanlara, yeni araç alanlara yüklemiştir. Âdeta bu kesimleri
cezalandırmaktadır. 
İşsizlik oranı, yine, yüzde 11’e
dayanmış, işsiz sayısı 3 milyon 100 bini aşmıştır. Bütçedeki adaletsizlik
sosyal hayatta karşılık bulmuş, taşeron çalışma sistemi sosyal adalet
anlayışına egemen olmuştur. Grev, toplu sözleşme, örgütlenme hakkı, sosyal
haklar, hatta yıllık izin hakkı bile rafa kaldırılmıştır. 
Kamuda istihdam AKP’li çocuklarına
verilen bir hak hâline gelmiştir. Bunun ispatı da son günlerde yürütmedeki
bakanların yakın akrabalarının KPSS’siz olarak nasıl kadro sahibi olduklarıyla
ispatlanmıştır. Normal vatandaş için artık Türkiye’de iş güvencesi kalmamıştır
çünkü Hükûmet KPSS sınavlarını geçersiz kılmak için “mülakat” adı altında
yandaşlarını işe yerleştirme yolunu açmıştır. Kendileri için istisnai kadrolar
oluşturmuşlardır.
Adalet mülkün temelidir ama bu iktidar
bu inancı yerle bir etmiştir. Ağır, dolaylı vergiler güzel ülkemizde rüşveti
hortlatmıştır. Dünya yolsuzluk sıralamasında AKP'li bakanların ve onların
çocukları ile diğerlerinin yolsuzlukları sayesinde 7 puan birden kötüleşmiş,
54’üncü sıradan 61’inci sıraya çıkmıştır.
AKP hükûmetleri “Yolsuzluklarla
mücadele edeceğiz, yoksulluğu önleyeceğiz, yasakları bitireceğiz.” diye
iktidara geldiler. Ama, görüldüğü gibi yolsuzluklarla mücadele yerine,
yolsuzluğa bulaşanları yakalayıp yargılamaya çalışan kolluk kuvvetleri ve
yargıyla mücadele eder hâle geldiler. 17-25 Aralığın yıl dönümü olan bugünlerde
anlaşıldı ki adı “paralel yapı” olan, Hükûmetin eski ortağı darbe yapmaya
çalışırken Hükûmet onlara darbe yapmıştır. Öyle anlaşılıyor ki eskiden ortak
olan ve hukuksuz iş tutan Hükûmet ve paralel yapı artık birbirine girmiştir.
Yolsuzlukları beraber yapmışlar ama hukuksuz olan bir ortamda beraber ve
paralel yürüyememişlerdir. “Ne istediler de vermedik.” diyecek kadar bir
beraberlik içinde, hâkim ve savcı olacak hukukçuları beraber seçmişler, polis
okuluna girecek öğrencileri beraber seçmişlerdir. Böylece, yargı ve kolluk
kuvvetlerini beraber yönetmişlerdir. 
Osmanlı saraylarının zindanlarında
şehzadeleri boğarak idam eden aşağılık cellatlar gibi, bazı savcıları cellat olarak
görevlendirip birçok askeri, basın mensubunu, siyasetçiyi, öğretim üyesini,
polisi, MİT’çiyi hapislere tıkmışlardır. Ortaklık bozulunca da “Pardon, yanlış
yaptık.” demişlerdir. Artık bu yanlışları kimlerin ve nasıl yaptığını Türk
milleti bilmelidir. Bugün hedefteki eski ortak ortaya çıkarak her şeyi anlatmak
zorundadır. Söylendiği gibi, ortaklardan birinin inlerine girilmeye
başlanmıştır. Böylece ülkemiz yeniden bir gerginliğin içine girmiştir. Bir gün
birileri çıkıp diğer ortağın inlerine girmeye kalkarsa acaba ne olacaktır?
AKP’li eski bir bakan “Her iktidar yöneticisi için hazır bekleyen bir kırmızı
dosya var.” demektedir. 
Sayın Başkan, değerli arkadaşlar;
sosyal devlet ilkesi zedelenmiş; bir sadaka toplumu yaratmak, bir ümmet toplumu
oluşturmak için “vatandaş”, “yurttaş” gibi özgürlükçü kavramları yok etmeye
yönelik anlayışların temeli atılmıştır. Kimsesizlerin kimsesi olmaya geldiğini
söyleyenler, “Sessiz yığınların sesi olarak yola çıktık.” diyenler en büyük
riyakârlık örneği olmuşlardır. Bırakın sessizlerin sesi olmayı, hakkını
arayanların seslerini kesmişlerdir. “Rüşvet hırsızlık değildir.” diyen din
adamlarına fetva verdirmişlerdir. 
Yolsuzluk literatürüne ayakkabı
kutuları, çikolata kutuları girmiştir. Şeytanın bile aklına gelmeyen rüşvet
alma yöntemleri icat edilmiştir. Yoksulluğu yok edeceğini iddia edenler yasak
ve kaçak saraylar yaptırmışlardır, kendilerine uçan saraylar yaptırmışlardır.
Gösteriş, tantana ve şatafat içinde yaşamayı itibar kazanmak gibi, itibar
sahibi olmak gibi göstererek zavallı durumuna düşmüşlerdir. 
Yetimi itip kakanlar; yoksulu, fakiri,
muhtaçları doyurmayanlar; gösterişi itibar kazanmak olarak bilenler; bilin ki
yanılmaktasınız, bilin ki bunun bedeli ağır olacaktır.
Haksız vergilerden oluşan bu bütçede
vergilerin nasıl ve nereye harcandığını Sayıştay denetleyememiştir, yani
egemenlik kayıtsız şartsız yürütmenin eline geçmiştir. 
Aşevleri açarak, kömür ve gıda
dağıtarak yoksulluk önlenemez. Eğri okun doğru hedefi olmaz. Nasıl camilerin
aşırı çoğalması gerçek dindarlığın yok olmakta olduğunun göstergesi ise
aşevlerinin sayısının artıyor olması toplumun yoksulluğunun arttığının
göstergesidir. 
Bedava dağıtılan kömürlerin arkasında
nasıl bir dram, gözyaşı ve vicdan sızlatan acıların olduğu ortaya çıkmıştır.
Hem Soma hem Ermenek’te yaşanan acılar milletin kalbine bir hançer gibi
saplanmıştır ve “Yoksullukla mücadele edeceğiz.” diye takiye yapanlar gerçek
yüzlerini ortaya koymuşlardır. 
Yasaklara gelince, 12 Eylül darbesinden
geriye kalmış olan yüzde 10’luk seçim barajı AKP hükûmetlerinin elindeki en
büyük koz olmuştur. Yüzde 10 seçim barajının arkasına saklananlar, bilin ki
laik, çağdaş, demokrat, kadın-erkek eşitliğine inanan, hukukun üstünlüğüne
inanan bu Türk milleti cumhuriyete sahip çıkacak, sizin bu yasaklarınızı
mutlaka kaldırıp çöpe atacaktır. 
Değerli arkadaşlar, gider bütçesine
bakıldığında 473 milyar olduğu gözükmektedir. Açık, görünürde 21 milyar
civarındadır. Esas olarak o açığın daha büyük olduğunu bilmekteyiz. Bu açık
göstermektedir ki Hükûmet bütçenin iki yakasını bir araya getirememektedir.
Hükûmet âdeta vatandaşı soymakta, buna rağmen aldığı vergilere ihanet
etmektedir. 
(Mikrofon otomatik cihaz tarafından
kapatıldı) 
ARİF BULUT (Devamla) – Bu hâliyle bu
bütçeye “Hayır.” diyeceğimizi beyan ediyorum, hepinizi saygıyla selamlıyorum.
(CHP sıralarından alkışlar) 
BAŞKAN – Halkların Demokratik Partisi
Grubu adına Faysal Sarıyıldız, Şırnak Milletvekili. 
Buyurun Sayın Sarıyıldız. (HDP
sıralarından alkışlar) 
HDP GRUBU ADINA FAYSAL SARIYILDIZ
(Şırnak) – Sayın Başkan, değerli milletvekilleri; bütçe tasarısının 12’nci
maddesine ilişkin partimizin görüşünü ifade etmek üzere söz almış
bulunmaktayım. Hepinizi saygıyla selamlıyorum. 
Zeydan Encü, Orhan Encü, Nevzat Encü,
Hüseyin Encü, Erkan Encü, Mehmet Ali Tosun…
HAYDAR AKAR(Kocaeli) – Ben bile
öğrendim, Roboski. 
FAYSAL SARIYILDIZ (Devamla) – …Serhat
Encü, Muhammet Encü, Fadıl Encü, Şerafettin Encü, Şirvan Encü, Selim Encü,
Mahsun Encü, Cemal Encü, Salih Ürek, Celal Encü, Yüksel Ürek, Adem And, Bedran
Encü, Salih Encü, Selami Encü, Nadir Alma, Bilal Encü, Savaş Encü, Selahattin
Encü, Şivan Encü, Cihan Encü, Seyithan Enç, Özcan Uysal, Vedat Encü, Hamza
Encü, Hüsnü Encü, Osman Kaplan ve Aslan Encü; bunlar, aslında, AKP Hükûmetinin
ne bütçesinden ne de adaletinden nasibini almamış bir coğrafyanın şu an ölü
çocukları, Roboski çocukları. Evet, ismini okuduklarım 2011 yılında, yeni yılın
arifesinde, tam da bu vakitlerde, bir aralık ayında gökyüzünden yağan bombalar
sonucu, yarısı 15 yaşından küçük, diğer yarısı 15 ile 22 yaş arasında 32
yurttaşın öldürüldüğü Roboski katliamında yaşamını yitirenlere ait.
LEVENT GÖK (İstanbul) – 34, 34.
FAYSAL SARIYILDIZ (Devamla) – Kürtler
üç yıl önce o zemheri ve soğuk kış günü Dersim, Zilan, Lice, Cizre ve Şırnak’ta
olduğu gibi, yine katliama uğradı ve solgun ölüm suretlerine tanıklık etti. 34
can yoksulluktan ve fukaralıktan atların heybelerine doldurdukları kaçak sigara
ve çay paketlerini taşırken tarihsel yurtlarını ortadan bölen sınırın hemen
dibinde katledildiler. Bir kuytuluk dibinde katledilen Roboskililerin atların
sırtına ve traktörlerin römorklarına doluşturulan cenazelerine ait fotoğraf, bu
ülkenin ibretlik tarihî vesikalarından biri olarak kayıtlara geçti. Sekiz gün
sonra dördüncü yılına girecek olan Roboski katliamı Kürtlerin ve insanlığın yüreğine
en derin çentiği attı.
Sayın Başkan, değerli milletvekilleri;
basit bir mantık silsilesi yürütelim: 34 Roboskili köylüyü kim öldürdü? Askerî
uçaklar. Uçaklardaki pilotlar kime bağlı çalışıyor? Hava Kuvvetleri
Komutanlığına. Hava Kuvvetleri Komutanlığı kimin emrinde? Genelkurmay
Başkanlığı. Genelkurmay Başkanlığı da kime bağlı? Başbakana. Şimdi, bu
hiyerarşinin tümünün Roboski katliamında siyasi ve askerî sorumluluğu
bulunmaktadır. Bu kadar basit. Peki, ilkokul çocuğunun bile basitçe
sıralayacağı bu hiyerarşik sorumluluğa rağmen neden failler hâlâ açığa çıkmadı?
Çünkü Roboski katliamıyla ilgili yürütülen soruşturma, failleri ortaya çıkarmak
amacıyla değil, aklamak ve gizlemek kastıyla yürütülmektedir. En son,
savcılığın dosyaya ilişkin verdiği görevsizlik kararıyla Kürtler Roboski’de bir
kez daha hukuk dışına itilmişlerdir. Türkiye-federe Kürdistan bölge sınırında
meydana gelen katliamın siyasi ve askerî sorumluları üç yıldır hesap vermedi.
Hesap vermeyi bırakalım, sorumlulukları olanlar madalyalarla ödüllendirildi. 29
Aralıkta savaş uçaklarının bombardımanıyla gerçekleşen katliam, dönemin
Başbakanı Sayın Erdoğan’ın Dersim katliamından dolayı dilediği yarım özürden
bir ay kadar sonra gerçekleşti. Kendi döneminde gerçekleşen katliamı görmezden
gelen AKP Hükûmetinin Dersim katliamından dolayı dilediği yarım özür
samimiyetsizliğini göstermeye yetmektedir. Dersim katliamına pilot olarak
katılan Sabiha Gökçen’e verilen üstün hizmet madalyası ile Roboski’nin
sorumlusu sayılması gereken Hava Kuvvetleri Komutanı Orgeneral Mehmet Erten’e
başarı madalyası verilmesi arasında ne fark var? Yetmiş altı yıl önce de
Kürtleri öldürenlere madalya verildi, bugün de 34 Kürt’ün öldürülmesinde
sorumluluğu bulananlara madalya veriliyor. 
AKP ve cemaatin can ciğer olduğu bir süreçte
Roboski katliamı gerçekleşti. Şimdi, Roboski katliamı nedeniyle birbirini
suçlayan iki taraf da bize göre sorumludur. O dönem bütün kirli işler bir arada
yürütüldü. Kirli iş birliğiniz sonucunda KCK operasyonları adı altında
gazeteciler, belediye başkanları, siyasetçiler, kadın aktivistler ve
sendikacılar gözaltına alındı, tutuklandı. Dolayısıyla, tahşiyeyi bırakın.
Roboski katliamını kim yaptı? İlk başta siz bunun hesabını verin. Hükûmet,
cemaat, yargı, emniyet ve TSK uyum içinde katliamın üzerini örtmek istedi.
Bugün iktidar kavgasına tutuşanlar Roboski’nin ortak sorumlularıdır. 
Eğer geçmişte yaşanan insanlık
suçlarından hesap sorulmuş olsaydı Roboski katliamı yaşanmayacaktı. Bundan tam
yirmi bir yıl önce yine Şırnak’ta Kuşkonar ve Koçağılı köylerine de askerî
uçakların gerçekleştirdiği bombardımanda beşikteki bebekler, çocuklar ve hamile
kadınların da aralarında bulunduğu 38 kişi katledildi. Eğer AKP iktidarı
döneminde bu katliamın hesabı sorulmuş olsaydı Roboskili 34 yurttaş belki de
bugün aramızda yaşıyor olacaklardı. Bu davada ne oldu biliyor musunuz? 38
kişinin katledildiği olayla ilgili soruşturma kapatıldı; bu, uçaklar tarafından
vurulan köylerde katledilen insanlara ilişkin diyorum. Diyarbakır Cumhuriyet
Başsavcılığı, aynı Roboski’de olduğu gibi dosyayı geçtiğimiz yıl zaman aşımına
iki gün kala görevsizlik kararı vererek askerî savcılığa gönderdi. Genelkurmay
Askerî Savcılığı soruşturmanın 26 Mart 2014 tarihi itibarıyla kasten adam
öldürme suçu yönünden davanın zaman aşımı süresinin dolduğunu belirterek
kovuşturmaya yer olmadığı yönünde karar verdi. 
Roboski katliamı da aynı şekilde
kapatılmak isteniyor ama ahd ve ant olsun ki Roboski katliamını
unutturmayacağız. Katliam faillerinin aklandığı ve korunduğu bir ülkede barışı
nasıl inşa edeceksiniz? Adaleti tesis etmeden toplumsal barışı nasıl
sağlayacaksınız? Bu ülkede adalet sadece güçlüye değil herkese adil bir şeklide
dağıtılmalıdır. 
Sayın Başkan, değerli milletvekilleri;
Roboski halkının temel gereksinimi, adalet özleminin karşılık bulması ve üç
yıldır süregiden yas hâline son verilmesinden geçiyor. Yakın tarihimizde
yaşanan ve 34 sivil insanın ölümüyle sonuçlanan Roboski katliamının
sorumlularının yargılanması, adaletin tesisi açısından önemli bir başlık olduğu
tartışılmaz bir gerçekliktir. Bu katliamın aydınlatılması, sorumlularının yargı
önüne çıkarılarak cezalandırılması ve toplumdaki travmanın onarılması adaletin
tesisine de katkı sunacaktır. 
Savaşın yol açtığı acılar veyahut da
yıkımlar barış sürecinin önündeki en önemli engellerdir. Yakınını kaybeden,
evleri yakılan, yerlerinden edilen, kötü muamele ve işkenceye maruz bırakılan
insanların acıları ve öfkeleri bir arada yaşamayı zorlaştırıyor. Yaşanan acılar
ve travmaların iyileştirilmesi için toplumun baştan sona geçmişle yüzleşerek
barışçıl bir şekilde bir arada yaşamanın yollarını bulması, ancak gerçeklerin
aydınlanması ve mağduriyetlerin giderilmesiyle mümkün olacaktır. Bu zahmetli
sürecin başlatılması, hakikatler komisyonunun kurulması için, her şeyden önce,
geçmiş ihlalleri ciddi bir biçimde araştırmayı mümkün kılacak, aktif bir
şekilde destekleyecek ve cesaretlendirecek siyasi iradenin ortaya çıkması
gerekiyor. 
Türkiye'deki otuz yıllık çatışmanın
taraflarından biri olan PKK, bu süreçte yaşanan bütün olayların açığa çıkması
için, hakikatleri araştırma komisyonu kurulması temelinde bir yüzleşmenin
sağlanması çağrısında defalarca bulundu. İnsanlığa karşı işlenen suçlarda
kimler sorumluysa açığa çıkarılsın. Acı ve ölümler sonucunda ortaya çıkan
öfkenin ve kırgınlıkların barışa bağışlanması için hakikatler ve gerçeklerle
yüzleşme komisyonu kurulmalıdır. 
Halkımıza Dersim’de, Maraş’ta,
Çorum’da, Sivas’ta, Lice’de, Şırnak’ta ve Roboski’de yaşatılan acıları
unutursak kalbimiz kurusun. 
Hepinizi saygıyla selamlıyorum. (HDP
sıralarından alkışlar)
BAŞKAN – Şahsı adına söz isteyen Ali
Sarıbaş, Çanakkale Milletvekili.
Buyurun Sayın Sarıbaş. 
ALİ SARIBAŞ (Çanakkale) – Sayın Başkan,
çok değerli milletvekilleri; bugün, on iki yıllık bir ekonomik tabloyu halkın
gözüyle sunmak istiyorum. 
2002 yılından bugüne, özellikle
cumhuriyetin on yıllık değerlerini de satarak, aşağı yukarı 50 milyar dolarlık
bir özelleştirme yaptınız ama bu özelleştirmenin parasıyla birlikte… 2002
yılında, o zaman, bu ülkenin çok borçlu, batakta olduğu ve Dünya Bankasına da
borcunun ödenemeyecek olduğu gibi bir savla geldiniz ve bugünkü Cumhurbaşkanı,
eski Başbakan şunu ifade etti: “Bizim Dünya Bankasına borcumuz kalmadı.” İyi,
kalmadı da, başka borcunuz, Dünya Bankasından başka 373 milyar dolar kime
borcumuz var, dış borcumuz?
OSMAN AŞKIN BAK (İstanbul) – IMF o. 
ALİ SARIBAŞ (Devamla) – Onun için,
halkı algıyla ve rakamlarla aldatmayınız. 
Bakın, Türkiye’nin seksen yıllık
birikimlerini sattığınız gibi, o günden bugüne on yılda 170 milyar doları aşan
bütçe açığınızla birlikte… Halkı o zamanlar tüketimle birlikte borçlanmaya
yönlendirdiniz, herkese bir refah ülkesi yapmaya çalıştınız. Herkesi on yıl,
yirmi yıl borçlandırarak önce insanlara otomobil aldırdınız, daha sonra “Konut
alın.” demeye başladınız; insanlar borçlandı ve pompaladınız. Şimdi, aynı
Başbakan Recep Tayyip Erdoğan 2002 yılından sonra bunları söylerken,
“Borçlanın, alın, her evde televizyon var, herkesin otomobil sayısı artıyor.”
dedi ama sonra “Tasarruf yapın.” “Önce otomobili bırakın, ev almaya bakın,
yanlış yapıyorsunuz.” dedi. Şimdi ekonomi çıkmaza girmeye başladı ve halka şu
mesajı veriyorsunuz, diyorsunuz ki: “Aman, ne olur tasarruf yapın, para
kalmadı, bulamıyoruz.” Çünkü neden? Deniz bitti, deniz, halkta deniz bitti. 
Bakın, Sayın
Bakan, bir örnek: Çanakkale’de, Aralık 2013’te 3.029 kurumlar vergisi mükellefi
var, 2.998’e düşmüş bir yıl sonra yani 2014’te, 31 tane firma kapanmış. Nüfus
artmış. Ne kadar artmış? 12 bin nüfus artışına rağmen kurumlar vergisinde düşüş
var. 
Yine, 2002’de
-nüfusunu da vereyim size- Çanakkale’nin nüfusu 464 bin küsurken bugün 2014’te
493 bin; aşağı yukarı 30 bin nüfus artmış. Ama gelin, aynı şekilde 2002’de
13.407 gelir vergisi mükellefi varken, Kasım 2014’te 12.690 mükellef kalmış
yani azalmış. Nüfus artmış ama buna rağmen vergi geliri verecek olan gelir
vergisi mükellefi sayısı düşmüş. Şirket sayıları bir yıl içerisinde düşmüş, 117
tane şirket düşmüş ama şimdi diyorsunuz ki: “Çanakkale’de ve Anadolu’da refah
arttı.” Hangi rakamlarla bunu bana nasıl izah edersiniz? 
Çiftçi aç, esnaf
siftah yapamıyorum diyor, benim borçlanacak yanım kalmadı diyor. Kredi
borçlarına, kartlarının borçlarına kaç kez burada ayarlama çektik. Bugün
insanlar borçlu çünkü devlete de borç yaptıramıyoruz. Bugün borç bulmakta
zorlanıyoruz. Şimdi buradaki yasaları çıkararak diyoruz ki: “Sizler gidin
kredinizi bulun, yol inşaatı yaptıracağız, size bu konuda yap-işlet modeliyle
vereceğiz, yeter ki finansmanını bulun, biz size garanti oluruz.” İşte,
Türkiye’nin ekonomik durumu bu. 
Şimdi
geliyorsunuz 2015 bütçesinde pembe tablolar çiziyorsunuz. Hayır Sayın Bakanım,
2015 bütçesi bu ülkede açlıktır, sefalettir, gelecekte ekonominin bitmesidir.
2015 bütçesi Türkiye’nin, ülkenin durağanlıktan krize doğru götürüleceği bir
bütçedir.
OSMAN AŞKIN BAK
(İstanbul) – Ya, kasada 140 milyar dolar var, daha ne diyorsun sen?
ALİ SARIBAŞ
(Devamla) – Bu anlamda, biz Cumhuriyet Halk Partisi olarak bu bütçeye hayır oyu
vereceğiz diyor, hepinize sevgi ve saygılar sunuyorum. (CHP sıralarından
alkışlar) 
BAŞKAN – Evet,
şahsı adına söz isteyen Mehmet Erdem, Aydın Milletvekili. 
Buyurun Sayın
Erdem. (AK PARTİ sıralarından alkışlar) 
MEHMET ERDEM
(Aydın) – Sayın Başkan, saygıdeğer milletvekilleri; 2015 Yılı Merkezi Yönetim
Bütçe Kanunu Tasarısı’nın 12’nci maddesi üzerinde şahsım adına söz aldım.
Sizleri sevgi ve saygıyla selamlıyorum. 
Bütçeyle ilgili genel bir değerlendirme
yaparsak, AK PARTİ’nin iktidara geldiği 2002 yılında 119 milyar lira olan
Türkiye bütçesi, hamdolsun, 2015’te 4 kat artarak 473 milyar liraya ulaştı.
Daha önceki AK PARTİ hükûmetlerinin 12 bütçesinde olduğu gibi 2015 bütçesinin
de önceliği insandır, milletimizin yaşam kalitesini ve refahını artırmaktır. Bu
sebeple bütçeden yine en büyük pay 87,5 milyar lirayla eğitime ayrılmıştır. Bu
rakam 2002’ye göre 7 katlık bir artışı ifade etmektedir. Yine, 81 milyar
lirayla ikinci önemli pay sağlık hizmetlerine ayrılmıştır. Bu rakam 2002 yılına
göre 6 kat fazladır. 
Bakınız, 2002 yılında Türkiye'nin
toplam bütçesi 119 milyar lira iken 2015’te sadece eğitim ve sağlığa ayrılan
kaynak 168 milyar TL olmuştur. Biraz önce arkadaşımızın yaptığı konuşma,
herhâlde bu bütçe rakamlarından haberinin olmadığını gösteriyor.
Korunmaya muhtaç çocuklarımız,
engellilerimiz, yaşlılarımız başta olmak üzere sosyal hizmetler ve yardımlar
için 32,9 milyar lira gibi çok önemli bir pay ayrılmıştır. İşte, AK PARTİ’nin
“İnsanı yaşat ki devlet yaşasın.” ilkesinin en güzel ispatı bu rakamlardır. 
2015’te kamu yatırımlarına 48,4 milyar
lira ayrılmıştır. 2002’ye göre 6 kat fazladır. 
2015 bütçesinde tarımsal destekler
2002’ye göre 5 kat artarak 10 milyar liraya çıkmıştır. 2013 yılında Türkiye
tarıma verilen desteklerde OECD ülkeleri içerisinde 2’nci sırada yerini
almıştır.
Geçmişe baktığımızda, ülkemizde 1970’le
1980 arasında 12, 1991-2002 arasında 9 hükûmet değişmiştir. Bu dönemler siyasi
ve ekonomik krizlerle geldi ve geçti. 13’üncü bütçesini yapan AK PARTİ dönemi
ise güven ve istikrar dönemi olarak daima anılacaktır. Son on iki yılda gelen 9
sandıktan AK PARTİ olarak başarıyla çıktık ve milletimizin önünde hesap vere
vere bugünlere geldik ve bir yandan da her türlü vesayet anlayışını kırarak,
son dönemde de paralel vesayetle mücadele ederek ve etmeye devam ederek
bugünlere geldik. 
Elbette AK PARTİ döneminden memnun
olmayanlar da var. Bunların başında faiz lobisi geliyor. 2002 yılında faiz
giderlerinin bütçe içerisindeki payı yüzde 43 idi, bu rakam 2014’te yüzde 11’e
gerilemiştir. Yani, faize verilen 54 milyar lira, 2002’deki yüzde 43 oranı
aynen devam etseydi bu yıl 205 milyar lira olacaktı yani bir yılda faiz
lobisine 149 milyar lira fazla para ödemiş olacaktık. 
Yine, en çok spekülasyon yapılan
Türkiye’nin borcuna baktığımız zaman, 2002’de 259 milyar lira borcun millî
gelire oranı yüzde 73’tü. Şimdi, 2014’te 571 milyar lira olan borcun millî
gelire oranı yüzde 33’tür yani bir yılda 100 liralık gelirimize karşılık 33
lira borcumuz söz konusu ama Avrupa Birliği ortalamasına baktığımızda 100 birim
gelirlerine karşılık 90 lira borçları var. 2001 krizi döneminde batan ve
TMSF’ye devredilen 21 banka ile kamu bankalarının görev zararlarının Türkiye’ye
bugünkü rakamlarla maliyeti tamı tamına 525 milyar liradır. Bu 525 milyar lira
aziz milletimizin cebinden çıkmıştır. 525 milyar lirayla 380 tane
Cumhurbaşkanlığı sarayı yapılabilir. Bugün Cumhurbaşkanlığı sarayının
maliyetini siyaset malzemesi yapanlar bu 380 tane sarayı kimlere hediye ettiler
acaba? 2001 krizi sonrası yaşadığımız tüm bu olumsuzluklara rağmen Sayın Recep
Tayyip Erdoğan’ın başkanlığındaki AK PARTİ hükûmetleri döneminde IMF'ye olan
23,5 milyar dolar borç ödenmiştir. 
Sayın Ahmet Davutoğlu başkanlığında
yapılan 2015 bütçesiyle 2023’e giden yolculuğumuz istikrarlı ve başarılı bir
şekilde devam edecektir. 
2015 bütçesinin hayırlı olmasını
diliyorum. (AK PARTİ sıralarından alkışlar)
BAŞKAN – Soru-cevap işlemi
yapılacaktır. 
Sayın Işık…
ALİM IŞIK (Kütahya) – Teşekkür ediyorum
Sayın Başkan. 
Sayın Bakanım, özellikle son dönemde
işleri ve iş yükleri daha da artan polislerin ek göstergesinin 3600’e
çıkartılması konusunda Hükûmetinizin bir çalışması olacak mı? Varsa 2015 yılı
programınız nedir bu konuda?
İkincisi, sözleşmeli er ve erbaşlar,
jandarmalar, subay ve astsubaylar konusunda, özlük haklarının ve sosyal
hakların iyileştirilmesi ve bunların daimî kadrolara atanmasıyla ilgili bir
çalışmanız olacak mı? Olacaksa 2015 yılı programı nedir Hükûmetin?
Teşekkür ederim. 
BAŞKAN – Sayın Erdoğan…
MEHMET ERDOĞAN (Muğla) – Teşekkür
ediyorum Sayın Başkan. 
Sayın Bakan, Yatağan ilçesi
Yeşilbağcılar, Yeniköy, Bağyaka ve Menteşe ilçesi, Salihpaşalar Mahallesi’ndeki
arazilerin önemli bir kısmı Yatağan Termik Santrali’ne kömür temini için
kamulaştırıldı. AKP yetkilileri arazileri kamulaştırılan ailelerin çocuklarına
iş sözü verdi, verilen sözlerin çok azı yerine geldi. Şimdi santral
özelleştirildi. Verilen sözleri kim, nasıl yerine getirecek ve vatandaşın
mağduriyeti nasıl giderilecek? 
Teşekkür ediyorum. 
BAŞKAN – Sayın Demiröz…
İLHAN DEMİRÖZ (Bursa) – Teşekkür
ediyorum Sayın Başkanım. 
Sayın Bakanım, çözüm mercisi siz
olduğunuz için diğer bakanlıklarla olan sorunları da dile getiriyoruz, kusura
bakmayın.
İçişleri Bakanlığına defaten sormamıza
rağmen yanıt alamıyoruz. Ben il genel meclisinden ve il özel idaresinden emekli
olan birisi olarak Bursa özelinde “Büyükşehir yasasıyla kapatılan il özel
idarelerine ait taşınır, taşınmaz mallar nasıl, kimlere tahsis edilmiştir?”
diye 2 defa sormamıza rağmen yanıt alamadık. Bu konuda bize yardımcı olursanız
seviniriz. 
Teşekkür ediyorum. 
BAŞKAN – Sayın Akar…
HAYDAR AKAR (Kocaeli) – Sayın Bakan,
Temmuz 2014 verilerine göre Türkiye’de 10 milyon 795 bin emekli var. Ülkedeki
emekli sayısı artarken emeklilerin sorunları da her geçen gün artmaktadır. En
büyük sorun emekli aylıklarının düşüklüğüdür. Emeklilerimizin çoğu yoksulluğa
hatta açlığa mahkûm edilmiş durumdadır ve birçoğu da ikinci iş yapmaktadır.
Türkiye’de 365 euro en düşük emekli aylığı, İtalya’da 1.772 euro, İspanya’da
1.843 euro, Yunanistan’da da 2 bin euro’dur, hani battığını iddia ettiğimiz
Yunanistan’da. Bütün bunlar yetmezmiş gibi, bir de yaşamlarını idare etmek için
çalışmak zorunda kalan emeklilerden sosyal güvenlik destek primi kesilmektedir.
Bunu kaldırmayı düşünüyor musunuz, emeklilerin bu cezalandırılmasına son
vermeyi planlıyor musunuz?
Teşekkür ediyorum.
BAŞKAN – Sayın Torlak…
D. ALİ TORLAK (İstanbul) – Teşekkür
ederim.
Sayın Bakan, soruma cevap alamadığım
için tekrarlamak istiyorum: Türk denizciliği 2008 yılından bu yana büyük kriz
yaşıyor. Dolayısıyla, Hükûmetiniz o tarihten bu yana denizcilik sektörü için ne
gibi önlemler aldı, bu konuda nerelere ne kadar kaynak aktardınız,
aktarmadıysanız sebepleri nelerdir, bu konuda 2015 yılındaki planınınız nedir?
İkinci sorum: Denizcilik sektörü bu
kadar büyük kriz içindeyken yeni ve genç armatörler Bilal Erdoğan ve Erkan
Yıldırım’ın gemilerinin finansı sizce nasıl sağlanmıştır?
BAŞKAN – Sayın Kuşoğlu…
BÜLENT KUŞOĞLU (Ankara) – Teşekkür
ederim Sayın Başkan.
Sayın Bakanım, bu sefer sadece son beş
yılda açılan davaları ve sizin açtığınız davaları, Muhakemat Genel Müdürlüğünce
açılan, Hazinece açılan davaları sorsam cevap alabilir miyim acaba? 
Teşekkür ederim.
BAŞKAN – Sayın Korutürk…
OSMAN TANEY KORUTÜRK (İstanbul) –
Teşekkür ederim Sayın Başkan.
Sayın Bakan, ben, tekrar, Başbakanlık
için satın alınan fakat Cumhurbaşkanına tahsis edildiği anlaşılan uçak konusuna
dönmek istiyorum. Siz bu uçağın 185 milyon dolara alınmış olduğunu söylediniz.
Bu fiyatın içerisinde Teksas San Antonio’da yapılmış olan tefrişin de bedeli
dâhil mi, değil mi? Dâhil değilse, bu bedel nedir?
Bir de bu uçak orada tefriş edilirken
güvenlik için gerekli tedbirler alındı mı? Dinleme, izleme, tarassut, vesaire
bu uçaktan kolaylıkla yapılabilir mi orada yapılan tefrişten sonra?
Bir husus daha: Türkiye Büyük Millet
Meclisi Başkanına yapılan yeni konutun -böyle, Karagöz dekoruna benzer büyük
bir bina yapıldı - bedeli nedir acaba, bir de onu öğrenmek istiyorum.
Teşekkür ederim.
BAŞKAN – Sayın Bakan, buyurun, süreniz
beş dakika.
MALİYE BAKANI MEHMET ŞİMŞEK (Batman) –
Teşekkür ediyorum Sayın Başkan.
Müsaadenizle hem şimdi sorulan hem de
önceki seansta sorulan ve cevapları gelen bazı hususları sizinle önce bir
paylaşayım. Bursa ilindeki 2/B taşınmazları sorulmuştu, bilgi vereyim. 
Bursa ilinde hak
sahiplerine satılabilecek toplam taşınmaz sayısı 15.564 adet, hak sahibi
sayısıysa 16.530 kişidir. Bunlardan 14.493 adet taşınmaz, 15.555 hak sahibine
satılmıştır. Yani, dolayısıyla, burada satılan taşınmazın toplam satılabilir
taşınmazlara oranı yüzde 94,1’dir.
Şimdi, ilçelere
göre dağılımını da sormuştunuz ama müsaade ederseniz bunu size ileteyim, zaman
harcamayayım.
İLHAN DEMİRÖZ
(Bursa) – Tabii, hayhay Sayın Bakanım. 
MALİYE BAKANI
MEHMET ŞİMŞEK (Batman) – İkinci olarak, bir önceki soru-cevap seansında
özellikle kayıt dışı istihdamla ilgili bazı hususlar gündeme getirilmişti ve
çalışanların yüzde 50’sinin kayıt dışı olduğu ifade edilmişti. Bu doğru bir
rakam değil. Evet, doğru, 2002 yılında toplam kayıt dışı istihdamın istihdama
oranı yüzde 52’ydi ama 2014 Eylül itibarıyla bu, yüzde 35,7’ye kadar
düşürülmüştür. Yani, ciddi bir şekilde kayıt dışılıkla mücadele edilmiştir ve
kayıt dışı istihdam önemli ölçüde azaltılmıştır ama daha katedeceğimiz mesafe
vardır. Ayrıca, kayıt dışı ekonominin millî gelire oranı da 2000’li yılların
başında yüzde 33’lerin üzerindeyken bugün yüzde 26,5’e kadar inmiştir ve Avrupa
Birliği ortalaması da yüzde 18,5 civarıdır.
Uçakla ilgili Sayın
Kuşoğlu’nun sorduğu bir soru vardı. Şimdi, 237 sayılı Taşıt Kanunu’nun 2’nci
maddesi uyarınca hava taşıtları kanun kapsamı dışında tutulmuştur. Yani,
arkadaşların verdiği bilgi bu çerçevededir. Bu arada, yine, uçakla ilgili
sorduğunuz soruya şunu söyleyeyim: Plan ve Bütçe Komisyonundayken bu hususlar
gündeme gelince ben Başbakanlığa bunun maliyetini ve hangi kurum üzerinden veya
hangi bütçe üzerinden alındığını sormuştum. Orada da “185 milyon dolara Türk
Hava Yolları üzerinden satın alınmıştır.” diye bana bilgi verildi ve benim
anladığım kadarıyla -ama “check” etmem lazım- toplam maliyeti içeriyor. Yani,
sizin bahsettiğiniz sonradan tefrişatı da içeriyor diye biliyorum ama güvenlik
konularına ben vâkıf değilim, onu ilgili birimlere sorarsanız daha doğru bilgi
alırsınız.
Şimdi, polislerin ek göstergelerine
gelince… Değerli arkadaşlar, şu an itibarıyla ek göstergeyi artırmaya yönelik
bir çalışma yok ama şunu söyleyeyim: Bugün, polis memurlarımızın, hangi
kademede, hangi derecede olduğuna bağlı olarak 1/4’ten 9/2’ye kadar maaşları
nominal olarak yüzde 296 ile yüzde 320 arasında artmıştır. Minimum artış yüzde
296, maksimum artış yüzde 321. Ocak 2003-Kasım 2014 döneminde enflasyon ise
yaklaşık yüzde 183 yani nereden bakarsanız bakın, polisimizin durumunda ciddi
bir iyileşme vardır. 
Yine, emeklilerimizin maaşlarına
ilişkin bir soru vardı. Tabii ki imkânlar ölçüsünde biz refahı emeklilerimizle
paylaşacağız ve bu yönde de aslında çok önemli mesafe katetmişiz. Bakın, sadece
bilginiz olsun diye söylüyorum: SSK emekli aylığı 257 liraymış 2002 yılı
sonunda, şu anda 1.047 lira ve artış oranı yüzde 307. Bu dönemde enflasyon
yüzde 183. 
Yine, tarım BAĞ-KUR emeklisi 66 lira
alıyormuş, 634’e çıkmış; artış oranı yüzde 863, reel olarak yüzde 240 artmış.
Esnaf BAĞ-KUR emeklisi yine, 149 lira alıyormuş, 849’a çıkmış Temmuz 2014
itibarıyla; yüzde 471 civarında artış var, reel olarak yüzde 102. 
Memur emekli aylığı, burada da 377
liradan yine, 1.312 liraya çıkmış ve yüzde 248’in üzerinde bir artış söz
konusu. 
Dolayısıyla, tabii ki imkânlarımızın
artınca bu maaşlar da artacak. Bu çok açık ve net olarak… Ama İngiltere’de kişi
başına millî gelir takdir edersiniz ki Türkiye'nin çok çok üstündedir.
Dolayısıyla, o çerçevede bakmak lazım bu maaşlara. Türkiye’de hakikaten… 
(Mikrofon otomatik cihaz tarafından
kapatıldı) 
BAŞKAN – Buyurun Sayın Bakan. 
MALİYE BAKANI MEHMET ŞİMŞEK (Batman) –
Çok teşekkür ederim, beş dakika verdiniz. 
BAŞKAN- Sayın Bakan, cevapları bitirin
ki bundan sonraki maddede sayın milletvekilleri soru sormayacaklar. 
MALİYE BAKANI MEHMET ŞİMŞEK (Batman) –
Tamam. 
Dolayısıyla,
imkânlarımız çerçevesinde, biz, refahı, geliri, bütçeden ilave imkânı hem
emeklimizle hem de çalışanımızla paylaşmışız, rakamlar açık ve net olarak
ortadadır.
Şimdi, denizcilik sektörüyle ilgili ısrarlı
bir soru geliyor, ben de bilgi notu istedim. Çünkü gelene kadar... 
Şimdi, değerli arkadaşlar, 2004
yılından itibaren -ilk defa bizim Hükûmetimiz döneminde- denizcilik sektörüne
ÖTV’siz yakıt desteği veriyoruz. Bu yıldan, yani 2004 yılından bu yana, günümüze
kadar vazgeçilen ÖTV, denizcilik sektörü için 4,1 milyar liradır, bu birinci
kalem.
Son üç yıla baktığımızda, bu miktarları
da vereyim ben: 2012’de 517,5 milyon lira, 2013’te 613,3 milyon, 2014 Ocak-Ekim
döneminde ise 477,4 milyon lira. 2004 yılında yürürlüğe giren 5266 sayılı
Kanun’la Türk uluslararası gemi siciline kayıtlı gemilerin ve yatların
devrinden ve işletmesinden elde edilen kazançlar gelir ve kurumlar vergisinden
istisna edilmiştir.
Ayrıca, deniz yoluyla yük ve yolcu
taşımacılığına yönelik yatırımlar öncelikli yatırım olarak 5’inci bölgeye
sağlanan destek ve teşviklerden yararlanmaktadır. Bu destekler sayesinde,
denizcilik sektöründe 2003 yılında 190 milyon ton olan limanların yükleme
kapasitesi 385 milyon tona ulaşmıştır. 2002 yılında 37 olan tersane sayısı 73’e
yükselmiştir. Ayrıca, 50 tersanenin de yapımı devam etmektedir. Deniz ticaret
filomuz, 2003 yılında 8,8 milyon dwt kapasiteye sahip ve 19’uncu sırada iken,
2014 yılında 30,4 dwt kapasitesiyle 6 basamak ilerleyerek dünyada 13’üncü sıraya
yükselmiştir.
Ayrıca, şunu da hatırlıyorum: Bir ara
gemilerin kendisi teşvik kapsamında değildi ve o nedenle de bir incelemeye tabi
tutulmuştu, Mecliste bu konuda da o sorunu çözdük ve gemilerin kendisine de
teşvik verilmesi imkânı sağladık.
Şahıslara ilişkin sorulara…
D. ALİ TORLAK (İstanbul) – Sayın Bakan,
100 bin kişiden 17 bin kişiye düştü. Bu sektörle ilgili istihdamı devam
ettirmek…
MALİYE BAKANI MEHMET ŞİMŞEK (Batman) –
Şimdi, değerli arkadaşlar, siz bana hangi destekleri verdiğimizi sordunuz, ben
bütün destekleri sıraladım.
Şimdi, öbür arkadaşların soruları da
var, onlara geçeyim.
BAŞKAN – Sayın Bakan…
D. ALİ TORLAK (İstanbul) – Benim ikinci
sorum da var Sayın Bakan.
MALİYE BAKANI
MEHMET ŞİMŞEK (Batman) – İkinci sorunuza gelince… Şöyle, şahıslarla ilgili
yorum ve değerlendirmede bulunamam.
D. ALİ TORLAK
(İstanbul) – Bir fikir üretebilirsiniz Sayın Bakan.
MALİYE BAKANI
MEHMET ŞİMŞEK (Batman) – Fikir üretemem değerli arkadaşlar.
D. ALİ TORLAK
(İstanbul) – Üretirsiniz.
MALİYE BAKANI
MEHMET ŞİMŞEK (Batman) – Şimdi, Yatağan’da arazi kamulaştırması, işte, verilen
sözler… Takdir edersiniz ki, yöneticilerin veya şahısların verdiği sözler
devleti bağlamaz yani ne tür sözler verildi bilmiyorum.
MEHMET ERDOĞAN
(Muğla) – İş sözü verildi, iş sözü.
MALİYE BAKANI
MEHMET ŞİMŞEK (Batman) – Burada devlet, kanunlar çerçevesinde çalışır, sistem
neyi gerektiriyorsa o yapılır.
Değerli
arkadaşlar, bu özelleştirmeler üretimi artırmaya yöneliktir. Türkiye’de
enerjide dışa bağımlılık vardır. Bakın, Türkiye’de biz her yıl… Bakın, bu sene
içerisinde 56 milyar dolarlık enerji ithal etmişiz.
MEHMET ERDOĞAN
(Muğla) – Santral zaten çalışıyordu Sayın Bakan, yani değişen bir şey yok ki.
MALİYE BAKANI
MEHMET ŞİMŞEK (Batman) – Hayır, şöyle: Şimdi, santrali biz özel…
BAŞKAN – Sayın Bakan,
lütfen sorulara cevap verin.
MALİYE BAKANI
MEHMET ŞİMŞEK (Batman) - …sektöre devrettiğimizde özel sektör bu yatırımları
yenileyip daha büyük üretimde bulunduğunda Türkiye’nin enerjide dışa
bağımlılığı azaltılacaktır.
Yine, “İçişleri
Bakanlığına soru sordum, taşınır taşınmaz mallar kime tahsis edildi?” diye.
Eğer Milli Emlak üzerinden bunlar yapıldıysa bunların listesini çıkartır
bilgisini veririm ama şu an itibarıyla önümde bir bilgi yok. 
Emeklilerle
ilgili soruya cevap verdim.
Türk
denizciliğine ilişkin soruya cevap verdim.
Ha, şurada,
Muhakematın açtığı dava sayısı gelmiş, Sayın Kuşoğlu’nun sorusu… Bakanlığımız
tarafından genel ve özel bütçeli…
(Mikrofon
otomatik cihaz tarafından kapatıldı)
BAŞKAN – Sorulan
sorulara cevap verin, bitirelim Sayın Bakan, lütfen.
İLHAN DEMİRÖZ
(Bursa) – Bundan sonra soru yok Sayın Başkan, onun için…
ALİM IŞIK
(Kütahya) – Var, var, bir soru daha var.
BAŞKAN – Buyurun
Sayın Bakan.
MALİYE BAKANI
MEHMET ŞİMŞEK (Batman) – Teşekkür ediyorum Sayın Başkan, çok naziksiniz.
Tekrarlıyorum:
Bakanlığımız tarafından hem merkezî yönetim hem de özel bütçeli idareler adına
takip edilen tüm dava ve icra -icra da dâhil buna- dosya sayısı 2014 Eylül sonu
itibarıyla 613.977 adettir.
Çok teşekkür
ediyorum.
BAŞKAN –
Teşekkür ediyorum.
Oylamaya sunuyorum:
Kabul edenler... Kabul etmeyenler... Madde kabul edilmiştir.
13’üncü maddeyi okutuyorum: 
Gelir ve giderlere ilişkin diğer hükümler
MADDE 13- (1)
22/2/2005 tarihli ve 5302 sayılı İl Özel İdaresi Kanununun 51 inci maddesinin
birinci fıkrasının (f) bendi ile 3/7/2005 tarihli ve 5393 sayılı Belediye
Kanununun 68 inci maddesinin birinci fıkrasının (f) bendi uyarınca il özel
idareleri ve belediyelerin ileri teknoloji ve büyük tutarda maddi kaynak
gerektiren altyapı yatırımlarında Kalkınma Bakanlığının teklifi üzerine
Bakanlar Kurulunca kabul edilen projeleri için yapılacak borçlanmalar, 5302
sayılı Kanunun 51 inci maddesinin birinci fıkrasının (d) bendi ile 5393 sayılı
Kanunun 68 inci maddesinin birinci fıkrasının (d) bendi kapsamında hesaplanan
faiz dâhil borç limitinin hesaplanmasına dâhil edilir. Ancak, il özel
idareleri, belediyeler ve bunların bağlı kuruluşları ile sermayesinin yüzde
50’sinden fazlasına sahip oldukları şirketler tarafından Avrupa Birliği ile
katılım öncesi mali iş birliği çerçevesinde desteklenen projelerinin finansmanı
için yapılan borçlanmalar, çok taraflı yatırım ve kalkınma bankalarından
doğrudan veya İller Bankası Anonim Şirketi aracılığıyla yapılan borçlanmalar
ile SUKAP kapsamında yürütülecek işler için İller Bankası Anonim Şirketinden
yapılan borçlanmalarda söz konusu borç stoku limitine uyma şartı aranmaz.
(2) Türkiye İhracat Kredi Bankası Anonim Şirketinin
politik risk kapsamında yapacağı tahsilatın ve Bankanın faaliyet kârlarından
Hazineye tekabül eden temettü tutarlarının ve olağanüstü yedek akçelerinin
tamamı veya bir kısmı, Bankanın politik risk alacağına mahsup edilebilir. Söz
konusu mahsup işlemlerine Hazine Müsteşarlığının bağlı olduğu Bakan; mahsup
işlemlerini Hazine Müsteşarlığının teklifi üzerine mahiyetlerine göre ilgili
Devlet hesaplarına kaydettirmeye ve bu işlemlere karşılık gelen tutarları bir
yandan bütçeye gelir, diğer yandan da Hazine Müsteşarlığı bütçesinin ilgili
tertibine ödenek kaydetmeye Maliye Bakanı yetkilidir.
(3) 2006 yılından önce katma bütçeli olan idarelerden
5018 sayılı Kanunla genel bütçe kapsamına alınanların ilgili mevzuatında
belirtilen kurum gelirleri, genel bütçe geliri olarak tahsil edilir.
(4) 4/12/1984 tarihli ve 3096 sayılı Türkiye Elektrik
Kurumu Dışındaki Kuruluşların Elektrik Üretimi, İletimi, Dağıtımı ve Ticareti
ile Görevlendirilmesi Hakkında Kanun kapsamındaki tabii kaynakların ve
tesislerin işletme haklarının devrinden elde edilen gelirlerin tamamı genel
bütçeye gelir kaydedilir.
(5) 31/12/2014 tarihi itibarıyla, Türk Standartları
Enstitüsünün Türk Lirası ve döviz cinsinden kasa ve banka bakiyesinin Türk
Lirası tutarı ile sahip olduğu tahvil, bono ve diğer menkul kıymetlerin
değerinin Türk Lirası toplamının 100.000.000 Türk Lirasını aşmayacak kısmı,
TÜBİTAK, KOSGEB ve Gebze Teknik Üniversitesinin Muallimköy Teknoloji Geliştirme
Bölgesi Yönetici Şirketinin sermaye artırımlarına payları oranında katılmaları
amacıyla, 2015 yılı Şubat ayı sonuna kadar bu idarelerin Merkez Muhasebe
Birimleri hesaplarına aktarılır. Aktarılan bu tutarlar söz konusu İdarelerin
(B) işaretli cetvellerine gelir ve münhasıran sermaye katılımına ilişkin
ihtiyaçlarını karşılamak üzere (A) işaretli cetvellerine ödenek olarak
kaydedilir. Bu fıkranın uygulanmasına ilişkin her türlü tedbiri almaya ve
sorunları gidermeye Maliye Bakanı yetkilidir.
BAŞKAN – Madde üzerinde Cumhuriyet Halk
Partisi Grubu adına söz isteyen Ensar Öğüt, Ardahan Milletvekili.
Buyurun Sayın Öğüt. (CHP sıralarından
alkışlar)
(Ardahan Milletvekili Ensar Öğüt’ün
üzerinde süt ve çay olan tepsiyle kürsüye çıkması)
ÜNAL KACIR (İstanbul) – Ensar Bey
çaycılığa başlamış.
BAŞKAN – Sayın Öğüt, bu yaptığınız
doğru değil. Bunu basın toplantısıyla yapabilirsiniz, lütfen ama. Burası
Türkiye Büyük Millet Meclisi.
MURAT YILDIRIM (Çorum) – Ya, kitap
götür, defter götür...
ENSAR ÖĞÜT (Ardahan) – Sayın Başkanım,
değerli arkadaşlar; bütçeyi görüşüyoruz, bütçede hesap yapacağız.
BAŞKAN – Buyurun Sayın Öğüt.
CHP GRUBU ADINA ENSAR ÖĞÜT (Ardahan) –
Sayın Tayyip Erdoğan da çay-simit hesabı yaparak Başbakan oldu. Biz de süt-çay
hesabı yapacağız.
BAŞKAN – Ama doğru olmadığını
söylüyorum, buyurun, yapın.
ENSAR ÖĞÜT (Devamla) – Sayın Başkan,
değerli arkadaşlar; Cumhuriyet Halk Partisi Grubu adına 2015 bütçesi üzerinde
söz almış bulunuyorum. Hepinizi saygılarımla selamlarım.
Değerli arkadaşlar, bu hesaba girmeden
önce…
ÜNAL KACIR (İstanbul) – Ya, üç dönemdir
buradasın, aynı şeyleri söylüyorsun.
ENSAR ÖĞÜT (Devamla) – Sayın Kacır,
gıcıklık yapma.
Önce Sarıkamış şehitlerini yıldönümü
nedeniyle saygıyla anıyorum. 
Değerli arkadaşlar, Sayın Maliye Bakanı
keşke kaçmasaydı, gitmeseydi daha iyi olacaktı. Muhtarlarımız şu anda…
BAŞKAN – Sayın Öğüt, bu cümle doğru
değil. Sayın Bakana niye bu tabiri kullanıyorsunuz “Kaçtı.” diye?
ENSAR ÖĞÜT (Devamla) – Ya, Sayın Bakan
ben kürsüye çıktığım zaman gitti. Ben ona söyledim, hesap yapacağım…
ÜNAL KACIR (İstanbul) – Sabahtan beri
buradaydı, sen burada mıydın sabahtan beri?
BAŞKAN – Buradan ayrılması… İnsani
ihtiyacı vardır. Bunu karşılamaması mı gerekir? Lütfen yani.
İDRİS BALUKEN (Bingöl) – Sayın Başkan,
siz nereden biliyorsunuz kaçıp kaçmadığını?
ENSAR ÖĞÜT (Devamla) – Sayın Başkan,
benim zamanımı almayın lütfen.
BAŞKAN – Bir bakana, bir sayın
milletvekiline bu şekilde hitap etmeniz doğru değil yani lütfen.
ENSAR ÖĞÜT (Devamla) – Sayın Bakan o
zaman burada olsaydı… Neyse, tutanaktan okur, peki.
Şimdi, muhtarlarımızın maaşı yetmiyor,
BAĞ-KUR’u ödeyemiyorlar. Muhtarlarımızın maaşlarında iyileşme istiyoruz.
Ardahan’a havaalanı istiyoruz; havaalanı şart çünkü uluslararası bir havaalanı
olacak Ardahan’daki.
Değerli arkadaşlar, Ardahan Gençlik
Platformu ve Göle Gençlik Platformu var; onlara buradan selam, saygılarımı
sunuyorum. 
Sayın Bakanım, gençlerimiz evlenemiyor.
Doğu Anadolu’da gençlerimiz, gençlik orada vatanı bekliyor, bayrağı bekliyor.
Evlenen gençlerin masraflarını devlet karşılasın; hakikaten çocuklarımız
evlenemiyorlar. 
İkincisi: En önemlisi, değerli
arkadaşlar, Doğu Anadolu’da şu anda eksi 30-40 derecede esnaf siftah yapmadan
dükkân açıp kapatıyor. Bu esnafımız da… Ben rakamlar vereceğim, Sayın Maliye
Bakanı burada olsaydı diye onun için dedim. Kars’ta 2002’de 3.698 esnaf varmış,
2014’te 3.191’e inmiş, yani eksilmiş; Ardahan’da 2002’de 1.424 tane esnaf
varmış, 2014’te 1.161’e inmiş; Iğdır’da 5.638’den 2.800’e inmiş. Yani, esnaf
mükellefi olan insanlar göç etmiş, orada yok. Onun için, esnaftan vergi
alınmasın veya yüzde 50 az alınsın, ÖTV ve KDV alınmasın; bunu istirham
ediyoruz, kötü bir şey mi söylüyoruz? Orada esnaf vergisini ödeyemiyor,
kirasını ödeyemiyor, çekini, senedini ödeyemiyor, esnaf perişan, siftah
yapamıyor karda kışta.
Şimdi, bakın arkadaşlar, Türkiye
geneline ve Ardahan geneline baktığımız zaman camilerimiz ve cemevlerimiz var.
Camilerimiz ve cemevlerimizde büyük sıkıntı var. Yakacak ve elektrik parasını
devletin ödemesi lazım, ödemiyor. Ben imamlarla konuştum, herkes diyor ki: “Biz
iki haftada bir cemaatten para topluyoruz, bu paralar yetmiyor. Cemaate yüzümüz
kalmadı.” Ayıptır, koskoca devlet, eğer saray yapmasını biliyorsa caminin de,
cemevinin de yakacağını, elektrik parasını versin. Kötü bir şey mi diyoruz
kardeşim?
ÖZDAL ÜÇER (Van) – O zaman Diyanet
İşleri Başkanına araba almasınlar.
ENSAR ÖĞÜT (Devamla) – Evet. Saray
yapacağınıza caminin elektriğini ödeyin kardeşim.
Değerli arkadaşlar, Ardahan
Üniversitesi, Kars Üniversitesi ve diğer üniversitelerde, Ardahan
Üniversitesinde eleman dışarıdan alınıyor. Ardahan’da işsiz çocuklar kahvede
boş oturuyor, Ardahan Üniversitesi eleman alamıyor, niye? Maliye Bakanı para
gönderemiyor. Para gönderdiği zaman da Ardahan Üniversitesi dışarıdan adam
alıyor. Ya, Ardahan’da oturanlardan niye almıyorsun? Ardahan’da oturuyor,
kışını, soğuğunu, karını, zemherisini çekiyor, oradaki gençleri niye işe
almıyorsunuz? 
ÜNAL KACIR (İstanbul) – Alsınlar. Niye
almıyorlar? 
ENSAR ÖĞÜT (Devamla) – Bunu sizden rica
ediyorum, değiştirin, KPSS’den de, diğer şeyden de Ardahan’da oturanlardan
alın. 
Değerli arkadaşlar, okullarımızda
taşımacılık şu anda… Ardahan’da kar yağmış, üç aydır, dört aydır milletin
parasını vermiyor devlet. Ya, böyle bir şey olabilir mi arkadaşlar? Her yere
gelince harcıyorsunuz, taşımacılığa gelince -öğrenci taşıyor çocuk- parasını
vermiyorsunuz. Araçlarına mazot alamıyor insanlar. 
Göle’ye askerî birliğin gelmesi lazım,
orman müdürlüğünün geri gelmesi lazım. Göle’de bir hastane var, 2011’den beri
yapılıyor, bitmedi. Bir tane müteahhide vermişler, o da başkasına vermiş.
Samimi söylüyorum, müteahhidin Göle’de takmadığı adam, dolandırmadığı adam
kalmamış, esnaf orada perişan. Lütfen, sizden rica ediyorum, TOKİ el koysun,
orada teminatına el koysun, Göle’deki esnafın parasını ödesin. 
Çıldır’da Aktaş Kapısı açılsın. 
Kars-Tiflis demir yolu… Kars-Tiflis
demir yolu yapılırken dinamit patlatıyorlar, samimi söylüyorum, evler
yıkılıyor. Yukarıcambaz, Aşağıcambaz, Damlıca ve Karakale, Taşdeğirmen köylerimizin
evleri yıkılıyor. Mahkemeye vermişler. Ya bu evleri yapın ya da orada dinamit
atmayın. Dinamit atıp da yol yapıyorsan ve vatandaşın evi yıkılıyorsa, lütfen
devlet yardım etsin, bu insanların evleri yapılsın arkadaşlar. 
Değerli arkadaşlar, Hanak’ta bir doğal
gaz istasyonu var, etrafı kirletiyor. Ya, doğal gaz verin diyoruz, bizim Hanak
ilçesinden geçiyor, dibinde, Hanak’a doğal gaz vermiyorlar, Posof’a, Damal’a
doğal gaz vermiyorlar. Yunanistan’a doğal gaz veriyorlar, bize vermiyorlar ya.
Böyle bir zulüm olmaz ya. 
Evet, Damal’a gelince… 1938’de
Damallılar askerî birliğin binasını yaptılar, kazma, kürek ellerinde, suyu
getirdiler ve orada, samimi söylüyorum, o binaları yaptılar, daha sonra AKP
geldi, o askerî birliği oradan kaldırdı. Damal’daki esnaf perişan oldu. Biz
binaları yaptık, Damallı gitti yaptı, alın terini döktü, 5 kuruş para almadan,
1938’de o binaları biz yaptık. Sizden rica ediyorum ya, askeri gönderin, orada
Damallı esnaf kazansın kardeşim, kötü bir şey mi olur? Sınırda bekçilik yapıyoruz.
Değerli arkadaşlar, elektrik arızaları
ekibi var Damal’da, onu aldılar, başka yere gönderdiler, Damal’da sık sık
elektrik kesiliyor ve elektrik tamiratı yapılamıyor. Bu ekibin de geri
gönderilmesini istiyoruz. 
Posof, Posof’ta arkadaşlar, 59 bin
hektarı yaban hayat bölgesi ilan ettiler. Posof’un zaten 64 bin hektar yeri
var, 5 bin hektar Posofluya kalıyor. Ya, Posoflu burada tarım mı yapacak,
hayvancılık mı yapacak? Bu anlamda rica ediyoruz, bu doğal hayatı yeniden
değerlendirsinler. Artı, Posof Tüneli yani Ilgar Dağı’nın Tüneli mutlak surette
yapılsın ve Türkgözü Kapısı çalışsın. 
Değerli arkadaşlar, şimdi gelelim
hesaba. Evet, bu 1 litrelik süt. Bu süt 1 litre Sayın Bakanım. Burada da 10
tane bardak var, 1 tane de çay var. Bu 1 litrelik sütten tam 10 bardak süt
çıkıyor, tam 10 bardak, şimdi burada, zaten yapacağım. Bu 10 bardak sütü
verirseniz 1 bardak çay alabiliyorsunuz, bu Anadolu’da. Yani çay 1 lira
Anadolu’da, burada 10 kuruşa geliyor süt. Şimdi, ne oluyor o zaman biliyor
musunuz? 10 tane süt…
ÜNAL KACIR (İstanbul) – Ardahan’da
kahvelerde süt mü var, çay mı var? 
RAMAZAN CAN (Kırıkkale) – Çay içtiğin
yerde o bardakta süt kaç lira?
ENSAR ÖĞÜT (Devamla) – Arkadaşlar,
şimdi, bakın, müsaade eder misiniz…
ÜNAL KACIR (İstanbul) – Ensar Bey,
Ardahan’da kahvede çay mı içiliyor, süt mü?
ENSAR ÖĞÜT (Devamla) – Ben sana
konuşmuyorum, Genel Kurula konuşuyorum. Arkadaşlar, bu süt, bu da çay. Bu 10
kuruş, bu 1 lira.
ÜNAL KACIR (İstanbul) – Ardahan’da
kahvede çay içerlerse…
ENSAR ÖĞÜT (Devamla) – Bak, şimdi,
dinle ama Anadolu’da 1 lira, İstanbul’da, Ankara’da alışveriş merkezlerinde bu
çay 3 lira. Yani, o zaman ne oluyor biliyor musunuz? 30 lira çay, 1 lira süt.
ÜNAL KACIR (İstanbul) - Sen şimdi bak,
köy kahvesinde çay yerine süt içir, bu problem çözülür.
ENSAR ÖĞÜT (Devamla) – Bakın
arkadaşlar, buradaki hesabı yaptığınız zaman 10 bardak süt verirseniz 1 bardak
çay alıyorsunuz Anadolu’da. 
KEMALETTİN AYDIN (Gümüşhane) - Bizim
kahvelerde süt çayla aynı.
ENSAR ÖĞÜT (Devamla) - İstanbul’da 30
bardak süt verirseniz 1 bardak çay alıyorsunuz ama başka lüks yerlerde 5 lira çay, 50
bardak süt vereceksin ki bir bardak çay alasın.
Değerli arkadaşlar, Maliye Bakanı bu hesabı yaparak mı siz
bu bütçeyi yaptınız? Şimdi bakın, şunu söyleyeyim: Bu ne biliyor musunuz?
1950’de…
ÜNAL KACIR (İstanbul) – Meclis kafesinde süt iç bakalım…
ENSAR ÖĞÜT (Devamla) – Bir dur… Bir dur…
1950’de Amerika bizi kandırmak için bir süt tozu gönderdi.
Dedi ki: “Siz araba, uçak yapmayın kardeşim, gerek yok, tarım ülkesisiniz.” 
ÜNAL KACIR (İstanbul) – Meclis kafesinde süt iç bakalım,
çaydan ucuz mu? 
KEMALETTİN AYDIN (Gümüşhane) – Gümüşhane’de organik süt var
ağabey.
ENSAR ÖĞÜT (Devamla) – Bakın, ne oldu biliyor musunuz?
“Tarım ülkesi” dediler. Tamam, şimdi tarım ülkesi olduk ama Amerika bu defa
dedi ki: “Ben süt tozuna devam ediyorum, olmadı, gelip hayvanı da benden
alacaksın.” dedi.
KEMALETTİN AYDIN (Gümüşhane) – Yok, yok, organik süt var.
ENSAR ÖĞÜT (Devamla) – Arjantin’den gidip hayvan alıyoruz
lan! Ne konuşuyorsun sen? Neden bahsediyorsun?
KEMALETTİN AYDIN (Gümüşhane) – Niye kızıyorsun?
ENSAR ÖĞÜT (Devamla) – Hayvan etini bile, kendi hayvan
etimizi bile yemiyoruz. Domuzla beslenmiş hayvan eti yediriyorsun, gelmiş
burada konuşuyorsun. Ayıptır sizin yaptığınız! Şu anda ithal hayvan geliyor.
Yani diyor ki: “Şimdi, kardeşim, süt tozu gönderdim, uçak yaptırmadım, araba
yaptırmadım ama -ne yapıyordum- şimdi geleceksin, hayvanı da benden alacaksın,
ben daha ucuza hayvan veriyorum, köylünü batıracaksın, çiftçini batıracaksın.”
Bu anlamda bunu protesto ediyoruz ve diyoruz ki köylümüzü, çiftçimizi
kalkındıralım, ithalatı durduralım. Köylümüz kalkınsın ki ülke kalkınsın, başka
türlü köylü milletin efendisi olmuyor. 
Hepinize saygılar sunuyorum. (CHP sıralarından alkışlar) 
KEMALETTİN AYDIN (Gümüşhane) – Kahvelerde süt içelim.
ÜNAL KACIR (İstanbul) – Sen şimdi sabahleyin kahvaltıda çay
mı içiyorsun, süt mü?
ENSAR ÖĞÜT (Ardahan) – Hepsini içiyorum. 
ÜNAL KACIR (İstanbul) – Doğru söyle! Süt mü içiyorsun, çay
mı sabahleyin?
ENSAR ÖĞÜT (Ardahan) – Ben tereyağı da yiyorum, süt de
içiyorum.
ÜNAL KACIR (İstanbul) – Hep beraber süt içersek çözeriz.
ENSAR ÖĞÜT (Ardahan) – Ben de sana onu söylüyorum. Hah,
şimdi omega 3’lü et yediğin belli oldu!
BAŞKAN – Halkların Demokratik Partisi Grubu adına söz
isteyen Özdal Üçer, Van Milletvekili.
Buyurun Sayın Üçer. (HDP sıralarından alkışlar) 
HDP GRUBU ADINA ÖZDAL ÜÇER (Van) – Sayın Başkan, sayın
milletvekilleri; sizleri grubumuz adına saygıyla selamlıyorum. 
Aslında iki yönlü değerlendirilmesi gereken bir konu. Ben de
bir önceki hatibin süt ve çay betimlemesi üzerine konuşmak istiyorum. Aslında
ülkemizde insanlar hem süt içebilmeli hem de çay içebilmeli. Süt ve çay
içebilmenin ve hatta doğal içeceklerin çeşidini ve miktarını artırabilmenin
hesabını yapmamız lazım. Birini biriyle mukayese etmek, birini birine göre
değerli kılmak yerine değişik coğrafyaların değişik üretim biçimlerini
geliştirebilecek bir bütçeyi hazırlama konusunda tartışalım. 
Bence, Ensar Bey bu konuda iyi bir
tartışma zemini oluşturdu. Bunun üzerinden tarım politikasını tartışabiliriz.
Tarım ekonomisini, tarım bütçesini tartışabiliriz. 
Tabii, çocuklar sağlıklı büyüsün
deniyor, süt içsin deniyor, çocuklar okula gitsin diye sabahın beşinde
kaldırılıyor. E, sabahın beşinde kalkan çocuk süt içebilir mi? Peki, sabah
beşte çocuklar niçin okula gitmek için kalkıyor? Çünkü yeterince okul yok,
okullar sabahçı-öğlenci oluyor. Milyonlarca, milyarlarca liralık eğitim bütçesi
büyüdü, büyüdü, büyüdü, çocukların gideceği bir okul yok. Aynı okulu, aynı
sırayı 2 öğrenci kullanıyor. 
Şimdi, Avrupa Birliği tarım politikası
gereği, siz, Ziraat Bankasına hayvancılık yapmak üzere bir kredi başvurusunda
bulunuyorsunuz, diyorsunuz ki: Benim ahırım var, hayvancılık yapacağım, süt
sığırcılığı yapacağım şu kadar kredi istiyorum. Ziraat Bankası sizin kredi
başvurunuzu kabul etmiyor ya da TKDK kabul etmiyor, ilgili kurum. Neden? İşte
hayvanın yaşam alanı dar diye. Ahırınızın metrajı dar diye sizin ineğiniz için
kredi vermiyor. Niye? İneğin yaşam hakkı düşünülüyor. Tamam, bu çok doğal,
ekolojiyi koruyan insanlar olarak biz bunu kabul ediyoruz. 
Peki, 50 kişilik sınıflarda
öğrencilerin yaşam alanının hesabını neden yapmıyor bu ülke? Bu maliye, neden
50 kişilik öğrenci sınıflarının teneffüs ortamını düşünmüyor? Sağlıklı nefes
alamıyor, çocuklar sağlıksız ortamda büyümezler, sağlıklı eğitim almazlar,
iyisi mi biz onlara okul yapalım diye düşünmüyor? Çünkü düşünmez. Niye? Karakol
yapması lazım. Milyarlarca liralık ihalelerle ve doğrudan temin ile ihale
yaparak kendi yandaşlarına karakol ve kalekol yapması gerekiyor. Bunu ne zaman
yapması gerekiyor? Savaş ortamında değil. Tam da çözüm ortamının tartışıldığı,
artık silahların devre dışı kaldığı, savaş politikalarının devre dışı kalması
gerektiği bir süreçte “Gerillalar silahı bıraksın, gerillalar geri çekilsin,
barış olacak.” diye anlaşmanın, barışmanın yapıldığı, tartışıldığı bir dönemde,
hurra, milyarlarca lira örtülü ödenekler, örtüsüz ödenekler savaşa harcansın.
Savaşa bütçenin olduğu, bombalara milyar dolarların harcandığı bir ülkede siz
ne yaparsanız yapın tarım ekonomisini düzeltemezsiniz, eğitim ekonomisini
düzeltemezsiniz, sağlık ekonomisini düzeltemezsiniz çünkü, sizin harcamanız
gereken milyarları kazanması gereken özel şirketler var uluslararası kaynaklı. 
Özelleştirme yapılıyor, eğitim
özelleştiriliyor, eğitimin parası devlet tarafından veriliyor ama öğrenci başı
3 bin lira, 4 bin lira özel okula veriliyor. Madem sen öğrencine bu kadar
harcama yapabiliyorsun devlet okuluna harca. Devlet okuluna harcadığın zaman
sen kamusal alana yatırım yapmış oluyorsun ama özel okula yatırdığın zaman
cemaate… Peki, “Cemaat, cemaat…” deniyor, burada hiç kimse kusura bakmasın, MHP
iktidar döneminde de, CHP iktidar döneminde de, AKP iktidar döneminde de Gülen cemaatinin
okulları otuz yıldır dünyanın her tarafında devletin parasıyla yapılıyordu,
kimse gıkını çıkarmıyordu ve burada bir öz eleştiri vermek lazım. Çocuklar özel
okullara yönlendirilirken, bazı şeylerin tartışması yapılırken cemaatçi
savcılar, hâkimler KCK operasyonu yapıp bizim okul çağındaki çocuklarımızı
terörist ilan ediyor ve onları vuruyordu. 
Şimdi, bunların ekonomik boyutuyla
tartışılması lazım. Şimdi, böyle bir durumda bu ülkede ekonomi tartışılacaksa
sadece rakamlarla değil, sadece milyarlar… İşte “Efendim, öğretmenin on yıl
önce maaşı 400 liraydı da, şimdi 2.500 lira oldu.” “On yıl önce 400 lirayla ne
alınabiliyordu, bugün 2.400 lirayla ne alınabiliyordu?”yu karşı karşıya koyun,
enflasyon var mı yok mu görürsünüz. On yıl önceki, yirmi yıl önceki 5 lirayla
bugünkü 55 liranın aynı olmadığını herkes bilir ama rakamsal büyüme ekonomik
büyüme demek değildir, refah düzeyinin artmış olması demek değildir.
Bu ülkede Millî Piyango diye bir tesis
var ve Millî Piyangodan milyarlarca lirayı kazanan çok insan o kadar parayı
kazanmış olmasına rağmen, sefalet içinde yaşamaya devam ediyor. Neden? Çünkü
bir ekonomi bilincine sahip olmadığı için. Yani haydan gelen huya gitmiş.
Türkiye ekonomisinde de haydan gelen huya gittiği için çocuklar sağlıklı
okullarda eğitim göremiyorlar.
Tarım politikasında iyi bir tarım
ekonomisi geliştirilemiyor. Çiftçiler memnun değil, üreticiler memnun değil.
Tarımda deniliyor ki: “Ülkemizde büyükbaş, sığır sayısı artmış.” E, artmış da
büyükbaş, sığır sahibi sayısı azalmış. Eskiden herkesin 2-3 tane ineği vardı,
şimdi 2-3 kişinin 3 bin-5 bin tane ineği var. Şirketler aracılığıyla sınır
ticareti yapılıyor. 
Bu ülkede, arkadaşlar, bir kuş gribi
hikâyesi uyduruldu, tavuk gribiyle insanların tavukları boğazlatıldı, likit
yumurta satıldı bu millete. Kuru fasulyenin faydalarından bahsedilerek insanlar
et yemekten alıkonuldu; YİBO’larda çocukların vitamin, protein ihtiyacı kuru
fasulyeden, nohuttan karşılandı ama birileri çocuklarına et entegre tesisleri
kurdu ve bu ülkede yetiştirilen en güzel etler Avrupa’ya sucuk, sosis, salam
diye ihraç edildi ucuz maliyetle. 
Balıkesir’de domates üreten kişi ile
Antalya’da seracılık yapan kişi memnun mu yaşamından? Hayır ama Balıkesir’de
yer altı kaynakları için şirket kuran ya da Ermenek’te maden şirketi kuran
siyasi iktidar yanlısı yaşamından mutlu, madende göçük altında kalan maden
işçisinin çocukları evsiz barksız. Emeği veren Ermenek’teki madenci ama
saltanatı süren… Gerek yok söylemeye, herkes biliyor. Herkes artık “Kral
çıplak.” demeyi bilmeli. Yani bir çocuk mu çıkıp bağırmalı? Yani burada herkes
neyin ne olduğunu biliyor. 
Antalya’da sera üretiminden geçimini
sağlayan çiftçiler, bir dolu yağıyor, perişan oluyor, tarım ya da devlet
ekonomisi onların zarar ziyanını karşılayamıyor. Ama bir ortağı Kürt, bir
ortağı Türk, bir ortağı İsrailli, bir ortağı bilmem Amerikalı, uluslararası
şirketler tarafından yönetilen 5 yıldızlı, 7 yıldızlı oteller zincirinin
sahipleri yan gelip ahkam kesiyorlar. Sahiller satılıyor; uluslararası
şirketlere, yabancı sermayeye satılıyor, biz “Kürdistan’da özgürlük olsun.”
diyoruz, biz terörist oluyoruz, vatan düşmanı oluyoruz ama sahilleri parsel
parsel yabancı sermayeye satanlar milliyetçi oluyor, vatansever oluyor. 
Yani bu ekonominin halk faydasına
olmadığını herkes biliyor. Ama bu siyasetin de millet ve halk faydasına
olmadığını, artık gerçekçi bağlamda birtakım şeyleri çok ciddi manada
tartışmanın gerekliliğini ifade etmek lazım. Birlikte olmak için ne yapmalıyız,
birbirimizi nasıl kucaklayabiliriz, nasıl kabul edebiliriz, dilimizi nasıl
yaşatabiliriz? Kültürümüzü yaşatabiliriz. “Ne mutlu Türk’üm diyene.” deyip de
insanları kandırmanın bir anlamı yok. Türk olup da Antalya’da 7 yıldızlı otelde
komilik yapan adam, onun patronu Kürt’ten daha mutsuz. Yani 7 yıldızlı otelin,
cemaat bağlantılı, devlet destekli “Kürt” diye bilinen patronu “Türk” diye
komilik yapan adamdan daha mutlu. 
Biz niye bir milleti kandırıyoruz,
yoksulluk ve sefalet içinde boğuyoruz, ondan sonra onları milliyetçi
söylemlerle birbirine kırdırmaya çalışıyoruz. Bu ülkede Kürtler de Türkler de
Lazlar da Çerkezler de Ermeniler de Asuriler de Araplar da, herkes birlikte
yaşamalı. Bunu yaşayabilmek için de…
(Mikrofon otomatik cihaz tarafından
kapatıldı)
ÖZDAL ÜÇER (Devamla) – …gerçekçi
zeminde, özgürlükçü ve demokratik bir yaklaşımla bütçe düzenlenmelidir.
Biz özgürlüğü ve demokrasiyi yaşatmadığımız
müddetçe, rakamlarla oluşturulan bütçelerin sadece sermayedarlara faydası olur,
üçkâğıtçılara faydası olur, halka faydası olmaz.
Teşekkür ederim. (HDP sıralarından
alkışlar)
BAŞKAN – Evet, birleşime beş dakika ara
veriyorum sayın milletvekilleri.
Kapanma Saati:
19.58
DÖRDÜNCÜ OTURUM
Açılma Saati: 20.01
BAŞKAN: Başkan Vekili Sadık YAKUT
KÂTİP ÜYELER:
Muharrem IŞIK (Erzincan), Bayram ÖZÇELİK (Burdur)
----0----
BAŞKAN – Sayın milletvekilleri, Türkiye
Büyük Millet Meclisinin 35’inci Birleşiminin Dördüncü Oturumunu açıyorum.
2015 Yılı Merkezi Yönetim Bütçe Kanunu
Tasarısı ile 2013 Yılı Merkezi Yönetim Kesin Hesap Kanunu Tasarısı üzerindeki
görüşmelere devam edeceğiz.
Komisyon ve Hükûmet yerinde.
Şimdi madde üzerinde Milliyetçi Hareket
Partisi Grubu adına, aynı zamanda şahsı adına söz isteyen Alim Işık, Kütahya
Milletvekili.
Konuşma süreniz on beş dakikadır.
Buyurun. 
MHP GRUBU ADINA ALİM IŞIK (Kütahya) –
Teşekkür ediyorum Sayın Başkan.
Sayın Başkan, değerli milletvekilleri;
2015 Yılı Merkezi Yönetim Bütçe Kanunu Tasarısı’nın son maddesi olan 13’üncü
madde üzerinde Milliyetçi Hareket Partisi Grubu adına ve şahsım adına söz
aldım. Bu vesileyle yüce Meclisi ve bizleri izleyen tüm vatandaşlarımızı bir
kez daha saygıyla selamlıyorum. 
Yaklaşık on gündür bu yüce Mecliste tüm
bütçeyle ilgili müzakereleri hep birlikte yaptık. Bazı arkadaşlarımız bütçenin
çok iyi bir bütçe olduğunu, Türkiye’yi şaha kaldıracak bir bütçe olduğunu
savundu. Bazı arkadaşlarımız doğal olarak “Hayır, böyle değil. Sizin dediğiniz
gerçeği yansıtmıyor, bu bütçenin şu hataları, şu eksiklikleri var.” diye
uyarılarını yaptılar. Yine, partilerimiz gruplar olarak yazılı ve sözlü her
türlü uyarısını yaptı. Kanun tasarısında, muhalefet şerhlerinde dikkat çekilen
noktalar altı çizilerek yazıya döküldü. İnanıyorum ki müzakereler sırasında
milletvekillerinin iktidarıyla muhalefetiyle burada yansıttığı her türlü görüşü
ilgili bakanlarımız, kurum temsilcilerimiz, kurum yetkililerimiz ve bürokratlar
not ettiler. İnşallah 2015 genel seçimlerine kadar Hükûmet iş başında bu
bütçeyi doğru yönetir ve milletimizin daha rahat bir çalışma ortamına
kavuşmasına katkı yapar diye dileklerimi ileterek sözlerime başlamak istiyorum.
Ancak, bilindiği gibi bütçenin gelir ve
gider olarak ikiye ayrılan temel bileşenlerinden gelirin gidere eşit olması
hâlinde bir denk bütçeden söz edilir. Gelirler eğer giderlerden fazlaysa bütçe
fazlasından söz edilir. Giderler gelirlerden fazlaysa da bütçe açığından söz
edilir. Ne yazık ki bu bütçe de son söylediğim, bütçe açığı veren bir bütçedir.
On iki yıl boyunca diğer bütçelere benzer şekilde bu bütçe de açık veren bir
bütçe olarak yüce Meclisin huzuruna gelmiştir.
Değerli milletvekilleri, hükûmetlerin
hazırladığı bütçelerdeki temel amaç, milletimizin refah düzeyini artırmaktır.
Ancak, ne yazık ki aynı hükûmetin örneğin geçen yılki bütçesi ile bu yılki
bütçesine baktığımızda Sayın Maliye Bakanının oluşturduğu tablolarla geçen yıla
göre milletimizin geriye gittiği bir bütçenin olduğunu o rakamları kullanarak
sizlere birkaç örnekle açıklamak istiyorum: Örneğin, en düşük memur aylığıyla
2013 yılı Kasım ayında bir vatandaşımız 650 kilogram ekmek alabilirken, 2014
yılında yüzde 10 azalarak 603 ekmek alabilir duruma gelmiştir. Yine, 2013 Kasım
ayında vatandaşımız aldığı parayla 394 kilogram pirinç alabilirken, 2014 yılı
Kasım ayında yüzde 30 eksiğiyle 303 kilogram pirinç alabilir duruma düşmüştür.
Aynı şekilde, 798 kilogram makarna alabilirken, 2014 yılında 712 kilogram
makarna alabilmiştir, yüzde 15 fakirleşmiştir. Buna benzer birçok örnek var.
İLYAS ŞEKER (Kocaeli) – Hesapta bir
yanlışlık olmasın hocam.
ALİM IŞIK (Devamla) – Bunlar, Maliye
Bakanının geçen yıl ve bu yıl bize dağıttığı bütçe sunumundaki rakamlara
göredir değerli milletvekilleri. Tabii, siz farklı pencereden bakabilirsiniz.
İLYAS ŞEKER (Kocaeli) – Yok, yok, aynı
kitapta yazıyor.
ALİM IŞIK (Devamla) – Asgari ücretliye
baktığınız zaman -bir örnek vereceğim- örneğin geçen yıl 323 kilogram mercimek
alabilen bir asgari ücretli, bu sene yüzde 40 aşağısıyla 173 kilogram mercimek
alabilir duruma düşmüştür. Bu, milletimizin nasıl fakirleştiğinin ve sıkıntılı
olduğunun bir göstergesidir.
Bir başka konuyu Sayın Aile ve Sosyal
Politikalar Bakanımız burada olduğu için özellikle paylaşmayı uygun buldum.
2012 yılına ait, Aile ve Sosyal Politikalar Bakanlığının Sosyal Yardımlar Genel
Müdürlüğü tarafından verilen istatistiklere baktığınız zaman, özet olarak, 6,3
milyon hanenin yani 23 milyon kişinin yardım ve bununla ilgili sosyoekonomik
veriler açısından yoksulluk envanteri içinde bulunduğunu kaydetmiştir. Bu ne
demektir? 2012’de 23 milyon vatandaşımız yoksulluk envanterine resmen bu
Bakanlık tarafından kaydedilmiştir. Bugün bu vatandaşın sayısının en az 25
milyon olduğunu ve daha fazla olduğunu tahmin ediyoruz ancak Sayın Bakanlık
tabii bu verileri daha sonra paylaşmaktan vazgeçmiştir. Ben paylaşılmasına
devam edilmesinde yarar olduğunu düşünüyorum.
Yine, aynı Bakanlığın “Türkiye’de Aile
Yapısı Araştırması 2011” başlıklı bir bilimsel araştırmasının sonucunu da
sizlerle kısaca paylaşmak istiyorum. 2011 yılı sonu itibarıyla milletimizin
yüzde 72,3’ünün 1.200 TL’lik maaşın altında Türkiye geneli ortalamasıyla gelir
düzeyine sahip olduğunu, sadece yüzde 27,7’lik kısmının ise 1.200 TL’den fazla
maaşa sahip olduğunu Bakanlık açıklamıştır ve yayınlamıştır. Diğer taraftan,
kentlere bakıldığı zaman bu değerin yüzde 69’u 1.200 TL’den aşağı maaşa sahip
olurken, çiftçilerimizin ve köylülerimizin yaşadığı kırsal kesimde bu oranın
yüzde 83,5’a yükseldiğini görüyorsunuz. Bir başka deyişle, bu ülkedeki her 100
kişiden 84 kişi maalesef 1.200 TL’lik maaşın altında kırsalda geçinme
mücadelesi vermektedir. Aynı araştırmada örneğin konutlara baktığınız zaman
Türkiye genelinde vatandaşlarımızın yüzde 46,1’inin apartman dairesinde
yaşadığı, kentlerde bu oranın yüzde 60’a, kırsal kesimde ise yüzde 29’a düştüğü
yine bu verilerden anlaşılmaktadır. Büyük illere ve bölgelere göre bu
rakamların detayı vardır. Isıtma açısından baktığınız zaman, yaklaşık yüzde
53’ünün hâlen Türkiye ortalaması olarak sobayla -odun ve kömürle- ısındığı,
kent gruplarında bunun yüzde 40 dolayında, kırsalda ise yüzde 86 dolayında
olduğunu görüyoruz. 
Değerli milletvekilleri, kimseyi ilzam
etmek için söylemiyoruz ama bunlar Türkiye’nin gerçekleri. Biz ne kadar
konuşursak konuşalım, neyin doğru olduğuna, neyin yanlış olduğuna aziz
milletimiz yani 77 milyon insanımız karar verecektir. 
Şimdi, hanehalkı
gelirlerinin dağılımına baktığımız zaman, 2002 yılında evine 100 lira
harcanacak gelir giren vatandaşımız bunun sadece 4,7 lirasını o ay borca
harcarken, maalesef, 2014 yılında 100 liralık gelirin 62 lirasını borç
ödemelerine ayırmak zorunda kalmıştır. “Nereden nereye.” dediğiniz cümlelere
lütfen bunları da eklerseniz çok iyi olur. 15 kattan fazla borçlanmanın
olduğunu bu bir rakam göstermektedir. 
Yine, bir başka
rakama baktığınız zaman, iç ve dış borç stokuyla millî gelir artışını birbirine
kıyasladığınız zaman, maalesef bugün doğan bir bebeğin 10 bin dolar borçla
dünyaya geldiğini ve borçtaki artışın millî gelir artışından daha fazla
olduğunu da görebiliriz. 
Vatandaşımızın
toplam banka borçlarına baktığınız zaman, 2002 yılında 54,5 milyar TL olan
borcun 2014 yılı üçüncü çeyreğinde 1 trilyon 200 milyar TL’ye çıktığını yani
vatandaşın son on iki yılda 20 kat borçlandığını görebilirsiniz. 
İşte
bahsettiğiniz istikrar bu. İstikrar sürsün derken vatandaşın borçlandığını, 20
kat borç yükü altında ezildiğini unutmamalıyız, bu gerçeği de paylaşmalıyız. 
Peki, değerli milletvekilleri, 2015
bütçesinde ne var, rakamlara değinmeden sadece özetlemek istiyorum. 2015
bütçesi özetlenecek olursa borçlanma var. 22 milyar TL açık veren, yine
dışarıdan borç alan, içeriden borçlanan bir bütçe olduğunu görüyoruz. Diğer
taraftan, fakirlik var değerli milletvekilleri, fakirlik. Bu milletin en büyük
sıkıntısı olan fakirliği yine çözemeyeceğiz. Biraz önce verdiğim rakamları
sizler ve vatandaşlarımızla paylaştık. Maalesef faiz var. Her hafta yine 1
milyar TL faiz ödeyecek bir bütçeden bahsediyoruz. Maalesef icralar var. 2002
yılında 8,5 milyon olan toplam icra dosyasının bugün 23 milyona çıktığını ve
birçok ilimizde maalesef değerli iktidar partisi milletvekillerinin övünerek
icra müdürlüğü kurdelesi kestiklerini hepimiz görüyoruz, yaşıyoruz. İcra var.
Hapis var değerli milletvekilleri, hapis. Daha önce, on yıl önce 50-55 bin kişi
hapisteyken, bugün 156 bin kişi hapiste, cezaevlerinde. Bir yatakta 2-3 kişi
yatar duruma geldi. Bu var, bu devam edecek. Tutuklama var. 
Taahhüdü ihlalden dolayı, çözülemeyen
sorunlar nedeniyle kaçak insanlar var; evine gidemeyen, çocuğunu göremeyen,
hanımını göremeyen birçok, 300 bine yakın kaçak insanımız var. Bunlara çözüm
bulsaydık keşke. 
Dış ticaret açığı var bu bütçede. Yani
ihracattan fazla ithalat rakamı var. Arkadaşlarımız geldiler “Şu kadar ihracat
rakamına ulaştık...” Ama ithalatı söylemekten çekindiler. Dış ticaret açığı
var. Maalesef 22 milyar TL’ye yakın -öngörüleni bu, hedef sadece- cari açık
var. 
Bir başka deyişle, vatandaşımıza gelen
ek vergi var, yeni ÖTV ve KDV’ler var. Dolayısıyla, temel tüketim mallarında
zamlar var. 
Seçim yatırımı var. Yine özelleştirme
var. Daha önceki cumhuriyet hükûmetleri döneminden kalan son tesislerin satışı
var değerli milletvekilleri. Neler satılacak? Kalan enerji tesislerinin
tamamının satışı planlanıyor. Otoyollar, köprüler, arsalar, binalar, Halk
Emeklilik ve benzeri gibi birçok tesisin ve hizmetin satışı var.
İyi bir hikâyedir, herkes bilir. Evlat
gelmiş, “Arsam var.” diye satışa sunmuş. Alacak adam sormuş, “Babandan mı
kaldı, kendi paranla mı aldın?” “Kendi paramla aldım.” deyince, “O zaman bir
başkasına git.” demiş. İşte, babanızdan yani sizden önceki cumhuriyet
hükûmetleri döneminden kalanları çok rahat satıyorsunuz, kalanları da bu
dönemde satacaksınız.
Değerli milletvekilleri, maalesef bu
bütçede yandaşların zengin olması var, bu kayırmaların yol açacağı yine yolsuzluklar
var, usulsüzlükler var, maalesef yine rüşvet iddiaları olacak, bunlar var,
işsizlik var, ne yazık ki yine bazı kesimlere seçim rüşveti var, VIP torpiller
olacak. 
Keyfî harcamalar var. Sayın Bakana
dedik: “Niye bunları aktarıyorsunuz?” Kaynak aktarma var. 
Öncekilerde
olduğu gibi başına buyruk yönetim var ama en önemlisi de Cumhurbaşkanlığı
Köşkü’nde paralel bir Hükûmet var değerli milletvekilleri. Değerli Bakanlar, bu
sizin için zül olmalıdır. Başbakanlık genelgesini Cumhurbaşkanlığında gölge kabineyle
tekrar uygulamaya devam edecek bir anlayış var, buna “Hayır.” dememiz lazım,
“Hayır.” demeniz lazım. Yasama, yürütme ve yargı erki bu şekilde siyasi baskı
altına ve tek adam eline veriliyor, bu var, buna “Hayır.” demeniz lazım. 
Peki, ne yok değerli milletvekilleri,
bu bütçede ne yok? Olmayanları söyleyeyim: Büyüme yok, refah yok, eşitlik yok,
adalet yok, gelir dağılımı adaleti yok. Yüzde 1’lik kesimin yüzde 55’lik paraya
sahip olduğu bir bütçeden bahsediyoruz. Tasarruf yok. Son on yılda 10 puan aşağıya
düşmüş insanlarımızın tasarruf oranı, yüzde 22’lerden yüzde 10-12’lere düşmüş,
dolayısıyla tasarruf yok. Emekli yok, memur yok, çiftçi yok, işçi yok, maalesef
istihdam yok, esnaf yok, sanayici yok, turizmci yok, dolayısıyla yatırım yok,
yatırımlara teşvik yok, bundan dolayı üretim yok, AR-GE yok, inovasyon yok, en
önemlisi de denetim yok. Özetle, bu bütçede adalet de yok, kalkınma da yok
değerli milletvekilleri. Ne yapmamız lazım?
NEBİ BOZKURT (Mersin) – Muhalefette de
kimse yok!
ALİM IŞIK (Devamla) – Muhalefet var. 
OSMAN AŞKIN BAK (İstanbul) – Sandıkta
yok, sandıkta.
ALİM IŞIK (Devamla) – Muhalefeti eğer
siz iyi anlarsanız burada muhalefetin söylediği her şeyi not etmiş olmanız
lazım. Sayın Bakanlar ve bürokratları gayet dikkatli bir şekilde muhalefetin
olduğunu biliyor ama sizler bilmeyebilirsiniz. 
Dolayısıyla, yolsuzluk ve usulsüzlükle
mücadeleyi hep beraber yapmamız lazım. Vatandaşımızın refah düzeyini artırma
adına bu önümüzde kalan süreyi daha iyi değerlendirmemiz lazım. Çiftçimizin,
sanayicimizin, turizmcimizin ve diğer üreticilerimizin yatırımlarını teşvik
etmek zorundayız. 
Dolayısıyla, bu bütçeyi her şeye
rağmen, inşallah, milletimizin yararına olacak bir bütçe olarak
değerlendirdiğimizi yine ifade ediyorum. 
(Mikrofon otomatik cihaz tarafından
kapatıldı)
ALİM IŞIK (Devamla) – Ancak bu
olmayanlardan dolayı muhalefet olarak “hayır” oyu vereceğimizi de belirtiyor,
hepinize iyi akşamlar diliyorum. (MHP ve CHP sıralarından alkışlar)
BAŞKAN – Şahsı adına söz isteyen Ahmet
Tevfik Uzun, Mersin Milletvekili.
Buyurun Sayın Uzun. (AK PARTİ
sıralarından alkışlar)
AHMET TEVFİK UZUN (Mersin) – Sayın
Başkan, değerli milletvekilleri; 2015 Yılı Merkezi Yönetim Bütçe Kanunu
Tasarısı görüşmelerinde 13’üncü maddede şahsım adına lehte söz almış
bulunuyorum. Hepinizi saygıyla selamlıyorum. 
Seçim bölgem Mersin’de yapılacak olan
Akkuyu Nükleer Santrali’yle ilgili, nükleer santral Türkiye’de niçin
gereklidir, turizme, tarıma etkisi nedir, bu konuda görüşlerimi belirteceğim. 
MEHMET ERDOĞAN (Muğla) – Narenciye
fiyatlarını artırır kesin. 
AHMET TEVFİK UZUN (Devamla) – Ülkemiz
elektrik talep artışında dünyada Çin’den sonra 2’nci, Avrupa’da 1’inci sırada
yer almaktadır. Diğer taraftan, elektrik enerjisi talep artışını etkileyen bir
diğer faktör de nüfusumuzdur. 2023 yılında nüfusumuzun 84 milyon olması
öngörülmektedir. Elektrik tüketim talebimiz ekonomik büyümemizden yüzde 2
oranında daha fazla artmaktadır. Yani, 2023 yılında 84 milyonluk Türkiye’de
nüfus artış ve ekonomik büyüme hızı düşünüldüğünde 500 milyar kilovatsaat elektrik
enerjisine ihtiyacımız var. Şu an tüketimimiz ne kadar? 250 milyar kilovatsaat.
Ülkemizin bütün enerji kaynaklarını şu an tam kapasiteyle kullanmış olsak
üreteceğimiz miktar elektrik enerjisinde 250 milyar kilovatsaat. 
Türkiye ile dünyayı enerji kaynakları
dağılımı bakımından karşılaştırdığımızda, Türkiye dünya ortalamasına göre 2 kat
doğalgaz, dünya ise Türkiye’ye göre 1,7 kat kömür kullanmakta. Dünya elektrik
ihtiyacının yüzde 13,5’i de nükleer enerjiden elde edilmekte. 31 ülkede toplam
437 nükleer reaktör işletmede bulunmakta. Aralarında daha önce nükleer güç
santrali bulunmayan Birleşik Arap Emirlikleri’nin de bulunduğu 15 ülkede 72
santral inşaatı devam etmektedir. 2023 yılında da 164 tane nükleer santralin
yapılması planlanmaktadır. 100 santralden fazla nükleer santrale sahip
Amerika’da elektrik enerjisinin yüzde 19’u; 58 santralin bulunduğu Fransa’da
yüzde 75’i; 5 nükleer santralin inşaat aşamasında, 23 santralin işletmede
bulunduğu Güney Kore’de yüzde 28’i; 33 santralin işletmede, 10 santralin inşaat
aşamasında olduğu Rusya’da da yüzde 18 oranında elektrik enerjisi nükleer
santrallerden, nükleer enerjiden elde ediliyor. Japonya, Fukuşima kazası
sonrasında kapatmış olduğu nükleer santrallerden dolayı yıllık yaklaşık 40
milyar dolar enerji ithal etmek durumunda. 
Gelelim Mersin Akkuyu Nükleer
Santrali’nin ülkemize olan katkısına. Yaklaşık 3,6 milyar dolar doğal gaz ithal
etmekten kurtulacağız. İnşaat aşamasının en yoğun olduğu dönemde 10 bin
insanımız çalışacak. İşletme aşamasında 4 bin mühendis, işçi ve teknisyenin
çalışacağı öngörülmekte. Ayrıca, bu santralin yapımında kullanılacak malzeme ve
ekipmanın, mühendislik hizmetlerinin, onarım ve bakımının 8 milyar dolarlık
kısmı da Türk şirketleri tarafından sağlanacak. 
Turizme etkisi konusunda da, tarım
konusunda da birçok şeyler söylendi. Nükleer santralleri 100’den fazla olan
Amerika tarım ihracı ürünlerinde 1’inci sırada; Fransa 2’nci sırada. Yine,
Fransa’da Loire Nehri etrafında 14 tane nükleer santral var. Bunlar soğutma
suyunu nehirden alıyor, tekrar nehre veriyor ve bu nehrin döküldüğü koyda balık
tutuluyor ve insanlar denize giriyor. 
Benim sürem de azaldı. 
Mersin’e,
ülkemize katkısı olacak Akkuyu Nükleer Santrali’nin hayırlı uğurlu olmasını
diliyorum. 
2015 yılı
bütçesinin ülkemize, milletimize hayırlı uğurlu olmasını diliyorum. Bütçe
çalışmalarında başta Plan ve Bütçe Komisyonu Başkanımız olmak üzere, üyelerine,
Maliye Bakanımıza, bakanlarımıza, bürokratlarımıza, emeği geçen tüm
milletvekillerimize teşekkür ediyor, saygılar sunuyorum. (AK PARTİ sıralarından
alkışlar)
BAŞKAN –
Teşekkür ediyorum.
Soru yok.
Soru sormaktan
vazgeçen sayın milletvekillerine teşekkür ediyorum.
Maddeyi
oylarınıza sunuyorum: Kabul edenler… Kabul etmeyenler… Kabul edilmiştir.
Programa göre,
2015 Yılı Merkezi Yönetim Bütçe Kanunu Tasarısı’nın oylanmamış maddeleri ile
2013 Yılı Merkezi Yönetim Kesin Hesap Kanunu Tasarısı’nın maddelerinin
görüşmelerini ve oylamalarını yapmak için 21 Aralık 2014 Pazar günü saat
11.00’de toplanmak üzere birleşimi kapatıyorum.
Kapanma Saati: 20.23




(*) 656 ve 656’ya 1’inci Ek ve 657 S. Sayılı
Basmayazılar ve Ödenek Cetvelleri 10/12/2014 tarihli 25’inci Birleşim
Tutanağı’na eklidir.





(x) Bu bölümde hatip tarafından Türkçe
olmayan bir kelime ifade edildi.




