



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 29’uncu
Birleşim
 28
Kasım 2017 Salı

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)

 İÇİNDEKİLER


I.- GEÇEN TUTANAK ÖZETİ
II.- GELEN KÂĞITLAR
III.- YOKLAMA
IV.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Yaşar Tüzün’ün, kendisine Türkiye
Büyük Millet Meclisi Başkan Vekilliği onurunu verenlere teşekkür ettiğine ve
yapacakları yasama ve denetim çalışmalarının hayırlı olmasını dilediğine
ilişkin konuşması

V.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Afyonkarahisar Milletvekili Burcu Köksal’ın, Afyonkarahisar ilinin
sorunları ile kadına yönelik şiddete ilişkin gündem dışı konuşması
2.- İstanbul Milletvekili Fatma Benli’nin, 25 Kasım Kadına Yönelik
Şiddete Karşı Mücadele ve Uluslararası Dayanışma Günü’ne ilişkin gündem dışı
konuşması
3.- Diyarbakır Milletvekili Sibel Yiğitalp’in, 28 Kasım Tahir Elçi’nin
ölümünün 2’nci yıl dönümüne ilişkin gündem dışı konuşması

VI.- SATAŞMALARA İLİŞKİN KONUŞMALAR
1.- Bursa Milletvekili Nurhayat Altaca Kayışoğlu’nun, İstanbul
Milletvekili Fatma Benli’nin yaptığı gündem dışı konuşması sırasında CHP Grup
Başkanına sataşması nedeniyle konuşması
2.- Çanakkale Milletvekili Bülent Turan’ın, Manisa Milletvekili Özgür
Özel’in yaptığı açıklaması sırasında şahsına sataşması nedeniyle konuşması
3.- Manisa Milletvekili Özgür Özel’in, Çanakkale Milletvekili Bülent
Turan’ın sataşma nedeniyle yaptığı konuşması sırasında Cumhuriyet Halk
Partisine sataşması nedeniyle konuşması
4.- Ankara Milletvekili Ali Haydar Hakverdi’nin, İzmir Milletvekili
Mahmut Atilla Kaya’nın HDP grup önerisi üzerinde AK PARTİ Grubu adına yaptığı
konuşması sırasında şahsına sataşması nedeniyle konuşması
5.- İstanbul Milletvekili Filiz Kerestecioğlu Demir’in, İzmir
Milletvekili Mahmut Atilla Kaya’nın HDP grup önerisi üzerinde AK PARTİ Grubu
adına yaptığı konuşması sırasında HDP Grubuna sataşması nedeniyle konuşması
6.- İstanbul Milletvekili Filiz Kerestecioğlu Demir’in, İzmir
Milletvekili Mahmut Atilla Kaya’nın yaptığı açıklaması sırasında Halkların Demokratik
Partisine sataşması nedeniyle konuşması
7.- Niğde Milletvekili Ömer Fethi Gürer’in, Kahramanmaraş Milletvekili
Mehmet Uğur Dilipak’ın CHP grup önerisi üzerinde AK PARTİ Grubu adına yaptığı
konuşması sırasında şahsına ve Cumhuriyet Halk Partisine sataşması nedeniyle
konuşması
8.- İstanbul Milletvekili Filiz Kerestecioğlu Demir’in, Kahramanmaraş
Milletvekili Mehmet Uğur Dilipak’ın CHP grup önerisi üzerinde AK PARTİ Grubu
adına yaptığı konuşması sırasında HDP Grubuna sataşması nedeniyle konuşması

VII.- AÇIKLAMALAR
1.- Çorum Milletvekili Lütfiye İlksen Ceritoğlu Kurt’un, TBMM Başkan
Vekili Yaşar Tüzün’e yeni görevinde başarılar dilediğine, hazine
taşınmazlarının tıbbi ve aromatik bitkiler ile süs bitkileri yetiştirmek
amacıyla kiraya verilmesiyle ilgili tebliğe ve kadına karşı şiddetin insanlığa
ihanet olduğuna ilişkin açıklaması
2.- Bursa Milletvekili Erkan Aydın’ın, Cumhurbaşkanı Recep Tayyip
Erdoğan’ın, yakınlarının yurt dışı hesaplarına para gönderdikleri iddialarının
ispatı hâlinde istifa edeceği sözünü yerine getirmesini beklediğine ilişkin
açıklaması
3.- İstanbul Milletvekili Didem Engin’in, TBMM Başkan Vekili Yaşar
Tüzün’e yeni görevinde başarılar dilediğine ve İstanbul’daki hava kirliliği
sorununa ilişkin açıklaması
4.- Mersin Milletvekili Aytuğ Atıcı’nın, vergi kaçırmak üzere yurt
dışına milyonlarca dolar para gönderenlerden hesap sorulacağına ve
Cumhurbaşkanı ile AKP Hükûmetinin derhâl istifa etmesi gerektiğine ilişkin
açıklaması
5.- Kahramanmaraş Milletvekili İmran Kılıç’ın, 28 Kasım 1919’da Kahramanmaraş’ta
Fransız işgaline karşı Rıdvan Hoca öncülüğünde yaşanan bayrak olayının yıl
dönümüne ilişkin açıklaması
6.- Kahramanmaraş Milletvekili Mehmet Uğur Dilipak’ın, 28 Kasım 1919’da
Kahramanmaraş’ta Fransız işgaline karşı Rıdvan Hoca öncülüğünde yaşanan bayrak
olayının yıl dönümüne ilişkin açıklaması
7.- İstanbul Milletvekili Mahmut Tanal’ın, Cumhurbaşkanı Recep Tayyip
Erdoğan’ın, yakınlarının yurt dışı hesaplarına para gönderdikleri iddialarının
ispatı hâlinde istifa edeceği sözünü yerine getirmesini beklediğine ilişkin
açıklaması
8.- Mersin Milletvekili Baki Şimşek’in, TBMM Başkan Vekili Yaşar Tüzün’e
yeni görevinde başarılar dilediğine, Mevlit Kandili’ni kutladığına ve Millî
Eğitim Bakanlığının din dersi öğretmeni atamalarında Danıştay kararını uygulamasını
beklediğine ilişkin açıklaması


9.- Balıkesir Milletvekili Namık Havutça’nın, TBMM Başkan Vekili Yaşar
Tüzün’e yeni görevinde başarılar dilediğine ve Cumhurbaşkanı Recep Tayyip
Erdoğan’ın, yakınlarının yurt dışı hesaplarına para gönderdikleri iddialarının
ispatı hâlinde istifa edeceği sözünü yerine getirmesini beklediğine ilişkin
açıklaması
10.- Bursa Milletvekili Emine Yavuz Gözgeç’in, Cumhuriyet Halk Partisi
Genel Başkanı Kemal Kılıçdaroğlu’nu kadınlarla ilgili bazı ifadeleri nedeniyle
kınadığına ve kadına şiddetin insanlığa ihanet olduğuna ilişkin açıklaması
11.- Niğde Milletvekili Ömer Fethi Gürer’in, TBMM Başkan Vekili Yaşar
Tüzün’e yeni görevinde başarılar dilediğine ve Cumhurbaşkanı Recep Tayyip
Erdoğan’ın, yakınlarının yurt dışı hesaplarına para gönderdikleri iddialarının
ispatı hâlinde istifa edeceği sözünü yerine getirmesini beklediğine ilişkin
açıklaması
12.- Edirne Milletvekili Okan Gaytancıoğlu’nun, TBMM Başkan Vekili Yaşar
Tüzün’e yeni görevinde başarılar dilediğine ve Cumhurbaşkanı Recep Tayyip
Erdoğan’ın, yakınlarının yurt dışı hesaplarına para gönderdikleri iddialarının
ispatı hâlinde istifa edeceği sözünü yerine getirmesini beklediğine ilişkin
açıklaması
13.- Tekirdağ Milletvekili Ayşe Doğan’ın, TBMM Başkan Vekili Yaşar
Tüzün’e yeni görevinde başarılar dilediğine ve 25 Kasım Kadına Yönelik Şiddete
Karşı Mücadele ve Uluslararası Dayanışma Günü’ne ilişkin açıklaması
14.- Kayseri Milletvekili Çetin Arık’ın, Cumhurbaşkanı Recep Tayyip
Erdoğan’ın, yakınlarının yurt dışı hesaplarına para gönderdikleri iddialarının
ispatı hâlinde istifa edeceği sözünü yerine getirmesini beklediğine ilişkin
açıklaması
15.- Çanakkale Milletvekili Bülent Öz’ün, Cumhurbaşkanı Recep Tayyip
Erdoğan’ın, yakınlarının yurt dışı hesaplarına para gönderdikleri iddialarının
ispatı hâlinde istifa edeceği sözünü yerine getirmesini beklediğine ilişkin
açıklaması
16.- İstanbul Milletvekili Serap Yaşar’ın, 25 Kasım Kadına Yönelik
Şiddete Karşı Mücadele ve Uluslararası Dayanışma Günü’ne ilişkin açıklaması
17.- İzmir Milletvekili Kerem Ali Sürekli’nin, yaşanan bazı olayların
ülkeye ve Cumhurbaşkanına yönelik kumpasların ve saldırıların bitmediğinin ve
yakın zamanda da bitmeyeceğinin işareti olduğuna ilişkin açıklaması
18.- Manisa Milletvekili Mazlum Nurlu’nun, Cumhurbaşkanı Recep Tayyip
Erdoğan’ın, yakınlarının yurt dışı hesaplarına para gönderdikleri iddialarının
ispatı hâlinde istifa edeceği sözünü yerine getirmesini beklediğine ilişkin
açıklaması
19.- Mersin Milletvekili Yılmaz Tezcan’ın, Mevlit Kandili’ni tebrik
ettiğine, Cumhuriyet Halk Partisi Genel Başkanı Kemal Kılıçdaroğlu’nu,
kadınlarla ilgili ve CHP Grup toplantısında Cumhurbaşkanı Recep Tayyip
Erdoğan’la ilgili sarf ettiği bazı ifadeleri nedeniyle kınadığına ilişkin
açıklaması
20.- İstanbul Milletvekili Filiz Kerestecioğlu Demir’in, TBMM Başkan
Vekili Yaşar Tüzün’e yeni görevinde başarılar dilediğine, 28 Kasım Tahir
Elçi’nin ölümünün 2’nci yıl dönümüne, Panama belgeleri ile Paradise
belgelerinden sonra şimdi de Man Adası belgelerinin ortaya çıktığına ve 25
Kasım Kadına Yönelik Şiddete Karşı Mücadele ve Uluslararası Dayanışma Günü’ne
ilişkin açıklaması
21.- Samsun Milletvekili Erhan Usta’nın, TBMM Başkan Vekili Yaşar
Tüzün’e yeni görevinde başarılar dilediğine, Başbuğ Alparslan Türkeş 3. Türk
Gençlik Çalıştayı ve Kurultayı’na, 25 Kasım Kadına Yönelik Şiddete Karşı
Mücadele ve Uluslararası Dayanışma Günü’ne, 27 Kasım 2017’de Hakkâri Çukurca’da
şehit olan piyade eri ile 28 Kasım 1998’de Hakkâri Çukurca’da bir askerî
helikopterin düşmesi nedeniyle şehit olan 16 askere ve 24 Kasım 2017’de
Mısır’da yaşanan katliamda hayatını kaybeden 309 kişiye Allah’tan rahmet
dilediğine, 28 Kasım 1919’da Kahramanmaraş’ta yaşanan bayrak olayının 98’inci
yıl dönümüne, bazı gençlerin güvenlik soruşturmaları çok basit nedenlerle temiz
çıkmadığı için işlerinden edildiğine ilişkin açıklaması
22.- Manisa Milletvekili Özgür Özel’in, TBMM Başkan Vekili Yaşar Tüzün’e
yeni görevinde başarılar dilediğine ve milletvekillerine açıklama için söz
hakkı vermesiyle ilgili uygulamasına, 28 Kasım Tahir Elçi’nin ölümünün 2’nci
yıl dönümüne, Cumhurbaşkanı Recep Tayyip Erdoğan’ın Cumhuriyet Halk Partisi
Genel Başkanı Kemal Kılıçdaroğlu’nun ortaya koyduğu belgeler karşısında istifa
etmesi gerektiğine ilişkin açıklaması
23.- Amasya Milletvekili Mehmet Naci Bostancı’nın, TBMM Başkan Vekili
Yaşar Tüzün’e yeni görevinde başarılar dilediğine ve Cumhuriyet Halk Partisi
Genel Başkanı Kemal Kılıçdaroğlu’nun grup toplantısında Cumhurbaşkanı Recep
Tayyip Erdoğan’la ilgili sarf ettiği bazı ifadelerine ilişkin açıklaması
24.- Manisa Milletvekili Erkan Akçay’ın, MHP Grubu olarak TBMM Başkan
Vekili Yaşar Tüzün’e yeni görevinde başarılar dilediklerine ilişkin açıklaması
25.- İzmir Milletvekili Mahmut Atilla Kaya’nın, İstanbul Milletvekili
Filiz Kerestecioğlu Demir’in sataşma nedeniyle yaptığı konuşmasındaki bazı
ifadelerine ilişkin açıklaması
26.- Manisa Milletvekili Özgür Özel’in, iktidar partisinin 502 sıra
sayılı Kanun Tasarısı’nın 123’üncü maddesi üzerinde verdiği önergeye ilişkin
açıklaması

VIII.- BAŞKANLIĞIN GENEL KURULA SUNUŞLARI
A) Tezkereler
1.- Türkiye Büyük Millet Meclisi Başkanlığının, Türkiye Büyük Millet
Meclisi Başkanı İsmail Kahraman ve beraberindeki Parlamento heyetinin, Türk
Dili Konuşan Ülkeler Parlamenter Asamblesi (TÜRKPA) 7’nci Genel Kuruluna
katılmak üzere Kırgızistan’a ziyarette bulunmalarına ilişkin tezkeresi (3/1356)

B) Çeşitli İşler
1.- Başkanlıkça, Genel Kurulu ziyaret eden Kocaeli ili Gölcük Lisesi
Down Sendromlular Derneği yöneticileri ve çocuklarına “Hoş geldiniz.” denilmesi

C) Önergeler
1.- İstanbul Milletvekili İsmail Faruk Aksu’nun, (2/390) esas numaralı
657 Sayılı Devlet Memurları Kanununda Değişiklik Yapılmasına Dair Kanun
Teklifi’nin doğrudan gündeme alınmasına ilişkin önergesi (4/120)

IX.- ÖNERİLER
A) Siyasi Parti Grubu Önerileri
1.- MHP Grubunun, Grup Başkan Vekili Manisa Milletvekili Erkan Akçay
tarafından, öğretmenlik mesleği hakkındaki mevcut sorunların araştırılarak
alınması gereken önlemlerin belirlenmesi amacıyla 28/11/2017 tarihinde Türkiye
Büyük Millet Meclisi Başkanlığına verilmiş olan Meclis araştırması önergesinin
ön görüşmelerinin Genel Kurulun 28 Kasım 2017 Salı günkü birleşiminde
yapılmasına ilişkin önerisi

2.- HDP Grubunun, Şanlıurfa Milletvekili Sayın Osman Baydemir ve
arkadaşları tarafından, Diyarbakır Barosu Başkanlığı yaptığı dönemde 28/11/2015
tarihinde Diyarbakır’da katledilen Tahir Elçi cinayetinin aydınlatılması,
sorumluların açığa çıkarılması amacıyla 27/11/2017 tarihinde Türkiye Büyük
Millet Meclisi Başkanlığına verilmiş olan Meclis araştırması önergesinin ön
görüşmelerinin Genel Kurulun 28 Kasım 2017 Salı günkü birleşiminde yapılmasına
ilişkin önerisi
3.- CHP Grubunun, Türkiye Büyük Millet Meclisi gündeminin “Genel Görüşme
ve Meclis Araştırması Yapılmasına Dair Öngörüşmeler” kısmında yer alan, Eti
Maden Mazıdağ Tesislerinin özelleştirme sürecinin araştırılarak alınması
gereken önlemlerin belirlenmesi amacıyla Türkiye Büyük Millet Meclisi
Başkanlığına verilmiş olan (10/1867) esas numaralı Meclis Araştırması
Önergesi’nin ön görüşmelerinin Genel Kurulun 28 Kasım 2017 Salı günkü
birleşiminde yapılmasına ilişkin önerisi
B) Danışma Kurulu Önerileri
1.- Danışma Kurulunun, 502 sıra sayılı Kanun Tasarısı’nın kabul edilmiş
olan 123’üncü maddesinin İç Tüzük’ün 89’uncu maddesi uyarınca yeniden
görüşülmesine dair Hükûmet talebinin uygun görüldüğüne ilişkin görüşü

X.- KANUN TASARI VE TEKLİFLERİ İLE KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- Bazı Vergi Kanunları ile Kanun ve Kanun Hükmünde Kararnamelerde
Değişiklik Yapılmasına Dair Kanun Tasarısı (1/884) ve İstanbul Milletvekili
Mehmet Akif Hamzaçebi’nin 6306 Sayılı "Afet Riski Altındaki Alanların
Dönüştürülmesi Hakkında Kanun", 2981 Sayılı "İmar ve Gecekondu
Mevzuatına Aykırı Yapılara Uygulanacak Bazı İşlemler ve 6785 Sayılı İmar
Kanununun Bir Maddesinin Değiştirilmesi Hakkında Kanun" ve 4706 Sayılı
"Hazineye Ait Taşınmaz Malların Değerlendirilmesi ve Katma Değer Vergisi
Kanununda Değişiklik Yapılması Hakkında Kanun"da Değişiklik Yapılması
Hakkında Kanun Teklifi (2/588) ile Plan ve Bütçe Komisyonu Raporu (S. Sayısı: 502)
2.- AB-EFTA Ortak Transit Ortak Komitesinin 20 Mayıs 1987 Tarihli Ortak
Transit Rejimine İlişkin Sözleşmeyi Değiştiren 28/04/2016 Tarihli ve 1/2016
Sayılı Kararının Onaylanmasının Uygun Bulunduğuna Dair Kanun Tasarısı (1/745)
ve Dışişleri Komisyonu Raporu (S. Sayısı: 457)
3.- Geçici İthalat Sözleşmesinde Yapılan Değişikliklere İlişkin
Belgelerin Onaylanmasının Uygun Bulunduğuna Dair Kanun Tasarısı (1/712) ve
Dışişleri Komisyonu Raporu (S. Sayısı: 385)

B) Yeniden Görüşmeleri Yapılan Tasarılar/Teklifler (Tekririmüzakere)
1.- Bazı Vergi Kanunları ile Kanun ve Kanun Hükmünde Kararnamelerde
Değişiklik Yapılmasına Dair Kanun Tasarısı (1/884) ve İstanbul Milletvekili
Mehmet Akif Hamzaçebi’nin 6306 Sayılı "Afet Riski Altındaki Alanların
Dönüştürülmesi Hakkında Kanun", 2981 Sayılı "İmar ve Gecekondu
Mevzuatına Aykırı Yapılara Uygulanacak Bazı İşlemler ve 6785 Sayılı İmar
Kanununun Bir Maddesinin Değiştirilmesi Hakkında Kanun" ve 4706 Sayılı
"Hazineye Ait Taşınmaz Malların Değerlendirilmesi ve Katma Değer Vergisi
Kanununda Değişiklik Yapılması Hakkında Kanun"da Değişiklik Yapılması
Hakkında Kanun Teklifi (2/588) ile Plan ve Bütçe Komisyonu Raporu (S. Sayısı:
502) (123’üncü Maddesi)

XI.- OYLAMALAR
1.- (S. Sayısı: 502) Bazı Vergi Kanunları ile Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı’nın oylaması
XII.- YAZILI SORULAR VE CEVAPLARI
1.- İzmir Milletvekili Selin Sayek Böke’nin, yıllık devlet borçlanma
oranının aşılmasının ekonomiye olası etkilerine ilişkin sorusu ve Başbakan Yardımcısı
Mehmet Şimşek’in cevabı (7/17481)
2.- Manisa Milletvekili Erkan Akçay’ın, 2002-2016 yılları arasında ve 31
Haziran 2017 tarihi itibarıyla Manisa’daki aktif sigortalı, Bağ-Kur’lu ve tarım
Bağ-Kur’lu sayıları ile prim borcu nedeniyle sağlık sigortasından
faydalanamayan kişi sayılarına ilişkin sorusu ve Çalışma ve Sosyal Güvenlik
Bakanı Jülide Sarıeroğlu’nun cevabı (7/17512)
3.- Trabzon Milletvekili Haluk Pekşen’in, THY’nin Boeing firmasıyla
yaptığı kırk yeni uçak alım anlaşmasına ilişkin sorusu ve Ulaştırma, Denizcilik
ve Haberleşme Bakanı Ahmet Arslan’ın cevabı (7/17636)
4.- Niğde Milletvekili Ömer Fethi Gürer’in, kamu ve özel sektör
bünyesinde bulunan AR-GE merkezlerine, teknoloji geliştirme merkezlerine ve
AR-GE çalışmalarına ayrılan bütçeye ilişkin sorusu ve Bilim, Sanayi ve
Teknoloji Bakanı Faruk Özlü’nün cevabı (7/17712)
5.- Niğde Milletvekili Ömer Fethi Gürer’in, TÜİK’in millî gelir
hesaplama yöntemini değiştirmesine ilişkin sorusu ve Kalkınma Bakanı Lütfi
Elvan’ın cevabı (7/17765)
6.- Niğde Milletvekili Ömer Fethi Gürer’in, ülkemizdeki üniversite ve
araştırma kuruluşları ile bu alanda çalışan personel sayılarına ve
araştırma-geliştirmeye yapılan harcama tutarına ilişkin sorusu ve Kalkınma
Bakanı Lütfi Elvan’ın cevabı (7/17766)
7.- Burdur Milletvekili Mehmet Göker’in, Türk Hava Yollarına ait
uçakların durumuna ve yeni uçak alımına ilişkin sorusu ve Ulaştırma, Denizcilik
ve Haberleşme Bakanı Ahmet Arslan’ın cevabı (7/17845)
28 Kasım 2017 Salı
BİRİNCİ OTURUM
Açılma Saati: 15.00
BAŞKAN: Başkan Vekili Yaşar TÜZÜN
KÂTİP
ÜYELER: Bayram ÖZÇELİK (Burdur), Mehmet Necmettin AHRAZOĞLU (Hatay) 
-----0-----
BAŞKAN – Türkiye
Büyük Millet Meclisinin 29’uncu Birleşimini açıyorum.
III.- YOKLAMA
BAŞKAN –
Elektronik cihazla yoklama yapağız.
Yoklama için beş
dakika süre vereceğim. 
Sayın
milletvekillerinin, oy düğmelerine basarak salonda bulunduklarını
bildirmelerini; bu süre içerisinde elektronik sisteme giremeyen
milletvekillerinin, salonda hazır bulunan teknik personelden yardım
istemelerini; buna rağmen sisteme giremeyen üyelerin, yoklama pusulalarını
görevli personel aracılığıyla, verilen süre içerisinde Başkanlığa
ulaştırmalarını ve salondan ayrılmamalarını rica ediyorum. 
Yoklama işlemini
başlatıyorum. 
(Elektronik
cihazla yoklama yapıldı)
BAŞKAN –
Toplantı yeter sayısı vardır, görüşmelere başlıyoruz.
IV.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Yaşar Tüzün’ün, kendisine Türkiye
Büyük Millet Meclisi Başkan Vekilliği onurunu verenlere teşekkür ettiğine ve
yapacakları yasama ve denetim çalışmalarının hayırlı olmasını dilediğine
ilişkin konuşması
BAŞKAN – Türkiye
Büyük Millet Meclisinin değerli üyeleri, ilk kez oturduğum riyaset makamında
yaşadığım yoğun duygu ve düşüncelerimi sizlerle paylaşmak istiyorum.
Saygıdeğer
milletvekilleri, hepimizin malumu olduğu üzere ülkemizin yer aldığı coğrafya
dünyanın en zor coğrafyası. Ülkemiz sırf bu konumu nedeniyle tarihin her
döneminde türlü zorluklarla baş etmek zorunda kalmıştır. Her defasında bu
zorlukların üstesinden gelmiştir. Bizim Meclisimiz yeryüzünde eşi benzeri
olmayan “gazi” unvanlı yüce bir Meclistir. Bu ruhunu hiçbir zaman
kaybetmemiştir. Bizim Meclisimiz İstiklal Savaşı’mızın destanıdır, millet
egemenliğinin vücut bulmuş hâlidir, millî iradenin merkezidir, demokrasinin
kalbidir. Bizim büyük onurumuz, bütün mazlum milletlerin de umut ışığı, yol
göstericisi, büyük devlet adamı, Eşsiz Önder Gazi Mustafa Kemal Atatürk’ün
1921’de söylediği gibi “Millet ve memleket adına ve hesabına tek başvurulacak
yer yüksek Meclistir. Bu yasal hakkı, bu millî hakkı, bu doğal hakkı hiçbir
sebep ve bahaneyle ve hiçbir düşünceyle, hiçbir kimseye ve hiçbir kurula terk
edemeyiz.” Gerçekten de, hiç kimsenin, hiçbir makam ve kurumun gücü, bu büyük
milletin Meclisinin gücünden üstün değildir. Aksini kabul etmek, kendimizi,
varlığımızı inkâr etmek anlamına gelecektir.
Sayın
milletvekilleri, Türkiye'nin ve Meclisimizin önünde acil çözüm bekleyen önemli
sorunlar var. Ne yazık ki içte ve dışta, adalette, hukukta, eğitimde, sağlıkta,
tarımda, turizm ve sanayide, kısacası ekonomide çok ağır sorunlarla karşı
karşıyayız ama eminim, bu yüce Meclisin kudreti, el ele vererek her türlü
zorluğun üstesinden gelmeye yetecektir, tıpkı doğrudan ülkemizin bütünlüğünün,
bağımsızlığının hedef alındığı 15 Temmuz ihanetini bertaraf etmekte olduğu
gibi. Büyük Şairimiz Nazım’ın Kuvayımilliye Destanı’nda söylediği gibi: “Ateşi
ve ihaneti gördük./Dayandık, dayanmaktayız…”
Sevgili
arkadaşlarım, yüce Meclisin saygınlığı her şeyin üzerindedir. Bu saygınlığın
korunması hepimizin ortak sorumluluğudur. Unutmayalım ki Meclisteki
tavırlarımızla, sözlerimizle, geleceğimizi emanet edeceğimiz gençlerimize,
çocuklarımıza rol model olmalıyız. Söz, kalpten çıkarsa kalbe kadar girer;
dilden çıkarsa kulağı aşmaz. 
Yeri gelmişken,
istişare ve birlikte çalışmanın önemine de değinmek istiyorum. Akıllı insan
aklını kullanır, daha akıllı insan başkalarının da aklını kullanır. Önemli
olan, “Bugün, ülkemiz için birlikte daha iyi, daha güzel neler yapabiliriz?”
sorusunu her gün kendimize sormak olmalıdır. Bugüne kadar milletçe birçok şeyi
başardığımız gibi, bundan sonra da başaracağımızın inancı ve kararlılığına
sahip olmalıyız. 
Ben de bu onurlu
görevi yerine getirirken Anayasa’mıza, İç Tüzük’ümüze, demokratik, laik, sosyal
hukuk devleti ilkelerine bağlı kalacağımı, tarafsızlık ve adalet içinde
davranacağımı belirtmek isterim. Evet, tarafsız olacağım; evet, herkese eşit
mesafede olacağım ancak ayrılmayacağım ilkeler Atatürk ilkeleri olacak,
demokratik, laik cumhuriyet olacak, insan hakları olacak, düşünce özgürlüğü
olacak, söz söyleme hakkına saygı olacak. 
Sevgili
arkadaşlarım, bu görevde temel güvencem siz değerli milletvekilleri
olacaksınız. Beni bu göreve seçen, öncelikle Cumhuriyet Halk Partisi Grubundaki
arkadaşlarıma, Genel Kurulda bulunup oy veren siz değerli milletvekillerimize
ve elbette bana Mecliste kendilerini temsil etme onurunu veren Bilecek halkına
içtenlikle teşekkür ediyorum. 
Bu dönemde
yapacağımız hizmetlerimizin, yasama ve denetim çalışmalarımızın milletimize
hayırlı olmasını, huzur ve mutluluk getirmesini temenni ediyorum. (CHP ve AK
PARTİ sıralarından alkışlar)
Sayın
milletvekilleri, gündeme geçmeden önce üç sayın milletvekiline gündem dışı söz
vereceğim. 
Gündem dışı ilk
söz, Afyonkarahisar’ın sorunları ile kadına yönelik şiddet hakkında söz isteyen
Afyonkarahisar Milletvekili Burcu Köksal’a aittir. 
Buyurun Sayın
Köksal. (CHP sıralarından alkışlar)
V.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Afyonkarahisar Milletvekili Burcu Köksal’ın, Afyonkarahisar ilinin
sorunları ile kadına yönelik şiddete ilişkin gündem dışı konuşması
BURCU KÖKSAL
(Afyonkarahisar) – Teşekkür ederim Sayın Başkan. 
Sayın Başkan,
değerli milletvekilleri; seçim bölgem Afyonkarahisar ilinin sorunları hakkında
gündem dışı söz almış bulunmaktayım. 
Siyasi iktidarın
“termalin ve mermerin başkenti” dediği Afyonkarahisar’da yüzlerce kişiye
istihdam sağlayan madenciler bugünlerde bir korku içindeler. Maden Yasası’nda
yapılan değişiklikle maden bölgesi oluşturulmasının önü açıldı. Birçok maden
ocağı sahibi, ocaklarının ellerinden gideceği korkusu içindeler. Şimdi orada
birçok mermer işçisi bu sektörden ekmek yiyor. Bu yasa, Afyonkarahisar’da ne
yazık ki yeni işsizlerin ortaya çıkmasına neden olabilecek. 
Afyonkarahisar’da,
maalesef, neredeyse gece ve gündüz, hava kirliliğinden dolayı gaz maskesiyle
dolaşır hâle geldik. “Ege’nin incisi” diye iddia edilen kent, ilgisizlikten
dolayı Türkiye’de hava kirliliğinde 8’inci sırada, Avrupa’da 10’uncu sırada yer
alıyor. 
Önümüzdeki
yakın tarihte de kent merkezi çok katlı binaları ve kamu kurumlarını
kaldıramayacak. Bu yüzden eski stadyum ve hatta eski SSK hastanesinin olduğu
yerlerin bir kısmının yeşil alan, bir kısmının da açık otopark olarak
kullanılması gerektiğini düşünüyoruz. 
Yine,
tren garının bulunduğu yere de eğer yeni konutlar yapılırsa trafik yoğunluğu ve
hava kirliliği güzel Afyonkarahisar’ımızı maalesef hepten yıpratacak.
Afyonkarahisar’da
yollarımız perişan hâlde arkadaşlar. Şimdi burada bazı fotoğraflar
göstereceğim. Bakın, bu yollar neredeyse, artık, olta takımlarımızı alıp balık
avlayacağımız hâle gelmiş durumda. Ben buradan şunu söylüyorum: Paracıklar Man
Adası’na, Afyonkarahisarlı hemşehrilerim çamurlu yollara reva görüldü. 
Burada, yine,
AKP’nin yeni nesil bir buluşu var, yeni nesil rögar kapakları. Bunu da siz
getirdiniz Afyonkarahisar’a. 
Yine, başka bir
konu doğalgaz. Karasal iklimi oldukça sert geçen, kışları uzun geçen bir iliz
Afyonkarahisar olarak ve -daha önce de Mecliste bunu dile getirdim-
Afyonkarahisarlı hemşehrilerimiz doğalgaz indirimi talep ediyor, bu sese lütfen
kulak verin.
Kent merkezinde,
yaklaşık bir ilçe büyüklüğünde olan Güvenevler Mahallesi’ndeki sağlık ocağına
bir tane uzman aile hekimi getirtemedik. Günlerdir söylüyoruz, vatandaş mağdur.
Buradan yetkililere sesleniyorum: Allah aşkına, Afyonkarahisarlı
hemşehrilerimin sesine kulak verin, muhalefetin söylediklerini lütfen dikkate
alın.
Bakın, Zafer
Havalimanı’nın yerinin yanlış olduğunu hemen herkes söyledi ama siz ne
yaptınız? Götürdünüz, bütün görüşleri bir kenara bırakıp olmayacak bir yere
havalimanı açtınız ve yap-işlet-devret modeliyle açtınız bu havalimanını,
Sayıştay raporlarına göre 5 milyon avroyu vatandaşın sırtına yüklediniz. Yurt
dışı seferleri yok; özellikle Belçika’da yaşayan Emirdağlı gurbetçilerimiz,
Fransa’daki, Almanya’daki ve diğer ülkelerdeki gurbetçilerimiz bu havalimanına
iniş yapamıyor. Neden? Yer seçimi yanlış çünkü. 
Afyon’a adını
veren haşhaş bitkisidir ama sayenizde haşhaş da tarihe karışacak çünkü pancarda
ve haşhaşta uygulanan kota, çiftçinin canına tak etmiş durumda. Pancar
kantarlarını bir dolaşın, dolaşın ki pancar üreticilerinin ne çektiğini, hâlini
görün. Sadece pancar mı? Buradan “Afyon’u Ege’nin incisi yapacağız.” diyerek
sallayanlara sesleniyorum: Üreticinin ayağına gidin, bir çayını için; kiraz
üreticisinin, pancar üreticisinin, haşhaş üreticinin, buğday üreticisinin
dertlerini dinleyin.
Geliyorum
öğrencilerin sorunlarına. Erenler bölgemiz var, yaklaşık 20 bin civarında
öğrencimiz burada ve yolları çamur içinde, perişan. Orada bulunan yurt
sahiplerine daha önce yuvarlak yangın merdiveni olduğu hâlde ruhsat verilmiş.
Şimdi neymiş? “Z şeklinde yangın merdiveni yapın, içeriden yapın.” Belediyeye
gidiyorlar: “Muhatap biz değiliz.” Millî Eğitime gidiyorlar: “Muhatap biz
değiliz.” Ve yurt sahipleri orada perişan olmuş durumda. 
Yine,
Sinanpaşa’da AKÜ’ye bağlı bölümlere ne yazık ki öğrenci kaydedilmedi ve orada
muhasebe ve işletme bölümleri kapandı, yeni bölümler de açılmadı. 
(Mikrofon
otomatik cihaz tarafından kapatıldı)
BURCU KÖKSAL
(Devamla) – Aslında burada beş dakika yetmiyor Afyon’un sorunlarını anlatmaya.
O kadar çok sorun var ki, buradan sesleniyorum: Lütfen bu sorunları çözün.
BAŞKAN – Sayın
Milletvekili, bir dakika ek süre veriyorum, lütfen sözlerinizi toparlayınız.
BURCU KÖKSAL
(Devamla) – Bakın, Sinanpaşa’da yine ilçeye bağlı bazı köy ve kasabalarda,
özellikle Nuh köyü ve Taşoluk’ta sık sık elektrik kesintileri yaşanıyor. Artık
yüzünüzü saraya değil, vatandaşa dönün, vatandaşı dinleyin diyorum.
Yine,
Yeşilçiftlik beldemiz… Bakın, siz bir zamanlar FETÖ’yle el ele, kol kola, omuz
omuza gezerken bizim bir Belediye Başkanımız vardı, Sultandağı Yeşilçiftlik
Belediye Başkanımız.
AYŞE SULA
KÖSEOĞLU (Trabzon) – Olayları saptırmayalım, gündemin dışına çıkmayın, Afyon’u
konuşacaksınız, Afyon’u.
BURCU KÖKSAL
(Devamla) - Kendisini buradan rahmet ve şükranla anıyorum. FETÖ’yle mücadele
etti, yargılandı, ceza aldı ve aday olamadı; elim bir kazada kaybettik. Şimdi,
ona, ailesine ödül vereceğinize dava açtınız. Neden? Belediye Başkanlığı
döneminde fazla personel çalıştırdığı için. Allah aşkına soruyorum: FETÖ’yle
mücadele edenlere verilen değer bu mudur bu ülkede?
Genel Kurulu
saygıyla selamlıyorum. (CHP sıralarından alkışlar)
BAŞKAN –
Teşekkür ediyorum Sayın Köksal.
Gündem dışı
ikinci söz, 25 Kasım Kadına Yönelik Şiddete Karşı Mücadele ve Uluslararası
Dayanışma Günü münasebetiyle söz isteyen İstanbul Milletvekilimiz Fatma
Benli’ye aittir.
Buyurun Sayın
Benli. (AK PARTİ sıralarından alkışlar)
2.- İstanbul Milletvekili Fatma Benli’nin, 25 Kasım Kadına Yönelik
Şiddete Karşı Mücadele ve Uluslararası Dayanışma Günü’ne ilişkin gündem dışı
konuşması
FATMA BENLİ
(İstanbul) – Teşekkürler Sayın Başkan.
Öncelikle yeni
göreviniz hayırlı olsun. 
Bugün 25 Kasım
Dünya Kadına Karşı Şiddetle Mücadele Günü vesilesiyle söz almış bulunmaktayım.
Çünkü, kadına karşı şiddetin yakıcılığı ve kadın-erkek tüm topluma verdiği
zararlar, bu konunun sadece bir gün değil, her zaman konuşulmasını, ancak
konuşmanın ötesinde somut, gerçekten fiilî anlamda şiddetle mücadeleyi
sağlayacak önlemler geliştirilmesini gerektirmekte. Zira, şiddete karşı
olunduğunun sadece ifade edilmesi, şiddetle mücadele için yeterli değil. 
Yapılan
araştırmalar, eğitim düzeyinin ya da refah düzeyinin şiddetle mücadele için
yeterli olmadığını göstermekte. Nitekim, KEFEK olarak İsveç ve Finlandiya’yla
yaptığımız çalışmalarda, yüz sene önce dahi Mecliste kadın parlamenterleri
bulunan, kadın cumhurbaşkanı, kadın başbakanı bulunan Finlandiya’da bile şiddet
oranının yüzde 45 olduğunu gösterdi. Gayrisafi millî hasılası çok yüksek olan
İsveç’in bile kadına karşı şiddet konusunda hâlen yeterli sonuca ulaşmamış
olması, bizlerin bu alanda çok daha fazla çalışma yapmasını gerektiriyor.
Çünkü, Avrupa Birliğinin yaptığı çalışmalar, 3 kadından 1 tanesinin fiziksel ya
da cinsel şiddete maruz kaldığını gösteriyor. 
Türkiye için de
aynı durum geçerli ki Türkiye’de tek bir kadının dahi şiddete maruz kalması,
her birimizin diğer konuların dışında özellikle bu konuda çalışma yapmamızı
gerektiriyor. Zira, şiddetle zamanında mücadele edilmemesi, daha sonra en uç
olaylarda ölümle sonuçlanabiliyor, yaşam hakkının ihlaliyle sonuçlanabiliyor.
Bu noktada aslında yapmamız gereken, öncelikle bu konudaki toplumsal yaptırımın
gerçekleştirilmesi. Zira, sizlerin de katkılarıyla, AK PARTİ iktidarı zamanında
kadına karşı şiddetle mücadele konusunda pek çok yasa değişikliği
gerçekleştirildi, üstelik bu, son on yıla yayıldı. 
Son on yıla
yayılan bu süreç boyunca önce töre cinayetlerinin önlenmesi için Meclis
komisyonu oluşturuldu, Başbakanlık genelgesiyle şiddetle mücadelede bütün
birimler görevlendirildi. İstanbul Sözleşmesi’ni ilk onaylayan, ilk kabul eden
ülke olma şerefine Türkiye vasıl oldu. Daha sonra gerçekleştirilen 6284 sayılı
Yasa tüm partilerin onayıyla bu Meclisten geçti. 
Bu konuda,
özellikle şiddetle mücadele noktasında koordinasyon görevi yapan Aile
Bakanlığının yaptığı çalışmalar: 81 ilde şiddeti önleme ve izleme merkezlerinin
olması, 20 bin kadının davalarına müdahil olmak vasıtasıyla yardımcı olunması,
elektronik kelepçenin sadece 2 ilde değil, 6 ile yaygınlaştırılması, 600 kişi
hakkında çalışma yapılması bunlardan sadece birkaç tane örnek ama bize düşen,
bu konuda sadece yasa çalışmaları yapmak değil, şiddetin hiçbir şekilde ama
hiçbir şekilde mazeretlendirilemeyeceğini, hiçbir şekilde toplumsal kabulünün olmadığını
ifade etmek. Ancak bu şekilde toplumsal yaptırım olması hâlinde şiddetle
mücadele etmemiz mümkün. 
Sonuçta, AK
PARTİ iktidarı öncesi okullarda da öğretmenlerin öğrencilere karşı disiplini
sağlamak üzere gerçekleştirdiği çok fazla şiddet vakası vardı ama bugün, biz,
öğrenciler üzerine değil, öğretmenler üzerine, şiddet uygulayan bireyler
üzerine odaklandığımız için, bu konunun bir yaptırımı olduğunu kabul
ettirdiğimiz için, hem toplumsal hem cezai yaptırımı olduğunu ortaya koyduğumuz
için artık okullarda gerçekleştirilen şiddet olaylarının çok az olduğunu
görüyoruz. 
Aynı durumu
kadınlar için de söz konusu yapmak zorundayız çünkü kadına karşı şiddet
herhangi bir bahaneyle kabul edilemez. Bu noktada, ana muhalefet liderinin
“Eğer erkek işsizse, evin tenceresi kaynamıyorsa bunun hıncını kadından alır.”
ifadesi, aslında, maalesef kadına karşı gerçekleştirilen şiddetin
mazeretlendirilmesine yönelik zihinsel dönüşümün hâlen gerçekleştirilemediğini
gösteriyor çünkü biz, eğer şiddeti herhangi bir şekilde, işsizlik, yoksulluk,
alkol ya da diğer farklı sebeplerle bahanelendirirsek bir sonraki aşamada bu,
çok daha ağır olarak karşımıza çıkar. 
Kaldı ki bu
sorunların hepsi diğer vakalar için de geçerli. İşsizlik ya da yoksulluk,
sokaktaki insanların birbiriyle kavga etmesi ya da bir insanın kendisine kötü
davranan patronuyla kavga edip ona şiddet uygulamasıyla sonuçlanmıyor çünkü
kişiler bunların çok daha ağırıyla karşı karşıya kaldıklarında, diğer kişiye
şiddet uyguladıklarında bunun hem toplumsal hem cezai bir yaptırımının olduğunu
biliyorlar, bu nedenle kendilerini frenliyorlar. Ancak toplumsal ve cezai bir
yaptırımı olmadığı için kadına karşı şiddet vakası, maalesef hâlen toplumumuzun
en yakıcı yarası olarak devam etmeyi sürdürüyor. Bize düşen, aslında bu konuda
mücadele etmek. Kadına karşı şiddetin hiçbir şekilde bahanelendirilemeyeceğini,
bu konuda bunun bir güç gösterisi değil, bir ayıp olduğunu, toplumsal
yaptırımının bulunması gerektiğini ifade etmek ve bunu yediden yetmişe toplumun
her kesimine nakşetmek çünkü kadına karşı şiddet, sadece kadına zarar veren bir
olgu değil, kadınıyla erkeğiyle tüm toplumu ifsat eden bir durum. 
Çok teşekkür
ediyorum, sağ olun. (AK PARTİ sıralarından alkışlar) 
(Mikrofon
otomatik cihaz tarafından kapatıldı)
BAŞKAN – Sayın
Benli, ek bir dakika süre vereceğim isterseniz. 
FATMA BENLİ
(Devamla) – Çok memnun olurum aslında Sayın Başkanım. 
BAŞKAN – Tabii,
buyurun, sözlerinizi toparlayın. 
FATMA BENLİ
(Devamla) – Başkanımızın bu konudaki bir dakikalık sözü dolayısıyla kendisine
teşekkür ediyorum çünkü bizler, toplumun fertleri olan bizler aslında bütün
topluma örnek teşkil ediyoruz. Bizim söylediğimiz her söz toplumun her
kesiminde makes buluyor. Eğer biz sadece konuşmak dışında, sadece söylemlerde
bulunmak dışında, sadece şiddete karşı olduğumuzu ifade etmek dışında somut
olarak toplumsal yaptırımı olduğunu ortaya koyarsak ancak o okullarda
bahsettiğim zihinsel dönüşümü gerçekleştirebiliriz çünkü Cumhurbaşkanımızın
ifade ettiği gibi, kadına karşı şiddet aslında insanlığa ihanet. Biz bunu
gerçekleştirdiğimizde, “aile” ve “şiddet” gibi asla yan yana gelmemesi gereken
iki kavramın, insanların bunu sanki normal, olağan bir davranış gibi görmesine
sebep olduğumuzda bizden sonraki topluma da kötü örnek olmuş oluyoruz. Bu
nedenle bunun bir yaptırımının olması lazım ama bunun yaptırımı, öncelikle
yasalar ve hapis değil, toplumsal yaptırımının olması, bu insanın bir ayıp
gerçekleştirdiğinin, bu insanın artık normal bir birey olarak kabul edilmemesi
gerektiğinin ifade edilmesidir. 
Teşekkür ediyorum.
(AK PARTİ sıralarından alkışlar) 
BAŞKAN –
Teşekkür ediyoruz Sayın Benli. 
ÖZGÜR ÖZEL
(Manisa) – Sayın Başkanım…
BAŞKAN –
Buyurun. 
ÖZGÜR ÖZEL
(Manisa) – Sayın Başkanım, Sayın Benli konuşması sırasında, Sayın Genel
Başkanımızın geçtiğimiz hafta yapmış olduğu bir konuşmadaki bir
değerlendirmesini, gerçekten uzaklaştırarak bir başka şekilde yansıttı. Bunu
dinleyen vatandaşlar, Sayın Genel Başkanın kadına karşı şiddeti mazur gördüğü
gibi bir kanıya kapılabilir. Bu konuda grup adına düzeltme hakkımızı kullanmak
istiyoruz İç Tüzük 69’a göre. 
BAŞKAN
– Buyurun Başkanım. 
AYŞE
SULA KÖSEOĞLU (Trabzon) – Sayın Genel Başkanı niye düzeltiyorsunuz ki? Kendi
kendini düzeltsin. 
ÖZGÜR
ÖZEL (Manisa) – Uygun görürseniz Nurhayat Altaca Kayışoğlu yanıtlayacak. 
BAŞKAN
– Sayın Altaca, buyurun. 
AYŞE
SULA KÖSEOĞLU (Trabzon) – Sayın Genel Başkan kendi düzeltsin, siz niye
düzeltiyorsunuz kendisini? 
ÖMER
FETHİ GÜRER (Niğde) – Az önce de konuştu, niye dinlemedin? 
AYŞE
SULA KÖSEOĞLU (Trabzon) – Çıksın, gelsin, düzeltsin. Sayın Genel Başkanın
dediği ortada. 
ÖMER
FETHİ GÜRER (Niğde) – Grupta konuştu, düzeltti; dinlememişsin. 
AYŞE
SULA KÖSEOĞLU (Trabzon) – Grubu dinleyemedik. 
BAŞKAN
– Sataşma nedeniyle iki dakikalık süre veriyorum. 
Buyurun
Sayın Altaca. (CHP sıralarından alkışlar)
VI.- SATAŞMALARA İLİŞKİN KONUŞMALAR
1.- Bursa Milletvekili Nurhayat Altaca Kayışoğlu’nun, İstanbul
Milletvekili Fatma Benli’nin yaptığı gündem dışı konuşması sırasında CHP Grup
Başkanına sataşması nedeniyle konuşması
NURHAYAT
ALTACA KAYIŞOĞLU (Bursa) – Teşekkür ediyorum Sayın Başkan. 
Değerli
milletvekilleri, toplumsal cinsiyet eşitliği konusunda, kadına yönelik, çocuğa
yönelik şiddetle ilgili mücadele konusunda biz bu sıralara geldiğimizden beri
hep bir şey söyledik, dedik ki: Bu, siyasetüstü bir meseledir ve gelin bunu hep
beraber, bir an önce çözelim.
AYŞE
SULA KÖSEOĞLU (Trabzon) – Biz de aynı şeyi söyledik. 
NURHAYAT
ALTACA KAYIŞOĞLU (Devamla) - Çünkü her gün bu ülkede birçok kadın öldürülüyor,
çocuklar tacize, tecavüze maruz kalıyor; bunu birlikte çözelim. Ama çocukların
özellikle cinsel istismar olmak üzere, bütün istismarlarıyla ilgili, bunları
önleme konusunda bir araştırma komisyonu kuruldu. O komisyonun raporunun sonuç
kısmının ilk maddesi ve bizim de defalarca kanun teklifi verdiğimiz konu, örneğin
daimi bir çocuk hakları komisyonu kurulması. 
AYŞE
SULA KÖSEOĞLU (Trabzon) – Biz de arkasındayız. 
NURHAYAT
ALTACA KAYIŞOĞLU (Devamla) - Hâlâ kurulmadı. 
AYŞE
SULA KÖSEOĞLU (Trabzon) – Arkasındayız, destekliyoruz. 
ÖZGÜR
ÖZEL (Manisa) – Biz iktidarda değiliz, siz iktidardasınız.
NURHAYAT
ALTACA KAYIŞOĞLU (Devamla) – Kadınlarla ilgili, iyi hâl indirimi başta olmak
üzere -daha yeni yaşadık bir örneğini biliyorsunuz, buna da evet, tepki
gösterdiniz- birçok konuyu yeniden düzenleyelim dedik, hâlâ raflarda duruyor bu
bizim verdiğimiz kanun teklifleri. 
Gelelim
Genel Başkanımızın söylemine. Tamamen çarpıtmaya yönelik…
AYŞE
SULA KÖSEOĞLU (Trabzon) – Kadınlarla ilgili en iyi düzenlemeleri, dünyadaki
örnek düzenlemeleri biz gerçekleştirdik. Kayıtlara geçsin. 
NURHAYAT
ALTACA KAYIŞOĞLU (Devamla) – Ekonomik krizin, işsizliğin insanları her türlü
suça ittiğini biliyoruz. Bizler çoğunlukla hukukçu insanlarız ve hem dünyadaki
hem diğer ülkelerdeki hem ülkemizdeki tarihî örnekler, bunu göstermektedir ki
ekonomik sıkıntı arttıkça ülkede suç da, şiddet de, her türlü melanet de,
uyuşturucu kullanımı da kat kat artmaktadır, Genel Başkanımızın kastettiği şey
budur. Ekonomik sorunlarını, işsizliğini çözmezseniz bu ülkenin, bu toplumun
her türlü suç artar. 
AYŞE SULA
KÖSEOĞLU (Trabzon) – Bunu kadın üzerinden yapması yanlış Nurhayat Hanım.
BAŞKAN – Sayın
milletvekilleri, lütfen… 
NURHAYAT ALTACA
KAYIŞOĞLU (Devamla) - O suçlardan biri de kadına yönelik şiddettir. 
(Mikrofon
otomatik cihaz tarafından kapatıldı)
İLYAS ŞEKER
(Kocaeli) – O konuşmayla kadına şiddeti teşvik ediyor.
NURHAYAT ALTACA
KAYIŞOĞLU (Devamla) - Üstelik partinizin, “Kahkaha atan kadınlar iffetsizdir.
Hiç kadın ile erkek bir olur mu? Efendim, bu, fıtrata aykırıdır.” diyen Genel
Başkanınızın söylemini öncelikle eleştirin diyorum. (CHP sıralarından alkışlar)
ZEHRA
TAŞKESENLİOĞLU (Erzurum) – Ama Genel Başkanınız söylüyor Nurhayat Hanım.
FATMA BENLİ
(İstanbul) – Sayın Başkan, 60’a göre bir dakikalık söz rica edeceğim.
BAŞKAN – Konu
amacına ulaşmıştır. Sataşmadan söz verdim, gerek olmadığını düşünüyorum. 
FATMA BENLİ
(İstanbul) – Takdir sizin.
BAŞKAN - Aksi
bir sataşma yapmadı, Sayın Genel Başkanın söylemleri noktasında düşüncelerini
belirtti.
Gündem dışı
üçüncü söz, Tahir Elçi’nin ölüm yıl dönümü nedeniyle söz isteyen Diyarbakır
Milletvekilimiz Sayın Sibel Yiğitalp’e aittir.
Buyurun Sayın
Yiğitalp. (HDP sıralarından alkışlar)
V.- GÜNDEM DIŞI KONUŞMALAR (Devam)
A) Milletvekillerinin Gündem Dışı Konuşmaları (Devam)
3.- Diyarbakır Milletvekili Sibel Yiğitalp’in, 28 Kasım Tahir Elçi’nin
ölümünün 2’nci yıl dönümüne ilişkin gündem dışı konuşması
SİBEL YİĞİTALP
(Diyarbakır) - Sayın Başkan, değerli milletvekilleri; öncelikle yeni göreviniz
hayırlı olsun, umarım bu ülkeye ve Türkiye halklarına barış getirir.
Evet, 25 Kasımı
yeni geçirdik ve 25 Kasım… Kadına yönelik şiddetin en üst düzeyde olduğu bir
dönemden geçiyoruz, ayda ortalama 35-40 kadının katledildiği, cinsel istismarın
yüzde 700 kat arttığı bir dönemden geçiyoruz. Dolayısıyla, bu kadar şiddet
sarmalının içerisinde Türkiye halkları olarak ve Türkiye Büyük Millet Meclisi
olarak maalesef yeteri kadar sorumluluk getirmemenin sonuçlarını her gün ve her
gün can kayıplarıyla yaşıyoruz. Bu erkek şiddetinin de son olmasını ümit ederek
bu konuda mücadele eden bütün kadınları ve başta Eş Genel Başkanımız Sayın
Figen Yüksekdağ’ın şahsında özellikle milletvekili ve belediye başkanı
arkadaşlarımı ve Eş Genel Başkanım Sayın Selahattin Demirtaş’ı saygıyla
sevgiyle selamlıyorum.
Evet, tam iki
yıl önce bugün, Sur’da tahrip edilen tarihî ve kültürel mirasa dikkat çekmek
için Dört Ayaklı Minare’nin önünde basın açıklaması yapmak isteyen ve yapan da
Sayın Tahir Elçi saat on-on bir sularında katledildi ve Tahir Elçi’nin yaşamını
yitirmesinin üzerinden bugün tam iki yıl geçmiş oldu. 
Konuşmama faili
meçhul cinayetlerde yaşamını yitiren bütün insanları saygıyla anarak başlamak
istiyorum. 
Sevgili Rakel
Dink, Tahir Elçi katledildiğinde şöyle bir cümle kurmuştu: “Yaşı kaç olursa
olsun, 17 veya 27, katil kim olursa olsun, bir zamanlar bebek olduklarını
biliyorum. Bir bebekten katil yaratan karanlığı sorgulamadan hiçbir şey
yapılmaz kardeşlerim.” demişti ve o karanlık her geçen gün daha büyüyor ve o
karanlık her geçen gün daha çok can alıyor. 
Bu ülkede, bu
Hükûmetin on beş yıllık iktidarı boyunca 227 faili meçhul cinayet yaşandı ve
faili meçhul cinayetlerin aydınlatılacağı da bu iktidarın vaatlerinden biriydi;
ilk iktidara geldiğinde faili meçhullerin olmayacağını, köye dönüşlerin
olacağını, OHAL’in kaldırılacağını, bu ülkenin bir demokratik ülke rejimine
dönüşeceğini söylemişti. Lakin son bir buçuk iki yıldır OHAL devam ediyor ve
şimdi bahsettiğim gibi, on beş yılda 227 faili meçhul cinayet olmuş arkadaşlar.
Eğer o faili meçhul cinayetler olmamış olsa idi bugün Hrant Dink, Tahir Elçi
yanımızda ve hayat mücadelelerine, yine insan hakları mücadelelerine devam
etmiş olacaktı. 
Tahir Elçi
Türkiye’deki insan hakları mücadelesinin yapı taşlarından biridir. Faili
meçhulleri, zaman aşımı tahliyesiyle karşı karşıya olan dosyaları canlandırarak
failler hakkında kamu davaları açmış ve takipçisi olmuştu. 1990’lı yıllarda
Şırnak’ın Koçağılı ve Kuşkonar köylerinin savaş uçaklarıyla bombalandığı, 33
insanın yaşamını yitirdiği olayda gösterdiği üstün başarı sayesinde, AİHM’nin
verdiği mahkûmiyet kararı hukuk ve insan hakları mücadelesine muazzam bir
başarı olarak yazıldı. Diyarbakır Barosu Başkanı Sayın Tahir Elçi sokağa çıkma
yasağının ilan edildiği yerlere giderek incelemeler yaptı, raporlar hazırladı.
Sayın Tahir Elçi katledilmeden önce şöyle bir cümle kurmuştu: “Bu tarihî
bölgede, birçok medeniyete beşiklik etmiş, ev sahipliği yapmış bu kadim
bölgede, insanlığın bu ortak mekânında silah, çatışma, operasyon istemiyoruz.”
demişti. Bu cinayetin aydınlatılması üzerine Mecliste muhalefet partileri
olarak 18 tane soru önergesi verdik, 5 tane araştırma önergesi verdik ve soru
önergelerinin hiçbir tanesi sağlıklı, sonuç alıcı bir şekilde
cevaplandırılmadı. O yetmedi, Tahir Elçi yaşamını yitirdiği zaman dönemin
Başbakanı ve bakanları aileyi aramış, baroyu aramış ve bu olayın, bu cinayetin
çözüleceği konusunda söz vermişti. Peki, ne oldu? Baktığınızda, maalesef yüz
iki haftadır henüz hiçbir sonuç alınmadığı gibi bu davaya bakan 2 başsavcı, 2
savcı da değişmiş oldu.
Eğer
bu cinayet aydınlatılamazsa, ömrünü insan haklarını savunmaya adamış bir Kürt
avukatın güpegündüz kendi şehrinin kalbinde öldürüldüğünü ve bu sorumluların da
bulunmaması hâlinde bunun bire bir Hükûmetin sorumluluğunda olduğunu şuradan
defalarca söyledik, yine söylüyoruz. 
Tahir
Elçi cinayeti aslında faili meçhul bir cinayet değildir arkadaşlar, faili meşru
bir cinayettir. Onu kendi programında işaret eden, ayar vermeye çalışan ve
kendince ölçü vermeye çalışanlar bu cinayetten de sorumludur. 
(Mikrofon
otomatik cihaz tarafından kapatıldı)
SİBEL
YİĞİTALP (Devamla) – Lütfen…
BAŞKAN
– Sayın Yiğitalp, ek bir süre veriyorum, lütfen sözlerinizi toparlayınız. 
SİBEL
YİĞİTALP (Devamla) – Onu linçe tabi tutanlar, onu kamuoyu önünde linç edenler,
ölçü vermeye çalışanlar, ayar vermeye çalışanlar ve bunun üzerinden her gün
tehdit savuranlar Tahir Elçi cinayetinden bire bir sorumludur. Tetiği çekmek
değil, tetiği çektirmekle sorumludur ve dediğim gibi bu şiddet sarmalından
ülkenin çıkması yine bizim elimizdedir. Eğer bu Meclis ileride adını barışı
inşa eden bir Meclis olarak yazdırmak isterse bunu faili meçhul cinayetlerle
yüzleşmeyle yapabilir ve buna da hakkı ve gücü vardır. İsterse bu Meclis böyle
anılabilir ama istemiyorsa bu mevcut durumla ve az önce bahsettiğim gibi on beş
yıllık iktidarda sadece faili meçhul ya da 227 faili meçhulün, cinayetin
sessizliğiyle oturup anılabilir.
Ayrıca
ben Birleşmiş Milletlerdeki 3 binin üzerindeki ölümlerden de bahsetmiyorum,
zaten bu suç hanesinde fazlasıyla, yeteri kadar vardır.
Hepinizi
saygıyla selamlıyorum. (HDP sıralarından alkışlar)
BAŞKAN –
Teşekkür ediyorum Sayın Yiğitalp.
Sayın
milletvekilleri, şimdi sisteme giriş yapan ilk 20 milletvekilimize yerlerinden
birer dakika süreyle söz vereceğim.
İlk söz Sayın
Ceritoğlu Kurt…
MEHMET MUŞ
(İstanbul) – 15’tir ya, 15’tir ya. Başkanlık Divanı kararı var.
MEHMET NACİ
BOSTANCI (Amasya) – Sayın Başkanım, genel olarak uygulama 15 olarak yapılıyor.
Başkanlık Divanının öyle bir uygulaması var.
MEHMET MUŞ
(İstanbul) – Başkanlık Divanı kararı var.
BAŞKAN –
Efendim, ben bugün ilk defa Genel Kurulu yönetiyorum. Başkanlık Divanında bir
teamül oluşmuş olabilir, daha önce Meclis başkan vekillerimiz vermiş olabilir..
MEHMET MUŞ
(İstanbul) – Karar alındı Sayın Başkan.
ÖZGÜR ÖZEL
(Manisa) – Ya, “ilk gün” diyor, “ilk gün.”
BAŞKAN - Bugün 3
kadın milletvekilimize nasıl söz verdiysem şimdi de 20 arkadaşıma söz
vereceğim. (CHP sıralarından alkışlar)
MEHMET MUŞ
(İstanbul) – Karar var Sayın Başkan, Başkanlık Divanının kararı var.
MEHMET NACİ
BOSTANCI (Amasya) – Sayın Başkanım, istisna olmak kaydıyla hayhay.
BAŞKAN – Sayın Ceritoğlu
Kurt, buyurun.
VII.- AÇIKLAMALAR
1.- Çorum Milletvekili Lütfiye İlksen Ceritoğlu Kurt’un, TBMM Başkan
Vekili Yaşar Tüzün’e yeni görevinde başarılar dilediğine, hazine
taşınmazlarının tıbbi ve aromatik bitkiler ile süs bitkileri yetiştirmek
amacıyla kiraya verilmesiyle ilgili tebliğe ve kadına karşı şiddetin insanlığa
ihanet olduğuna ilişkin açıklaması
LÜTFİYE İLKSEN
CERİTOĞLU KURT (Çorum) – Teşekkürler Sayın Başkan. 
Yeni döneminizin
hayırlı ve adil olması dileğiyle başarılar diliyorum size de ben.
24 Kasım 2017
Cuma günü Resmî Gazete’de yayımlanan bir tebliğ hakkında bilgi vermek
istiyorum. Bu tebliğ bizim şahsen çok ilgilendiğimiz ve takip ettiğimiz bir
tebliğdir. Hazine taşınmazlarının tıbbi ve aromatik bitkiler ile süs bitkileri
yetiştirmek amacıyla kiraya verilmesiyle ilgili, ilişkili usul ve esaslar
belirlenmiştir. Emeği geçen herkese, başta Maliye Bakanlığı ve Gıda, Tarım ve
Hayvancılık Bakanlığı olmak üzere tüm bakanlık yetkililerine nezdinizde
teşekkür etmek istiyorum. Çünkü bunun hem doğamızın, çevremizin korunması hem
bizim için çok kıymetli olan kadınlarımızın istihdamında, dezavantajlı
grupların istihdamında hem de…
(Mikrofon
otomatik cihaz tarafından kapatıldı)
LÜTFİYE İLKSEN
CERİTOĞLU KURT (Çorum) – …yörenin kalkınmasında büyük etkisi olacaktır.
BAŞKAN –
Teşekkür ediyorum.
LÜTFİYE İLKSEN
CERİTOĞLU KURT (Çorum) - Söylemek istediklerimi söyleyemedim ama Kadına Yönelik
Şiddetle Mücadele Haftası kapsamında ben de kadınların layık olduğu çerçevede
hep birlikte Gazi Mecliste, Genel Kurulda çalışmak umuduyla kadına karşı
şiddetin insanlığa ihanet olduğunu belirtmek istiyorum.
Teşekkürler.
BAŞKAN –
Teşekkür ederim.
Sayın Aydın,
buyurun.
2.- Bursa Milletvekili Erkan Aydın’ın, Cumhurbaşkanı Recep Tayyip
Erdoğan’ın, yakınlarının yurt dışı hesaplarına para gönderdikleri iddialarının
ispatı hâlinde istifa edeceği sözünü yerine getirmesini beklediğine ilişkin
açıklaması
ERKAN AYDIN
(Bursa) – Teşekkür ederim Sayın Başkan.
Sayın Genel
Başkanımız geçen haftaki grup toplantısında Cumhurbaşkanının oğlunun, eniştesinin,
eski özel kalem müdürünün yurt dışı hesaplarına para gönderdiğiyle ilgili bir
açıklama yapacağını söylemişti ve bunun üzerine Sayın Cumhurbaşkanı da o
ispatlanırsa o görevde bir dakika dahi durmayacağını beyan etmişti. Bugün saat
13.30’da grup toplantımızda Sayın Genel Başkanımız, banka dekontlarıyla
birlikte ve karşı tarafa giden “SWIFT” belgeleriyle Ahmet Burak Erdoğan’ın,
Ziya İlgen’in ve eski Özel Kalem Müdürünün 1 milyon 500 bin dolar, 1 milyon 250
bin dolar, 2,5 milyon dolar gibi Man Adası’nda -bunu da ilk defa duymuş olduk-
1 sentle kurulan şirkete 25 Kasım 2011 tarihinde defalarca para gönderdiğini
ispat etmiş oldu. Buradan soruyorum: Sayın Cumhurbaşkanı verdiği sözü tutup
“Bir dakika bile oturmayacağım.” dediği makamdan ayrılacak mı?
BAŞKAN –
Teşekkür ediyorum Sayın Aydın.
Sayın Engin…
3.- İstanbul Milletvekili Didem Engin’in, TBMM Başkan Vekili Yaşar
Tüzün’e yeni görevinde başarılar dilediğine ve İstanbul’daki hava kirliliği
sorununa ilişkin açıklaması
DİDEM ENGİN
(İstanbul) – Teşekkürler Sayın Başkan.
Yeni görevinizde
başarılar diliyorum. 
Dünya Sağlık
Örgütünün yaptığı bir çalışmaya göre İstanbul’da yaşayan vatandaşlarımız hava
kirliliği sebebiyle günde 1,5 sigara içmekle eş değer bir zarara uğruyor.
İstanbul’da yaşanan yoğun hava kirliliğini 2016 yılı başında gündeme
getirmiştim ve konuyla ilgili Meclis Başkanlığına detaylı bir araştırma
önergesi sunmuştum. Aradan iki yıl geçti, önergem hâlâ gündeme alınmadı.
İstanbul’da hava kirliliği başta çocuklarımız, yaşlılarımız ve hastalarımız olmak
üzere tüm İstanbullular için öksürük, bronşit, kalp hastalığı, akciğer kanseri,
KOAH gibi çok ciddi ve ölümcül hastalıklara kapı aralayan bir tehdit hâline
geldi. Anlaşılıyor ki AKP İstanbul’un imar talanından halkın sağlık
sorunlarıyla ilgilenecek zamanı bulamıyor. Buradan hem Hükûmeti hem de İstanbul
Büyükşehir Belediyesi yetkililerini İstanbulluların sağlık sorunlarına karşı
gösterdikleri bu duyarsızlıktan dolayı şiddetle kınıyorum. 
BAŞKAN –
Teşekkür ederim Sayın Engin.
Sayın Atıcı…
4.- Mersin Milletvekili Aytuğ Atıcı’nın, vergi kaçırmak üzere yurt
dışına milyonlarca dolar para gönderenlerden hesap sorulacağına ve
Cumhurbaşkanı ile AKP Hükûmetinin derhâl istifa etmesi gerektiğine ilişkin
açıklaması
AYTUĞ ATICI
(Mersin) – Teşekkürler Sayın Başkan.
Yoksullar
bebeklerine içirdikleri sütten, yedikleri ekmekten, bindikleri otobüsten,
kullandıkları elektrikten, içtikleri ilaçtan, çocuklara aldıkları defter ve
kalemden, hatta özenle hazırladıkları kefenden dolayı vergi öderken vergi
kaçırmak üzere yurt dışına milyonlarca dolar para gönderenleri Allah kahretsin.
Bu insanlardan hesap sormak boynumuzun borcudur. İlk hesabı milletimiz sandıkta
soracaktır, ikinci hesabı adil yargının sormasını biz sağlayacağız, üçüncü
hesabı ise Allah soracaktır. Hiç kimse bu hesaplardan kurtulacağını
zannetmesin. Başta Cumhurbaşkanı olmak üzere AKP Hükûmeti derhâl istifa
etmelidir. 
Teşekkür ederim.
BAŞKAN –
Teşekkür ederim Sayın Atıcı.
Sayın Kılıç,
buyurun efendim.
5.- Kahramanmaraş Milletvekili İmran Kılıç’ın, 28 Kasım 1919’da Kahramanmaraş’ta
Fransız işgaline karşı Rıdvan Hoca öncülüğünde yaşanan bayrak olayının yıl
dönümüne ilişkin açıklaması
İMRAN KILIÇ
(Kahramanmaraş) – Teşekkür ederim Sayın Başkan.
Birinci Dünya
Savaşı’ndan sonra Mondros Mütarekesi’yle vatanın her bir yeri işgal edilmiş ve
bu işgale karşı her yerde destansı mücadeleler verilmiş, bu mücadelelerin
kıvılcımı da Kahramanmaraş’ta ateşlenmiştir. Doksan sekiz yıl önce 28 Kasım
1919’da Ulu Cami’de cuma namazını kılmak için toplanan cemaat, kaleden
bayrağımızın indirildiğini görünce Rıdvan Hoca “Hürriyet olmayan bir yerde cuma
kılınmaz.” diyerek cemaati ve halkı harekete geçirmiş, tekbirlerle kaleye
yürüyen halk, işgalcilerin engellemelerine rağmen gönderden Fransız bayrağını
indirerek bayrağımızı yeniden dalgalandırmış ve şanlı bayrağımızın gölgesinde
cuma namazlarını eda etmişlerdir. 
Allah bir daha
bayrağımızı indirtmesin, ezanımızı dindirtmesin. Bu olay bütün kötü niyetlilere
bir ibret vesikası olsun.
Şehitlerimizi
rahmet, gazilerimizi minnetle anıyorum.
BAŞKAN – Teşekkür
ediyorum Sayın Kılıç.
Sayın Dilipak,
buyurun efendim. 
6.- Kahramanmaraş Milletvekili Mehmet Uğur Dilipak’ın, 28 Kasım 1919’da
Kahramanmaraş’ta Fransız işgaline karşı Rıdvan Hoca öncülüğünde yaşanan bayrak
olayının yıl dönümüne ilişkin açıklaması
MEHMET UĞUR
DİLİPAK (Kahramanmaraş) – Teşekkürler Sayın Başkan.
Bugün, 28 Kasım
1919’da Fransız işgaline karşı Kahramanmaraş’ta Rıdvan Hoca öncülüğünde yaşanan
bayrak olayının yıl dönümü. Rıdvan Hoca, Ulu Cami’de cuma hutbesine çıkarak
“Kalede Fransız bayrağı dalgalanan bir vatan özgür değildir. Özgür olmayan
memlekette cuma namazı kılınmaz.” diyerek Kahramanmaraş’ın kurtuluş
mücadelesini başlatmış; yirmi iki gün, yirmi iki gece süren bu mücadeleler
sonucunda Fransızlar Kahramanmaraş’ı terk etmek zorunda kalmıştır. Aradan
doksan sekiz yıl geçmesine rağmen o günkü ruh, bu vatanı bölmeye çalışan
hainlere, alçaklara, namussuzlara karşı her zaman devam etmiştir, etmektedir,
edecektir.
Şairin dediği
gibi “Bayrakları bayrak yapan üstündeki kandır, toprak eğer uğrunda ölen varsa
vatandır.” Bu ruh, 15 Temmuzda bu alçaklara bir kez daha bayrağımızı
indirtmedi…
(Mikrofon
otomatik cihaz tarafından kapatıldı)
MEHMET UĞUR
DİLAPAK (Kahramanmaraş) – …bu dondurmacı kılıklı adamlar bu bayrağı yerine
tekrar dikmiştir.
Saygılarımla.
BAŞKAN –
Teşekkür ederim Sayın Dilipak.
Sayın Tanal,
buyurun efendim.
7.- İstanbul Milletvekili Mahmut Tanal’ın, Cumhurbaşkanı Recep Tayyip
Erdoğan’ın, yakınlarının yurt dışı hesaplarına para gönderdikleri iddialarının
ispatı hâlinde istifa edeceği sözünü yerine getirmesini beklediğine ilişkin
açıklaması
MAHMUT TANAL
(İstanbul) – Teşekkür ederim Sayın Başkan.
Sayın Genel
Başkanımızın Sayın Cumhurbaşkanına “Damatların, dünürün, enişten, eski özel
kalem müdürün vergi cennetlerinin bulunduğu ülkelerin birinde 1 sterlin
sermayeyle kurulmuş olan şirkete milyonlarca dolar gönderdi mi?” şeklindeki
sorusuna Sayın Recep Tayyip Erdoğan dedi ki: “Eğer bu ispatlanırsa ben istifa
edeceğim.” Biz önce Allah’a inanırız, ondan sonra devlet makamında görev yapan
kişilere inanırız. Bu vermiş olduğu taahhüdünü yerine getirecek mi? Ve aynı
zamanda vatandaşa “dolarını bozdur” diyor, kendi ailesinin efradı dolarlarını
yurt dışına gönderiyor. Böyle bir yönetici olabilir mi? Böyle bir idareci
olabilir mi? Vatandaşından vergi alıyor, parasını yurt dışına kaçırıyor, yurt
dışına gönderiyor. Yani bunu ne Man kurtarır, ne adalar kurtarır, ne limanlar
kurtarır; kurtaracak olan tek bir şey, hukuk devletine sığınmasıdır, Türk
yargısına teslim olmasıdır. (CHP sıralarından alkışlar)
BAŞKAN –
Teşekkür ederim Sayın Tanal.
MEHMET NACİ
BOSTANCI (Amasya) – Sayın Başkanım, bu meyanda dile gelecek sataşmalara
topyekûn bir cevabımız olacaktır.
BAŞKAN – Peki.
ÖZGÜR ÖZEL
(Manisa) – Evet, topyekûn hesap vereceksiniz.
BAŞKAN - Sayın
Şimşek, buyurun efendim.
8.- Mersin Milletvekili Baki Şimşek’in, TBMM Başkan Vekili Yaşar Tüzün’e
yeni görevinde başarılar dilediğine, Mevlit Kandili’ni kutladığına ve Millî
Eğitim Bakanlığının din dersi öğretmeni atamalarında Danıştay kararını
uygulamasını beklediğine ilişkin açıklaması
BAKİ ŞİMŞEK
(Mersin) – Teşekkür ediyorum Sayın Başkan.
Ben de yeni
görevinizde başarılar diliyorum.
Yarın Mevlit
Kandili, bütün Türk-İslam âleminin Mevlit Kandili’ni kutluyorum. 
Tabii, ilahiyat
fakültesi mezunları din dersi öğretmeni olarak atanabilmekte, Millî Eğitimin
2014 yılında çıkarmış olduğu bir yönetmelikle. Yalnız, ilahiyat fakültelerine
din dersi öğretmeni olarak girenlerin hakkı bir şekilde gasbedilmekte. Bunlar
din dersi öğretmeni olarak sadece kendilerinin atanmasını… Bununla ilgili de
Danıştay 12. Dairesinde dava açmışlar ve bu davayı da 2016/4959 sayılı esastan
bozmuşlar. Millî Eğitim Bakanlığının din dersi öğretmenlerinin hakkını teslim
etmesini… Çünkü din dersi öğretmenleri kendi bölümleri dışında hiçbir bölüme
atanamıyorlar ama ilahiyat fakültesi mezunları hem kendi bölümlerine
atanıyorlar, meslek derslerine atanıyorlar ve ilave olarak da din dersi
öğretmeni olarak atanıyorlar. Burada bir hukuksuzluk var, binlerce din dersi
öğretmeni atama bekliyor. Millî Eğitim Bakanlığının bu yanlıştan bir an önce
dönerek hukuka uymasını, mahkeme kararını uygulamasını bekliyor, saygılar
sunuyorum.
BAŞKAN –
Teşekkür ederim Sayın Şimşek.
Sayın Havutça,
buyurun efendim.
9.- Balıkesir Milletvekili Namık Havutça’nın, TBMM Başkan Vekili Yaşar
Tüzün’e yeni görevinde başarılar dilediğine ve Cumhurbaşkanı Recep Tayyip
Erdoğan’ın, yakınlarının yurt dışı hesaplarına para gönderdikleri iddialarının
ispatı hâlinde istifa edeceği sözünü yerine getirmesini beklediğine ilişkin
açıklaması
NAMIK HAVUTÇA
(Balıkesir) – Teşekkür ederim Sayın Başkan.
Öncelikle yeni
görevinizin, bu onurlu görevinizin hayırlı olmasını temenni ediyorum ve
demokratik tutumunuzun, milletvekillerinin söz ve ifade özgürlüğünü
genişletmesi yönündeki tutumunuzun da diğer Meclis başkan vekillerine örnek
olmasını temenni ediyorum.
Şimdi, ben de
buradan... Cumhuriyet Halk Partisi Genel Başkanı az önce grup toplantısında,
Man Adası’nda -adını coğrafyacıların bile bilmediği bir adada- kurulan bir
şirkete Cumhurbaşkanının eniştesi Ziya İlgen’in 2,5 milyon dolar, yine Osman
Ketenci’nin 1 milyon 250 bin dolar, Mustafa Gündoğan’ın 1 milyon 250 bin dolar,
Ahmet Burak Erdoğan’ın 1 milyon 450 bin dolar gönderdiğini belgeleriyle ortaya
koydu. Sayın Cumhurbaşkanı da beyanlarında “Bir tek belge koysun, ben o Cumhurbaşkanlığı
makamından istifa edeceğim.” dedi. Biz Sayın Cumhurbaşkanının bu belgeler
karşısında millete söz verdiği gibi istifasını bekliyoruz. (CHP sıralarından
alkışlar) 
BAŞKAN –
Teşekkür ederim Sayın Havutça.
Sayın Gözgeç,
buyurun efendim.
10.- Bursa Milletvekili Emine Yavuz Gözgeç’in, Cumhuriyet Halk Partisi
Genel Başkanı Kemal Kılıçdaroğlu’nu kadınlarla ilgili bazı ifadeleri nedeniyle
kınadığına ve kadına şiddetin insanlığa ihanet olduğuna ilişkin açıklaması
EMİNE YAVUZ
GÖZGEÇ (Bursa) – Sayın Başkan, ana muhalefet Genel Başkanının şiddeti
meşrulaştıran, zorluklarla karşılaşan erkeklerin şiddete başvurmasını çıkar yol
olarak gösteren, hem kadını hem erkeği aşağılayan sözlerini kınıyorum. Bu
sözler, kadına şiddetle mücadelede samimiyetsiz olduklarının, bu konuyu sadece
siyasi malzeme olarak kullandıklarının bir göstergesidir. Aslında bu
duyarsızlıklarını başörtülü kadınlara hayat hakkı tanımayan, ikna odalarında
psikolojik şiddetle başlayıp fiziksel şiddete varan zulme sessiz kalan, hatta
destekleyen tavırlarında da görmüştük. 
Diğer yandan,
kız çocuklarını dağa kaçıran, kadınlara tecavüz eden, canlı bomba yapan terör
örgütlerine sırtını dayayanların, şiddetten beslenenlerin de kadına şiddetle
mücadele iddiasında bulunmaları ikiyüzlülüktür. 
Kadına şiddet
insanlığa ihanettir.
Teşekkür
ediyorum.
BAŞKAN –
Teşekkür ederim Sayın Gözgeç.
Sayın Gürer,
buyurun efendim. 
11.- Niğde Milletvekili Ömer Fethi Gürer’in, TBMM Başkan Vekili Yaşar
Tüzün’e yeni görevinde başarılar dilediğine ve Cumhurbaşkanı Recep Tayyip
Erdoğan’ın, yakınlarının yurt dışı hesaplarına para gönderdikleri iddialarının
ispatı hâlinde istifa edeceği sözünü yerine getirmesini beklediğine ilişkin
açıklaması
ÖMER FETHİ GÜRER
(Niğde) – Teşekkürler Sayın Başkan.
Öncelikle
görevinizde başarılar diliyorum. 
Cumhuriyet Halk
Partisi Genel Başkanımız Sayın Kemal Kılıçdaroğlu, geçen hafta gündeme taşıdığı
yurt dışına yüklü para transferine ilişkin belgeleri banka dekontlarıyla bugün
açıkladı, gerçekler ortaya çıktı. Ülkemizde yurttaşlara “Dolar bozdur, altını
yastık altından çıkar.” derken meğer birilerinin yakınları yurt dışına dolar
istifliyorlarmış. Bir vergi cenneti Man Adası’nda kurulan şirkete aktarılan
dolarları banka dekontlarıyla, belgeleriyle Genel Başkanımızın kamuoyuna
sunması doğal olarak birilerinin uykularını kaçırdı. Genel Başkanımızın dediği
gibi, haksızlık karşısında susan dilsiz şeytandır. Garibin gurebanın, yoksulun
yokluk çektiği ülkemde birilerinin bir elinin yağda, bir elinin balda, bir
elinin yurt dışında olmasını kabul etmek mümkün değildir. Cumhurbaşkanının,
söylediği gibi, belgeler karşısında istifasını vermesini temenni ediyorum. 
Teşekkür ederim.
(CHP sıralarından alkışlar) 
BAŞKAN –
Teşekkür ederim Sayın Gürer.
Sayın
Gaytancıoğlu, buyurun efendim. 
12.- Edirne Milletvekili Okan Gaytancıoğlu’nun, TBMM Başkan Vekili Yaşar
Tüzün’e yeni görevinde başarılar dilediğine ve Cumhurbaşkanı Recep Tayyip
Erdoğan’ın, yakınlarının yurt dışı hesaplarına para gönderdikleri iddialarının
ispatı hâlinde istifa edeceği sözünü yerine getirmesini beklediğine ilişkin
açıklaması
OKAN
GAYTANCIOĞLU (Edirne) – Teşekkür ederim. 
Sayın Başkan,
yeni görevinizde başarılar diliyorum. 
Man Adası’nın
nüfusu 81 bin imiş. Siz Türkiye’deki 80 milyon insanın emeğini, alın terini
düşüneceğinize yandaşlarınız Man Adası’na 1 sterline kurulan şirketlere para
aktarıyorlar, belgeleri ortaya çıkarınca da bize “gayrimillîsiniz” diyorsunuz.
Ben de size soruyorum: Milyon dolarları Türkiye’de vergi ödememek için başka
ülkelere aktaracağınıza kendi çiftçimize, işçimize, emeklimize aktarsaydınız
olmaz mıydı? Enişteleriniz, dünürleriniz, özel kalem müdürleriniz millî midir,
gayrimillî midir? Toplam 200 tane ineği olan ve topraklarının sadece yüzde
1’inde tarım yapılan Singapur’dan sıfır gümrükle inek ithal etmek millîlik
midir, gayrimillîlik midir? “İspatlayamazsan istifa et. İspatlarsan istifa
ederim.” diyenler istifa edecekler mi? (CHP sıralarından alkışlar)
BAŞKAN –
Teşekkür ederim Sayın Gaytancıoğlu. 
Sayın Doğan,
buyurun efendim. 
13.- Tekirdağ Milletvekili Ayşe Doğan’ın, TBMM Başkan Vekili Yaşar
Tüzün’e yeni görevinde başarılar dilediğine ve 25 Kasım Kadına Yönelik Şiddete
Karşı Mücadele ve Uluslararası Dayanışma Günü’ne ilişkin açıklaması
AYŞE DOĞAN
(Tekirdağ) – Sayın Başkan, yeni göreviniz hayırlı uğurlu olsun. 
Kadına yönelik
şiddete dair söz almış bulunmaktayım. Şiddet asla kabul edilemez bir insanlık
suçudur. Kadın ve anne olarak şiddeti kınıyorum. Hiçbir akıl ve vicdan kadına
şiddeti destekleyemez, onu meşru gösteremez. Kadınların aile içi ve sosyal
hayatta hak ettiği yere ve değere ulaşması için toplum olarak tüm görevlerimizi
yerine getirmeliyiz. Hukuki ve yasal tedbirler elbette işin temelini
oluşturuyor. Türkiye’de son on beş yılda kadınların bilgilerinden,
fikirlerinden faydalanma adına önemli adımlar attık; özellikle şiddet gibi acil
müdahale gerektiren konularda kadınlarımızın haklarını koruyacak düzenlemeler
her zaman Hükûmetimizin öncelikli meselesi olmuştur. 
Geleceğin
güvenli, huzurlu, adil dünyasını kadınlarımızla birlikte kuracağız. 25 Kasımda
kutladığımız Kadına Yönelik Şiddete Karşı Uluslararası Mücadele Günü’nün
kadınları ilgilendiren tüm meselelerin çözülmesine vesile olmasını diliyorum. 
Teşekkürler.
BAŞKAN –
Teşekkür ederim Sayın Doğan.
Sayın Arık,
buyurun efendim. 
14.- Kayseri Milletvekili Çetin Arık’ın, Cumhurbaşkanı Recep Tayyip
Erdoğan’ın, yakınlarının yurt dışı hesaplarına para gönderdikleri iddialarının
ispatı hâlinde istifa edeceği sözünü yerine getirmesini beklediğine ilişkin
açıklaması
ÇETİN ARIK
(Kayseri) – Teşekkür ederim Sayın Başkan.
Kayseri’de bir
vatandaşımız 2 bin liralık borcu nedeniyle Valiliğin önünde kendini yakarken,
bir başka anne bayram günü çocuklarına çöpten ekmek toplarken, bu ülkenin
asgari ücretlisinden, fakirinden fukarasından, yeni doğan bebeğinden kuruşu
kuruşuna vergi alırken ülkenin Cumhurbaşkanının çocuklarının, yakınlarının
Man’da şirket kurup vergi kaçırmaları milletimizin vicdanında derin yaralara
yol açmıştır. 
Sayın
Cumhurbaşkanı “Yurt dışındaki bankalarda 1 kuruşum olduğunu ispatlayın,
görevimden istifa ederim.” demiştir. Bugün, Sayın Genel Başkanımız Kemal
Kılıçdaroğlu, yurt dışındaki şirketlere para aktarıldığını belgeleriyle
birlikte ispatlamıştır. Sayın Cumhurbaşkanını istifaya davet ediyorum.
Teşekkür
ediyorum. (CHP sıralarından alkışlar)
BAŞKAN –
Teşekkür ederim Sayın Arık.
Sayın Öz,
buyurun efendim.
15.- Çanakkale Milletvekili Bülent Öz’ün, Cumhurbaşkanı Recep Tayyip
Erdoğan’ın, yakınlarının yurt dışı hesaplarına para gönderdikleri iddialarının
ispatı hâlinde istifa edeceği sözünü yerine getirmesini beklediğine ilişkin
açıklaması
BÜLENT ÖZ
(Çanakkale) – Sayın Başkan, Genel Başkanımız Kemal Kılıçdaroğlu iddia ettiğini,
Cumhurbaşkanının oğlu başta olmak üzere yakınlarının yurt dışında kurdukları
şirketler için milyon dolarların yurt dışındaki bankalara aktarıldığını belgeleriyle
bugün ispatladı. İspatlanırsa Sayın Erdoğan istifa edeceğini söylemişti. Sayın
Erdoğan’ın istifa etmesini bekliyoruz. 
Ülkede tarım
bitmişken, çiftçi perişanken, esnafımız, işçimiz, emeklimiz, öğretmenlerimiz
yokluk içindeyken Hükûmete soruyoruz: Bu ülkenin parasının bu şekilde yurt
dışına çıkarılmasına göz yumuyorsunuz; üstüne, bütçe açığını zamlarla
vatandaştan çıkarıyorsunuz. Bugün Genel Başkanımız konuşurken TRT yayını
kesiyor, Çanakkale’den telefon alıyorum “Yayın yok.” diye, İstanbul Anadolu
Yakası’nda birçok yerde elektriklerin kesildiği haberini alıyoruz. Korkunun
ecele faydası yok. Güneş balçıkla sıvanmaz. Tayyip Erdoğan’ın istifa etmesini
bekliyoruz. 
Teşekkür ederim.
(CHP sıralarından alkışlar) 
BAŞKAN -
Teşekkür ederim Sayın Öz. 
Sayın Yaşar,
buyurun efendim. 
16.- İstanbul Milletvekili Serap Yaşar’ın, 25 Kasım Kadına Yönelik
Şiddete Karşı Mücadele ve Uluslararası Dayanışma Günü’ne ilişkin açıklaması
SERAP YAŞAR
(İstanbul) – Teşekkürler Sayın Başkanım. 
25 Kasım Kadına
Yönelik Şiddete Karşı Uluslararası Mücadele Günü idi. Bizim anlayışımıza göre,
kadına yönelik şiddet insanlığa ihanettir, hiçbir mazereti ve haklı gerekçesi
olamaz. Kadına yönelik şiddet ille de fiziksel şiddet anlamına gelmez, onları
yok farz etmek, varlıklarını ve müktesebatlarını tanımamak da şiddettir. On beş
senede kadınlarımız lehine yapılan birçok düzenlemenin yanında, kadınların bir
bölümünü yok sayan anlayıştan kadın kadına eşitlik anlayışına geçtik. Kadın
lehine bu çağdaş ve ileri düzenlemelere öncülük eden Sayın Cumhurbaşkanımıza
teşekkürlerimi sunuyorum bir kadın ve bir yurttaş olarak. 
Genel Kurulu ve
aziz milletimizi saygıyla selamlıyorum. 
BAŞKAN –
Teşekkür ediyorum Sayın Yaşar. 
Sayın Sürekli,
buyurun efendim.
17.- İzmir Milletvekili Kerem Ali Sürekli’nin, yaşanan bazı olayların
ülkeye ve Cumhurbaşkanına yönelik kumpasların ve saldırıların bitmediğinin ve
yakın zamanda da bitmeyeceğinin işareti olduğuna ilişkin açıklaması
KEREM ALİ
SÜREKLİ (İzmir) – Teşekkür ediyorum Sayın Başkan. 
Gezi olayları,
MİT tırları operasyonları gibi ülkemizi terörle ilişkilendirme girişimleri,
Rahip Santoro, Hrant Dink cinayetleri gibi siyasi cinayetler, Hakan Fidan’ı
tutuklama girişimi, 17-25 Aralık kumpası, 15 Temmuz hain darbe girişimi gibi
alçak senaryolarla amacına ulaşamayan güçler emellerinden vazgeçmiş
değillerdir. Avrupa Birliğinin son aldığı fonlarda kesintiye gitme kararı,
Amerika Birleşik Devletleri’nde sahte ve hukuksuz delillerle devam ettirilmeye
çalışılan Rıza Sarraf davası ve NATO’da yaşanan kabul edilemez provokasyon. Tüm
bu yaşananlar, ülkemize ve liderimize yönelik kumpasların ve saldırıların
bitmediğinin ve yakın zamanda da bitmeyeceğinin işaretidir. Millet olarak,
yaşanan bu süreçte şunu çok iyi anladık: Her zaman güçlü olmak, birlik içinde
tek yürek olmak zorundayız. Ancak böylelikle bu topraklarda huzur içinde
yaşayacağız yoksa çıkarları uğruna neler yapabildiklerini yakın tarihimizden ve
coğrafyamızdan çok iyi biliyoruz. 
BAŞKAN –
Teşekkür ediyorum Sayın Sürekli. 
Sayın Yüce,
buyurun efendim. 
Sayın Yüce yok mu?
Yok. 
Sayın Nurlu,
buyurun efendim.
18.- Manisa Milletvekili Mazlum Nurlu’nun, Cumhurbaşkanı Recep Tayyip
Erdoğan’ın, yakınlarının yurt dışı hesaplarına para gönderdikleri iddialarının
ispatı hâlinde istifa edeceği sözünü yerine getirmesini beklediğine ilişkin
açıklaması
MAZLUM NURLU
(Manisa) – Sayın Başkan, bugün tarihî bir gün. Sayın Genel Başkanımız, grup
toplantısında Sayın Cumhurbaşkanının yakın çevresinin yurt dışına çıkardığı
dolarları bir bir açıkladı. Birçoğumuzun adını ilk defa duyduğu bir yere
milyonlarca dolar para gönderilmiş. Man Adası’nda bulunan ve sadece 1 sterline
kurulmuş bir şirkete milyon dolarlar aktarılmış. Peki neden? Çünkü bu ada
ülkeleri dünyada vergi cenneti ve kara para aklama merkezleri olarak görülüyor.
Vatandaşa “Dolarları bozdurun.” diyenler yeşil dolarlarının rengi solmasın diye
Man Adası’na göndermişler. Ülkenin Cumhurbaşkanının oğlu, ağabeyi, eniştesi ve
dünürünün yurt dışına para çıkarması belgelerle ispatlanmıştır. Bu durumda
Sayın Cumhurbaşkanı verdiği sözü tutmalı ve derhâl istifa etmelidir diyor,
Genel Kurulu saygıyla selamlıyorum. (CHP sıralarından alkışlar)
BAŞKAN –
Teşekkür ederim Sayın Nurlu.
Sayın Tezcan…
19.- Mersin Milletvekili Yılmaz Tezcan’ın, Mevlit Kandili’ni tebrik
ettiğine, Cumhuriyet Halk Partisi Genel Başkanı Kemal Kılıçdaroğlu’nu,
kadınlarla ilgili ve CHP Grup toplantısında Cumhurbaşkanı Recep Tayyip
Erdoğan’la ilgili sarf ettiği bazı ifadeleri nedeniyle kınadığına ilişkin
açıklaması
YILMAZ TEZCAN
(Mersin) – Teşekkür ediyorum Sayın Başkan.
Bu hafta idrak
edeceğimiz Mevlit Kandili’mizi ben de tebrik ediyorum. 
Ana muhalefet
partisi Genel Başkanı Sayın Kılıçdaroğlu kadınlarla ilgili geçen hafta bir
açıklama yaptı. Bu talihsiz açıklamayı ben de kınadığımı ifade etmek istiyorum.
Kadın milletvekili arkadaşlarımız gerekli cevabı verdiler. 
Ayrıca, Sayın
Kılıçdaroğlu’nun bugünkü grup toplantısında âdeta sokak ağzıyla konuşarak
“gözlerinden öpüyorum” vesaire gibi kelimeleri kullanmak suretiyle siyaset
ahlak ve etiğine sığmayan, aslı astarı olmayan, seviyesiz açıklamalarını da
kınıyor, kendisine yakıştıramadığımı ifade etmek istiyorum. Sayın
Cumhurbaşkanımız ve avukatları gereken hukuki girişimleri başlatmışlardır.
Genel başkan yardımcılarımız ve grup başkan vekillerimiz de gerekli
açıklamaları yapacaklardır. Sayın Kılıçdaroğlu’na “edep yahu” diyorum.
Teşekkür
ediyorum. 
BAŞKAN –
Teşekkür ederim Sayın Tezcan.
Sayın
Kerestecioğlu, buyurun.
20.- İstanbul Milletvekili Filiz Kerestecioğlu Demir’in, TBMM Başkan
Vekili Yaşar Tüzün’e yeni görevinde başarılar dilediğine, 28 Kasım Tahir
Elçi’nin ölümünün 2’nci yıl dönümüne, Panama belgeleri ile Paradise
belgelerinden sonra şimdi de Man Adası belgelerinin ortaya çıktığına ve 25
Kasım Kadına Yönelik Şiddete Karşı Mücadele ve Uluslararası Dayanışma Günü’ne
ilişkin açıklaması
FİLİZ
KERESTECİOĞLU DEMİR (İstanbul) - Öncelikle, görevinizde başarılar dilerim.
Umarım, ülkemiz için de hayırlı olur, Meclise de daha fazla barış getirir. 
Sayın Başkan,
bugün Diyarbakır Baro Başkanı ve insan hakları savunucusu sevgili dostumuz
Tahir Elçi’nin karanlık bir cinayet sonucu öldürülmesinin 2’nci yıl dönümü. 
Tahir Elçi, bu
ülkedeki en barışçıl insanlardan biriydi ve en büyük suçu işledi; barışı ve
birlikte yaşamı savundu. Bu nedenle tıpkı Hrant Dink gibi, tüm diğer siyasi
cinayetlerde yaşamını yitiren diğer demokratlar gibi o da öldürüldü. 
Tahir Elçi bu
davanın üstü ne kadar örtülmek istense de hep yaşayacak ve bizler, delilleri
kaybetseler de, ne yaparlarsa yapsınlar bu davanın takipçisiyiz. Tahir
Elçi’nin, Hrant Dink’in bu topraklarda büyüttüğü insanlığa her zaman sahip
çıkacağız. 
Sayın Başkan,
geçen yıl Panama belgeleri, bu yıl Paradise belgeleri, bir diğer adıyla Malta
belgeleri gündeme geldi ve Paradise belgeleriyle ilgili Mecliste ilk önergeyi
vermiştik ama tabii ki bu önerge, araştırma önergesi incelenmedi ve reddedildi
iktidar partisinin oylarıyla. 
Şimdi, 80 milyon
insana vergileri, savaş bütçelerinin yükünü yüklüyorsunuz ve hesap
vermiyorsunuz. Şimdi de Man Adası belgeleri ortaya çıktı. Cumhurbaşkanının
akrabalarının yıllarca buraya para aktardığı gündeme geldi, bu belgeler… 
(Mikrofon
otomatik cihaz tarafından kapatıldı)
BAŞKAN – Buyurun
efendim, ek süre veriyorum.
FİLİZ
KERESTECİOĞLU DEMİR (İstanbul) – Teşekkürler. 
Vergi cennetleri
sizlerin cennetleri olabilir ama bu halkın maalesef cehennemi oluyor. Çünkü
ahlaki ve vicdani olmayan bu durum gerçekten aslında istifayı gerektiriyor ama
halk, cebinden çıkanları artık anlıyor, nerelere gittiğini de gayet iyi
görüyor. 
Birçok ülkede
küçücük işlerde bile aslında istifaları ve bunun hesabının nasıl verildiğini
gördük. 
Son olarak,
Sayın Başkan, bugün, gerçekten 25 Kasım ve kadına yönelik şiddetle ilgili
söylenen sözlerden mutluluk duyduğumuzu ifade etmek isteriz. Ama şunu da ifade
etmek isteriz ki: 25 Kasımda kadınların sokağa çıkmaları birçok yerde
engellenmeye çalışıldı. 
(Mikrofon
otomatik cihaz tarafından kapatıldı) 
FİLİZ
KERESTECİOĞLU DEMİR (İstanbul) – “Pozitif ayrımcılık” demiştik.
BAŞKAN – Lütfen,
pozitif ayrımcılığı… 
Evet, buyurun
Başkanım.
FİLİZ
KERESTECİOĞLU DEMİR (İstanbul) – Biz bugüne kadar kimseden icazet beklemedik,
hep mücadele ederek haklarımızı aldık; bugünden sonra da kimseden icazet
beklemeyeceğiz.
Ayrıca,
gerçekten, liderlerin sözlerinin özellikle birbirlerine siyasi partiler
tarafından kullanılarak bunun politikasının kadınlar üstünden yapılmasını da
hiç hoş bulmadığımızı, çünkü biz “Fıtratında eşitlik yok.” diyenleri de
bildiğimizi… Aynı şekilde, hakikaten, genelde erkek siyasetçilerin özellikle
partimizin siyasetçilerinden -erkek arkadaşlardan da dâhil olmak üzere- biraz daha
feyzalmalarını diliyoruz bu konuda çünkü bu söylemleri kullanmak çok da kolay
değildir. 
Evet, bir
erkeğin yoksul olması kadına şiddet uygulamasını da gerektirmez ama…
(Mikrofon
otomatik cihaz tarafından kapatıldı) 
FİLİZ
KERESTECİOĞLU DEMİR (İstanbul) – Son cümlem…
BAŞKAN –
Kayıtlara geçiyor efendim, kullanın. 
FİLİZ
KERESTECİOĞLU DEMİR (İstanbul) – “Fıtratında eşitlik yok.” cümlesi de bu ülkede
nelere mal oluyor, hangi cinayetlere mal oluyor, ne kadar kadının hayatına mal
oluyor, bunu da gayet iyi görüyoruz; o yüzden, siyasiler kadınlar üzerinden
polemik yapmasınlar. Kadınlar kendi yollarını biliyorlar, açıyorlar; yıllarca
da bunu yaptılar. 
Teşekkür ederim.
BAŞKAN –
Teşekkür ederim Sayın Kerestecioğlu.
Sayın Bostancı,
söz sırası sizin ama grup başkan vekillerimizin talepleri var. İsterseniz en
son size verelim, uygun mudur?
MEHMET NACİ
BOSTANCI (Amasya) – Hayhay Sayın Başkanım. 
BAŞKAN – Sayın
Usta, buyurun efendim. 
21.- Samsun Milletvekili Erhan Usta’nın, TBMM Başkan Vekili Yaşar
Tüzün’e yeni görevinde başarılar dilediğine, Başbuğ Alparslan Türkeş 3. Türk
Gençlik Çalıştayı ve Kurultayı’na, 25 Kasım Kadına Yönelik Şiddete Karşı
Mücadele ve Uluslararası Dayanışma Günü’ne, 27 Kasım 2017’de Hakkâri Çukurca’da
şehit olan piyade eri ile 28 Kasım 1998’de Hakkâri Çukurca’da bir askerî
helikopterin düşmesi nedeniyle şehit olan 16 askere ve 24 Kasım 2017’de
Mısır’da yaşanan katliamda hayatını kaybeden 309 kişiye Allah’tan rahmet
dilediğine, 28 Kasım 1919’da Kahramanmaraş’ta yaşanan bayrak olayının 98’inci
yıl dönümüne, bazı gençlerin güvenlik soruşturmaları çok basit nedenlerle temiz
çıkmadığı için işlerinden edildiğine ilişkin açıklaması
ERHAN USTA
(Samsun) – Teşekkür ederim Sayın Başkan. 
Öncelikle, yeni
göreviniz hayırlı uğurlu olsun.
Sayın Başkan,
geçtiğimiz pazar günü, doğumunun 100’üncü yılında Başbuğ Alparslan Türkeş 3.
Türk Gençlik Çalıştayı ve Kurultayı’nı gerçekleştirdik.
Başbuğ Alparslan
Türkeş Bey Türkiye’nin umutsuzluğa kapıldığı bir dönemde 9 Işık Doktrini’yle
karanlığı yaran, karamsarlığı aşan, siyasi ve fikrî düzeydeki karaborsa
mantığını, karambolden beslenen kirli emelleri yıkan bir liderdi. Türkeş Bey,
Türklüğün vicdanında doğmuş, İslam’ın sancağından tutmuştu. Ülküleri uğruna,
ülkesi ve ilkeleri adına her türlü meşakkati göze almıştır. Gerçek anlamda
büyük liderler tarihin akışını etkilerler, tarihi önceden okurlar ve görürler,
tarihe damgasını vururlar. Türkeş Bey, emsalsiz bir tarih şuuruna, ufkun
ötesine bakma ve görme meziyetine sahipti. Onu gerçek manada anmak, hatırasını
yâd etmek onu doğru anlamaktan, ülküsünü, ideallerini ve fikirlerini bütünüyle
korumaktan, eserlerine ve emanetine yüksek bir şuurla sahip çıkmaktan geçer.
Milliyetçi, ülkücü hareket kökünden kopmamıştır, özünden ayrılmamıştır,
ülkülerinden zerre taviz vermemiştir. Şahidi ise pırıl pırıl ülkücü Türk
gençliğidir. Milliyetçi Hareket Partisi Türk milletinin eseridir, onun Türk
siyasetine ve Türk tarihine hediyesidir. Ülkücü nesiller, hamdolsun, davanın
onurunu koruya koruya, namusunu savuna savuna, namertleri yene yene yoluna devam
edeceklerdir. Pazar günü Başbuğ Alparslan Türkeş’in doğumunun 100’üncü yılında
Türk Gençlik Kurultayını dolduran yüz binler “Milliyetçi Hareket Partisi bitti.
Milliyetçi Hareket Partisi baraj altında kalacak.” diyen fitneci cenaha da
gerekli cevabı vermiştir. Bu vesileyle Başbuğ Alparslan Türkeş Bey’e Allah’tan
rahmet diliyor, dosta düşmana ülkücü iradenin gücünü gösteren ülkü ocaklarına
da teşekkür ediyorum.
Sayın Başkan, 25
Kasım, Kadına Yönelik Şiddete Karşı Uluslararası Mücadele Günü’dür. Kadına yönelik
şiddet hiçbir şekilde kabul edilemez. Bu ne bizim dinimizde vardır ne de
örfümüzde vardır. Bu anlamda biz de Milliyetçi Hareket Partisi olarak kadına
yönelik şiddeti tamamen kınıyor ve Türkiye Büyük Millet Meclisi olarak buna
ilişkin alınması gerekecek bütün kararları destekleyeceğimizi ifade etmek
istiyorum.
(Mikrofon
otomatik cihaz tarafından kapatıldı) 
BAŞKAN – Buyurun
Sayın Usta.
ERHAN USTA
(Samsun) – Dün bir şehidimiz vardı, 27 Kasım 2017’de, Hakkâri’nin Çukurca
ilçesinde terör örgütü PKK’ya yönelik bir operasyon esnasında kazayla bir
piyade erimiz şehit olmuştur. Kendisine Allah’tan rahmet diliyorum.
Bundan on dokuz
yıl önce, 28 Kasım 1998’de de Hakkâri’nin Çukurca ilçesi yakınında
teröristlerin açtığı ateşle pilotu vurması sonucu bir askerî helikopterin
düşmesi nedeniyle 16 askerimiz şehit olmuştu. Onların da hepsine Cenab-ı
Allah’tan rahmet diliyorum.
Sayın Başkan,
biliyorsunuz, Mısır’da 24 Kasım 2017 Cuma günü büyük bir katliam yaşanmıştır,
309 kişi hayatını kaybetmiştir. Hayatını kaybedenlere Allah’tan rahmet, yaralı
Mısır halkına da Cenab-ı Allah’tan şifa diliyorum. Bunun, yapılan işin dinle de
insanlıkla da hiçbir şekilde alakası yoktur. Yapılan bu hareket, bu terörist
eylem sadece Mısır halkına değil, topyekûn Müslümanlara karşı yapılmıştır. Bunu
da şiddetle kınıyorum.
Diğer bir husus,
28 Kasım 1919 Kahramanmaraş Kalesi’ne asılan Fransız bayrağı indirilerek yerine
Türk Bayrağı’nın göndere çekilmesinin de 98’inci yıl dönümü.
(Mikrofon
otomatik cihaz tarafından kapatıldı)
BAŞKAN – Sayın
Usta, toparlayın efendim.
Buyurun.
ERHAN USTA
(Samsun) – Teşekkür ederim.
Ben bu vesileyle
Kahramanmaraş halkını da kutluyorum.
Sayın Başkan,
diğer bir husus da, bugün, bir kısım gençler bizi ziyaret ettiler. Bu güvenlik
soruşturmaları nedeniyle mağdur olduklarını ifade ediyorlar. Bunlar
diğerlerinden biraz daha farklı, 15 Temmuz sonrasında polis olarak giren,
eğitim alan veya işte, uzman çavuş veya astsubay olarak. Tabii ki 15 Temmuz
sonrasında devlet almış olabilir, aldıktan sonra güvenlik soruşturması temiz çıkmamış
olanların ilişiğinin kesilmesi çok normaldir ancak burada biraz olağanüstü bir
durum varmış gibi geliyor. Çok basit nedenlerle, çok yüzeysel nedenlerle
gençlerimizin güvenlik soruşturmasının temiz olmadığı gerekçesiyle işlerinden
edildiğini görüyoruz. Sadece bir tane örnek vereceğim, on dört günlük –ismini
vermeyeceğim- “A...” ile başlayan bir markette çalışıp Bank Asyada hesabı oldu,
452 lira hesabı var. Bunun haricinde hiçbir şey yok ve bu mahkeme kararıyla
tespit edilmiş. 
(Mikrofon
otomatik cihaz tarafından kapatıldı)
ERHAN USTA
(Samsun) – Mahkeme, güvenlik soruşturması nedeniyle, atılma nedeni olarak bunu
ifade ediyor. Şimdi, bir tane genç on dört gün bir markette çalışıyor “Bank
Asyayla ilişiği var.” diye biz buna temiz değil dersek, FETÖ’cü dersek bu işin
sonu gelmez. Bunlara biraz daha dikkat etmek lazım. Burada önemli olan bazı
kamu görevlileri kendilerini korumak için milletin çocuğunu yakmasın.
Teşekkür ederim.
BAŞKAN – Ben
teşekkür ederim Sayın Usta.
Sayın Özel,
buyurun efendim.
22.- Manisa Milletvekili Özgür Özel’in, TBMM Başkan Vekili Yaşar Tüzün’e
yeni görevinde başarılar dilediğine ve milletvekillerine açıklama için söz
hakkı vermesiyle ilgili uygulamasına, 28 Kasım Tahir Elçi’nin ölümünün 2’nci
yıl dönümüne, Cumhurbaşkanı Recep Tayyip Erdoğan’ın Cumhuriyet Halk Partisi
Genel Başkanı Kemal Kılıçdaroğlu’nun ortaya koyduğu belgeler karşısında istifa
etmesi gerektiğine ilişkin açıklaması
ÖZGÜR ÖZEL
(Manisa) – Teşekkür ederim Sayın Başkan.
Öncelikle
Cumhuriyet Halk Partisi Grubu olarak bugün ilk kez kürsüde riyaset
makamındasınız. Bundan sonraki dönemde, yapacağınız görevde Cumhuriyet Halk
Partisinin bundan önce bu görevi yürütmüş Sayın Akif Hamzaçebi ve daha önce bu
görevi üstlenmiş tüm Meclis başkan vekilleri gibi hak, hukuk, adalet anlayışından
ayrılmayacağınıza yürekten inanıyoruz. Bugün şöyle karşıya baktığımızda
Atatürk’ün yadigârı frakı gururla taşıyan bir Meclis Başkan Vekili görmekten de
büyük bir memnuniyet duyuyoruz, başarılarınızın devamını diliyoruz. (CHP
sıralarından alkışlar) 
Bugün ilk
pratiğinizde bir şey yaptınız, 15 kişi yerine 20 kişiye söz verirken iktidar
partisi grubu itiraz etti. Sonra sözler dağıtıldığında baktık ki ilave söz
verdiğiniz 5 kişiden 4’ü iktidar partisine mensup milletvekilleriymiş. Bu da
Cumhuriyet Halk Partisinin demokrasi anlayışının ne kadar önemli ve ne kadar
tarafsız olduğunun bir göstergesi. 
Saygıdeğer
milletvekilleri, bundan tam iki yıl önce, bir basın açıklaması sırasında
vurularak öldürülen Diyarbakır Barosu Başkanı, insan hakları savunucusu Tahir Elçi’nin
ölüm yıl dönümündeyiz.
Bugün
milletvekillerimiz Diyarbakır Barosu’nda ve Diyarbakır’daki çeşitli anma
toplantılarında partimizi temsil ediyorlar. Bugün bizler de bir kez daha Tahir
Elçi’yi saygı ve minnetle anıyoruz ve en önemlisi Cumhuriyet Halk Partisi
olarak, bu cinayetin azmettiricileri ve failleri adalet önünde hesap verinceye
kadar bu olayın takipçisi olacağımızı yeniliyor, Tahir Elçi’yi de Tarih Elçi
cinayetini de unutmadığımızı ve unutturmayacağımızın altını çiziyoruz. 
Sayın Başkan,
geçtiğimiz hafta grup toplantımız sırasında Sayın Genel Başkanımız Adalet ve
Kalkınma Partisinin Genel Başkanına hitap ederek “Sevgili Erdoğan;
çocuklarının, eniştenin, dünürünün, kardeşinin, eski özel kalem müdürünün yurt
dışında, vergi cennetlerinde bir şirkete milyonlarca dolar para gönderdiklerini
biliyor musun? Bunun cevabını bekliyorum. Soruyu sordum, tık yok. Bir daha
soruyorum, 80 milyonun önünde soruyorum, cevabı bekliyorum. Çıkacağız milletin
önüne.” demiş idi. Sayın Erdoğan birkaç günlük suskunluktan sonra, pazar günü,
çıkıp şöyle söyledi Genel Başkanımızı kastederek…
(Mikrofon
otomatik cihaz tarafından kapatıldı) 
BAŞKAN – Buyurun
efendim. 
ÖZGÜR ÖZEL
(Manisa) – “İftiraları ardı ardına sıraladı. Neymiş efendim; çocuklarım,
kardeşim, eniştem, dünürüm, eski özel kalem müdürüm yurt dışına milyonlarca
dolar para göndermiş. Ben buradan ismini anmaya tenezzül etmediğim bu zata
soruyorum: Öne sürdüğün iddiaların belgesi var mı? Varsa çıkart milletin önüne,
ben hemen gereğini yapayım.”
Bugün Sayın
Genel Başkanımız milletin önüne çıktı, hem Türkiye’den dekontları hem yurt dışı
SWIFT belgelerini kamuoyuyla paylaştı. Bu belgelerin yalan, gerçek dışı
olduğuyla ilgili tezvirat tam başlamıştı ki Adalet ve Kalkınma Partisinin Sayın
Grup Başkan Vekili de belgelerin doğru olduğunu teyit edip bunların ticaretten
kaynaklanan para hareketleri olduğunu söyledi. Ben eminim ki, Sayın Erdoğan,
Genel Başkanımıza açmış olduğu 1,5 milyonluk tazminat davasını da geri
çekecektir. Yoksa…
(Mikrofon
otomatik cihaz tarafından kapatıldı)
BAŞKAN
– Son bir dakika efendim.
Buyurun.

ÖZGÜR
ÖZEL (Manisa) – …bu gerçek belgeler dava dosyasına sunulacak ve mahkeme
tarafından da gerçeklikleri tescil edilecektir. Damadın, dünürün, oğlun, özel
kalem müdürünün Man Adası gibi bir vergi cennetine, vatandaş vergiden
kırılırken, emekli teyzeye maaşından arttırdığı 100 dolar parayı, karda kışta
“Bozdur ki milliyetçiliğin kanıtlansın.” diye duygular sömürülürken vergiden
kaçırmak için oralara para aktaranlar… Ve hepsi birden hangi ticareti yapmışlar
ki Man Adası’na bu paraları yolluyorlar? “İspat edersen gereğini yapacağım.”
deyip hakaret eden şahsa “Haydi, ya istifa, ya istifa, ya istifa!” diyoruz.
(CHP sıralarından alkışlar) 
BAŞKAN
– Teşekkür ederim Sayın Özel.
Sayın
Bostancı, buyurun efendim. 
23.- Amasya Milletvekili Mehmet Naci Bostancı’nın, TBMM Başkan Vekili
Yaşar Tüzün’e yeni görevinde başarılar dilediğine ve Cumhuriyet Halk Partisi
Genel Başkanı Kemal Kılıçdaroğlu’nun grup toplantısında Cumhurbaşkanı Recep
Tayyip Erdoğan’la ilgili sarf ettiği bazı ifadelerine ilişkin açıklaması
MEHMET
NACİ BOSTANCI (Amasya) – Sayın Başkanım, teşekkür ediyorum. 
Atatürk’ün
meşhur sözü “Özgürlük benim karakterimdir.” Siz de o makamda frakla
oturuyorsunuz, bazı arkadaşlar da takım elbiseyle oturuyor. Özgür bir ortam. O
bakımdan Özgür Bey’den, burada, Atatürk’ü yorumlama konusunda farklı
düşünüyoruz. Size başarılar diliyoruz. Bütün Meclis başkan vekillerinin dikkat
ve ihtimamı çerçevesinde Meclis çalışmalarının devam edeceği ve sizin de buna
çok önemli katkılar sağlayacağınıza inanıyoruz. 
Sayın
Kılıçdaroğlu’nun iddialarına gelince: Bunlar, öyle anlaşılıyor ki CHP
Grubundaki milletvekili arkadaşları da ikna etmiş değil. Özgür Bey’in ateşli
diliyle destek vermeye çalıştığı, burada da arkadaşların bir propaganda diliyle
tahkim etme lüzumunu hissettikleri bir durum söz konusu. Açık olan
bedahatların, gerçekliklerin bu tür desteklere ihtiyacı yoktur. Ama bir algı
doğurmak istiyorsanız arkasından böyle propaganda teknikleriyle destek verme
lüzumunu hissedersiniz. 
İddiaların
ispat yeri, Cumhuriyet Halk Partisi Grubu değildir.
ALİ
ŞEKER (İstanbul) – Mahkemeye verin, mahkemeye.
MEHMET
NACİ BOSTANCI (Amasya) - Yoksa herkes kendi grubunda eline bir kâğıt alır
“İddiam bu.” der, ertesi toplantıda “İşte ispatı.” der, mahkeme de olur, savcı
da olur, adaleti de tecelli ettirmiş olur. Böyle bir mantık olabilir mi?
MUHARREM
ERKEK (Çanakkale) – Siyasi ahlak ne olacak, siyasi ahlak?
MEHMET
NACİ BOSTANCI (Amasya) - Şimdi, Cumhuriyet Halk Partisi sabah akşam hak ve
adaletten bahsediyor. Hak ve adaleti CHP Grubunda mı tevzi edeceksiniz? Mahrem
fanteziniz bu mu?
Şimdi,
CHP’ye bir fırsat var. Manevi tazminat davası açılmış. Hodri meydan, mahkeme
orada. Mahkemeler buna karar verecek, CHP Grubu değil, CHP Grubundaki alkışlar
değil.
(Mikrofon
otomatik cihaz tarafından kapatıldı)
BAŞKAN
– Buyurun Sayın Bostancı. 
MEHMET
NACİ BOSTANCI (Amasya) – Burada arkadaşların böyle ajite edici bir dille
propaganda destekleri değil, soğukkanlı, sakin, milletin vicdanını temsil eden
mahkemeler buna karar verecek. Ve bir kez daha göreceğiz ki o mahkemelerde,
bizim kanaatimiz odur, bu iş doğru çıkmayacaktır.
Teşekkür
ediyorum.
MURAT
EMİR (Ankara) – Para var mı, yok mu; onu söyleyin.
ALİ
ŞEKER (İstanbul) – Para var mı? Gönderildi mi?
BAŞKAN
– Teşekkür ederim Sayın Bostancı.
Sayın
Turan, söz istemişsiniz, nöbetçi grup başkan vekilinize verdim, talebinizi
alayım.
BÜLENT
TURAN (Çanakkale) – Sayın Başkan, izin verirseniz, az önce sayın grup başkan
vekili bizi kastederek, beni kastederek “Belgelerin resmîliğini doğrulamıştır.”
dedi. Buna cevap vermek istiyorum.
BAŞKAN
– Sataşmadan söz istiyorsunuz.
Buyurun
Sayın Turan. (AK PARTİ sıralarından alkışlar) 
VI.- SATAŞMALARA İLİŞKİN KONUŞMALAR (Devam)
2.- Çanakkale Milletvekili Bülent Turan’ın, Manisa Milletvekili Özgür
Özel’in yaptığı açıklaması sırasında şahsına sataşması nedeniyle konuşması
BÜLENT
TURAN (Çanakkale) – Sayın Başkan, değerli milletvekilleri; hepinizi saygıyla
selamlıyorum.
Türkiye'nin
gündemini böyle yalanlarla, iftiralarla meşgul ederek Meclisi de buna
bağlayarak uzun süre zaman kaybını usul ekonomisi açısından doğru bulmadığımı
ifade etmek istiyorum.
Az
önce kıymetli grup başkan vekili, benim “resmî belge” ifademi, güya bu
belgelerin doğrulandığından kaynaklı söylediğimi ifade ettiler. 
Anlamaya
çalışana yardımcı oluruz, anlamayana anlatırız ama anlamak istemeyene yapacak
bir şey yok. 
İfadem
aynen şöyle : “A Haber’e konuşan Bülent Turan: ‘CHP bir ana muhalefet partisi
gibi değil âdeta ABD'nin sesi radyosu gibi çalışıyor, FETÖ'nün sesi radyosu
gibi yayın yapıyor. Biliyorsunuz Bilal Erdoğan'ın bir kebapçıda çekilen
fotoğrafını DEAŞ liderleriyle diye sunmuşlardı. Geçen hafta, kendi partisinin
açıklarını kapatmak için bir iddia ortaya attı Kılıçdaroğlu.’” Az önce izledik,
ticari işlemlerden kaynaklanan rutin belgeleri; banka transferi, sicil
kayıtları vesair... 
MEHMET
GÖKDAĞ (Gaziantep) – Yani gönderildiğini kabul ediyorsunuz.
ALİ
ŞEKER (İstanbul) – Özel kalem müdürü ne satıyor? 
EREN
ERDEM (İstanbul) – Belgeler gerçek, belgeler. 
BAŞKAN
– Sayın milletvekilleri, lütfen…
BÜLENT
TURAN (Devamla) - Bu belgeyi suçmuş gibi, iddiasına ispatmış gibi sundu. Biz
buna alışığız, ilk defa yapmıyor; sürekli yapıyor. 
EREN
ERDEM (İstanbul) – E, teyit ettiniz şimdi. Şu anda teyit ettiniz.
ALİ
ŞEKER (İstanbul) – Özel kalem müdürü ne alıp satıyor?
BÜLENT
TURAN (Devamla) - Kılıçdaroğlu demişti ki: Türkiye’den dışarıya döviz gönderen
belgeyi açıklayacağım. Avukatlarla konuştum, isimleri geçenlerin kendisiyle
konuştum; bırakın oraya para gönderilmesini, aksine Türkiye’ye gelen döviz var,
kazanç var, kâr var, vergi var. Tüm işlemler ticari denetim içerisinde normal
işlemler. 
MAHMUT
TANAL (İstanbul) – Paranın varlığını ikrar ediyorsunuz Sayın Turan. 
EREN
ERDEM (İstanbul) – Para Man Adası’na gidiyor. Para buraya gelmiyor, buradan Man
Adası’na gidiyor. 
BÜLENT
TURAN (Devamla) - Dolayısıyla bir daha söylüyorum: O belgeleri mahkemeye
sunacak Kılıçdaroğlu, çıkan tabloda mahcup olacak mı? Bence olmayacak. (CHP
sıralarından alkışlar) Niye olmayacak? Utanmak bir erdemdir. 
EREN
ERDEM (İstanbul) – Para Man Adası’na gidiyor. Man Adası’ndan buraya gelmiyor,
buradan Man Adası’na gidiyor. 
BÜLENT
TURAN (Devamla) - Siyasi ahlak iftiradan uzak kalmaktır ama sürekli iftira
atarak, hakaret ederek belgeymiş gibi kâğıt göstererek adım atmak bir siyaset
değildir. 
Teşekkür
ediyorum Sayın Başkan. (AK PARTİ sıralarından alkışlar) 
ÖZGÜR
ÖZEL (Manisa) – Sayın Başkan, İç Tüzük 69’a göre Cumhuriyet Halk Partisi Grubu
adına…
MAHMUT
TANAL (İstanbul) – Paranın varlığını ikrar etti, kabul etti; daha bunun ötesi
var mı? 
MEHMET
GÖKDAĞ (Gaziantep) – “Ticari işlem” diyor…
ALİ
ŞEKER (İstanbul) – Ticari iş!
EREN
ERDEM (İstanbul) – Oradan buraya gelmiyor para, buradan oraya gidiyor. 
BAŞKAN
– Arkadaşlar, sayın milletvekilleri; Grup Başkan Vekiliniz konuşuyor siz arkada
gürültü yapıyorsunuz; lütfen…
BÜLENT
TURAN (Çanakkale) – Bravo Başkan, bravo! 
MAHMUT
TANAL (İstanbul) – Sayın Başkan, özür dileriz, mahkemeler ahlaksız işe bakmaz
ki. 
BAŞKAN
- Buyurun Sayın Başkan. 
ÖZGÜR
ÖZEL (Manisa) – Cumhuriyet Halk Partisini ABD’nin sesi olarak konuşmakla itham
etmiştir, İç Tüzük 69’a göre cevap hakkını kullanmak istiyorum. 
BAŞKAN
– Yeni bir sataşmaya, yeni bir tartışmaya meydan vermeyelim lütfen Sayın
Başkan. 
Buyurun
Sayın Özel. (CHP sıralarından alkışlar) 
3.- Manisa Milletvekili Özgür Özel’in, Çanakkale Milletvekili Bülent
Turan’ın sataşma nedeniyle yaptığı konuşması sırasında Cumhuriyet Halk
Partisine sataşması nedeniyle konuşması
ÖZGÜR
ÖZEL (Manisa) – Sayın Başkan, teşekkür ediyorum. 
Öncelikle
şunu söyleyelim: Biraz önce yapılan konuşma da, A Haber’e çıkıp alelacele
yapılan açıklama da tam anlamıyla suçun ikrarı mahiyetindedir. 
NİHAT ÖZTÜRK
(Muğla) – Hani suç nerede var? 
ÖZGÜR ÖZEL
(Devamla) - 3628 sayılı Yasa’ya göre eğer kişiler mal varlıklarını nasıl elde
ettiklerini açıklayamıyorlarsa bu paraya kara para, rüşvet, yolsuzluk parası
gözüyle bakılır. 
HASAN BASRİ KURT
(Samsun) – Dinlemeden konuşuyorsun.
ÖZGÜR ÖZEL
(Devamla) - Buradaki sıkıntı şu: Kimse bu milletin Meclisine çıkıp milletin
temsilcilerinin gözünün içine baka baka ve milletin huzurunda ne milleti ne
temsilcilerini salak yerine koymaya kalkmasın. (CHP sıralarından alkışlar) Ne
gördüğümüzü ne okuduğumuzu anlıyoruz. Elde “SWIFT” belgeleri var yani paranın
gittiği yerden dekontlar. Bir de, elde parayı yollayan bankanın belgeleri var,
dekontları, bire bir tutuyor. 
BÜLENT TURAN
(Çanakkale) – Kim göndermiş, kim?
NİHAT ÖZTÜRK
(Muğla) – Kimden aldın? Kimden aldın?
ÖZGÜR ÖZEL
(Devamla) - Öyle bir suçüstü durumuyla karşı karşıya ki “Bunlar sahte.”
diyemiyor. Bak “Kimden aldın?” diyor. 
NİHAT ÖZTÜRK
(Muğla) – Kim gönderdi?
ÖZGÜR ÖZEL
(Devamla) - Soru şu: 1 sterlinlik bir şirket kurulmuş. Şirketi kuran tanıdık
ahbap; tam güvenilmiyor, sonra Erdoğan’ın çaycısına şirket devrediliyor. 
NİHAT ÖZTÜRK
(Muğla) – Nereden biliyorsun, nereden?
ÖZGÜR ÖZEL
(Devamla) - Sonra aynı şirkete nereden kazanıldığı belli olmayan, damattan,
dünürden, Özel Kalem Müdüründen, kendi oğlundan para aktarılıyor, para
yollanıyor. 
NİHAT ÖZTÜRK
(Muğla) – Şirketin ortağı mısın? Nereden biliyorsun?
ÖZGÜR ÖZEL
(Devamla) - Kardeşim, yollanan para bir ticaretten dolayı gelen para değil,
içeride kaynağı ispatlanamayan kara ve kirli bir paradır. Bunun dekontunu
koyduk. Yetim hakkı var burada, yetim hakkı! (CHP sıralarından alkışlar) Bu
yetim hakkına karşı çıkıp da “Efendim, yalan konuşuyorlar.” Ne yalanı? İspat
istediniz, alnınızın ortasına yapıştırdık ispatı. Dekont koyuyoruz kardeşim,
dekont! 
(Mikrofon
otomatik cihaz tarafından kapatıldı)
ÖZGÜR ÖZEL
(Devamla) - Varsa dekontun gerçek olmadığını ispatla.
Saygılar
sunuyorum. (CHP sıralarından alkışlar) 
NİHAT ÖZTÜRK
(Muğla) – O paralar Recep Tayyip Erdoğan’ın parası mı?
BAŞKAN –
Teşekkür ederim Sayın Özel.
BÜLENT TURAN
(Çanakkale) – Sayın Başkan…
MAHMUT TANAL
(İstanbul) – Sayın Başkan, biraz önce Sayın Turan Bey dedi ki: “Bunlar ticarettir.”
Özel kalem müdürü, memur. Özel kalem müdürünün ticaret yapması yasak. Böyle bir
şey olabilir mi?
BAŞKAN – Sayın
Turan, buyurun.
(AK PARTİ ve CHP
sıralarından gürültüler)
BAŞKAN – Sayın
milletvekilleri, lütfen… Sayın milletvekilleri…
ALİ ŞEKER (İstanbul)
– Kendisi iyi de çevresi kötü değil mi?
BAŞKAN – Sayın
Turan, buyurun, sizi dinliyorum. 
BÜLENT TURAN
(Çanakkale) – Sayın Başkan, şu tiyatroya alet olmak istemiyorum. [CHP
sıralarından alkışlar(!)] Söylemek istediğim şu: Ellerinde belge diye salladıkları
kâğıtları 1,5 milyon bedelle açılan tazminat davasında mahkemeye sunsunlar…
ÖZGÜR ÖZEL
(Manisa) – Sunacağız.
BÜLENT TURAN
(Çanakkale) – …el mi yaman bey mi yaman, mahkeme de karar versin. 
ÖZGÜR ÖZEL
(Manisa) – Sayın Başkan, tutanaklara geçmesi açısından… (AK PARTİ ve CHP
sıralarından gürültüler)
BAŞKAN – Buyurun
Sayın Başkan.
Sayın
milletvekilleri, lütfen…
ÖZGÜR ÖZEL
(Manisa) – Cumhuriyet Halk Partisi Grubu olarak tiyatro gibi bir sanatın
aşağılama aracı olarak kullanılmasına karşıyız, bir.
BÜLENT TURAN
(Çanakkale) – Geç bunları.
MARKAR ESEYAN
(İstanbul) – 15 Temmuz tiyatroydu hani? 
ÖZGÜR ÖZEL
(Manisa) – Burada kimse tiyatro falan yapmıyor, gerçekleri açıklıyoruz.
MARKAR ESEYAN
(İstanbul) – 15 Temmuz tiyatro değil miydi Özgür Bey?
ÖZGÜR ÖZEL
(Manisa) – Şu söz bize ait değil, bu söz Sayın Genel Başkanlarına ait, diyor
ki: “Benim dünürüm, oğlum, özel kalem müdürüm, damadım güya para aktarmış. Var
mı elinde ispatı?”
ENGİN ÖZKOÇ
(Sakarya) – Var.
EREN ERDEM
(İstanbul) – Var.
ÖZGÜR ÖZEL
(Manisa) – “İspatlamazsan…” diyor, hakaret ediyor, “İspatlarsan gereğini
yapacağım.” diyor. Gereğini yapacak mı, yapmayacak mı? Biz Cumhurbaşkanına…
Diyorlar ki: “Bu hesaplarda Cumhurbaşkanının parası yok.”
ALİ ŞEKER
(İstanbul) – Kimin parası?
ÖZGÜR ÖZEL
(Manisa) – Bizim iddiamız: Damadın, dünürün…
BÜLENT TURAN
(Çanakkale) – Ver mahkemeye, görelim. 
ÖZGÜR ÖZEL
(Manisa) – Mahkemeye vereceğiz, vereceğiz.
BÜLENT TURAN
(Çanakkale) – Göster mahkemeye, ver.
ÖZGÜR ÖZEL
(Manisa) – “Damadın, dünürün, özel kalem müdürünün yurt dışına suçüstü bir
pozisyonda para aktardığının belgelerini koyarız.” dedik, “Koyamazsınız.”
dediler, aha da belgeler. Buradan sonra kurtarır yanı yoktur, istifa edecek
Genel Başkanınız, istifa, istifa. (CHP sıralarından alkışlar) 
BAŞKAN – Sayın
Bostancı, buyurun.
MEHMET NACİ
BOSTANCI (Amasya) – Sayın Başkanım, kayıtlara geçsin diye söylüyorum…
BAŞKAN – Evet,
dinliyorum, buyurun.
MEHMET NACİ
BOSTANCI (Amasya) – İddia edilen, CHP Grubu; ispat edilen yer orası olamaz,
ispat edilecek yer mahkemedir.
ÖZGÜR ÖZEL
(Manisa) – O da olacak, sabredin.
MEHMET NACİ
BOSTANCI (Amasya) – CHP Grubunun bir fırsatı vardır; koşa koşa kürsüye giderek
propagandaya devam etmek yerine, propaganda araçlarıyla algı oluşturmaya
çalışmak yerine, koşa koşa gidilecek yer mahkemedir. Biz ne olduğunu biliyoruz,
bu belgelerin bizim gözümüzde bir kuruşluk kıymeti yoktur. 
Saygılarımla.
(AK PARTİ sıralarından alkışlar) 
BAŞKAN –
Teşekkür ederim Sayın Bostancı. 
ÖZGÜR ÖZEL
(Manisa) – Sayın Başkan…
BAŞKAN – Sayın
Özel…
ÖZGÜR ÖZEL
(Manisa) – Daha fazla uzatmayalım ama şimdi, bir söz söylersen tutarlılığı
olacak, bunu sırf bize söylemeyeceksin. Genel Başkan bunları iddia etti, Sayın
Cumhurbaşkanı şöyle mi savundu kendini… “Ben şimdi bir açıklama yapmayacağım.
Mahkemede avukatlarım beni savunacak.” demedi. “Ben çıkıyorum, ‘Hayır.’
diyorum. İspatlamazsan nokta nokta, ispatlarsan gereğini yaparım.” dedi.
Siyasette ispat yeri aha da o arenadır, partilerin grup toplantısıdır. İspat
ettik mi etmedik mi kardeşim? Belge gerçek mi, değil mi? (CHP sıralarından
alkışlar)
BÜLENT TURAN
(Çanakkale) – Belgeyi ver, belgeyi. 
ÖZGÜR ÖZEL
(Manisa) – Belge hayat kadar, su kadar… 
BÜLENT TURAN
(Çanakkale) – Ver belgeyi, ver. 
ÖZGÜR ÖZEL
(Manisa) – …cihan kadar gerçektir, o kadar söylüyorum. 
BÜLENT TURAN
(Çanakkale) – Değil.
MEHMET NACİ
BOSTANCI (Amasya) – Sayın Başkan…
BAŞKAN – Evet,
son söz, Sayın Bostancı…
BÜLENT TURAN
(Çanakkale) – Belge yok belge, Sayın Başkan.
ENGİN ÖZKOÇ
(Sakarya) – Var, var, var.
MEHMET NACİ
BOSTANCI (Amasya) – Burada açık bir çarpıtma var. Bu işlerin, iddiaların ispat
edileceği yer mahkemedir. Mahkemede bekliyoruz. 
BAŞKAN – Tamam. 
Konu karşılıklı
müzakere edilmiştir. Sonuç itibarıyla tutanaklara geçmiştir. 
BÜLENT TURAN
(Çanakkale) – Belgeleri versin, bakalım. Belge yok ortada Sayın Başkan.
BAŞKAN – Sayın
Başkan, lütfen…
Birleşime on
dakika ara veriyorum. 
Kapanma Saati: 16.26
İKİNCİ OTURUM
Açılma Saati: 16.50
BAŞKAN: Başkan Vekili Yaşar TÜZÜN
KÂTİP
ÜYELER: Bayram ÖZÇELİK (Burdur), Mehmet Necmettin AHRAZOĞLU (Hatay) 
-----0-----
BAŞKAN – Türkiye
Büyük Millet Meclisinin 29’uncu Birleşiminin İkinci Oturumunu açıyorum.
Gündeme
geçiyoruz.
Başkanlığın
Genel Kurula sunuşları vardır.
Türkiye Büyük
Millet Meclisi Başkanlığının bir tezkeresi vardır, okutup oylarınıza sunacağım:
VIII.- BAŞKANLIĞIN GENEL KURULA SUNUŞLARI
A) Tezkereler
1.- Türkiye Büyük Millet Meclisi Başkanlığının, Türkiye Büyük Millet
Meclisi Başkanı İsmail Kahraman ve beraberindeki Parlamento heyetinin, Türk
Dili Konuşan Ülkeler Parlamenter Asamblesi (TÜRKPA) 7’nci Genel Kuruluna
katılmak üzere Kırgızistan’a ziyarette bulunmalarına ilişkin tezkeresi (3/1356)
Türkiye Büyük Millet Meclisi Genel Kuruluna
Türkiye Büyük
Millet Meclisi Başkanı Sayın İsmail Kahraman ve beraberindeki Parlamento
heyetinin Türk Dili Konuşan Ülkeler Parlamenter Asamblesi (TÜRKPA) 7’nci Genel
Kuruluna katılmak üzere Kırgızistan’a ziyarette bulunmaları hususu 3620 sayılı
Türkiye Büyük Millet Meclisinin Dış İlişkilerinin düzenlenmesi Hakkında
Kanun’un 9’uncu maddesi uyarınca Genel Kurulun tasviplerine sunulur.
 İsmail
Kahraman
 Türkiye
Büyük Millet Meclisi 
 Başkanı
ÖZGÜR ÖZEL
(Manisa) – Karar yeter sayısı talep ediyoruz.
BAŞKAN – Karar
yeter sayısı arayacağım.
Kabul edenler…
Kabul etmeyenler… Karar yeter sayısı yoktur.
Beş dakika ara
veriyorum.
Kapanma Saati: 16.52
ÜÇÜNCÜ OTURUM
Açılma Saati: 17.01
BAŞKAN: Başkan Vekili Yaşar TÜZÜN
KÂTİP
ÜYELER: İshak GAZEL (Kütahya), Mehmet Necmettin AHRAZOĞLU (Hatay) 
-----0-----
BAŞKAN – Türkiye
Büyük Millet Meclisinin 29’uncu Birleşiminin Üçüncü Oturumunu açıyorum.
Türkiye Büyük
Millet Meclisi Başkanlığı tezkeresinin oylamasında karar yeter sayısı
bulunamamıştı. Şimdi tezkereyi tekrar oylarınıza sunacağım ve karar yeter
sayısı arayacağım.
Kabul edenler…
Kabul etmeyenler... Tezkere kabul edilmiştir, karar yeter sayısı vardır.
Sayın
milletvekilleri, Milliyetçi Hareket Partisi Grubunun İç Tüzük’ün 19’uncu
maddesine göre verilmiş bir önerisi vardır, okutup işleme alacağım ve
oylarınıza sunacağım.
IX.- ÖNERİLER
A) Siyasi Parti Grubu Önerileri
1.- MHP Grubunun, Grup Başkan Vekili Manisa Milletvekili Erkan Akçay
tarafından, öğretmenlik mesleği hakkındaki mevcut sorunların araştırılarak
alınması gereken önlemlerin belirlenmesi amacıyla 28/11/2017 tarihinde Türkiye
Büyük Millet Meclisi Başkanlığına verilmiş olan Meclis araştırması önergesinin
ön görüşmelerinin Genel Kurulun 28 Kasım 2017 Salı günkü birleşiminde
yapılmasına ilişkin önerisi
Türkiye Büyük Millet Meclisi Başkanlığına
Danışma
Kurulunun 28/11/2017 Salı günü (bugün) toplanamadığından grubumuzun aşağıdaki
önerisinin İç Tüzük’ün 19'uncu maddesi gereğince Genel Kurulun onayına
sunulmasını arz ederim.
Saygılarımla.
 Erkan
Akçay
 Manisa
 MHP
Grup Başkan Vekili
Öneri:
28
Kasım 2017 tarih, 2510 sayıyla TBMM Başkanlığına MHP Grup Başkan Vekili ve
Manisa Milletvekili Erkan Akçay'ın verdiği, öğretmenlik mesleği hakkındaki
mevcut sorunların araştırılarak alınması gereken önlemlerin belirlenmesi
amacıyla Meclis araştırması açılmasına dair önergemizin görüşmelerinin
28/11/2017 Salı günkü Birleşimde yapılması önerilmiştir.
BAŞKAN
– Önerinin gerekçesini açıklamak üzere, öneri sahibi Milliyetçi Hareket Partisi
Grubu adına Ankara Milletvekili Zühal Topcu. 
Buyurun.
(MHP sıralarından alkışlar)
Sayın
Topcu, süreniz beş dakika efendim. 
MHP
GRUBU ADINA ZÜHAL TOPCU (Ankara) – Teşekkür ediyorum Sayın Başkan. 
Öncelikle
yeni görevinizde başarılar diliyoruz. İnşallah hayırlara vesile olur diyoruz. 
Evet,
Meclis bugün başladığından itibaren çok sıcak tartışmalar gündeme geldi, herkes
hararetle konulara dâhil olmaya çalıştı ama ben gerçekten bu ülkenin gerçek
gündeminin eğitim olduğunu sizlerle paylaşmak istiyorum ve ağlanacak hâlimize
güldüğümüzü de burada belirtmek istiyorum aslında. 
Eğer
bir ülkeyi batırmak istiyorsanız eğitimle uğraşın, kalkındırmak veya yüceltmek
istiyorsanız yine eğitimle uğraşabilirsiniz. İşte, bakıldığında gelen bütün
bakanların veya gelen bütün üst düzey yöneticilerin bahsettiği gibi “Eğitim
sistemini kökünden değiştiriyoruz.” ifadesi aslında bunun da bir örneği.
Kökünden değiştirmek istedikleri aslında yalnızca sınav sisteminde yapılan
değişiklik. 
Sayın
Başkanım, ikaz edebilir misiniz? Arkadaşlar için çok önemli değil ama bu ülke
için çok önemli olduğunu düşünüyoruz. 
BURHANETTİN
UYSAL (Karabük) – Bizim için de önemli.
BAŞKAN
– Sayın milletvekilleri, kürsüdeki milletvekili arkadaşımızın gerçekten biz de
konuşmasını burada zorlukla dinliyoruz. İçerideki uğultudan dolayı, aranızdaki
sohbetlerden dolayı ciddi bir rahatsızlık söz konusu. Sayın hatip de bunu
belirtti. O nedenle -bugün bayanlarımıza tabii ki pozitif ayrımcılık yaptık, üç
gündem dışını da bayan arkadaşlara verdik- sizi biraz daha sakin olmaya,
sükûnetli davranmaya davet ediyorum. 
Sayıp
Topcu, buyurun efendim. 
ZÜHAL
TOPCU (Devamla) – Geçen süreyi de eklerseniz…
Peki, teşekkür
ediyorum.
Evet, her zaman
dediğimiz gibi, eğitimde bir değişiklik yapmak istiyorsak sınav sisteminden
değil, öğretmenlerden başlamamız lazım. Yani şu anda öğretmenlerin o kadar çok
sorunu var ki, öğretmenin bu sorununu çözmedikten sonra hiçbir değişikliği
gerçekleştirebilmeniz mümkün değildir. Onun için diyoruz ki öğretmeni
yetiştirmeden başlamak lazım. Öğretmeni yetiştirmek için de öncelikle öğretmen
yetiştiren fakültelerin sistemlerinin hem içerik olarak hem program olarak
tekrar gözden geçirilmesi lazım. Daha geçen hafta Sayın Başbakanın bir yerdeki
konuşmasında işsizlikle ilgili ve diğer problemlerle ilgili “Her ile üniversite
açtık ama doğru mu yaptık, bir sürü hata yaptığımızın farkındayız.” şeklinde
ifadeleri söylemesi de aslında bu yapılan yanlışlıkların bir göstergesi olarak
alınabilir. 
Evet, sistemin
mutlaka değiştirilmesi lazım. Bu sistemin değiştirilmesi gerekirken bir,
öğretmenlerin özlük haklarının iyileştirilmesi lazım. Şu anda bakıldığında
neredeyse öğretmen maaşları açlık sınırına yaklaşmış durumda ve yine, öğretmen
atamalarına geldiğimizde, bu kürsüye her geldiğimizde, bu sorunları dile
getirdiğimizde söylediğimiz tek şey var: “Öğretmenin ücretlisi de olmaz,
öğretmenin sözleşmelisi de olmaz.” Bunun içindir ki mutlaka öğretmenin
statüsünün belli bir, gerçekten saygıya değer bir hâle getirilmesi gerekmektedir.
Ve bu gibi şeylerde içimizden geldiği gibi bir laf söyleme yerine, bir lafı
söylerken “Gırtlak kırk boğumdur.” ifadesinden hareketle, bir televizyonda
yapacağınız, işte, ücretli öğretmenlerin veya şunların kadroya geçirilmesine
yönelik olarak -sosyal medyada geziyor ve bir sürü öğretmenin de dilinde- bu
gibi ifadeleri gündeme getirirken çok dikkatli olunması gerekmektedir. Bunun
için dediğimiz, öğretmenlik mesleğinin tekrar dikkate alınması, maaş
durumlarının, atama durumlarının ve yetiştirilme durumlarının tekrar gözden
geçirilmesi gerekmektedir. Bir öğretmenin yapması gereken mesleklerden
bahsederken sobayı tutuşturmasına kadar görev veriliyor. Öğrenicinin 21’inci
yüzyıl becerilerine donanımlı olarak yetiştirilmesinden sorumluyken biz
öğretmenden, gerçekten, hayat standardını yakalamasındaki maaşı esirgiyoruz.
Bunun için diyoruz ki: Tekrar gözden geçirelim. Bu sorunları ortadan
kaldıralım.
Teşekkür
ediyorum. (MHP sıralarından alkışlar)
BAŞKAN – Ek süre
verebilirim Sayın Topcu bir dakika. 
ZÜHAL TOPCU
(Ankara) – Gerek yok. 
BAŞKAN –
Teşekkür ederiz, sağ olun. 
Halkların
Demokratik Partisi Grubu adına Gaziantep Milletvekili Sayın Mahmut Toğrul.
Sayın Toğrul,
buyurun. (HDP sıralarından alkışlar)
HDP GRUBU ADINA
MAHMUT TOĞRUL (Gaziantep) – Teşekkür ederim Sayın Başkan.
Ben de yeni
görevinizde başarılar diliyorum. Umut ediyorum bu ülkenin barışına, bu Meclisin
barışına katkı sunar.
Değerli
arkadaşlar, öğretmenlerimizin meselesini, gerçekten, bu ülkenin en önde gelen
meselelerinden biri olarak algılamamız gerekiyor. 20 Temmuz 2016 tarihinden
sonra inşa edilen OHAL rejimiyle en ağır darbe maalesef öğretmenlere
vurulmuştur. 15 Temmuz sonrası tam bir öğretmen avı başlatılmıştır. 34 bine
yakın öğretmen haksız, hukuksuz bir şekilde ihraç edilmiştir. İhraçlar muhalif,
demokrat eğitim emekçilerini de kapsayacak şekilde genişletilmiştir. OHAL
süresinde 1.500’den fazla öğretmen sadece sendikal faaliyetlerinden dolayı
ihraç edilmiştir. 11 binden fazla öğretmen 3 ile 6 ay arasında maalesef açıkta
bekletilmiştir. 2017-2018 eğitim öğretim yılının açılışına sayılı günler kala,
özellikle Kürtlerin yoğun yaşadığı illerde 1.200’e yakın eğitim emekçisi
1990’lı yıllardaki gibi sürgün edilmiştir. Sürgün edilen öğretmenlerin aile
bütünlükleri bozulmuş, Anayasa’ya aykırı şekilde öğrencilerinden öğretmenler
kopartılmıştır.
Bununla
birlikte, KPSS ve mülakattan yüksek puanlarla geçerek atandığı hâlde güvenlik
soruşturmaları ve MİT raporları gerekçe gösterilerek ataması iptal edilen çok
sayıda öğretmen mevcuttur. Geçtiğimiz günlerde, ihraç edilen öğretmen bir
ailenin çocuklarıyla birlikte yeni bir umut için çıktığı Ege Denizi’nde
boğulmaları ihraç edilen tüm öğretmenlerin ve ailelerinin içinde bulundukları
durumu acı bir şekilde göstermiştir. Bugün öğretmenler Türkiye’den umudu
kesmiş, ölümü bile göze alarak yurt dışına çıkışı düşünüyorlarsa ya da Nuriye
ve Semih gibi bedenlerini ölüme yatırmışlarsa siyasi iktidarın takkesini önüne
koyup tekrar durumu gözden geçirmesinde büyük yarar vardır.
Değerli
arkadaşlar, on beş yıllık AKP iktidarı süresince öğretmelerin çalışma ve yaşam
koşulları giderek ağırlaştırılmış, Türkiye’de öğretmenlik yoksulluk sınırı
altında bir ücretle yaşamaya mahkûm edilmiştir. AKP iktidarında öğretmenlerin
aydın kimliği törpülenmiş, itaat eden öğretmen tipi dayatılmaktadır. Öğretmenlerin
tamamen siyasi iktidara biat eder hâle getirilmeleri, öğretmenlik mesleğinin
teknik bir mesleğe indirgenme şeklinde öğretmenlerin az iş yapıp çok tatil
yapanlar olarak itibarsızlaştırılmalarına devam edilmektedir. Öğretmenlere,
aynı zamanda, mali ve özlük hakları kısıtlanırken birçok angarya da
yüklenmektedir.
(Mikrofon
otomatik cihaz tarafından kapatıldı) 
MAHMUT TOĞRUL
(Devamla) – Sayın Başkanım, bir dakikanızı rica etsem.
BAŞKAN – Peki,
bugüne mahsus ek bir dakika süre veriyorum, sözlerinizi tamamlayın lütfen.
MAHMUT TOĞRUL
(Devamla) – Teşekkür ederim.
En son, 10
Kasımda yürürlüğe giren Millî Eğitim Bakanlığı Rehberlik Hizmetleri
Yönetmeliği’yle öğretmenler görevi dışında işler de yüklenmektedir. Özellikle,
12 pilot uygulamayla hayata geçirilen performans değerlendirme sistemi, AKP’nin
zaten OHAL ve KHK’siyle ihraç, kademe durdurma, açığa alma, maaştan kesme gibi
sindirme yöntemleri Demokles’in kılıcı gibi eğitimcilerimizin üzerinde
sallanmaktadır. İş barışını tehdit eden bu uygulama her yönüyle fişlemedir,
mobbingdir. AKP elini öğretmenlerin yakasından çekmelidir. 
Değerli
arkadaşlar, öğretmenlere bunlar yapılırken peki, öğrencilere ne yapılmaktadır?
Her gün bir sınav sistemi değişikliyle âdeta öğrencilerin de psikolojisi
bozulmaya mahkûm edilmiştir. 
Biz, yarın,
zaten bu konularla ilgili bir basın açıklamasıyla özellikle öğrencilerimize
yönelik ikide bir sınav sistemindeki değişikliği gündeme getireceğiz. 
Bu vesileyle,
Genel Kurulu saygıyla selamlıyorum. (HDP sıralarından alkışlar) 
Teşekkür ederim
Başkanım.
BAŞKAN –
Teşekkür ederim Sayın Toğrul. 
Şimdi, söz
sırası, Cumhuriyet Halk Partisi Grubu adına Hatay Milletvekili Serkan Topal’a
aittir. 
Sayın Topal,
buyurun efendim. (CHP sıralarından alkışlar) 
CHP GRUBU ADINA
SERKAN TOPAL (Hatay) - Teşekkür ediyorum Sayın Başkan. 
Değerli
milletvekilleri, hepinizi saygıyla selamlıyorum. 
Sayın Başkan,
yeni görevinizde de başarılar diliyor, hayırlı olmasını diliyorum. 
AK PARTİ
Hükûmeti İç Tüzük’ü değiştirdi, maalesef şu anda sadece üç dakikamız var. Değerli
öğretmen arkadaşlarımızın koca sorunlarını bir öğretmen olarak üç dakikada
nasıl anlatacağız, maalesef şu anda sıkıntı yaşıyoruz yine burada. 
Az önce Sayın
Topcu’yu da dinledim. Sayın Topcu’nun dediğine katılıyorum. Eğer bir ülkeyi
yıkmak istiyorsanız gerçekten, sadece eğitimini ele alın, işgal edin, çökertin,
zaten o ülke çöker. 
Değerli
arkadaşlar, kuşkusuz eğitim sistemimizin en temel sorunlarından bir tanesi de
öğretmen arkadaşlarımız çünkü öğretmen arkadaşlarımız geleceğin mimarlarıdır,
ülkemizin kalkınması ancak öğretmen arkadaşlarımızın yetiştireceği fikri hür,
vicdanı hür, irfanı hür nesillerle mümkündür. Ancak bu nesilleri
yetiştirebilmesi için de o öğretmen arkadaşlarımızın da vicdanen rahat olması
gerekiyor, fikren, madden, manen özgür olması gerekiyor. Peki, bütün bu
olanakları, bütün bu zemini Hükûmet, iktidar yapabiliyor mu? Maalesef hayır. 
Öncelikle,
bedenlerini, açığa alınan ya da ihraç edilen on binlerce öğretmen ve
akademisyen için açlığa yatıran Nuriye ve Semih’e buradan binlerce selam
gönderiyorum. 
Değerli
arkadaşlar, öğretmen arkadaşlarımız artık doğru dürüst eyleme katılamıyor,
demokratik bir eyleme katılamıyor çünkü baskı var; sendikaya bile doğru dürüst
üye olamıyor, yine baskı var. Öğretmen arkadaşlarımızın çoğu ihraç edildi, açığa
alındı ve bunların içerisinde, inanın, çoğu da masum. 
Değerli
arkadaşlar, öğretmenlerin sorunlarından bir tanesi de atama, hepimiz çok iyi
biliyoruz. Millî Eğitim Bakanlığı buna bir türlü çözüm bulamadı. Çünkü 2002
yılından bugüne kadar sürekli bakanlar değişiyor ve her gelen yeni bakan
sürekli müfredat değiştiriyor. Maalesef bu konuda Hükûmet yetersiz kaldı. 
Öğretmenin
ücretlisi, sözleşmelisi olmaz. Öğretmenin mutlaka kadrolu olması gerekiyor,
nitelikli olması gerekiyor. Mülakat yerine liyakat tercih edilmeli ve özellikle
göreve yeni atanan öğretmen arkadaşlarımızla ilgili bir sıkıntı var. Göreve
atanıyorlar ama güvenlik soruşturması nedeniyle maalesef işe başlayamıyorlar.
Efendim, on yıl önce, yedi yıl önce bir tane akrabası bir bankaya para yatırmış,
bir şeyler olmuş. Lütfen, buradan sizlere de sesleniyorum sayın iktidar, bu
sorunu, bu mağduriyeti ortadan kaldıralım.
(Mikrofon
otomatik cihaz tarafından kapatıldı) 
SERKAN
TOPAL (Devamla) – Sayın Başkanım, bugüne istinaden bir dakika…
BAŞKAN
– Sayın Topal, bir dakika ek süre veriyorum, lütfen sözlerinizi toparlayın. 
SERKAN
TOPAL (Devamla) – Teşekkür ediyorum. 
Kısaca
Hükûmete önerilerimizi sunayım: 24 Kasım Öğretmenler Günü’nde öğretmenlere bir
maaş ikramiye verilmelidir. Öğretmenlerin maaşları yoksulluk sınırının üzerine
çıkarılmalıdır. Öğretmenlerin ek ders ücretleri en az 25 TL olmalıdır.
Öğretmenlere ödenen eğitim-öğretime hazırlık ödeneği tüm eğitim çalışanlarına
ödenmeli ve en az bir maaş tutarında olmalıdır. İnternet hizmeti öğretmenlere
ücretsiz olmalıdır. Öğretmenlerin sınav görev ücretleri en az 2 katına
çıkarılmalıdır. Öğretmenlere temsil tazminatı ödenmelidir, çocuk yardımları
artırılmalıdır. Ayrıca -az önce Sayın Genel Başkanımız da söylemişti- 3600 ek
gösterge hakkı tanınmalıdır. Yönetici atamalarında mutlaka liyakat esas
alınmalıdır ve bu yıl en az 40 bin öğretmen ataması yapılmalıdır.
Teşekkür
ediyorum, saygılarımı sunuyorum. (CHP sıralarından alkışlar)
BAŞKAN –
Teşekkür ederiz Sayın Topal.
Şimdi söz
sırası, Adalet ve Kalkınma Partisi Grubu adına Karabük Milletvekilimiz Sayın
Burhanettin Uysal’a aittir. (AK PARTİ sıralarından alkışlar)
AK PARTİ GRUBU
ADINA BURHANETTİN UYSAL (Karabük) – Sayın Başkan, değerli milletvekilleri; ben
de sözlerime başlamadan önce yeni Başkanımıza hayırlı uğurlu olsun diyorum,
Allah hayırlı hizmetler nasip etsin.
Milliyetçi
Hareket Partisi grup önerisi aleyhinde AK PARTİ Grubu adına söz almış
bulunuyorum, Genel Kurulu saygıyla selamlıyorum.
Bizler beşikten
mezara kadar ilim tahsil etmeyi emreden, kalemin kılıçtan üstün olduğuna inanan
bir medeniyetin mensuplarıyız. Bu nedenle öğretmenlerin önemini ne kadar
anlatsak azdır. AK PARTİ hükûmetleri olarak eğitimi uzun vadeli bir bakış
açısıyla geleceğimize yatırım olarak kabul ediyoruz. Biz sosyal ve ekonomik
kalkınmada sahip olduğumuz en önemli zenginliğimizin insan kaynağımız olduğunu
düşünüyoruz. Bu nedenle AK PARTİ hükûmetlerinin temel önceliği hep insana
yönelik yatırımlar olmuştur. Öğretmenlerine hak ettikleri değeri vermeyen,
onların fedakârlıkları karşısında ahde vefa göstermeyen hiçbir toplumun
geleceği yoktur. Bu anlayışla, son on beş yıldır bir taraftan eğitimde yılların
ihmallerini telafi etmeye çalışıyoruz… Eğitimi yaygınlaştırmaya, kalitesini
artırmaya çaba harcarken öğretmenlerimizin çalışma şartlarının da iyileştirilmesi
için var gücümüzle mücadele ve gayret ettik. Bundan sonra da bu gayretin
içerisinde olacağımızı belirtmek istiyoruz. Türkiye büyüdükçe, ülkemizin
imkânları genişledikçe bunları öncelikle öğretmen ve öğrencilerimizin
istifadesine sunmaya çalışacağız.
OECD raporlarına
göre, ülkelerin millî gelirlerinden eğitime ayırdığı pay en çok yüzde 5,2 iken
bizim eğitime ayırdığımız pay 5,8’dir. Avrupa ülkelerinden çok daha fazla bir
payı biz eğitime ayırıyoruz. 2002 yılında millî eğitime ayrılan pay 11 milyar
liraydı. Bu, o zamanki bütçenin yüzde 10’una tekabül ediyordu. Şimdi millî
eğitime ayırdığımız pay 122 milyar lira. Bu yılki bütçenin de yaklaşık yüzde
22’sine tekabül ediyor. 
2002 yılında
559.803 öğretmen varken 2003 yılından 2017 yılı Şubat ayına kadar on dört yılda
tam 561 bin yeni öğretmen ataması gerçekleştirdik. Bugün 905 bin öğretmenimiz
bulunmaktadır. Bunların 39 bini ise sözleşmeli öğretmenlerdir. 
Sayın Başkanım,
ek süre vereceğinizi düşünerek ben de buradan uzatıyorum. 
BAŞKAN –
Buyurun, buyurun. 
MAHMUT TANAL
(İstanbul) – Bence beş dakika konuş arkadaş ya. 
BURHANETTİN
UYSAL (Devamla) – Sağ olun, teşekkür ediyorum. 
Norm kadro
esaslarına göre, öğretmenlerin doluluk esaslarına baktığımızda, bugün
itibarıyla kadrolarının yüzde 90’ının dolu olduğunu görüyoruz. 
Elbette ki AK
PARTİ iktidarı döneminde öğretmenlerin maaşının iyileştirilmesiyle ilgili çok
önemli çalışmalar yapılmıştır. 
MAHMUT TOĞRUL
(Gaziantep) – Maaşları ne kadar Sayın Hatip? 
BURHANETTİN
UYSAL (Devamla) – Söyleyelim hocam, söyleyelim.
2002 yılında
470,20 Türk lirası maaş alan öğretmen bugün 2.713,36 Türk lirası maaş
almaktadır. Eğer ek ders ücretlerindeki artışları da göz önünde bulunduracak
olursak öğretmenlerimizin maaşında yüzde 434’lük bir artış gerçekleştirmişiz
hocam. 2002 yılında öğretmenlere “eğitim öğretime hazırlık ödeneği” adı altında
175 lira ödenirken bugün 1.050 lira ödenmektedir. 
Elbette ki
yapılanların öğretmenlerimize yeterli olduğunu söylemiyoruz. Öğretmenlerimizin
baş tacı olduğunu tekrar belirtiyor, yüce heyetinizi saygıyla tekrar
selamlıyorum. (AK PARTİ sıralarından alkışlar) 
MAHMUT TOĞRUL
(Gaziantep) – En düşük maaşı alan gruptur, en düşük maaşı alan. 
BAŞKAN –
Teşekkür ederiz Sayın Uysal. 
Sayın Özel,
buyurun.
ÖZGÜR ÖZEL
(Manisa) – Oylama sırasında karar yeter sayısı talep ediyoruz.
BAŞKAN – Peki.
Milliyetçi
Hareket Partisi Grubunun İç Tüzük’ün 19’uncu maddesine göre verilmiş bir
önerisi vardı, şimdi oylarınıza sunacağım ve karar yeter sayısını arayacağım:
Kabul edenler… Etmeyenler…
Kâtip üyeler
arasında bir anlaşmazlık söz konusu, oylama elektronik cihazla yapılacaktır
arkadaşlar.
(Elektronik
cihazla oylama yapıldı) 
BAŞKAN – Karar
yeter sayısı bulunamamıştır.
Birleşime beş
dakika ara veriyorum.
Kapanma Saati: 17.27
DÖRDÜNCÜ OTURUM
Açılma Saati: 17.37
BAŞKAN: Başkan Vekili Yaşar TÜZÜN
KÂTİP
ÜYELER: İshak GAZEL (Kütahya), Mehmet Necmettin AHRAZOĞLU (Hatay) 
-----0-----
BAŞKAN – Türkiye
Büyük Millet Meclisinin 29’uncu Birleşiminin Dördüncü Oturumunu açıyorum.
Milliyetçi
Hareket Partisi grup önerisinin oylamasında karar yeter sayısı bulunamamıştı.
Şimdi öneriyi tekrar oylarınıza sunacağım ve karar yeter sayısı arayacağım. 
Oylama
elektronik cihazla yapılacaktır. 
Oylama için üç
dakika süre veriyorum. 
(Elektronik
cihazla oylama yapıldı)
BAŞKAN – Sayın
milletvekilleri, karar yeter sayısı vardır, öneri kabul edilmemiştir.
Halkların
Demokratik Partisi Grubunun İç Tüzük’ün 19’uncu maddesine göre verilmiş bir
önerisi vardır, okutup işleme alacağım ve oylarınıza sunacağım.
2.- HDP Grubunun, Şanlıurfa Milletvekili Sayın Osman Baydemir ve
arkadaşları tarafından, Diyarbakır Barosu Başkanlığı yaptığı dönemde 28/11/2015
tarihinde Diyarbakır’da katledilen Tahir Elçi cinayetinin aydınlatılması,
sorumluların açığa çıkarılması amacıyla 27/11/2017 tarihinde Türkiye Büyük
Millet Meclisi Başkanlığına verilmiş olan Meclis araştırması önergesinin ön
görüşmelerinin Genel Kurulun 28 Kasım 2017 Salı günkü birleşiminde yapılmasına
ilişkin önerisi
28/11/2017
Türkiye Büyük Millet Meclisi Başkanlığına
Danışma Kurulu
28/11/2017 Salı günü (bugün) toplanamadığından grubumuzun aşağıdaki önerisinin
İç Tüzük’ün 19’uncu maddesi gereğince Genel Kurulun onayına sunulmasını
saygılarımla arz ederim.
 Filiz
Kerestecioğlu Demir
 İstanbul
 HDP
Grubu Başkan Vekili
Öneri: 
27 Kasım 2017
tarihinde Şanlıurfa Milletvekili Sayın Osman Baydemir ve arkadaşları tarafından
verilen 6023 sıra numaralı, Avukat Tahir Elçi Diyarbakır Barosu Başkanlığı
yaptığı dönemde, 28/11/2015 tarihinde Diyarbakır’da katledilmiştir. Tahir Elçi
cinayetinin aydınlatılması, sorumluların açığa çıkarılması amacıyla Türkiye
Büyük Millet Meclisine verilmiş olan Meclis araştırması önergesinin diğer
önergelerin önüne alınarak görüşmelerinin 28/11/2017 Salı günkü birleşiminde
yapılması önerilmiştir. 
BAŞKAN –
Önerinin görüşmelerine geçmeden önce Sayın Akçay’ın bir söz talebi var.
Buyurun Sayın
Akçay.
VII.- AÇIKLAMALAR (Devam)
24.- Manisa Milletvekili Erkan Akçay’ın, MHP Grubu olarak TBMM Başkan
Vekili Yaşar Tüzün’e yeni görevinde başarılar dilediklerine ilişkin açıklaması
ERKAN AKÇAY
(Manisa) – Teşekkür ederim Sayın Başkan. 
Sayın Başkan,
Meclis Başkan Vekilliğine bugün fiilen başlamış bulunuyorsunuz. Milliyetçi
Hareket Partisi Grubu olarak yeni görevinizi tebrik ediyoruz, hayırlı uğurlu
olmasını diliyoruz ve üstlendiğiniz bu görevi en iyi şekilde yerine
getireceğinize inanıyor ve başarılar diliyoruz. (MHP ve CHP sıralarından
alkışlar)
BAŞKAN – Çok
teşekkür ederim Sayın Akçay, sağ olun.
IX.- ÖNERİLER (Devam)
A) Siyasi Parti Grubu Önerileri (Devam)
2.- HDP Grubunun, Şanlıurfa Milletvekili Sayın Osman Baydemir ve
arkadaşları tarafından, Diyarbakır Barosu Başkanlığı yaptığı dönemde 28/11/2015
tarihinde Diyarbakır’da katledilen Tahir Elçi cinayetinin aydınlatılması,
sorumluların açığa çıkarılması amacıyla 27/11/2017 tarihinde Türkiye Büyük
Millet Meclisi Başkanlığına verilmiş olan Meclis araştırması önergesinin ön
görüşmelerinin Genel Kurulun 28 Kasım 2017 Salı günkü birleşiminde yapılmasına
ilişkin önerisi (Devam)
BAŞKAN –
Halkların Demokratik Partisi grup önerisinin gerekçesini açıklamak üzere öneri
sahibi Halkların Demokratik Partisi Grubu adına Diyarbakır Milletvekili İmam
Taşçıer.
Sayın Taşçıer,
buyurun. (HDP sıralarından alkışlar)
Süreniz beş
dakika.
HDP GRUBU ADINA
İMAM TAŞÇIER (Diyarbakır) – Sayın Başkan, değerli milletvekilleri; iki yıl önce
bugün Diyarbakır Barosu Başkanı Sayın Tahir Elçi onlarca kameranın önünde basın
açıklaması yaparken başından kurşunla vurularak öldürüldü. On beş yıllık AKP
iktidarının on üçüncü yılında, bu iktidar döneminde bu öldürme olayı oldu.
Başbakan hemen açıklama yaptı “Faillerini yakalayacağız.” dedi. Adalet Bakanı o
zaman Bekir Bozdağ’dı, Diyarbakır’a giderek ailesine taziye ziyaretinde bulundu
ve en kısa sürede faillerinin yakalanacağını söyledi. Olay yerinde onlarca
polis vardı, onlarca kamera kayıttaydı ama failleri hâlen yakalanmadı, yargı
önüne çıkarılmadı, hatta ifadeleri dahi alınmadı. 
Bu olayı kimler yapmışsa bir mesaj vermek
istemişlerdir, bu kadar kameranın önünde, basın açıklaması yapılırken. Bu
mesaj, aynen 1990’lı yıllarda, Kürtler yine kameraların önünde, açıkça, “faili
meçhul” dediğimiz -tırnak içinde- olaylara maruz kalmış ve hâlen onlar da
aydınlatılamamış... “Kürtlerin bu coğrafyada yaşama hakları yok.” mu denmek
isteniyor? 
Aynen Kürt siyasetçiler gibi, 6 milyondan fazla oy alan
HDP eş başkanları dâhil olmak üzere, milletvekilleri bugün zindanlarda
tutuluyor, Kürt belediye başkanlarının yerine kayyum atanıyor. Biz bu
senaryoları 1980’li ve 1990’lı yıllarda da görmüştük ancak bunların hiçbiri
Kürt sorununu çözme, bastırma konusunda yeterli olmadı. Kürt sorununu
demokratik ve barışçı yollarla çözmeye çalışan Kürt siyasetçileri zindanlara
atılmakta, sivil toplum temsilcileri yıldırılmakta… Kürt sorunu çözülmeden ve
Kürtleri yok saymakla bu iş yürümez. Kürt sorunu çözülmeden Türkiye’ye
demokrasi gelmeyeceği gibi son yüzyılda yaşanan trajedilerin devam etmesi ne
Kürtlere ne de Türkiye’ye bir şey kazandırmaz.
Tahir Elçi, ilk
ve ortaöğrenimini Cizre’de, yükseköğrenimini Diyarbakır’da tamamladı.
Kamuoyunda bilinen pek çok davada mağdurları hem yurt içi hem yurt dışı, AİHM
gibi yerlerde, temsil etti. İHD üyesi, Türkiye İnsan Hakları Vakfı kurucusu
olan Tahir Elçi, 1990’lı yıllarda aynen Vedat Aydın’ın öldürülmesi ile başlayan
yargısız infazları -bazı iddialara göre ki bu infazlar 17.500’dür- yakılan
köyleri -ki bu yine 4 bin civarında köydür- bu köylerin mağdurlarını, yargısız
infazların mağdurlarını savunmuştur. 1994 yılında 26 kişinin ölümüne neden olan
Kuşkonar ve Koçağılı köylerinin bombalanması, Lice davası, Temizöz davası ve
Roboski katliamı gibi birçok katliamları ve JİTEM davası mağdurlarının
avukatlığını yapmıştır. Ceza hukuku ve insan hakları alanında yetkin bir isim
olan Tahir Elçi, Türkiye Barolar Birliği İnsan Hakları Bilim ve Danışma Kurulu
üyesiydi. Birçok sivil toplum kuruluşunun kurulmasında ve çalışmasında yer alan
Tahir Elçi, iki dönem Diyarbakır Baro Başkanlığını yapmıştır. Tahir Elçi
öldürülmeden önce basın açıklamasında şunları söylemişti: “Biz Diyarbakırlılar
olarak, Diyarbakır Barosu olarak tarihî değer ve eserlerimize, insanlığın
binlerce yıllık birikimlerine, bu kadim şehre sahip çıkıyoruz. Biz buradan
çağrı yapmak istiyoruz. Biz bu tarihî bölgede, birçok medeniyete beşiklik etmiş
ve ev sahipliği yapmış bu kadim bölgede, insanlığın bu ortak mekânında silah,
çatışma, operasyon istemiyoruz; savaşlar, çatışmalar, silahlar, operasyonlar bu
alandan uzak olsun istiyoruz.” Sonra ne oldu? 
(Mikrofon
otomatik cihaz tarafından kapatıldı) 
BAŞKAN – Lütfen
sözlerinizi tamamlayın, ek bir dakika süre veriyorum.
İMAM TAŞÇIER
(Devamla) – Önce Tahir Elçi Dört Ayaklı Minare’nin ayakları dibinde öldürüldü.
Oysa ki o Dört Ayaklı Minare’nin altından, ayaklarının altından insanlar
geçerken olumlu dilekler diliyorlar. Sonra o kadim kent, binlerce yıllık kültür
yok edildi. İki yıldan bu yana kadar sokağa çıkma yasağı devam etti. Hemen Dört
Ayaklı Minare’nin ötesinde bulunan Cevat Paşa, Fatihpaşa, Dabanoğlu, Hasırlı,
Cemal Yılmaz ve Savaş Mahalleleri yerle bir edildi, molozlar Dicle Nehri’nin kıyısına
atıldı. Bu nedenlerden dolayı kamuoyunda Tahir Elçi cinayetinin faili meçhul
bırakılacağına yönelik ciddi bir kaygı bulunmaktadır. Türkiye tarihinde faili
meçhul olarak kalmış yüzlerce siyasi cinayet de vardır. Bundan dolayı, bu
cinayetin araştırılması ve komisyon oluşturulması için Mecliste, önergemizin bu
yönde değerlendirilmesini istiyoruz.
Saygılar
sunuyorum. (HDP sıralarından alkışlar) 
BAŞKAN –
Teşekkür ederim Sayın Taşçıer.
VIII.- BAŞKANLIĞIN GENEL KURULA SUNUŞLARI (Devam)
B) Çeşitli İşler
1.- Başkanlıkça, Genel Kurulu ziyaret eden Kocaeli ili Gölcük Lisesi
Down Sendromlular Derneği yöneticileri ve çocuklarına “Hoş geldiniz.” denilmesi
BAŞKAN – Sayın
milletvekilleri, Genel Kurulun localarında Kocaeli ili Gölcük Lisesi Down
Sendromlular Derneğinin yöneticileri ve çocukları var. Kendilerine “Yüce
Meclise hoş geldiniz.” diyoruz. (Alkışlar) Ayaklarınıza sağlık, çok teşekkür
ederiz gençler, sağ olun.
IX.- ÖNERİLER (Devam)
A) Siyasi Parti Grubu Önerileri (Devam)
2.- HDP Grubunun, Şanlıurfa Milletvekili Sayın Osman Baydemir ve
arkadaşları tarafından, Diyarbakır Barosu Başkanlığı yaptığı dönemde 28/11/2015
tarihinde Diyarbakır’da katledilen Tahir Elçi cinayetinin aydınlatılması,
sorumluların açığa çıkarılması amacıyla 27/11/2017 tarihinde Türkiye Büyük Millet
Meclisi Başkanlığına verilmiş olan Meclis araştırması önergesinin ön
görüşmelerinin Genel Kurulun 28 Kasım 2017 Salı günkü birleşiminde yapılmasına
ilişkin önerisi (Devam)
BAŞKAN – Evet,
şimdi söz sırası Cumhuriyet Halk Partisi Grubu adına Ankara Milletvekilimiz Ali
Haydar Hakverdi’ye aittir. (CHP sıralarından alkışlar)
Sayın Hakverdi,
buyurun, özlemiştik sizi kürsülerde. 
CHP GRUBU ADINA
ALİ HAYDAR HAKVERDİ (Ankara) – Sayın Başkan, sayın milletvekilleri; Genel
Kurulu saygıyla selamlıyorum.
Tahir Elçi katledileli
tam iki yıl oldu. Barış, adalet ve hakikat mücadelesinde bedel ödeyenleri Tahir
Elçi şahsında saygıyla buradan selamlamak istiyorum. 
İki yıl oldu ama
cinayetin aydınlatılmasında maalesef bir arpa boyu yol alınamadı. İlk anda
deliller toplanmadı, vurulduktan iki gün sonra olay yeri incelemesi yapıldı.
İki gün sonra bile sağlıklı bir inceleme yapılmadı, Elçi’yi vuran mermi
çekirdeği bulunamadı. Gizlilik olmamasına rağmen dosyaya baronun ve avukatların
fiilî olarak ulaşması engellendi. Basın açıklamasının başından beri kayıt yapan
Foto Film Şube Müdürlüğüne ait kamera vurulma anında on üç saniyelik kesintiyle
dosyaya girdi iddiası vardı, avukatların bu iddiası dahi araştırılmadı. Olay
yerinde Mardin Kebap adlı bir iş yerinde birçok kamera vardı, kameraların
tamamı çalışmasına rağmen sadece olay yerini gösteren kamera çalışmıyordu. Bu
durum, öncesi veya sonrası bir organizasyonu aslında açıkça işaret etmekte. 
Geldiğimiz
aşamada, mağdur avukatlarının talebi karşılanmıyor, henüz dosyada şüpheli dahi
yok. Faili meçhul dosyadaki mağdur avukatı Tahir Elçi’nin de dosyası faili
meçhul olarak raflara kaldırılmak isteniyor. Aslında, Tahir Elçi’nin faili
meçhul değildir. Fail, bir iradenin ete kemiğe bürünmesidir. Fail bulunmasa da
ardındaki irade ayan beyan açıktır. 
Faili bulmak
için Tahir Elçi’yi tanımak yeterlidir aslında. Tahir Elçi, İnsan Hakları
Derneği Üyesi, İnsan Hakları Vakfı Kurucusu, Diyarbakır Baro Başkanı, yargısız
infaz ve faili meçhul dosyalarında mağdurların cesur avukatıydı. Hak ve adalet
mücadelesinin yanında çok daha önemli bir özelliği daha vardı Tahir Elçi’nin,
yıllardır süren çatışma ortamında barışı ve kardeşliği savunuyordu, ölümlerin
durmasını, çatışmaların bitmesini, halkların kardeş olarak bir arada yaşamasını
savunuyordu; vurdular. Bizce fail meçhul değildir. Fail, ülkede barışı ve
birliği bozmak isteyen, kandan ve çatışmadan beslenenlerdir. Fail, silah satıp
para kazananlardır. Dosyayı kim karartıyorsa fail odur. (CHP sıralarından
alkışlar) Fail, patlayan bombalardan, çatışmalardan oy devşirenlerdir. Tetiği
çeken kişi, ete bürünmüş bir caniden başka biri değildir. 
Genel Kurulu
saygıyla selamlarım. (CHP sıralarından alkışlar) 
BAŞKAN –
Teşekkür ederiz Sayın Hakverdi.
Şimdi, söz
sırası Adalet ve Kalkınma Partisi Grubu adına İzmir Milletvekilimiz Mahmut
Atilla Kaya’ya aittir.
Sayın Kaya,
buyurun efendim. (AK PARTİ sıralarından alkışlar)
AK PARTİ GRUBU
ADINA MAHMUT ATİLLA KAYA (İzmir) – Sayın Başkan, değerli milletvekilleri; HDP
Grubu tarafından verilen Tahir Elçi cinayetinin aydınlatılması ve sorunların
açığa çıkartılması noktasındaki araştırma önerisinin aleyhinde AK PARTİ Grubu
adına söz almış bulunmaktayım. Bu vesileyle hepinizi saygı ve sevgiyle
selamlıyorum.
Sözlerime
başlamadan önce Diyarbakır Barosu Başkanı ve değerli hukukçu Tahir Elçi’yi
rahmetle anıyorum. Tabii, bu saldırıda maalesef 2 polisimiz şehit olmuştu;
Ahmet Çiftaslan ve Cengiz Erdur; onları da buradan rahmetle anıyor, ailelerine
başsağlığı dileğinde bulunuyorum.
Burada,
Anayasa’mızın 6’ncı maddesi ve 9’uncu maddesi çok açık, Türk milleti adına,
yargı, netice itibarıyla, bağımsız ve tarafsız Türk mahkemeleri tarafından
kullanılıyor. Yine, Anayasa’mızın 138/3 maddesi gereğince, yargıda görülmekte
olan bir konuya ilişkin soru sorulamıyor, görüşme yapılamıyor ve herhangi bir beyanda
da bulunulamıyor. Şu aşamada, Diyarbakır Cumhuriyet Başsavcılığımız da
2015/42413 sayılı dosyayla konu üzerindeki tahkikatına ve araştırmalarına devam
ediyor.
Değerli CHP
sözcüsü kardeşimiz şunları ifade etti: “Foto Film Merkezinin filmi yok.” Fakat
bu Emniyette duruyor ve olaya ilişkin iki gün sonra özellikle bu noktada bir
tahkikat yapılmasının sebebi de açıktı çünkü bu, aslında faili de ortaya
çıkarandır. Biliyorsunuz, olay sonrası üç gün boyunca o çukurların olduğu
dönemde PKK’ca yapılan saldırılarla delillerin toplanması da engellendi. Fakat
ben CHP sözcüsü kardeşimize faili meçhul olmadığını söylediği için de teşekkür
ediyorum.
ALİ HAYDAR
HAKVERDİ (Ankara) – Kesinlikle değil, faili meçhul değil!
MAHMUT ATİLLA
KAYA (Devamla) – Aksine bugün maalesef Diyarbakır’daki bu Tahir Elçi’ye ilişkin
saldırıya yönelik olarak Cumhuriyet Halk Partisi Genel Başkanı, o sahte
belgelerle birlikte “Faili meçhul bir cinayet.” demiştir. 
ALİ HAYDAR
HAKVERDİ (Ankara) – Ya, bunun ne alakası var?
ÖMER FETHİ GÜRER
(Niğde) – Gerçek belge, gerçek, sahte değil! Görmediğin belgeyi söyleme. 
MAHMUT ATİLLA
KAYA (Devamla) – Bakın, fail bellidir ve fail PKK’dır ama HDP Grubunun da bu
öneriyi vermesindeki sebep de açıktır, bakın, vicdanlarını rahatlatmak
istiyorlar.
ÖMER FETHİ GÜRER
(Niğde) – Görmediğin belgeye “sahte” diyorsun, görmediğin belgeye. 
SİBEL YİĞİTALP
(Diyarbakır) – Araştıralım o zaman. 
MAHMUT ATİLLA
KAYA (Devamla) – Çünkü, Tahir Elçi ne yapmıştı? Tahir Elçi sizin yapmadığınızı,
sizin göstermediğiniz cesareti göstermişti, çıkıp “Çatışma istemiyoruz, silah
istemiyoruz, çukur istemiyoruz.” demişti ve PKK’yı da karşısına almıştı. İşte
siz bunu yapamadınız ve vicdanen şimdi rahatlamak adına, Meclis araştırması
önergesine konu olamayacak bir konuya ilişkin de değerlendirmelere devam
ediyorsunuz. 
Evet, hani,
sizin tabirinizle, diyorsunuz ya “yurtseveriz” diye, bakın, yurtsever, yurduyla
özdeşleşmiştir ama sizler yurdumuzu parçalamaya çalışan, bölmeye çalışan…
SİBEL YİĞİTALP
(Diyarbakır) – Bizim adımıza konuşma!
MAHMUT ATİLLA
KAYA (Devamla) – …kendileri gibi düşünmedi diye Kürtleri, Türkleri ve Tahir
Elçi’yi katleden PKK’yı şu Meclis kürsüsünden bir defa dahi kınamadınız ve siz
bu yaptığınız tutumla Kürtleri değil maalesef PKK’yı korur bir hâlde…
(Mikrofon
otomatik cihaz tarafından kapatıldı) 
MAHMUT ATİLLA
KAYA (Devamla) – Başkanım, bir dakika… 
BAŞKAN – Sayın
Kaya, ek bir dakika süre veriyorum, lütfen toparlayınız sözlerinizi. 
MAHMUT ATİLLA
KAYA (Devamla) – Şunu unutmayın: PKK için Kürt yoktur, Türk yoktur, kadın-erkek
yoktur, çocuk yoktur, bebek yoktur, hastane yoktur, okul yoktur, cami yoktur,
varsa yoksa kan vardır.
Sizlerin
Türkiye’nin geleceğinde yer alma, yeni bir pozisyon arama arayışınızın
olmadığını maalesef görüyoruz. Murray Bookchinlerin, Leslie Lipsonların, Marx’ın,
Engels’in peşine takılmışsınız, ekolojik konfederalizm ve demokratik özerklik
safsatalarıyla uğraşıyorsunuz. Adres bellidir, adres Anadolu’dur, Mevlâna’ya
bakın, İdris-i Bitlisî’ye bakın ve şuradan şunu açık, net şekilde ifade etmek
istiyorum: PKK için bir Kürt sorunu yoktur, Kürtler ve Türkler için ortak bir
PKK sorunu vardır ve şunu net şekilde yine bilin; KCK, PYD, PKK, Öcalan, bunlar
Dehak’tır ve biz Kürt çocuklarını da Türk çocuklarını da Dehak’ın yılanlarına
yedirmeyeceğiz.
Bu vesileyle
Meclisi tekrar saygıyla sevgiyle selamlıyorum. (AK PARTİ sıralarından alkışlar)
BAŞKAN –
Teşekkür ederim Sayın Kaya.
FİLİZ
KERESTECİOĞLU DEMİR (İstanbul) – Sayın Başkan…
ALİ HAYDAR
HAKVERDİ (Ankara) – Sayın Başkan…
BAŞKAN – Sayın
Hakverdi, buyurun.
ALİ HAYDAR
HAKVERDİ (Ankara) – Sayın Başkanım, benim söylemediğim sözü, çok farklı bir şey
söylemişim gibi, bağlamından koparttı. Yani ben çok farklı bir şeyden
bahsederken, o cinayeti, Genel Başkanımızın bugünkü konuşmasıyla örtüştürdü.
Ağzımdan da hiç öyle bir şey çıkmadı. Bunu da benim üzerime atfetti. Sataşmadan
69’a göre söz istiyorum. 
BAŞKAN – Ankara
Milletvekilimiz Sayın Ali Haydar Hakverdi. 
Buyurun Sayın
Hakverdi. (CHP sıralarından alkışlar)
VI.- SATAŞMALARA İLİŞKİN KONUŞMALAR (Devam)
4.- Ankara Milletvekili Ali Haydar Hakverdi’nin, İzmir Milletvekili
Mahmut Atilla Kaya’nın HDP grup önerisi üzerinde AK PARTİ Grubu adına yaptığı
konuşması sırasında şahsına sataşması nedeniyle konuşması
ALİ
HAYDAR HAKVERDİ (Ankara) – Tahir Elçi cinayetine dair üç dakika söz aldı Sayın
Vekilim ama Tahir Elçi cinayetini konuşmak yerine, sanırım bir yaraları var,
bir gocunmaları var ki Genel Başkanımın bugünkü o belgelerine dair “Bu bir
cinayettir, sahteciliktir, vesairedir.” dedi, bununla birbirini örtüştürdü. Bir
akıl tutulması yaşadığını düşünüyorum. Nasıl bunları birbiriyle örtüştürdü,
hayret içerisindeyim. Sahtecilik bizim işimiz değildir, Cumhuriyet Halk
Partisiyle de hiç örtüşmez. Bu belgeler gerçektir, mutlaka gereği eninde
sonunda ortaya çıkacaktır. (AK PARTİ sıralarından gürültüler) Az önceki,
bahsettiğim konuşmada da şunu söyledim, dedim ki: Kim delilleri karartmaya
çalışıyorsa faili odur. 
BAŞKAN – Sayın
milletvekilleri, lütfen…
ALİ HAYDAR
HAKVERDİ (Devamla) – Delilleri karartmaya kim çalışıyorsa fail odur. Biz
diyoruz ki, gelin, bu dosyayı aydınlatalım, açığa çıkartalım, siz başka başka
şeylerin derdindesiniz. Geçin bunları. Faillerle birlikte hareket etmeyin,
gelin, hep birlikte faili ortaya çıkartalım. Tahir Elçi’nin katillerini bu
Meclis bulsun. Bu vebal bu Meclisin, en çok da iktidarın boynundadır.
Genel Kurulu
saygıyla selamlıyorum. (CHP sıralarından alkışlar)
BAŞKAN –
Teşekkür ederim Sayın Hakverdi.
MAHMUT ATİLLA
KAYA (İzmir) – Sayın Başkan…
BAŞKAN – Bir
dakika Sayın Kaya.
Sayın
Kerestecioğlu, buyurun sizi dinliyorum.
FİLİZ
KERESTECİOĞLU DEMİR (İstanbul) – Verdiğimiz önergeyle ilgili “HDP
milletvekilleri, HDP Grubu kendi içini rahatlatmak istiyor.” diyerek özellikle
sataşmada bulundu.
BAŞKAN – Kim
konuşacak efendim, siz mi?
FİLİZ
KERESTECİOĞLU DEMİR (İstanbul) - Evet.
BAŞKAN – Buyurun
Sayın Kerestecioğlu. (HDP sıralarından alkışlar)
5.- İstanbul Milletvekili Filiz Kerestecioğlu Demir’in, İzmir
Milletvekili Mahmut Atilla Kaya’nın HDP grup önerisi üzerinde AK PARTİ Grubu
adına yaptığı konuşması sırasında HDP Grubuna sataşması nedeniyle konuşması
FİLİZ
KERESTECİOĞLU DEMİR (İstanbul) – Ben gerçekten bazen konuşmakta zorlanıyorum.
Yani gözlerimizin içine bakarak konuşun istiyorum. Tahir Elçi’yi kaybedeli iki
yıl oldu. Tahir Elçi bizim dostumuzdu ve Tahir Elçi’ye havuz medyası ilk önce
dedi ki “Terörün elçisi. Hesabı sorulacak.” bir televizyon programında yaptığı
konuşma nedeniyle. Bunları bizim hafızamız çok çok iyi hatırlıyor. Ve onun
ardından Tahir Elçi yargılandı, Bakırköy Adliyesinde Tahir Elçi’yle
birlikteydim yargılandığı davada ve bunun hemen akabinde Dört Ayaklı Minare’nin
dibinde Tahir Elçi vuruldu, öldürüldü. Daha bir hafta önce, bir hafta önce
Diyarbakır savcılığı bir iddianamesinde Tahir Elçi’nin cenaze töreniyle ilgili
bir şüpheliyi suçlarken ne dedi biliyor musunuz? “Terörist cenazesi. Terörist
cenazesi.” dedi Tahir Elçi’nin cenazesine. Siz hangi yargıdan söz ediyorsunuz?
AHMET SAMİ
CEYLAN (Çorum) - Kim dedi ya? 
FİLİZ
KERESTECİOĞLU DEMİR (Devamla) - Ve 2 başsavcı değişti, 3 savcı değişti. On üç
saniyelik kamera kaydı vardı o görüntülerde tam vurulduğu anı gösteren, o
kayıtlar silindi. İddianame yok, şüpheli yok, iki yıl geçti ve bunun hesabını
iktidar olduğunuz için siz vermeyeceksiniz de biz mi vereceğiz?
Siz
her konuda maşallah manevra yapmaya, “yolsuzluk” dediğimizde başka mecralarda
dolaşmaya, “Malta” dediğimizde başka yerlerden söz etmeye, her şeyde “Terör,
terör, terör.” demeye çok meraklısınız. Ama bununla kurtulamazsınız. Biz
dostumuzu kaybettik. Türkan Elçi’ye hesap vereceksiniz. “Kırk dokuz yıl çok
kısa bir zaman.” diyor Türkan Elçi. Bunun hesabını vereceksiniz. 
İki
yılda bir yargılama yapılamamış, iddianame oluşturulamamışsa siz bağımsız, adil
yargıdan söz edemezsiniz. 
(Mikrofon
otomatik cihaz tarafından kapatıldı) 
FİLİZ
KERESTECİOĞLU DEMİR (Devamla) – Bunun sorumlusu iktidarda kim varsa o ve onun
yargısıdır. (HDP sıralarından alkışlar) 
BAŞKAN
– Teşekkür ediyorum Sayın Kerestecioğlu.
MAHMUT
ATİLLA KAYA (İzmir) - Sayın Başkanım, kayıtlara geçsin diye…
BAŞKAN
- Sayın Kaya, bir dakika… Dinliyorum, sakin olun.
Buyurun.
VII.- AÇIKLAMALAR (Devam)
25.- İzmir Milletvekili Mahmut Atilla Kaya’nın, İstanbul Milletvekili
Filiz Kerestecioğlu Demir’in sataşma nedeniyle yaptığı konuşmasındaki bazı
ifadelerine ilişkin açıklaması
MAHMUT
ATİLLA KAYA (İzmir) – Sayın Başkanım, kayıtlara geçmesi açısından söylüyorum.
Bir
defa, gözlerine baka baka -bu kişi- özellikle Ha-De-Pe Grubuna bakarak zaten
konuştum, gözlerine baka baka… (HDP sıralarından gürültüler)
FİLİZ
KERESTECİOĞLU DEMİR (İstanbul) – Onun adı He-De-Pe!
SİBEL
YİĞİTALP (Diyarbakır) – He-De-Pe!
MAHMUT
TOĞRUL (Gaziantep) – A-Ke-Pe. A-Ka-Pe mi? Ha-De-Pe’ymiş!
MAHMUT
ATİLLA KAYA (İzmir) – “Dostları ve arkadaşları” diye hitap ettikleri, özellikle
Tahir Elçi’nin cinayetine ilişkin maalesef onun duruşunu, şimdi yine gördük, bu
kürsüde gösteremediler, Tahir Elçi’yi katledenlere ilişkin bir duruş
gösteremediler. 
SİBEL
YİĞİTALP (Diyarbakır) – Size göre konuşamayız. 
HÜDA
KAYA (İstanbul) – Polisin kaçırdığı zanlıyı söyle sen, arka kapılardan
kaçırdıklarını söyle.
MAHMUT
ATİLLA KAYA (İzmir) – Yine, Ali Haydar Hakverdi, Cumhuriyet Halk Partili
milletvekili arkadaşımızın beyanlarına ilişkin de bugün Sayın Cumhuriyet Halk
Partisi Genel Başkanı Kemal Kılıçdaroğlu, gördük ki grup toplantısında “Tahir
Elçi cinayeti bir faili meçhul.” demiştir. İşte, özellikle Ali Hakverdi’nin de
bu konuda faili meçhul olmadığını, gerçek katilini bizle birlikte aynı şekilde
PKK olarak gördüğü noktasında da kendisine bu noktadaki görüşleri için teşekkür
ederim. 
HÜDA
KAYA (İstanbul) – Katilleri saklıyorsunuz, siz saklıyorsunuz katilleri. Arka
kapılardan kaçırılan kişileri söyleyin. 
FİLİZ
KERESTECİOĞLU DEMİR (İstanbul) – Sayın Başkan…
BAŞKAN
– Buyurun Sayın Kerestecioğlu. 
FİLİZ
KERESTECİOĞLU DEMİR (İstanbul) – Ben tekrar sataşmadan söz istiyorum. 
BAŞKAN
- Sayın milletvekilim, tutanaklara geçsin, buyurun dinliyorum. 
FİLİZ
KERESTECİOĞLU DEMİR (İstanbul) – Hayır, tutanaklara geçsin değil. “Onun
duruşunu gösteremediniz.” diyerek… Biz AKP’ye göre bir duruş sergilemek
durumunda değiliz. Bir partiye “Onun duruşunu gösteremediniz.” ithamında
bulunmak kimsenin hakkı değil. 
BAŞKAN
– Buyurun Sayın Kerestecioğlu, başka bir sataşmaya meydan vermeyelim. 
Buyurun.

HÜDA
KAYA (İstanbul) – Katilleri saklamak için elinizden gelen her şeyi
yapıyorsunuz. 
FUAT
KÖKTAŞ (Samsun) – Az önce “terbiyesiz” mi dedin?
HÜDA
KAYA (İstanbul) – Seni ilgilendirmez!
BAŞKAN
– Sayın milletvekilleri… Sayın milletvekilleri… Hatip kürsüye çıktı. Bu tür
konularda asla tartışmaya izin vermeyeceğim, kendi aranızdaki tartışmalara.
Lütfen…
MİHRİMAH
BELMA SATIR (İstanbul) – Sayın Başkan, uyarın, “terbiyesiz” diyor. 
İLKNUR
İNCEÖZ (Aksaray) – “Terbiyesiz” diyen o tarafa uyarı yap. 
BAŞKAN
- Sayın Kerestecioğlu, buyurun. 
VI.- SATAŞMALARA İLİŞKİN KONUŞMALAR (Devam)
6.- İstanbul Milletvekili Filiz Kerestecioğlu Demir’in, İzmir
Milletvekili Mahmut Atilla Kaya’nın yaptığı açıklaması sırasında Halkların
Demokratik Partisine sataşması nedeniyle konuşması
FİLİZ
KERESTECİOĞLU DEMİR (İstanbul) – Bir kez daha söylüyorum: Öncelikle, bu
partinin adı Ha-De-Pe değil, Halkların Demokratik Partisidir. 
AHMET
SAMİ CEYLAN (Çorum) – AK PARTİ’nin ismi de A-Ke-Pe değil. 
FİLİZ
KERESTECİOĞLU DEMİR (Devamla) – Olabilir, AK PARTİ olabilir. 
AHMET
SAMİ CEYLAN (Çorum) – O zaman gocunmayacaksınız. 
FİLİZ
KERESTECİOĞLU DEMİR (Devamla) – Biz zaman zaman bunu da söylüyoruz ama Ha-De-Pe
diye bir Türkçe dili yoktur.
AHMET
SAMİ CEYLAN (Çorum) – O zaman bizim arkadaşımız da zaman zaman Ha-De-Pe
diyebilir yani. 
BAŞKAN
– Sayın milletvekili, lütfen…
MEHMET
UĞUR DİLİPAK (Kahramanmaraş) – Bizim nasıl konuşacağımıza karar veriyor Sayın
Başkan. Böyle bir şey olabilir mi!
FİLİZ
KERESTECİOĞLU DEMİR (Devamla) - Asıl mesele partimizin adı değil. Gerçekten
bugün aslında Türkiye için çok büyük bir kayıp olan, Türkiye’nin en iyi
avukatlarından biri olan Tahir Elçi için gözyaşı döküp dökmediğimizdir. 
MEHMET
UĞUR DİLİPAK (Kahramanmaraş) – Timsah gözyaşı döküyorsunuz siz.
FİLİZ
KERESTECİOĞLU DEMİR (Devamla) - Ama bunlar timsah gözyaşları değil.
MEHMET
UĞUR DİLİPAK (Kahramanmaraş) – Siz timsah gözyaşı döküyorsunuz.
FİLİZ
KERESTECİOĞLU DEMİR (Devamla) - Siz gerçekten fütursuz bir şekilde üzerinizden
her şeyi atmaya o kadar alıştınız ki dünyanın neresinde olursa olsun, binlerce
insanın öldüğü patlamalar olsun, işte, tek tek faili meçhuller olsun; bir şey
eğer faili meçhul bırakılmak isteniyorsa zaten faili meçhuldür. Şu anda ortada,
bu dosyada, bu davada bir fail mi var? Suruç katliamının failleri mi var,
Ankara katliamının failleri mi var? Ortada doğru dürüst failler yok hiçbir
dosyada. Adalete erişim yok, adil yargılanma yok ve biz burada Tahir Elçi’den
söz ederken siz yine alıp gerçekten topu başka yerlere atıyorsunuz. Bu hak
değil, bu adalet değil. En azından bugün biz onu hissedemeyiz, hiçbirimiz
burada hissedemeyiz. Biz acı çektik. Gerçekten, arkadaşımızın kaybından acı
çektik ama ailesinin çektiği acıyı hiçbirimiz bilemeyiz burada. Türkiye’nin
bütün ölüleri için bunu söylüyorum. “Burada ölü yarıştırmaktan vazgeçelim.”
diye Meclisin daha önceki bir Genel Kurulunda da konuşma yapmıştım, aynı şeyi
tekrar ediyorum: Ölü yarıştırmaktan vazgeçip failleri ortaya çıkarmamız
gerekiyor. 
(Mikrofon
otomatik cihaz tarafından kapatıldı) 
FİLİZ
KERESTECİOĞLU DEMİR (Devamla) - Bu, Hrant Dink de olabilir; bu, Tahir Elçi de
olabilir; hâlâ failleri bulunamamıştır. (HDP sıralarından alkışlar) 
MEHMET
NACİ BOSTANCI (Amasya) – Sayın Başkan…
BAŞKAN
– Buyurun Sayın Bostancı.
MEHMET
NACİ BOSTANCI (Amasya) – Sayın Başkanım, müzakerelerde farklı fikirler,
yaklaşımlar, değerlendirmeler olabilir. Zaman zaman laf da atılıyor ama
sanıyorum kayıtlarda vardır; Hüda Hanım “terbiyesiz” diyerek bir sataşmada
bulunmuş. Bu bir hakarettir. Hiç kimsenin bir diğer milletvekiline böyle
seslenmeye hakkı ve haddi olamaz. Hüda Hanım ne söylediğini biliyordur, eğer
öyle dediyse kendisini özür dilemeye davet ediyoruz. Çünkü hiç kimseye, bizim
gruptan olsun, başka gruptan olsun, bu şekilde hitap edilmesini kabul edemeyiz.

FİLİZ
KERESTECİOĞLU DEMİR (İstanbul) – Konu değiştiriyorsunuz. 
PERVİN
BULDAN (İstanbul) – Başkan, ara verin. Ben olsam ara verirdim.
BAŞKAN
– Efendim, Sayın Grup Başkan Vekili böyle bir söz ettiğinizden bahsetti. Ben de
aynı birleşim ve oturum içerisinde tutanakları inceleyeceğim ve karar
vereceğim. Lütfen ne yapacağım noktasında takdiri bana bırakın. 
Buyurun
Sayın Hakverdi. 
ALİ
HAYDAR HAKVERDİ (Ankara) – Tutanaklara geçmesi açısından beyanda bulunmak
istiyorum. 
Sayın
“AK PARTİ’li” veya “A-Ke-Pe’li”, kendilerini nasıl tarif ediyorlarsa öyleler…
İLKNUR İNCEÖZ
(Aksaray) – “AK PARTİ’li” tarif ediyoruz, tüzüğümüzde de böyle geçiyor. 
ALİ HAYDAR HAKVERDİ
(Ankara) – …yani hiç bu işe girmiyorum. Ama sayın milletvekili şunu söyledi,
dedi ki: “Ali Haydar Hakverdi de buraya çıktı, bu işi PKK’nın yaptığını
söyledi.” Ben bilmiyorum; PKK mı yaptı, başka biri mi yaptı, birilerine
yaptırıldı mı, ben bilmiyorum. Bilmek istediğim ve hakkımız olan şu: Kim
yaptıysa araştırılsın, delilleriyle ortaya konsun ve yargılansın, bir hüküm
kurulsun. Demek istediğim budur. 
BAŞKAN – Çok
teşekkür ediyorum Sayın Hakverdi. 
IX.- ÖNERİLER (Devam)
A) Siyasi Parti Grubu Önerileri (Devam)
2.- HDP Grubunun, Şanlıurfa Milletvekili Sayın Osman Baydemir ve
arkadaşları tarafından, Diyarbakır Barosu Başkanlığı yaptığı dönemde 28/11/2015
tarihinde Diyarbakır’da katledilen Tahir Elçi cinayetinin aydınlatılması,
sorumluların açığa çıkarılması amacıyla 27/11/2017 tarihinde Türkiye Büyük
Millet Meclisi Başkanlığına verilmiş olan Meclis araştırması önergesinin ön
görüşmelerinin Genel Kurulun 28 Kasım 2017 Salı günkü birleşiminde yapılmasına
ilişkin önerisi (Devam)
BAŞKAN –
Halkların Demokratik Partisi Grubunun İç Tüzük’ün 19’uncu maddesine göre
verilmiş önerisini oylarınıza sunuyorum…
FİLİZ
KERESTECİOĞLU DEMİR (İstanbul) – Karar yeter sayısı…
BAŞKAN – Karar
yeter sayısı istiyorsunuz.
Evet, karar
yeter sayısı arayacağım: Kabul edenler… Kabul etmeyenler… 
MAHMUT TANAL
(İstanbul) – Bence elektronik oylama bu işi temizler. 
GENÇLİK VE SPOR
BAKANI OSMAN AŞKIN BAK (Rize) – Var, var. Beni iki say İshak, iki say beni. 
MAHMUT TANAL
(İstanbul) – Bir dakikalık elektronik oylama temizler bu işi bence. (AK PARTİ
ve CHP sıralarından gürültüler)
BAŞKAN –
Arkadaşlar, 2 Divan üyemiz var, sayıyoruz hep birlikte. Niye telaş ediyorsunuz?
Rahat olun. 
Karar yeter
sayısı vardır. Öneri kabul edilmemiştir. 
Diğer öneriye
geçiyorum arkadaşlar. 
Cumhuriyet Halk
Partisi Grubunun İç Tüzük’ün 19’uncu maddesine göre verilmiş bir önerisi
vardır. Okutup işleme alacağım ve oylarınıza sunacağım: 
3.- CHP Grubunun, Türkiye Büyük Millet Meclisi gündeminin “Genel Görüşme
ve Meclis Araştırması Yapılmasına Dair Öngörüşmeler” kısmında yer alan, Eti
Maden Mazıdağ Tesislerinin özelleştirme sürecinin araştırılarak alınması
gereken önlemlerin belirlenmesi amacıyla Türkiye Büyük Millet Meclisi
Başkanlığına verilmiş olan (10/1867) esas numaralı Meclis Araştırması
Önergesi’nin ön görüşmelerinin Genel Kurulun 28 Kasım 2017 Salı günkü
birleşiminde yapılmasına ilişkin önerisi
28/11/2017
Türkiye Büyük Millet Meclisi Başkanlığına
Danışma Kurulu
28/11/2017 Salı günü (bugün) toplanamadığından grubumuzun aşağıdaki önerisinin
İç Tüzük’ün 19’uncu maddesi gereğince Genel Kurulun onayına sunulmasını
saygılarımla arz ederim.
 Özgür
Özel
 Manisa
 Grup
Başkan Vekili
Öneri:
Türkiye Büyük
Millet Meclisi gündeminin “Genel Görüşme ve Meclis Araştırması Yapılmasına Dair
Öngörüşmeler” kısmında yer alan (Eti Maden Mazıdağ Tesislerinin özelleştirme
sürecinin araştırılarak alınması gereken önlemlerin belirlenmesi amacıyla)
(10/1867) esas numaralı Meclis Araştırma Önergesi’nin görüşmesinin Genel
Kurulun 28/11/2017 Salı günlü (bugün) birleşiminde yapılması önerilmiştir.
BAŞKAN – Evet,
sayın milletvekilleri, önerinin gerekçesini açıklamak üzere öneri sahibi
Cumhuriyet Halk Partisi Grubu adına Niğde Milletvekilimiz Ömer Fethi Gürer…
Sayın Gürer,
buyurun. (CHP sıralarından alkışlar)
Süreniz beş
dakika.
CHP GRUBU ADINA
ÖMER FETHİ GÜRER (Niğde) – Sayın Başkan, değerli milletvekilleri; ülkemizde
özelleştirme adı altında çok kurumun yağmalandığını hepimiz biliyoruz. Bugün
sizlerden Meclis araştırması yapılmasını talep ettiğim de bunlardan biri. 
Mazıdağı Fosfat
Tesisleri Eti Maden İşletmeleri Genel Müdürlüğüne ait iken ekonomiye
kazandırılmak amacıyla özelleştirilmesine karar veriliyor. Bununla ilgili,
Özelleştirme Yüksek Kurulu çalışmalarını sürdürürken de Eti Madenden alınıp…
(Gürültüler)
BAŞKAN – Sayın
Gürer…
Sayın
milletvekilleri, gerçekten haksızlık yapıyoruz. 
Bakın, kürsüde
bir hatip, bir milletvekili arkadaşımız var. İçeride inanılmaz bir uğultu ve
ses söz konusu. Biz hatibi burada gerçekten duymakta zorlanıyoruz. Rica
ediyorum.
Sayın Gürer,
buyurun efendim.
ÖMER FETHİ GÜRER
(Devamla) – …Sümer Holding AŞ’ye devredilen bu kuruluşla ilgili 2011 yılında
ihale yapılarak satış işlemi gerçekleşiyor. 2013-2014 Sayıştay raporlarına
yansımayan ancak 2015 Sayıştay raporlarına yansıyan olay çok vahim ve dikkat
çekici. Burada kuruma devir bilançosunda yer almayan üretim atıkları 1 TL
olarak kurum kayıtlarına alındıktan sonra özelleştirmeyle ilgili şartnamede
ihale kapsamına atıklar da dâhil ediliyor. Ancak ihale envanter üzerinden
gerçekleşmiş olduğundan, 1 TL üzerinden kayda alınan yaklaşık 800 ton atığın
maddi değerinin ortaya çıkan bilirkişi raporlarına istinaden 13-19 milyon dolar
arasında olduğu görülüyor. Konuyla ilgili, Özelleştirme Yüksek Kurulu 11/5/2011
tarih ve 2011/47 sayılı Karar’ında bu karar çerçevesinde işletme hakkı devir sözleşmesi
imzalanması ve karar gereklerinin yerine getirilmesi hususlarında idarenin ve
holdingin yetkili kılınmasına karar verilmesine rağmen sözleşmenin idarece tek
başına imzalandığı görülüyor. Ayrıca, Özelleştirme İdaresi tarafından
hazırlanan ihale şartnamesinde, envantere kayıtlı olmayan makine ve
demirbaşların ihale kapsamında olmadığı belirtildiği hâlde envantere kayıtlı
olmayan malzemelerin neler olduğu konusunda bir belgeye ulaşılmadığı gibi kurum
kayıtlarına intikal etmiş bir malzemeye de rastlanamıyor. Yine, söz konusu
tesisin Sümer Holdinge devri esnasında devir bilançosunda yer almayan, üretim
artığı malzemenin kurumun iç çalışması sırasında tespit edilmiş maddi değeri
olması münasebetiyle ihale çalışmalarına başlanmış, ancak özelleştirmenin sonuçlanması
üzerine ihale çalışması tamamlanmamıştır. Kuruma devir bilançosunda yer almayan
üretim atıkları 1 TL olarak kurum kayıtlarına alındıktan sonra özelleştirmeyle
ilgili şartnamede ihale kapsamına atıklar da dâhil edilmiştir. Ancak, ihale
envanter üzerinde gerçekleşmiş olduğundan 1 TL üzerinden kayda alınan yaklaşık
800 bin ton atığın maddi değerinin yüksek olduğu sonradan anlaşılmıştır. Söz
konusu atıkların üzerinde oluşan hırsızlık neticesinde mahkeme tarafından
görevlendirilen bilirkişilerin mahkemeye sundukları raporlarında, atık
bedelinden 20 dolar/ton yani 16 milyon dolar olarak belirlendiği görülmüştür.
Atık miktarı tespitinde artı eksi yüzde 20 hata payı dikkate alındığında atık
bedelinin 13-19 milyon dolar arasında olduğu tahmin edilmektedir. Bu nedenle,
2016 yılı sonuna kadar 149 milyon dolar yatırım ve 1.050 işçi istihdam
garantisiyle tesislerin ve maden haklarının tümü 28 milyon dolara
özelleştirildiği dikkate alındığında atığın gerçek bedelinin ihale sürecinde
değerlendirilmiş olmamasını özenle arz ediyor ve Özelleştirme İdaresinin bu
konuda bilgilendirilmesi talep ediliyor. Bununla ilgili ben Başbakana yazılı
soru önergesi yönelttiğimde de Sayın Naci Ağbal Maliye Bakanımızın yaptığı
yazılı yanıtlamada ihalenin gerçekleştiği ifadesi yer alıyor.
Değerli
arkadaşlar, ülkemizde “Emeklilikte yaşa takılanların sorunlarını çözün.”
diyoruz, kaynak soruluyor; “Taşeron işçilerin ücretlerini iyileştirin.”
diyoruz, kaynak soruluyor; atanamayan öğretmen, sağlıkçılar için kadro olayında
kaynak soruluyor; “4/C’liler için kadro.” dediğimizde kaynak soruluyor;
“Emeklilere ilaç katkı payı kaldırılsın.” dediğimizde kaynak soruluyor;
“İntibak 2000 sonrasındaki işçiler için çıkarılsın.” dediğimizde kaynak
soruluyor ama 1 liraya bu ülkede 18 milyon dolarlık hurda veriliyor.
Meclisimizin bunu araştırmasını talep ediyorum. Bu anlamda, getirmiş olduğumuz
önergenin değerlendirilerek yüce Mecliste hiçbir milletvekilimizin göz göre
göre 18 milyon dolarlık hurdanın da 1 liraya verilmesini kabul etmeyeceğine
inanıyorum.
Yüce Meclisi
saygıyla selamlıyorum. (CHP sıralarından alkışlar)
BAŞKAN –
Teşekkür ederim Sayın Gürer.
Sayın
milletvekilleri, söz sırası Milliyetçi Hareket Partisi Grubu adına Adana
Milletvekilimiz Sayın Mevlüt Karakaya’da.
Sayın Karakaya,
buyurun efendim. (MHP sıralarından alkışlar)
MHP GRUBU ADINA
MEVLÜT KARAKAYA (Adana) – Sayın Başkan, ben de yeni görevinizden dolayı tebrik
ediyorum.
Değerli
milletvekilleri, Eti Maden Mazıdağı özelleştirme ihalesi süreciyle ilgili,
Cumhuriyet Halk Partisi tarafından verilen bir Meclis araştırması açılması
önergesi üzerine Milliyetçi Hareket Partisi Grubu adına söz almış bulunuyorum.
Hepinizi saygılarımla selamlıyorum.
Mazıdağı tesisi
2011 yılında 29 milyon TL bedelle özelleştirilmiş. Sayıştay raporunda -biraz
önce de kürsüden ifade edildi- devir bilançosunda yer almayan, 1 TL iz bedelle
daha sonra kayıtlara alınan atık değerlerinin daha sonra özelleştirme kapsamı
içerisine, ihale kapsamı içerisine alındığı, 800 bin ton civarındaki bu atığın
piyasa değerinin de yapılan bilirkişi raporunda 13 ile 19 milyon dolar arasında
olacağı, olduğu, olması yönünde bir rapor verilmiş. 
Değerli
milletvekilleri, aslında KİT Komisyonunda çalışan arkadaşlar biliyorlar, bu
tarz iddialar çoğu zaman KİT’lerle ilgili olarak karşımıza geliyor. KİT Komisyonunda
bir müddet çalıştım, daha önce KİT Genel Müdürlüğü yaptım ve yine bu konularla
alakalı muhasebe/finans alanında akademik çalışmam oldu. Benim buralarda
gördüğüm tespit, özellikle kamu iktisadi teşebbüslerinin muhasebe sistemlerinde
mali tablo hazırlama ve sunmaya ilişkin teknik ilkelerin, standartların çok
uygun, doğru olmadığı biçiminde. Burada 1 TL iz bedelle alınabilir mi? Mevcut
mevzuata baktığımızda, Türkiye Muhasebe Standartlarını uygulamak zorunda
olmayan, Finansal Raporlama Standartlarını uygulamak zorunda olmayan KİT’ler
bunu bu şekilde alabilirler. Onun için benim öncelikle tavsiyem, KİT’lerin
finansal raporlamalarıyla ilgili genel bir düzenlemenin yapılması, bunların
takip edilmesinin gerektiği yönünde. 
Biz Milliyetçi
Hareket Partisi olarak, tabii ki bu ve benzeri iddialar konusunda sessiz
kalmayız; bunların kendi mecrası içerisinde, özellikle kurum, KİT Komisyonu, bu
boyutlardan araştırılması gerektiğine, varsa yanlış ve hatalar, haksızlıklar,
bunların da gereğinin yapılması gerektiğine inanıyoruz, her zaman da bunu ifade
ediyoruz. 
Yüce heyetinizi
saygıyla tekrar selamlıyorum. (MHP sıralarından alkışlar) 
BAŞKAN –
Teşekkür ederiz Sayın Karakaya. 
Şimdi söz sırası
Halkların Demokratik Partisi Grubu adına Bitlis Milletvekilimiz Mizgin Irgat’a
aittir. 
Sayın Irgat,
buyurun efendim. (HDP sıralarından alkışlar) 
HDP GRUBU ADINA
MİZGİN IRGAT (Bitlis) – Sayın Başkan, değerli milletvekilleri; bugün günlerden
Tahir Elçi. İki yıl önce… Diyarbakır Barosu, 17 bin faili meçhul davanın
avukatı, savunucusu, maalesef kendi davası da bir faili meçhul olarak devam
eden Sayın Tahir Elçi’nin katillerinin bir an önce açığa çıkarılmasını ve adil
yargılanmanın, etkin soruşturmanın bir kez daha devreye sokulmasını buradan
hatırlatarak başlatmak istiyorum konuşmamı.
Sayın Başkan,
değerli milletvekilleri; Eti Maden Mazıdağı Tesisinde yaşanan bu olay, AKP
Hükûmetinin iktidara geldiği günden bu yana kamu işletmelerini sermayenin
nemalanmasına ve yararlanmasına açık hâle getirdiğinin açık bir örneğidir.
Sayıştay raporunda, bilirkişi raporunda geçtiği gibi birilerine yandaş olanlar
kâr etsin diye, rant elde etsin diye AKP Hükûmeti, halk arasındaki tabirle
sinekten yağ çıkarmakta, atıkları dahi değerlendirmektedir. Bilirkişi raporunda
tespit edildiği gibi ise ödediği vergisiyle bu kurumların inşasına vesile olan
halklar için büyük bir zarar söz konusuyken kamu kaynaklarını iktidardaki iş
birlikçilerinin yardımıyla âdeta yağmalayan sermaye sahipleri için de büyük bir
kâr söz konusudur.
Sayın Başkan,
değerli milletvekilleri; son bir iki yılda “millî ve yerli” söylemle tanıştık.
Hükûmet yetkililerinin -en tepedekinden en aşağıdakine kadar- her fırsatta dile
getirdikleri ama biz, AKP hükûmetleri boyunca gördük ki bu ülkenin kendi öz
kaynaklarıyla ya da halkın vergileriyle var edilmiş ne kadar işletme, tesis,
santral vesaire varsa, sizin tabirinizle ne kadar yerli ve millî işletme varsa
satılmış, elden çıkarılmıştır. İktidarınız boyunca 125 büyük özelleştirme
yapılmış, üretim ekonomisi yerine tüketimi körükleyen politika izlenmiştir.
Sayın
milletvekilleri, Maliye Bakanlığının kendi verileriyle, 94 kuruluşta bulunan
kamu payları, 10 liman, 81 elektrik santrali, 40 tesis, 3.483 taşınmaz, 3 gemi,
36 maden sahası, araç muayene hizmetleri özelleştirilmiştir. Bu satışlar
karşılığında 60 milyar doları aşkın gelir elde ettiğinizi söylüyorsunuz ama
bizlerin aklına doğrudan şu soru geliyor: Değeri milyon dolarlarla ölçülen
atıklar dahi bu şekilde hiç edilirken acaba bunca işletmenin, tesisin,
santralin satışlarında ülkenin zararı, halkın zararı ne oldu? Eti Madenin
Mazıdağı Tesisinde gerçekleşen bu olay bu zararın sadece küçücük bir örneğidir.

Değerli
milletvekilleri, kendi ilimde… 
(Mikrofon
otomatik cihaz tarafından kapatıldı)
MİZGİN IRGAT
(Devamla) – Sayın Başkan, tamamlayabilir miyim?
BAŞKAN – Lütfen
sözlerinizi toparlayın efendim. 
Bir dakika ek
süre veriyorum. 
MİZGİN IRGAT
(Devamla) – Araştırma önergesinin kabul edilmesini burada bir daha dile
getirirken kendi ilimin de özelleştirme politikalarının kurbanı olduğunu
buradan bir kez daha yinelemek istiyorum. Tek fabrikası olan tütün fabrikası
TEKEL’in kapatılmasıyla yüzlerce işçinin işsiz bırakıldığı, Bitlis’in tek
yerinin, tek fabrikasının yani tütün fabrikasının kapatıldığı, işsizliğe mahkûm
edildiği Bitlis’te; bugün yeniden asayişi yeniden yasakçı politikalarla yeniden
bir ay gibi toplantı, gösteri ve her türlü yasakların devreye sokulduğu keyfî
bir yönetimin ilinden de, özelleştirme mağduru olan bu ülkede bu politikaların,
usulsüzlük sonucu, yolsuzluk sonucu gizli kalmış bütün dosyaların açığa
çıkarılması ve sorumluların mutlak surette hesap vermesi gerektiğini bir kez
daha buradan yinelemek istiyorum. 
Sizleri saygıyla
selamlıyorum. (HDP sıralarından alkışlar)
BAŞKAN –
Teşekkür ediyorum Sayın Irgat. 
Sayın
milletvekilleri, şimdi söz sırası Adalet ve Kalkınma Partisi Grubu adına
Kahramanmaraş Milletvekili Sayın Mehmet Uğur Dilipak’a aittir. 
Sayın Dilipak,
buyurun. (AK PARTİ sıralarından alkışlar)
AK PARTİ GRUBU
ADINA MEHMET UĞUR DİLİPAK (Kahramanmaraş) – Sayın Başkan, öncelikli olarak
hayırlı olsun ilk oturumunuz. 
Değerli
milletvekilleri, CHP grup önerisi aleyhinde AK PARTİ adına söz almış bulunuyor,
yüce heyetinizi saygıyla selamlıyorum. 
Az önceden beri
HDP’nin Tahir Elçi’nin öldürülmesiyle ilgili açıklamalarını görüyoruz. Tabii,
bunların hepsine milletimiz timsah gözyaşları olarak bakıyor. Bu arada,
Kahramanmaraşlı hemşehrimiz olan, o çatışma esnasında PKK’nın öldürmüş olduğu,
şehit etmiş olduğu Ahmet Çiftaslan kardeşimizi hiçbir zaman anma zahmetinde
bulunmadılar, bunu da esefle kınıyorum.
Bu, CHP
önerisiyle ilgili olarak da, yaklaşık yarım asırdır muhalefet
olmaya halkımızın mahkûm ettiği CHP yine verdikleri asılsız önergelerle bizleri
şaşırtmadı.
ÖMER FETHİ GÜRER
(Niğde) – Ne asılsızı kardeşim, Sayıştay raporu. Bak, Sayıştay raporu, neresi
asılsız?
MEHMET UĞUR
DİLİPAK (Devamla) – Bahse konu olan Mazıdağı İşletmesi…
ÖMER FETHİ GÜRER
(Niğde) – Sayıştay raporunda yazıyor. Asılsız demeye hakkın var mı? Gerçeği
konuş.
MEHMET UĞUR
DİLİPAK (Devamla) – Sayın Ömer Bey, ben seni dinledim, sen de beni dinle.
Söyleyeceklerimi dinle, ondan sonra konuşursun.
ÖMER FETHİ GÜRER
(Niğde) – Sayıştay raporu, asılsız değil.
BAŞKAN – Sayın
milletvekilleri…
Sayın Gürer,
lütfen efendim…
MEHMET UĞUR
DİLİPAK (Devamla) – Sayın Başkan, böyle bir şey var mı?
BAŞKAN – Sayın
Dilipak, siz Genel Kurula hitap edin.
ÖMER FETHİ GÜRER
(Niğde) – Devletin Sayıştay raporu Başkan.
BAŞKAN – Tamam,
kayıtlara geçti.
Sayın
Milletvekilim, lütfen, sinirlemenize gerek yok.
MEHMET UĞUR
DİLİPAK (Devamla) – Susturur musunuz Sayın Başkanım? Ben kendini saygıyla
dinledim.
BAŞKAN -
Buyurun, siz Genel Kurula hitap edin.
MEHMET UĞUR
DİLİPAK (Devamla) – Biz sizi saygıyla dinledik, siz de lütfen hazmedin.
ÖMER FETHİ GÜRER
(Niğde) – Hazmetmeyle ilgisi yok.
MEHMET UĞUR
DİLİPAK (Devamla) – Bahse konu Mazıdağı İşletmesi Fosfat Tesisleri Mardin iline
bağlı Mazıdağı ilçesinde 1987 yılında üretime geçmiş, satış azlığı nedeniyle
-dikkat edin- 1990 yılında tüvanen üretimi, 1994 yılında da fosfat üretimi
durdurulmuştur. Yani burada acaba kimler hükûmetti? AK PARTİ hükûmet değildi
herhâlde. 
125 milyon
dolarlık -bunun hesabını vermesi lazım CHP’nin- yatırıma nasıl kilit
vurduğunuzu izah etmeniz lazım. Bunun öz eleştirisini yapmanız lazım, bununla
yüzleşmeniz lazım.
ÖMER FETHİ GÜRER
(Niğde) – CHP iktidarda değildi, yanlış biliyorsun, 1994 bu, yanlış biliyorsun,
o zaman CHP yok.
MEHMET UĞUR
DİLİPAK (Devamla) – 1994 yılında.
ÖMER FETHİ GÜRER
(Niğde) – CHP mi var iktidarda?
MEHMET UĞUR
DİLİPAK (Devamla) – 2005 yılında Özelleştirme Yüksek Kurulu ile Özelleştirme
İdaresine devredilen işletmenin 2 defa ihaleye çıkmasına rağmen…
HAYDAR AKAR
(Kocaeli) – Vallahi hiçbir şey bilmiyormuşsun sen bu konuda ya.
MEHMET UĞUR
DİLİPAK (Devamla) – Nasıl diyorsun?
HAYDAR AKAR
(Kocaeli) – Tamam, devam et. 
MEHMET UĞUR
DİLİPAK (Devamla) – Sayın Başkan, böyle bir şey var mı ya?
BAŞKAN – Sayın
Milletvekilim, siz Genel Kurula hitap edin, buyurun efendim.
Sayın
milletvekilleri lütfen…
MEHMET UĞUR
DİLİPAK (Devamla) – On yedi yıl geçtikten sonra, 2011 yılında, AK PARTİ
iktidarı tarafından buranın yeniden değerlendirilmesi söz konusu olmuş ve bu
konuda…
(Mikrofon
otomatik cihaz tarafından kapatıldı) 
MEHMET UĞUR
DİLİPAK (Devamla) – Sayın Başkanım, bir dakika…
BAŞKAN – Sayın
Milletvekilim, ek bir dakika süre veriyorum, lütfen sözlerinizi toparlayın. 
MEHMET
UĞUR DİLİPAK (Devamla) - …yeniden ekonomiye kazandırılmasıyla bu işte bin
kişilik istihdam yaratılmış, CHP’nin de önerisinde belirttiği gibi, 28 milyon
dolara işletme ihale edilmiş. Tabii, ben burada söyleyeceklerimin bir kısmını
söylemiyorum.
MEVLÜT
DUDU (Hatay) – Söyle, söyle.
MEHMET
UĞUR DİLİPAK (Devamla) – Burada, bu bölgede yaklaşık 1 milyar dolarlık
yatırımla 5 fabrika kurulmuş ve şu an sizin söylediğiniz, önergede
belirttiğiniz yaklaşık 13-18 dolar civarındaki şeyinizin piyasa değeri 6 TL
civarındadır. Kaldı ki -ben jeoloji mühendisiyim- bu konuda öyle, malzemelerin
o şekilde hesaplanması diye bir şey asla söz konusu değildir. Yani
değerlendirmenizin tamamen yanlış zemine oturduğunu hep birlikte görüyoruz. 
Daha
söyleyecek çok şeyimiz var ama süremiz bittiği için Genel Kurulu saygıyla
selamlıyorum. (AK PARTİ sıralarından alkışlar)
BAŞKAN
– Teşekkür ederiz Sayın Dilipak. 
HAYDAR
AKAR (Kocaeli) – Sayın Başkan…
BAŞKAN
– Buyurun efendim.
HAYDAR
AKAR (Kocaeli) – Konuşmacı bizim arkadaşımızın gündeme getirdiği konuyu
“asılsız bir iddia” olarak niteledi, aslında “asılsız bir iddia” nitelemesi
yanlış, bir. 
İkincisi,
1994 yılında CHP tarafından kapatıldığını iddia etti. Bu tamamen yanlış
bilgilendirme ve sataşmadır bana göre.
MAHMUT
TANAL (İstanbul) – CHP iktidarda değil 1994’te yahu.
HAYDAR
AKAR (Kocaeli) – Ömer Fethi arkadaşımızın bu konuda cevap…
BAŞKAN
– Kim konuşacak, Sayın Gürer mi?
HAYDAR
AKAR (Kocaeli) – Evet, Sayın Gürer.
BAŞKAN
– Sayın Gürer, buyurun.
VI.- SATAŞMALARA İLİŞKİN KONUŞMALAR (Devam)
7.- Niğde Milletvekili Ömer Fethi Gürer’in, Kahramanmaraş Milletvekili
Mehmet Uğur Dilipak’ın CHP grup önerisi üzerinde AK PARTİ Grubu adına yaptığı
konuşması sırasında şahsına ve Cumhuriyet Halk Partisine sataşması nedeniyle
konuşması
ÖMER
FETHİ GÜRER (Niğde) – Sayın Başkan, değerli milletvekilleri; belki de ülkemize
yaptığımız en büyük kötülüklerden biri şu: “Öneriyi getiren kim? Cumhuriyet
Halk Partisiyse reddedelim.” Bakınız, benim size söylediğim her şey Sümer
Holding AŞ’nin 2015 yılı Denetim Raporu’nda. Diyor ki: “Sayıştay denetimi
sonucunda, her ne kadar burası satış sırasında 1 lira olarak devri sağlanmışsa
da sonradan yapılan incelemede buranın 13 ile 19 milyon dolar arasında atığı
çıktı ortaya. Bunun Özelleştirme İdaresi tarafından değerlendirilerek tamamı 28
milyon dolara verilen yerdeki bu 19 milyonluk atığın… Yetimin, fakirin,
garibin, gurebanın hakkını koruyun.” Ben bir KİT Komisyonu üyesi olarak bunu
görüyorum, vicdanım sızlıyor, buraya getiriyorum. Bu, Sayıştayın raporu, Ömer
Fethi Gürer’in raporu değil. (CHP sıralarından alkışlar)
MEHMET UĞUR
DİLİPAK (Kahramanmaraş) – 145 milyon doları siz çöpe attınız, 145 milyon
doları. Çöpe attığınız 145 milyon doların hesabını verin. Madem öyle, 94’te
niye değerlendirmediniz?
ÖMER FETHİ GÜRER
(Devamla) - Onun için, arkadaşımız söylerken doğru bilgi vererek söylemesi
lazım. KİT Komisyonunda arkadaşlarınız var, buna baktığınız zaman görürsünüz.
Bu benim hazırladığım bir komisyon raporu değil. Öneriyor, diyor ki: “1 liraya
özelleştirilen hurda 19 milyon dolarlık çıktı.” Burada ne var? Araştıralım,
değilse bir şey yok, varsa rapor uyarıyor. Onun için, biz de gündeme
getiriyoruz.
MEHMET UĞUR
DİLİPAK (Kahramanmaraş) – Şu anki güncel piyasa değeri 6 TL ton başına. Nasıl
bir hesap yapıyorsunuz? Onu vicdanınıza sorun.
ÖMER FETHİ GÜRER
(Devamla) - Şahsıma ait, hazırladığım bir şey değil. Gerçeği ben size
aktarıyorum, vicdani değerlendirme size ait. Allah korkusu olan araştırır. 
MEHMET UĞUR
DİLİPAK (Kahramanmaraş) – Şu anki güncel değerini…
ÖMER FETHİ GÜRER
(Devamla) - Eğer benim bunda haksızlığım varsa özür dilerim ama yoksa Allah
korkusu olan buna “hayır” oyu vermez. İşte ispatı, işte belgesi. 
Yüce Meclisi
saygıyla selamlıyorum. (CHP sıralarından alkışlar) 
BAŞKAN –
Teşekkür ederim Sayın Gürer. 
FİLİZ KERESTECİOĞLU
DEMİR (İstanbul) – Sayın Başkan… 
BAŞKAN –
Cumhuriyet Halk Partisi Grubunun… 
FİLİZ
KERESTECİOĞLU DEMİR (İstanbul) – Sayın Başkan…
BAŞKAN –
Buyurun. 
FİLİZ
KERESTECİOĞLU DEMİR (İstanbul) - Aynı hatip “HDP Grubu timsah gözyaşları
döküyor.” diyerek bir sataşmada bulunmuştur grubumuza. 
MEHMET NACİ
BOSTANCI (Amasya) – Sayın Başkan, hiç mi eleştiri yapılmayacak? Her şey sataşma
olur mu? 
SİBEL YİĞİTALP
(Diyarbakır) – Timsah gözyaşı normal bir şey mi? 
FİLİZ
KERESTECİOĞLU DEMİR (İstanbul) – “Timsah gözyaşı” bir eleştiri mi oluyor? 
BAŞKAN –
Efendim, tutanakları inceleyeceğim. 
FİLİZ
KERESTECİOĞLU DEMİR (İstanbul) – “Timsah gözyaşları” dedi.
BAŞKAN –
Birleşim içerisinde inceleyeceğim, size sataşmadan dolayı söz vereceğim.
IX.- ÖNERİLER (Devam)
A) Siyasi Parti Grubu Önerileri (Devam)
3.- CHP Grubunun, Türkiye Büyük Millet Meclisi gündeminin “Genel Görüşme
ve Meclis Araştırması Yapılmasına Dair Öngörüşmeler” kısmında yer alan, Eti
Maden Mazıdağ Tesislerinin özelleştirme sürecinin araştırılarak alınması gereken
önlemlerin belirlenmesi amacıyla Türkiye Büyük Millet Meclisi Başkanlığına
verilmiş olan (10/1867) esas numaralı Meclis Araştırması Önergesi’nin ön
görüşmelerinin Genel Kurulun 28 Kasım 2017 Salı günkü birleşiminde yapılmasına
ilişkin önerisi (Devam)
BAŞKAN - Sayın
milletvekilleri, Cumhuriyet Halk Partisi Grubunun… 
HAYDAR AKAR
(Kocaeli) – Sayın Başkan, karar yeter sayısı istiyoruz. 
BAŞKAN – Karar
yeter sayısı istiyorsunuz. Tamam. 
Cumhuriyet Halk
Partisi Grubunun İç Tüzük’ün 19’uncu maddesine göre verilmiş önerisini
oylarınıza sunuyorum, karar yeter sayısı arayacağım. Kabul edenler… Etmeyenler…

ÖZGÜR ÖZEL
(Manisa) – Yok Başkan, yok. 
BAŞKAN – Sayın
milletvekilleri, Başkanlık Divanındaki Kâtip üyeler arasında bir anlaşmazlık
var. O yüzden, elektronik cihazla oylama yapacağız. 
İki dakika süre
veriyorum. 
(Elektronik
cihazla oylamaya başlandı)
ÖZGÜR ÖZEL
(Manisa) – Efendim, Sayın Bayram Özçelik buraya bakıp da “139 kişi var.”
diyorsa bizim daha söyleyecek sözümüz yok. 
BAŞKAN – İşleme
geçtik efendim, buyurun. 
(Elektronik
cihazla oylamaya devam edildi)
BAŞKAN – Sayın
milletvekilleri, karar yeter sayısı vardır, öneri kabul edilmemiştir.
Sayın
milletvekilleri, İç Tüzük’ün 37’nci maddesine göre verilmiş bir doğrudan
gündeme alınma önergesi vardır, okutup işleme alacağım ve oylarınıza sunacağım.
VIII.- BAŞKANLIĞIN GENEL KURULA SUNUŞLARI (Devam)
C) Önergeler
1.- İstanbul Milletvekili İsmail Faruk Aksu’nun, (2/390) esas numaralı
657 Sayılı Devlet Memurları Kanununda Değişiklik Yapılmasına Dair Kanun
Teklifi’nin doğrudan gündeme alınmasına ilişkin önergesi (4/120)
Türkiye Büyük Millet Meclisi Başkanlığına
(2/390) esas
numaralı Kanun Teklifi’min Türkiye Büyük Millet Meclisi İçtüzüğü’nün 37’nci
maddesine göre doğrudan Türkiye Büyük Millet Meclisi Genel Kurulu gündemine
alınmasını saygılarımla arz ederim. 
 İsmail
Faruk Aksu
 İstanbul
BAŞKAN – Sayın
milletvekilleri, İç Tüzük 37’ye göre, teklif sahibi İstanbul Milletvekilimiz
İsmail Faruk Aksu... 
Sayın Aksu,
buyurun. (MHP sıralarından alkışlar) 
Süreniz beş
dakika efendim. 
İSMAİL FARUK
AKSU (İstanbul) – Sayın Başkan, sayın milletvekilleri; 657 sayılı Devlet
Memurları Kanunu’nda Değişiklik Yapılmasına İlişkin Kanun Teklifi’m hakkında İç
Tüzük’ün 37’nci maddesi uyarınca söz aldım. Genel Kurulu ve aziz milletimizi
saygıyla selamlıyorum. 
Teklifim,
yaklaşık 870 bin öğretmenimizi ilgilendirmektedir ve hâlen yararlanmakta
oldukları ek göstergelerin 1’inci derecede 3000’den 3600’e çıkarılması
suretiyle artırılmasına yöneliktir. Ek gösterge, memurların emekli olmaları
hâlinde alacakları emekli aylığı ile emekli ikramiyesinin miktarını ve
aylıklarını 657 sayılı Devlet Memurları Kanunu’na göre almakta olanların
çalışırken aldıkları maaş miktarını etkileyen bir ödeme unsurudur. Devlet
memurlarının hizmet sınıfları, görev türleri ve aylık aldıkları dereceler
itibarıyla belirlenmiş olan ek gösterge rakamlarına ilişkin son genel düzenleme
1 Ocak 1995 tarihinden geçerli olmak üzere yürürlüğe konulmuş ancak bu
düzenlemeyle adil bir sistem bu alanda oluşturulamamıştır. Öte yandan, zaman içerisinde
bazı unvanların ek göstergelerinde yapılan kısmi değişiklikler ise ek gösterge
sisteminden kaynaklanan eşitsizlikleri daha da belirgin hâle getirmiştir.
Devlet Memurları Kanunu ekinde yer alan ek gösterge cetvellerinde dereceleri
itibarıyla öğretmenler için ek gösterge belirlenmiş olmakla birlikte, bu ek
göstergelerin teknik ve sağlık hizmetleri sınıfında görev yapan bazı personelin
ek göstergelerinden daha düşük olduğu görülmektedir. Oysa öğretmenlerimiz hem
çalışma şartları hem de yaptıkları görevin önemi dikkate alındığında,
çalışırken de emekli oldukları dönemde de daha iyi mali ve sosyal imkânlara
sahip olmayı fazlasıyla hak etmektedirler. Özellikle emeklilik hakları
bakımından öğretmenleri mağdur eden ek gösterge düzeninin değiştirilmesi zorunludur.
Bu nedenle ek göstergelerinde artış yapılması, çalışan ve emekli öğretmenlerin
hayat seviyelerinin kısmen de olsa yükselmesine katkı sunacaktır. 
Kanun
teklifimle, 657 sayılı Devlet Memurları Kanunu ekinde yer alan cetvelde
değişiklik yapılmak suretiyle, eğitim ve öğretim hizmetleri sınıfı kapsamında
görev yapan her derecedeki öğretmen ve diğer personelin ek göstergelerinin
artırılması ve 1’inci derecede olanların ek göstergelerinin 3000’den 3600’e
çıkarılması sağlanmaktadır. Ek göstergenin 3600’e yükselmesiyle, otuz yıl
hizmeti bulunan ve 1’inci derecenin 4’üncü kademesinden bugün emekli olan
öğretmenin emekli aylığı 538 Türk lirası, emekli ikramiyesi de 19.411 Türk
lirası artırılmış olacaktır. 
Değerli
milletvekilleri, eğitim sistemindeki sorunların çok boyutlu olduğu ve bu
sorunların tekrar nüksetmesine izin vermeyecek şekilde çözümü ve ihyası için
birçok düzenlemenin hayata geçirilmesi gerektiği bir gerçektir. Ülkemizin
nitelikli öğretmenlere sahip olmasının, çocuklarımızın aldığı eğitim ve öğretim
kalitesinin artırılması açısından büyük önem arz ettiği de malumdur. Bu
nedenle, öğretmenlerimizin yararlandığı bazı haklarda iyileştirmeye gidilmesi,
ayrıca kadrolu öğretmen sayısının artırılması suretiyle, atanamayan
öğretmenlerden bazılarına mesleklerini yapma fırsatı sunulması ve öğretmen
açığının kapatılması gerekmektedir.
Bu doğrultuda,
geçen hafta Türkiye Büyük Millet Meclisi Başkanlığına verdiğimiz yeni bir kanun
teklifiyle öğretmenlerimizin ek göstergelerinin artırılmasının yanında,
tazminatlarının yükseltilmesini, iki yılda bir derece yükselmesi
yapabilmelerini, kalkınmada birinci derecede öncelikli yerlerde görev
yapanların ek ödemelerinin 10 puan artırılmasını ve atanamayan öğretmen
için 50 bin kadro ihdasını öngördük. Böylece daha önce de gündeme getirdiğimiz
öğretmenlerimizin mali ve sosyal haklarının iyileştirilmesine ilişkin
hususların güncellenerek tekrar Meclisin gündemine taşınmasını istedik.
Milliyetçi
Hareket Partisi olarak, biraz önce verdiğimiz grup önerisinde de görüldüğü
gibi, öğretmenlerimizin hak ve hukukunun korunması için bugüne kadar olduğu
gibi bundan sonra da gayretlerimizi göstereceğimizi belirtmek istiyorum.
Bu düşüncelerle,
binlerce öğretmenimizin haklı beklentisi olan ek göstergelerinin
yükseltilmesine ilişkin kanun teklifimize destek vermenizi bekliyor, Genel
Kurulun siz değerli üyelerini saygıyla selamlıyorum. (MHP sıralarından
alkışlar)
BAŞKAN –
Teşekkür ederim Sayın Aksu.
MEHMET NACİ
BOSTANCI (Amasya) – Sayın Başkanım, kayıtlara geçmesi için söz aldım. 
BAŞKAN – Buyurun.

MEHMET NACİ
BOSTANCI (Amasya) – Öğretmenler hepimiz için son derece önemli.
BAŞKAN – Sayın
başkanım, sayın milletvekilleri; bakınız, partinizin grup başkan vekili
konuşuyor. İçerideki uğultudan, gürültüden gerçekten anlaşılmıyor. Rica
ediyorum…
Buyurun Sayın
Başkan.
MEHMET NACİ
BOSTANCI (Amasya) – Öğretmenlerimizi en iyi şartlarda yaşatmak ve böylelikle
eğitime en yüksek düzeyde katkılarını temin etmek bizim de yaklaşımımız ve bu
yönde yaptığımız çalışmalar da var. Sayın arkadaşımızın getirmiş olduğu İç
Tüzük 37 çerçevesindeki teklifin ve bu tür tekliflerin komisyonlardan geçerek
ancak ve diğer partilerin de katılımı ve müzakeresiyle olgunlaşması gerektiğini
düşündüğümüz için karşı oy kullanacağız.
Teşekkür
ediyorum.
BAŞKAN –
Tutanaklara geçmiştir.
ÖZGÜR ÖZEL
(Manisa) – Sayın Başkan…
BAŞKAN –
Buyurun.
ÖZGÜR ÖZEL
(Manisa) – Cumhuriyet Halk Partisi olarak, sayın milletvekilinin usulüne uygun
olarak teklif ettiği ancak komisyonda iktidar partisi çoğunluğuyla kırk beş gün
süreyle gündeme alınmadığı için bugün doğrudan gündeme alınmasıyla ilgili bir
iç tüzüksel hakkın ortaya çıktığı ortadadır. 
Biz, iktidar
partisinin böyle önemli bir teklifi komisyon gündemine almamasını
yadırgadığımızı ve doğrudan gündeme alma önergesinin lehinde oy kullanacağımızı
ifade ediyoruz. 
BAŞKAN – Peki,
teşekkür ederim Sayın Özel.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Sayın
milletvekilleri, az önce Sayın Hüda Kaya’yla ilgili, İstanbul Milletvekilimizin
sözleriyle ilgili olarak tutanakları inceledim, tutanaklar yanımda. Kayda geçen
bir söz tespit edilememiştir, kayıtlarda böyle bir söz yok. O nedenle bu
tartışmaya bu anlamda son vermek istiyorum. 
Sayın
Kerestecioğlu’nun söz talebi söz konusuydu. Tutanağı inceledim, Sayın
Kerestecioğlu’na sataşmadan dolayı söz veriyorum. 
Buyurun
efendim. (HDP sıralarından alkışlar)
VI.- SATAŞMALARA İLİŞKİN KONUŞMALAR (Devam)
8.- İstanbul Milletvekili Filiz Kerestecioğlu Demir’in, Kahramanmaraş
Milletvekili Mehmet Uğur Dilipak’ın CHP grup önerisi üzerinde AK PARTİ Grubu
adına yaptığı konuşması sırasında HDP Grubuna sataşması nedeniyle konuşması
FİLİZ
KERESTECİOĞLU DEMİR (İstanbul) – Sayın Başkan, değerli milletvekilleri; gönül
isterdi ki Tahir Elçi’yi bugün burada yaptıklarıyla, değeriyle analım, hep birlikte
analım ve onunla ilgili hep birlikte güzel sözler söyleyelim. Biz birkaç kere
burada ifade ettik.
MEHMET
UĞUR DİLİPAK (Kahramanmaraş) – Ahmet Çiftaslan’ı da unutmayın!
FİLİZ
KERESTECİOĞLU DEMİR (Devamla) – Biriyle ilgili konuşurken başka birini unutmuş
olmuyorsunuz Sayın Vekil. 
MEHMET
UĞUR DİLİPAK (Kahramanmaraş) – Anın bir kere, bir kere anın.
BAŞKAN
– Sayın Dilipak, lütfen rica ediyorum...
FİLİZ
KERESTECİOĞLU DEMİR (Devamla) – Biz şu anda Tahir Elçi’yle ilgili konuşuyoruz
ve onu anıyoruz. Tahir Elçi’yi anmak istiyorsanız anarsınız, anmak
istemiyorsanız da anmazsınız, bu size kalacak bir şeydir. 
Önergemizde
şunları söyledik: Şu ana kadar tek bir kişi fail sıfatıyla yargılanmamış, iki
yıl geçmesine rağmen soruşturmada bir gelişme kaydedilmemiş, cinayetin meydana
geldiği sokağı gören güvenlik kameralarından bir restorana ait olan kameraların
görüntüleri avukatlara izletilmemiş, on yedi dakikalık görüntünün silindiği
ortaya çıkmıştır dedik. Olay anında görüntü çekmekle görevli olan kamu
personeli, silah sesi duyması sonrası kayıttan çıktığını belirtmiş, Diyarbakır
Barosunun görüntüde kesme, kırpma, montaj olup olmadığının tespiti için kamera
ve hafıza kartına el konularak TÜBİTAK ve ATK’ye gönderilmesine ilişkin
talepleri de yerine getirilmemiştir dedik. Tahir Elçi cinayetinin nasıl bir
ciddiyetsizlikle soruşturulduğunun kanıtıdır bütün bunlar dedik.
Öldürülmesinden sonra dönemin Başbakanı, Diyarbakır Cumhuriyet Başsavcısı,
Diyarbakır Valisi, Emniyet Müdürü, Adalet Bakanı, Cumhurbaşkanı, faillerin bulunacağını
taahhüt etmiş ancak bugün gelinen noktada soruşturmada bir arpa boyu yol
alınamamıştır dedik. Evet, bu nedenle de kamuoyunda Tahir Elçi cinayetinin
tıpkı başka cinayetler gibi faili meçhul kalacağına dair ciddi kaygılar vardır
dedik. İstediğiniz gözyaşını dökebilirsiniz. 
Saygılar
sunarım. (HDP sıralarından alkışlar)
BAŞKAN –
Teşekkür ederim Sayın Kerestecioğlu. 
MEHMET NACİ
BOSTANCI (Amasya) – Sayın Başkan…
BAŞKAN –
Birleşime on beş dakika ara veriyorum. 
Kapanma Saati: 18.46
BEŞİNCİ OTURUM
Açılma Saati: 19.18
BAŞKAN: Başkan Vekili Yaşar TÜZÜN
KÂTİP
ÜYELER: Bayram ÖZÇELİK (Burdur), Mehmet Necmettin AHRAZOĞLU (Hatay) 
-----0-----
BAŞKAN – Türkiye
Büyük Millet Meclisinin 29’uncu Birleşiminin Beşinci Oturumunu açıyorum.
Sayın
milletvekilleri, Hükûmetin, görüşülmekte olan 502 sıra sayılı Kanun
Tasarısı’nın 123’üncü maddesinin yeniden görüşülmesine ilişkin İç Tüzük’ün
89’uncu maddesine göre bir talebi vardır.
Danışma
Kurulunun söz konusu talebe ilişkin görüşünü okutuyorum:
IX.- ÖNERİLER (Devam)
B) Danışma Kurulu Önerileri
1.- Danışma Kurulunun, 502 sıra sayılı Kanun Tasarısı’nın kabul edilmiş
olan 123’üncü maddesinin İç Tüzük’ün 89’uncu maddesi uyarınca yeniden
görüşülmesine dair Hükûmet talebinin uygun görüldüğüne ilişkin görüşü
Danışma Kurulu Görüşü
Danışma
Kurulunun 28/11/2017 Salı günü yaptığı toplantıda, görüşülmekte olan 502 sıra
sayılı Kanun Tasarısı’nın kabul edilmiş olan 123’üncü maddesinin yeniden
görüşülmesine dair Hükûmetin talebi İç Tüzük’ün 89’uncu maddesi uyarınca
toplanan Danışma Kurulunca uygun görülmüştür.
 İsmail
Kahraman
 Türkiye
Büyük Millet Meclisi 
 Başkanı
 Mehmet Muş  Özgür
Özel
 Adalet ve Kalkınma Partisi  Cumhuriyet
Halk Partisi 
 Grubu Başkan Vekili Grubu
Başkan Vekili
 Filiz Kerestecioğlu Demir Erkan
Akçay
 Halkların Demokratik Partisi Milliyetçi
Hareket Partisi
 Grubu Başkan Vekili Grubu
Başkan Vekili
BAŞKAN – Şimdi,
Hükûmetin talebini okutup oylarınıza sunacağım.
Türkiye Büyük Millet Meclisi Başkanlığına
Görüşülmekte
olan 502 sıra sayılı Kanun Tasarısı’nın 123’üncü maddesinin yeniden
düzenlenmesi amacıyla TBMM İçtüzüğü’nün 89’uncu maddesi gereğince yeniden
görüşülmesini arz ve teklif ederim.
Saygılarımla.
 Osman
Aşkın Bak
 Gençlik
ve Spor Bakanı
BAŞKAN –
Hükûmetin talebini oylarınıza sunuyorum: Kabul edenler… Etmeyenler… Kabul edilmiştir.
Tasarının
123’üncü maddesinin yeniden görüşülmesine ilişkin Hükûmetin kabul edilen talebi
sırası geldiğinde yerine getirilecektir.
Alınan karar
gereğince sözlü soru önergeleri ile diğer denetim konularını görüşmüyor ve
gündemin “Kanun Tasarı ve Teklifleri ile Komisyonlardan Gelen Diğer İşler”
kısmına geçiyoruz. 
1’inci sırada
yer alan, Bazı Vergi Kanunları ile Kanun ve Kanun Hükmünde Kararnamelerde
Değişiklik Yapılmasına Dair Kanun Tasarısı ve İstanbul Milletvekili Mehmet Akif
Hamzaçebi'nin 6306 Sayılı "Afet Riski Altındaki Alanların Dönüştürülmesi
Hakkında Kanun", 2981 Sayılı "İmar ve Gecekondu Mevzuatına Aykırı
Yapılara Uygulanacak Bazı İşlemler ve 6785 Sayılı İmar Kanununun Bir Maddesinin
Değiştirilmesi Hakkında Kanun" ve 4706 Sayılı "Hazineye Ait Taşınmaz
Malların Değerlendirilmesi ve Katma Değer Vergisi Kanununda Değişiklik
Yapılması Hakkında Kanun"da Değişiklik Yapılması Hakkında Kanun Teklifi
ile Plan ve Bütçe Komisyonu Raporu’nun görüşülmesine kaldığımız yerden devam
edeceğiz. 
X.- KANUN TASARI VE TEKLİFLERİ İLE KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- Bazı Vergi Kanunları ile Kanun ve Kanun Hükmünde Kararnamelerde
Değişiklik Yapılmasına Dair Kanun Tasarısı (1/884) ve İstanbul Milletvekili
Mehmet Akif Hamzaçebi’nin 6306 Sayılı "Afet Riski Altındaki Alanların
Dönüştürülmesi Hakkında Kanun", 2981 Sayılı "İmar ve Gecekondu
Mevzuatına Aykırı Yapılara Uygulanacak Bazı İşlemler ve 6785 Sayılı İmar
Kanununun Bir Maddesinin Değiştirilmesi Hakkında Kanun" ve 4706 Sayılı
"Hazineye Ait Taşınmaz Malların Değerlendirilmesi ve Katma Değer Vergisi
Kanununda Değişiklik Yapılması Hakkında Kanun"da Değişiklik Yapılması
Hakkında Kanun Teklifi (2/588) ile Plan ve Bütçe Komisyonu Raporu (S. Sayısı:
502) (x)
BAŞKAN –
Komisyon? Yerinde
Hükûmet?
Yerinde. 
22/11/2017
tarihli 27’nci Birleşimde İç Tüzük’ün 91’inci maddesine göre temel kanun olarak
görüşülen 502 sıra sayılı Kanun Tasarısı’nın beşinci bölümünde yer alan
maddelerin oylamaları tamamlanmıştı.
B) Yeniden Görüşmeleri Yapılan Tasarılar/Teklifler (Tekririmüzakere)
1.- Bazı Vergi Kanunları ile Kanun ve Kanun Hükmünde Kararnamelerde
Değişiklik Yapılmasına Dair Kanun Tasarısı (1/884) ve İstanbul Milletvekili
Mehmet Akif Hamzaçebi’nin 6306 Sayılı "Afet Riski Altındaki Alanların
Dönüştürülmesi Hakkında Kanun", 2981 Sayılı "İmar ve Gecekondu
Mevzuatına Aykırı Yapılara Uygulanacak Bazı İşlemler ve 6785 Sayılı İmar
Kanununun Bir Maddesinin Değiştirilmesi Hakkında Kanun" ve 4706 Sayılı
"Hazineye Ait Taşınmaz Malların Değerlendirilmesi ve Katma Değer Vergisi
Kanununda Değişiklik Yapılması Hakkında Kanun"da Değişiklik Yapılması
Hakkında Kanun Teklifi (2/588) ile Plan ve Bütçe Komisyonu Raporu (S. Sayısı:
502) (123’üncü Maddesi)
BAŞKAN - Sayın
milletvekilleri, şimdi, Hükûmetin görüşülmekte olan 502 sıra sayılı Kanun
Tasarısı’nın 123’üncü maddesinin yeniden görüşülmesine ilişkin İç Tüzük’ün
89’uncu maddesine göre verdiği ve az önce kabul edilen talebi yerine
getirilecektir.
Şimdi 123’üncü
maddeyi yeniden görüşmeye açıyorum.
Madde üzerinde
şahsı adına İstanbul Milletvekili Zeynel Emre konuşacaktır.
Buyurun Sayın
Emre. (CHP sıralarından alkışlar)
Süreniz beş
dakikadır.
ZEYNEL EMRE
(İstanbul) – Sayın Başkan, değerli milletvekilleri; hepinizi saygıyla
selamlıyorum. 
Bu Meclis çatısı
altında şüphesiz konuştuğumuz her yasa çok önemli, her konu önemli ancak
herhâlde şundan daha önemli bir konu yok değerli arkadaşlar: Bu Meclisin
yegâne, en önemli görevi kendi varlığının devamını sağlamasıdır. Bu Meclise
kastedilen, bu Meclisi ortadan kaldırmaya çalışılan bir darbe girişimini yaşadı
15 Temmuz 2016 tarihinde ve bu Meclis öncelikle bunun hesabını sormalıdır, bu
darbe girişimiyle yüzleşmelidir. Biliyorsunuz, 4 partinin ortak önergesiyle bir
araştırma komisyonu kuruldu ve bu araştırma komisyonu çalışmasında esas dinlemesi
gereken isimleri bir türlü dinlemedi, yapması gereken çalışmaları yapmadı ve en
nihayetinde çalışmasını -daha çalışma imkânı varken- süre uzatımı yapmadan
bitirdi. 
Değerli
arkadaşlar, şu anda, sizler iktidara geldiğinizden beri yani Adalet ve Kalkınma
Partisi iktidara geldiğinden beri kurulan 56 tane araştırma komisyonu
içerisinde raporu basılmayan, dağıtılmayan tek komisyon da 15 Temmuz FETÖ
Araştırma Komisyonu. Neden arkadaşlar? (CHP sıralarından alkışlar) Tüm
Türkiye’nin gözü önünde gerçekleşen bir darbe girişiminin aydınlatılması,
konuşulması kimi, neden rahatsız etsin? Bu konu neden devlet sırrı olsun
arkadaşlar? Yani burada ben Adalet ve Kalkınma Partisi grup başkan vekillerine
soruyorum: Beş aydan beridir bu Komisyon raporu neden dağıtılmıyor? Bize şunu
söyleyebiliyor musunuz: “Evet, ayın beşinde dağıtılacak. Evet, Aralığın
20’sinde bu Komisyon raporu dağıtılacak, şu tarihte dağıtılacak.” diye bir
tarih verebiliyor musunuz, Meclis bu konuda neden bekliyor? 
Şimdi, değerli
arkadaşlar, aslında hem darbe girişiminden sonra gerçekleşen bazı gelişmeler,
sizlerin bazı davranışları ve bizlerin edindiği bazı bilgi ve deliller şunu
açıkça ortaya koyuyor: Darbenin önceden bilindiğine yönelik çeşitli deliller
ortaya çıktı arkadaşlar. Bakın, bu darbenin kilit isimlerinden biri, yani 2
numaralı sivil imamı diye gösterilen kişi Adil Öksüz ve Adil Öksüz’ün FETÖ’nün
imamı olduğu konusunda şu anda cumhuriyet savcılarının yazdığı iddianamelerde
ortaya çıkan bir tanık beyanı var ki çok çarpıcı. MEBS iddianamesinde, arkadaşlar,
Çetin Acar isimli birinin ifadesine göre, 2015’in Ocak ayında verdiği ifade,
“Adil Öksüz Hava Kuvvetleri imamıdır, Fetullah Gülen’e mollalık yapar.” diyor
ve buna rağmen bu şahsa darbe girişimine kadar -adresi veriliyor, yardımcı
doçenttir deniyor- kimse dokunmuyor arkadaşlar. Altı ay boyunca darbe
toplantıları yapıyor Ankara’da, darbenin üssü Akıncı Üssü’nde yakalanıyor ve
serbest bırakılıyor, ellini kolunu sallayarak gidiyor arkadaşlar. Şimdi, bu
konuda yürüyen soruşturmalar, kovuşturmalar var ancak gerçek ortaya çıkmış
değil. 
Bakın,
bir başka örnek daha vereceğim sizlere bugün. Kara Havacılık Komutanlığı
iddianamesi ki 21 tane helikopterin havalanıp Ankara’da her tarafı taradığı,
bombaladığı, asıl darbede büyük işlev gören merkezlerden biri. Kara Havacılık
Komutanlığında bu işi organize eden darbeci Tuğgeneral Ünsal diye biri var ve
bunun Fetullah Gülen’in has adamı olduğuna yönelik İzmir Cumhuriyet
Bassavcılığında Abdullah kod adıyla gizli tanık ifadesi var Nisan 2016’da, “Bu
o kadar bağlıdır ki bu örgüte, maaşının üçte 1’ini himmet verir.” diyor ve bu
adam o darbe girişiminde bulunuyor, bu adama kimse dokunmuyor, o geceye kadar
da görevinin başında devam ediyor. 
Değerli
arkadaşlar, darbenin gerçekleşeceğine yönelik Ankara çatı iddianamesi, darbeden
bir buçuk ay önce çıkan iddianameye göre cumhuriyet savcısı diyor ki: “En güçlü
oldukları, kadrolaştıkları yer askeriyedir, tüm kurmaylık sınavlarını
çalmışlardır. Bunlar darbe yapabilir, iç savaş dahi çıkartabilir.” Bu öneriyi
yapıyor, ortada ciddi bir darbe tehlikesi var… 
Yine
Kara Havacılık Komutanlığı iddianamesine göre bilgileri birleştirince şunu
görüyoruz, çok acı: Darbeden iki gün önce keşif uçuşu yapıyorlar
helikopterlerle Ankara semalarında, aynı insanlar, isimleri verilenler. Şimdi
bu konudaki gerçeklerin konuşulmasından kim niye rahatsız oluyor? Neden bu
Darbe Araştırma Komisyonu Raporu bir türlü dağıtılıp konuşulmuyor? 
Bizler
hem şehitlerimizin hem gazilerin hesabını sormak için, onların kuru kuru
acılarının…
(Mikrofon
otomatik cihaz tarafından kapatıldı) 
ZEYNEL
EMRE (Devamla) – …istismarı değil, gerçek anlamda hesabını sormak için bu işin
takipçisi olacağız diyorum, hepinizi saygıyla selamlıyorum. (CHP sıralarından
alkışlar) 
BAŞKAN
– Teşekkür ederiz Sayın Emre.
Sayın
milletvekilleri, madde üzerinde bir önerge var, okutup işleme alacağım. 
Türkiye Büyük Millet Meclisi Başkanlığına
Görüşülmekte
olan 502 sıra sayılı Kanun Tasarısı’nın 123’üncü maddesinin çerçeve hükmünde
yer alan “eklenmiştir” ibaresinin “ilave edilmiştir” şeklinde değiştirilmesini
arz ve teklif ederiz. 
 Mehmet Muş Mehmet
Doğan Kubat Murat Alparslan
 İstanbul İstanbul Ankara
 Mahmut Atilla Kaya Gökcen
Özdoğan Enç Sema Kırcı
 İzmir Antalya Balıkesir
 Salih Çetinkaya
 Kırşehir
ÖZGÜR ÖZEL
(Manisa) – Sayın Başkan, önerge işlemine geçmeden yerimden İç Tüzük 60’a göre
bir dakika söz talebim var.
BAŞKAN – Buyurun
Sayın Özel.
VII.- AÇIKLAMALAR (Devam)
26.- Manisa Milletvekili Özgür Özel’in, iktidar partisinin 502 sıra
sayılı Kanun Tasarısı’nın 123’üncü maddesi üzerinde verdiği önergeye ilişkin
açıklaması
ÖZGÜR ÖZEL (Manisa) – Sayın Başkan, iktidar partisinin
vermiş olduğu bir önerge var. Önergenin özü “eklenmiştir” ibaresini çıkarıp
yerine “ilave edilmiştir” koyuyor. Bunun sebebi ne? Geçen hafta yapılamamış bir
uygulamayı, ki dört grup da destek verdiği için bugün tekririmüzakereyle
görüşülecek ve Ahilik Fonu’yla ilgili bir süre uzatımına gidilecek. İç Tüzük
başka bir şeye imkân vermediği için, her yol tıkalı olduğu için bir önerge
veriyorlar ve önergedeki “eklenmiştir” ibaresini “ilave edilmiştir”e
dönüştürüyorlar. Bu, İç Tüzük’te var, Parlamento hukukunda var. Bu, takip
edilebilecek başka yol yoksa başvurulabilecek bir yol. Ama bundan sonra iktidar
partisi, asla, muhalefet partilerinin sadece beş dakika sözünü söyleyebilmek
için verdikleri benzer önergelerle dalga geçmeye kalkmasın. 
Teşekkür
ediyorum. (CHP sıralarından alkışlar) 
BAŞKAN –
Teşekkür ediyorum Sayın Özel.
X.- KANUN TASARI VE TEKLİFLERİ İLE KOMİSYONLARDAN GELEN DİĞER İŞLER
(Devam)
B) Yeniden Görüşmeleri Yapılan Tasarılar/Teklifler (Tekririmüzakere)
(Devam)
1.- Bazı Vergi Kanunları ile Kanun ve Kanun Hükmünde Kararnamelerde
Değişiklik Yapılmasına Dair Kanun Tasarısı (1/884) ve İstanbul Milletvekili
Mehmet Akif Hamzaçebi’nin 6306 Sayılı "Afet Riski Altındaki Alanların
Dönüştürülmesi Hakkında Kanun", 2981 Sayılı "İmar ve Gecekondu
Mevzuatına Aykırı Yapılara Uygulanacak Bazı İşlemler ve 6785 Sayılı İmar
Kanununun Bir Maddesinin Değiştirilmesi Hakkında Kanun" ve 4706 Sayılı
"Hazineye Ait Taşınmaz Malların Değerlendirilmesi ve Katma Değer Vergisi
Kanununda Değişiklik Yapılması Hakkında Kanun"da Değişiklik Yapılması
Hakkında Kanun Teklifi (2/588) ile Plan ve Bütçe Komisyonu Raporu (S. Sayısı:
502) (123’üncü Maddesi) (Devam)
BAŞKAN – Okunan
önergeye Komisyon katılıyor mu?
PLAN VE BÜTÇE
KOMİSYONU BAŞKANI SÜREYYA SADİ BİLGİÇ (Isparta) – Takdire bırakıyoruz Başkanım.

BAŞKAN –
Hükûmet?
GENÇLİK VE SPOR
BAKANI OSMAN AŞKIN BAK (Rize) – Katılıyoruz Başkanım.
BAŞKAN –
Önergenin gerekçesini okutuyorum:
Gerekçe:
Madde metninin
daha anlaşılır olması amaçlanmaktadır.
BAŞKAN –
Önergeyi oylarınıza sunuyorum: Kabul edenler… Kabul etmeyenler… Önerge kabul
edilmiştir.
Kabul edilen
önerge doğrultusunda maddeyi oylarınıza sunuyorum: Kabul edenler… Kabul
etmeyenler… Madde kabul edilmiştir.
Sayın milletvekilleri,
bildiğiniz üzere, yeniden görüşmeye ilişkin talep münhasıran 123’üncü madde
üzerinde olup söz konusu talep karşılanmıştır. Ancak 123’üncü maddeden sonra
gelmek üzere yeni madde ihdasına dair bir önerge Başkanlığımıza ulaşmıştır.
Gruplar arasındaki –burası önemli- mutabakatı dikkate alarak emsal teşkil
etmemek üzere önergeyi işleme alacağım. Önergeyi okutup Komisyona soracağım,
Komisyon önergeye salt çoğunlukla –yani en az 21 üyesiyle- katılırsa önerge
üzerinde yeni bir madde olarak görüşme açacağım. Komisyonun salt çoğunlukla
katılmaması hâlinde ise önergeyi işlemden kaldıracağım.
Şimdi önergeyi
okutuyorum:
Türkiye Büyük Millet Meclisi Başkanlığına
Görüşülmekte
olan 502 sıra sayılı Bazı Vergi Kanunları ile Diğer Bazı Kanunlarda Değişiklik
Yapılmasına Dair Kanun Tasarısı’na aşağıdaki maddenin eklenmesini arz ve teklif
ederiz.
 Mehmet Naci Bostancı  Özgür
Özel  Erkan Akçay
 Amasya  Manisa
 Manisa 
 Filiz Kerestecioğlu Demir  Mehmet
Doğan Kubat
 İstanbul İstanbul
Madde
124- 6824 sayılı Kanunun 25 inci maddesinin birinci fıkrasının (c) bendinde yer
alan “1/1/2018” ibaresi; “1/1/2020” şeklinde değiştirilmiştir.
BAŞKAN
– Sayın Komisyon, önergeye salt çoğunlukla katılıyor musunuz?
PLAN
VE BÜTÇE KOMİSYONU BAŞKANI SÜREYYA SADİ BİLGİÇ (Isparta) – Sayın Başkan, salt
çoğunluğumuz vardır, katılıyoruz.
BAŞKAN
– Görelim işaretleri… Komisyon üyeleri el kaldırsın.
Sayalım
Sayın Divan Üyeleri. 
Sayın
milletvekilleri, Komisyon önergeye salt çoğunlukla katılmış olduğundan önerge
üzerinde yeni bir madde olarak görüşmeyi açıyorum. 
Söz isteyen? 
ÖZGÜR ÖZEL
(Manisa) – Var efendim, Özcan Purçu. 
BAŞKAN –
Cumhuriyet Halk Partisi Grubu adına İzmir Milletvekilimiz Sayın Özcan Purçu…
Sayın Purçu,
süreniz on dakika. 
Sizi de
özlemiştik kürsüde, hoş geldiniz. 
Buyurun efendim,
söz sırası sizin. (CHP sıralarından alkışlar) 
CHP GRUBU ADINA
ÖZCAN PURÇU (İzmir) – Sayın Başkan, kıymetli milletvekili arkadaşlarım;
hepinize saygılar, sevgiler sunuyorum. 
Sayın Başkanım
ve Divan; göreviniz hayırlı olsun. İnşallah hayırlı işlerde, kararlarda hep
birlikte burada birlikte oluruz. 
Sayın Başkanım,
şu uğultu bir bitsin ondan sonra mı başlayayım? 
BAŞKAN –
Komisyon bir yerine otursun, bir saniye Sayın Purçu. 
Sayın
milletvekilleri, lütfen yerlerimize oturalım. 
Sayın Purçu,
buyurun efendim. 
ÖZCAN PURÇU
(Devamla) – Teşekkür ederim Sayın Başkanım. 
Süreyi sıfırdan
mı başlatacaksınız Başkanım? 
BAŞKAN – İlave
ederiz efendim, buyurun. 
ÖZCAN PURÇU
(Devamla) – Tamam.
Evet, her şeyin
bir karnesi var arkadaşlar; öğrencilerin karnesi var, öğretmenlerin karnesi
var, memurların karnesi var, bir de Hükûmetin, iktidarın karnesi olur. Biz
şimdi, Türkiye’de görev yapan milletvekili olarak, ana muhalefet partisinin
milletvekili olarak iktidar partisinin karnesine bir göz atalım hep beraber,
yıl sonu yaklaşıyor arkadaşlar. 
Şimdi, bunu
söylemeden önce… İşsizlik Fonu diye bir fon var Türkiye’de. Bu fon, 114 milyar
lira arkadaşlar. On beş yılda işsiz vatandaşlarımıza dağıttığınız bedel 17
milyar lira. 100 milyar lirayı fonun amaçları dışında başka yerlere kullanıyorsunuz.
Bunu nereye kullanıyorsunuz bize izah edin bakalım. Garibanın, işsizin,
vatandaşın hakkını nereye kullanıyorsunuz, bunu burada Hükûmetin yetkilileri
gelsin Türkiye Cumhuriyeti vatandaşlarına bir anlatsın. (CHP sıralarından
alkışlar) 
HAYDAR AKAR (Kocaeli)
– Sayın Bakan burada. Senden sonra anlatsın bunu Sayın Bakan. 
ÖZCAN PURÇU
(Devamla) - İkincisi, yıllardan beri meslek lisesinde eğitim gören çocuklarımız
staj yapıyorlar. Kaynak yaptılar, elektrikte staj yaptılar, başka sektörlerde
staj yaptılar; onların staj başlangıcını sigorta başlangıcı olarak kabul
etmiyorsunuz. Bu, haksızlıktır, adaletsizliktir. Bunu da Hükûmet olarak yerine
getirmenizi talep ediyoruz.
Asgari ücret
zaten ülkemizin kanayan yarası. Şu milletvekili koltuklarında oturan kardeşlerim
-ben de dâhilim- 1.400 liraya kim geçinecek arkadaşlar? 1.400 liraya kim
geçinecek bir ayda? Kira mı ödeyeceksin, elektrik mi ödeyeceksin, çocuk mu
okutacaksın, ne yapacaksın? Hadi bunun cevabını verin. Bu asgari ücretin insana
yakışır şekilde düzeltilmesi gerekiyor sevgili arkadaşlar.
Şimdi, karne
dedik, karneye bir bakalım. Aile gelirinin borca oranı 2002’de 4,7’ydi
arkadaşlar. Vatandaş aylığını ya da maaşını çektiğinde yüzde 4,7’sini borca
verebiliyordu, geçiniyordu rahat rahat. Şimdi bu oran ne kadar biliyor musunuz
arkadaşlar? Yüzde 57. Vatandaş daha parasını, aylığını almadan yüzde 57’si
borca gidiyor. Türkiye Cumhuriyeti’nin -gerçekten üzüntüyle söylüyorum-
ayıbıdır bu, bunu düzelteceğiz. Borçlu olan vatandaş arkadaşlar, bize oy veren,
buraya getiren, bu ülkenin gerçek sahibi bizlerle birlikte vatandaşlarımız.
Bunun düzeltilmesi lazım.
Bir diğeri
arkadaşlar, protestolu senet sayısı 2002’de 800 milyon liradan şimdi kaça
gitmiş? 12,3 milyar liraya. Düşünebiliyor musunuz, işveren, işçi ya da sermaye
sahibi insanlar gittikçe borç batağına doğru gidiyorlar. 
HAYDAR AKAR
(Kocaeli) – Buradan da bir sıfır.
ÖZCAN PURÇU
(Devamla) - Aynı şekilde tüketicilerin borcu 2002’de 6,6 milyar liraydı. Şimdi
ne kadar arkadaşlar? 420 milyar lira. 420 milyar lira tüketicinin borcu var
arkadaşlar. Bu ülke gittikçe borçlanıyor. Neden borçlanıyor? On beş yılda
üretim yapmadık. Üretim yapmadık, fabrika kapattık. Fabrika açtık mı? İşsizliği
artırdık. Fabrika açmadık ki üretim yapalım. İhracatımız düşüyor, biraz sonra
geleceğim oraya da arkadaşlar. 
Çiftçilerin
borcu 5,5 milyar liraydı. Şimdi ne kadar? Çiftçilerin borcu 74 milyar lira
arkadaşlar, çiftçi bitmiş. Ben bir şeyi merak ediyorum, bu Hükûmet köylerin
tabelasını niye kaldırdı? Hani köylü milletin efendisiydi? Köylerin tabelasını
kaldırdınız ya.
YUSUF BEYAZIT
(Tokat) – Kaldırmadık.
ÖZCAN PURÇU
(Devamla) – Kaldırdınız, mahalle yaptınız ya, dağ başındaki köyler mahalle
oldu. 
YUSUF BEYAZIT
(Tokat) – Büyükşehir, büyükşehir…
ÖZCAN PURÇU
(Devamla) – Hayır efendim, büyükşehir olsun, küçük şehir… Köyler mahalle olur
mu ya? Böyle bir rezalet olur mu ya? Köylünün hakkını geri verin. (CHP
sıralarından alkışlar) Köylü, köylü olarak kalacaktır. 
HAYDAR AKAR
(Kocaeli) – Buradan da bir sıfır.
ÖZCAN PURÇU
(Devamla) – Buradan da bir sıfır. 
Bakın,
arkadaşlar, devam ediyorum: Boşanmalar sizin döneminizde yüzde 37 artmış.
Sosyal yapımız bozulmuş, sizin döneminizde boşanmalar artmış. Fuhuş yüzde 790,
adam öldürme yüzde 261 artmış, çocuk istismarı yüzde 434 artmış; uyuşturucu
bağımlılığı yüzde 678 artmış, altı yılda 17 kat artmış.
HAYDAR AKAR
(Kocaeli) – Onun için mi sarhoş geziyor bunlar? 
ÖZCAN PURÇU
(Devamla) – 17 kat artmış arkadaşlar. Tedavi merkezleri yok, uyuşturucu madde
bağımlılığıyla ilgili tedavi merkezleri yok. Uyuşturucu içenler sokaklarda
geziyor arkadaşlar, haberiniz olsun.
Diğer oranları
söyleyeyim size şimdi… Bunlar resmî oranlar arkadaşlar, kafamdan da
uydurmuyorum, haberiniz olsun. Genç nüfusun işsizlik oranı üç yılda yüzde
17’den yüzde 20’ye gelmiş. Şu an gerçek işsizlik oranımız yüzde 16,2
arkadaşlar, şu an Türkiye’de gerçek işsizlik oranı yüzde 16,2 arkadaşlar.
İhracatımız…
TAHİR ÖZTÜRK
(Elâzığ) – İftira.
ÖZCAN PURÇU
(Devamla) – TÜİK söylüyor, siz yapıyorsunuz abi, ben yapmıyorum ki. 
Arkadaşlar,
bakın, ihracatımız 2014’te 157 milyon lira, 2017’de 115 milyon lira; bakın, üç
yılda 157 milyondan 115 milyon liraya düşmüş arkadaşlar. Bu ne demek? Demek ki
üretmiyorsunuz arkadaşlar, üretmeye teşvik etmiyorsunuz, üretmek için teşvik
etseniz böyle olmaz. 
Dış borcumuz 401
milyon liradan üç yılda 432 milyon liraya… Arkadaşlar, son üç yılda 432 milyon
lira olmuş. Daha geliyorum, yabancıların sıcak para akışı gittikçe geriliyor
arkadaşlar…
HAYDAR AKAR
(Kocaeli) – Hiç iyi bir dersleri yok mu bunların ya?
ÖZCAN PURÇU
(Devamla) – Yok, hiç iyi yok. Ben bakıyorum, bakıyorum, hep eksideler. 
HAYDAR AKAR
(Kocaeli) – Ne diyorsun ya? “Hep sıfır” diyorsun yani.
ÖZCAN PURÇU
(Devamla) – Hep eksideler vallahi, hep ekside.
Bakın,
yabancıların Türkiye’deki portföyüne bakın arkadaşlar, 2014’te 143 milyon liradan
2017’de 118 milyon liraya gerilemiş. Geriliyoruz, her yerde geriliyoruz
arkadaşlar. Bir sıfır da buradan. 
Daha devam
ediyorum. Ha, bir tanesi yükselmiş arkadaşlar, özür diliyorum, bir tanesi
yükselmiş, o da ne biliyor musunuz?
HAYDAR AKAR
(Kocaeli) – Dur bakalım…
BAŞKAN – Sayın
Akar, lütfen… Hatibin insicamını bozmayınız. 
ÖZCAN PURÇU
(Devamla) – Söyleyeyim: Vergi gelirlerimiz artmış arkadaşlar, vergi
gelirlerimiz artmış. Ne kadar? Vatandaşın üstündeki vergi yükü artmış yani. 
ERKAN AYDIN
(Bursa) – Ha, yani hep vatandaşa yük. 
ÖZCAN PURÇU
(Devamla) – Orada bir artı var arkadaşlar, eksi yok. O da nedir? 2014’te 352
milyon lira alıyormuşuz vatandaştan, şimdi 430 milyon alıyoruz arkadaşlar,
artmış yani. Bir tek vergi geliri artmış. 
HAYDAR AKAR
(Kocaeli) – Artmış ama bunun karşılığı sıfır, not karşılığı sıfır. 
ÖZCAN PURÇU
(Devamla) – Bir tek vergi geliri arttı arkadaşlar. 
Daha devam
ediyoruz. Toplam iç ve dış borcumuzu söyleyeyim: Son üç yılda 612 milyon
liradan 842 milyon lira olmuş borcumuz arkadaşlar, üç yılda. Artıyor,
vatandaşın borcu, devletin borcu, iç ve dış borcu artıyor. 
Onun dışında
daha artan çok şeyler var arkadaşlar. Ondan sonra “Vatan millet Sakarya…”
diyoruz ama ben anlamıyorum. Rakamlara bakın. İyi mi gidiyoruz, kötü mü
gidiyoruz, bakarsınız, öğrenirsiniz. 
HALİS DALKILIÇ
(İstanbul) – Bütün rakamlar yanlış. 
ÖZCAN PURÇU
(Devamla) – Tüketicilerin kredileri arkadaşlar… Vatandaşın borcu 361 milyon
liradan 493 milyona ulaşmış son üç yılda. Takipteki tüketicilerin kredi
borçları yine aynı şekilde artmış. Daha devam edeyim, zamanım kalmıyor çünkü. 
HAYDAR AKAR
(Kocaeli) – Daha verecek, iki dakika verecek. 
BARIŞ YARKADAŞ
(İstanbul) – Battı vatandaş, battı. 
ÖZCAN PURÇU
(Devamla) – Ortalama dolar kuru, son üç yılda: 2014’te 2 lira 18 kuruş olan
dolar üç yılda 3,60 TL’ye yükselmiş arkadaşlar. Maşallah, çok iyi gidiyoruz.
Daha da gidecek. Yarış atı gibi gidiyor maşallah dolar. Euro aynı şekilde 2,80
liradan 4,60 liraya kadar çıkmış arkadaşlar. O da yarış atı gibi gidiyor. 
En yoksulla en
fakir arasındaki fark gittikçe artıyor arkadaşlar ve biz “Hükûmet başarılı.”
diyoruz. Bana gösterin, Allah aşkınıza, fakir daha fakir, yoksul daha fakir. 
ERKAN AYDIN
(Bursa) – Zengin de daha zengin. 
ÖZCAN PURÇU
(Devamla) – Bak, burada oranlar var, ben okumayayım, zamanım yetmedi. Rezalet
bir tablo. 
HAYDAR AKAR
(Kocaeli) – Devam et, iki dakikan var.
AYŞE KEŞİR
(Düzce) – Rakam söyle, rakam söyle.
ÖZCAN PURÇU
(Devamla) – Ben söylemiyorum bunu arkadaşlar, istatistikler söylüyor.
İstatistiklere bakın. 
Nasıl başarı bu?
Pek iyi yok. Sadece vergi gelirleri artmış, vatandaşın vergi geliri artmış. 
ÖZGÜR ÖZEL
(Manisa) – Kendileri vergi veriyor mu?
ÖZCAN PURÇU
(Devamla) – Bilmiyorum. 
ÖZGÜR ÖZEL
(Manisa) – Kendileri vergi cennetine kaçıyorlar, Man Adası’na, Man Adası’na.
HAYDAR AKAR
(Kocaeli) – Man Adası’ndalar. 
ÖZCAN PURÇU
(Devamla) – Öyle mi? Man Adası’na gidiyor. 
Vallahi,
fakirin, garibanın eli sizin boynunuzda arkadaşlar. Vatandaşın, fakirin,
garibanın parasını oralara kimse gönderemez. 
ERKAN AYDIN
(Bursa) – Dekontlar var ya.
ÖZCAN PURÇU
(Devamla) – Yahu arkadaşlar, bir şey göstereceğim. Ben de de bir tane dekont
var. Bu dekont nasıl sahte olur ya! Aha bak, burada, bende bir dekont var
burada. 
ERKAN AYDIN
(Bursa) – Doğal gaz faturası mı?
HAYDAR AKAR
(Kocaeli) – Sen de mi Man’a yolladın?
ÖZCAN PURÇU
(Devamla) – Bu dekont sahte olur mu ya! Aha bak, Halk Bankasından bir dekont
var. Nasıl sahte olacak bu dekont? 
Ana muhalefet
partisi liderinin açıkladığı bilgiler yanlış olmaz. Sayın Genel Başkanımız
hesap uzmanıdır. (CHP sıralarından “Bravo.” sesleri, alkışlar) Sayın Genel
Başkan yalan söylemez, bu partinin Genel Başkanı hesap uzmanıdır, vallahi
hepinizi…
ERKAN AYDIN
(Bursa) – “Hesap sorar.” de, “Hepsine hesap soracak.” de.
ÖZCAN PURÇU
(Devamla) – Herkese de laf yetiştirir.
(Mikrofon
otomatik cihaz tarafından kapatıldı)
ÖZCAN PURÇU
(Devamla) – O hesaplar doğru hesaplar. Vatandaşın hakkını hiç kimse bir yere
gönderemez arkadaşlar. (AK PARTİ sıralarından gürültüler) 
BAŞKAN – Sayın
milletvekilleri, lütfen…
ÖZCAN PURÇU
(Devamla) – Araştırın, hak, hukuk, adalet neyse onu yapın arkadaşlar.
İBRAHİM ÖZDİŞ
(Adana) – Sayın Erdoğan istifa edecek, istifa; öyle dedi ya.
BAŞKAN – Sayın
Purçu, sözlerinizi toparlayın efendim.
Ek sürenizi
veriyorum, buyurun.
ÖZCAN PURÇU
(Devamla) – Çok teşekkür ediyorum Sayın Başkanım.
Arkadaşlar,
bakın, biz demiyoruz ki Sayın Cumhurbaşkanı bu parayı gönderdi. Başka isimler
saydı Sayın Genel Başkanım, araştırın arkadaşlar. Niye böyle yapıyorsunuz?
Reddetmeyin, araştırın. 
Dekont sahte
olmaz. Uluslararası anlaşmalara göre para transferleri olur, banka anlaşmaları
olur. Bunun dışında para kimse gönderemez. O banka evrakı da uluslararası
anlaşmaya uygun bir evraktır, uygun bir dekonttur arkadaşlar. Hepimiz yurt
dışına, yeri geldi mi akrabalarımızla para alışverişi yapıyoruz; dayımız
arıyor, amcamız arıyor, gönderiyoruz. Uluslararası anlaşmalara göre Sayın Genel
Başkanın verdiği bilgiler şu an itibarıyla çok net ve çok net doğru.
Araştırması size düşüyor arkadaşlar.
HAYDAR AKAR
(Kocaeli) – Man’daki Türkmenlere yardım ediyorlarmış ya (!)
ÖZCAN PURÇU
(Devamla) – Hepinize sevgiler saygılar sunuyorum ama 2017’deki karneniz eksi,
eksi, eksi arkadaşlar.
Teşekkür
ediyorum Sayın Başkanım.
Sayın
milletvekili arkadaşlarım, çok teşekkürler. (CHP sıralarından alkışlar)
MEHMET UĞUR
DİLİPAK (Kahramanmaraş) – Senin Genel Başkanının hesap uzmanlığı senin gibiyse
gitti, gitti.
BAŞKAN –
Teşekkür ederim Sayın Purçu.
Sayın
milletvekilleri, şimdi Halkların Demokratik Partisi Grubu adına İstanbul
Milletvekilimiz Sayın Garo Paylan konuşacaktır.
Sayın Paylan,
sizin, şahsınız adına da söz talebiniz var, ikisini birleştiriyorum.
On beş dakika
süreniz.
Buyurun efendim.
(HDP sıralarından alkışlar) 
HDP GRUBU ADINA
GARO PAYLAN (İstanbul) – Teşekkür ederim Sayın Başkan.
Sayın Başkan,
değerli milletvekilleri; hepinizi saygıyla selamlıyorum.
Sayın Başkan,
size de görevinizde başarılar diliyorum.
Değerli
arkadaşlar, az önce Komisyon sıralarına oturduk 4 partinin milletvekilleri
olarak ve bir önerge verdik. İnanın, Plan ve Bütçe Komisyonundaki bütün arkadaşlar
olarak içimiz acıyarak o önergeyi verdik. Neden, biliyor musunuz? Çünkü biz bu
ahilik yasasını daha şubat ayında Plan ve Bütçe Komisyonunda görüştük. Açın,
tutanaklara bakın, dedik ki muhalefet milletvekilleri olarak: Arkadaşlar, bu
ahilik fonu bu şekilde yürümez, bunu bu şekilde devreye geçirmeyin. Evet, çok
önemli bir madde ama bu şekilde görüşmeyelim. Nasıl görüştük, biliyor musunuz
arkadaşlar? Yine, 60-70 maddelik bir torbanın içine 2 madde konuldu, ahilik
yasası. Ya, olur mu böyle arkadaşlar? Koskoca bir ahilik fonu yasası bir
torbanın içine atılacak bir madde midir? Bunun tabii ki Plan ve Bütçe
Komisyonunda bir kod yasa çerçevesinde daha geniş bir şekilde tartışılması
gerekiyordu, ilgili sosyal kesimlerle görüşülmesi gerekiyordu, esnaf odalarıyla
görüşülmesi gerekiyordu, zanaatkâr odalarıyla görüşülmesi gerekiyordu ve nasıl
devreye sokulacağının etkin bir şekilde tartışılması gerekiyordu. Hükûmet bizi
dinlemedi, iktidar partisi milletvekilleri ellerini kaldırdı. Ne oldu? Şubat
ayında siz de burada ellerinizi kaldırdınız, 1 Ocak 2018’de bu yasa devreye
geçecekti. Ne oldu? Oturduk bir ay kala buraya: “1 Ocak 2018’de devreye
geçmesin, at 2020’ye.” Oldu mu? 2020’de devreye geçebilecek mi? Hiç sanmıyorum.
Ne önermiştik? Eğer ki bir ahilik yasasına ihtiyaç varsa bunun pratiğini
devreye geçirelim. Ama nasıl geçirelim? Öncelikle devlet bununla ilgili bir
kaynak koysun, pratiğini halk görsün, ondan sonra gerekiyorsa esnaftan da prim
alalım dedik. Ama ne yaptınız? Esnaf, prim olarak gelirinden yüzde 2 kaynak
ayıracak. Devlet ne ayıracak? Yüzde 1 prim koyacak. Bakın, “Esnaf yüzde 2,
devlet yüzde 1 ve böyle yürüyecek.” dediniz. Dedik ki: “Yürümez arkadaşlar, bu
iş böyle olmaz.” Ne oldu? Bu iş böyle olmadı. O açıdan arkadaşlar, bu torba
yasa mantığından behemehal vazgeçelim. İlgili, önemli yasaları kod yasalar
çerçevesinde ilgili ihtisas komisyonunda etkin bir şekilde tartışalım. Kaliteli
yasama yapalım arkadaşlar, el birliğiyle kaliteli yasama yapalım. 
Bakın, bu
yasanın devreye geçememesinin başka bir sebebi daha var. Geçen yılbaşında dedik
ki: “Arkadaşlar, büyük bir musibet atlattık, ülke olarak bir darbe girişimiyle
karşı karşıya kaldık. Siyasi meselelerimiz var. Oturup bu siyasi meselelerimizi
tartışalım.” Yok, oralı olmadınız. Bunu birileri Allah’ın lütfu olarak gördü ve
maalesef topyekûn siyaset kurumunu tarumar etme girişimine meyletti. Ve
nihayetinde ne oldu arkadaşlar? Hemen yılbaşında orta vadeli programı
açıkladınız, ekonomi tepkisini vermeye başladı. Çünkü, demokratik olmayan
ülkelerde arkadaşlar, yatırımcı orada daha büyük bedeller isteyerek gelir.
Faizle para verenler daha büyük faizler isterler. Ne oldu? Hemen bu yılın
başında dolar 4 liraya fırladı -hani işareti yapıyorsunuz ya- faizler yükseldi,
enflasyon yükseldi. Sonrasında ne oldu? Dedik ki: “Bakın, siyasi bir mesele
var. Bünye hasta, bünyenin gerçek anlamda bir tedaviye ihtiyacı var.” Siz ne
yaptınız? Bünyeye kortizon verdiniz. Bünyeye kortizon verince bünye biraz
kendini iyi hisseder. Dedik ki: “Bakın, kortizon vererek bu bünye iyileşmez, geçici
olarak kendini iyi hisseder.” Evet, şubattan sonra mart, nisan, mayıs,
haziranda bünyeye kortizonu, hormonu basınca bünye kendini iyi hissetti;
ekonomi kısmen büyüdü, sanal bir büyümeydi ve dolar kuru düştü. Biraz yabancı
sermaye girdi, çünkü yurt dışından hâlâ gelişmekte olan ülkelere para akımı
var, bu paralar girdi. Ama arkadaşlar bakın, bu dersi çıkarmalıyız. Meselenin
siyasi bir mesele olduğunu, palyatif tedbirlerle çözülemeyeceğini, kortizon
tedavisiyle bünyenin iyileşemeyeceğini bugünlerde görmemiz lazım.
Bakın, ne oldu?
Dolar tekrar 4, faizler 15-16’ya yükselmiş durumda, enflasyon 12 ve yükseliyor,
işsizlik 11’in üzerinde, genç işsizlik 25, 26, 27’lere yükselmiş durumda ve
bünye tekrar kendini kötü hissediyor. 
Bakın, güven
endeksleri baş aşağı gidiyor. 80 milyon soruyor: “Ne oluyor ya?” Esnaf yine iş
yapamıyor, sanayici yine korku içinde, yatırımcılar korkuyor, işçiler işini
kaybetmekten korkuyor, çiftçi korkuyor; 80 milyon kaygı içinde tekrar. Demek ki
mesele kortizon tedavisi değilmiş. Mesele, oturup bütün meselelerimizi siyasi
kurum olarak önce Mecliste, sonra bütün sivil toplum kuruluşlarıyla beraber, 80
milyonla beraber çözebilmekteymiş. O açıdan, arkadaşlar, iradeyi buraya almamız
lazım. Bakın, iradeyi buraya almadığımızda ne oluyor biliyor musunuz? Hani,
birtakım meselelerimiz oluyor, geçmişte bazı dosyalar ortaya çıktı, o
dosyalarla ilgili dediniz ki: “Ya, o dosyalar şunun çıkardığı dosyalar, bunun
çıkardığı dosyalar.” Onlar sizin atadığınız kamu görevlileriydi, onlar bazı
dosyaları ortaya çıkardılar. Dediniz ki: “Onlar çıkardığı için onlar
yanlıştır.” Biz dedik ki: “Bunlarla ilgili bazı ipuçları var. Hani kol saatleri
var, birisi koluna 1 milyon liralık kol saati takmış, bu delil var.” Bir bakan
çıktı: “Ben bunları yaptım ama bana birisi ‘Yap.’ dedi, onun için yaptım.”
dedi. Pek çok ipucu vardı. O ipuçlarına, biz, hani, o yapıdan bağımsız olarak,
Meclis olarak bakabilseydik, Meclis olarak bir araştırma komisyonu ortaya
koyabilseydik Türkiye Büyük Millet Meclisi bu meseleye el atmış olacaktı, o
Zarrab’ın yaptığı bütün organizasyonu diğer boyutlarıyla biz “Nedir, ne
değildir?” ortaya koyabilmiş olacaktık. Ne oldu? Biz üstünü örttük. Daha
doğrusu, ben milletvekili değildim, siz üstünü örttünüz çoğunluk partisi
olarak. Ne oldu? Birileri o dosyaları aldılar, Amerika’da ortaya koydular. Reza
Zarrab’a da dediler ki: “Seni orada öldürürler, belki ortadan kaldırırlar. Sen
gel buraya, sana da güvence.”
MEHMET UĞUR
DİLİPAK (Kahramanmaraş) – Sen ne zaman gideceksin? 
GARO PAYLAN
(Devamla) – E, ne oldu? İtirafçı oldu. Sonucunda ne oldu arkadaşlar?
Türkiye’nin meselesi, Türkiye’nin kirli çamaşırları başka bir ülkenin
mahkemelerinin konusu oldu. Bu, hepimiz adına bir utançtır, Türkiye Büyük
Millet Meclisi adına bir utançtır, Türkiye’nin yargı kurumları adına bir
utançtır arkadaşlar. Bakın, meselelerin üzerini örtmek artık 2017 dünyasında
işe yaramıyor, o meseleler başka bir yerde başka şartlarda ortaya konuyor. O
açıdan yapmamız gereken, bütün bu meselelerde Meclis denetimini, yargı
denetimini esas almaktır, Meclis olarak bu siyasi meseleleri -eğer ki siyasi
boyutu da varsa- bütün bu boyutlarıyla Meclis araştırması komisyonunda
tartışmaktır. 
Değerli
arkadaşlar, bakın, siyasetin hatalarını vatandaşlar çeker. Özellikle Hükûmet,
eğer ki Meclise inanmıyorsa, “Her şeyi ben saraydan güvenlikçi siyasetle
yönetirim.” diyorsa bunun bedelini 80 milyon çeker. Bugünlerde tekrar bunun
bedellerini çekiyoruz ve 80 milyona -bakın, bütçeyi görüşüyoruz- siz vergi
olarak yüklenmeye devam etmek istiyorsunuz ama artık vatandaşın vergi olarak
yüklenilecek bir durumu kalmadı. Ne yapmamız lazım? Meclis olarak, yurt dışında
bulunan, o vergi cennetlerinde bulunan bütün bu rakamları incelememiz lazım
arkadaşlar. 
Bakın, geçen yıl
Panama belgeleri faş oldu, biliyorsunuz. Hani bilirsiniz, Panama; Panama
belgeleri faş oldu. Orada milyarlarca dolarlık belge faş oldu, sırf Türkiye’yle
ilgili değil bakın, bütün dünyayla ilgili ortaya döküldü. Ne yaptı bazı
ülkeler? Bazı ülkelerin bakanlarının isimleri vardı, bazı ülkelerin
başbakanlarının isimleri vardı; siyasi ahlak ve etik çerçevesinde Panama
belgelerinde ismi olanlar hemen istifa ettiler o ülkelerde, demokratik
ülkelerde çünkü bakın, meselenin yalnızca kanuni olup olmadığı değil, ahlaki ve
vicdani olup olmadığı bir siyasetçi için önemlidir. Bir siyasetçi, siyaset
yaptığı ülkenin vatandaşlarına karşı sorumludur ve 80 milyona vergi yüklerken o
parayı alıp vergi cennetlerine götüremeyeceğini kanuni olarak değil, vicdani ve
ahlaki olarak değerlendirmek zorundadır. Eğer o siyasetçi değerlendirmiyorsa
Meclis, yargı o değerlendirmeyi yapmak zorundadır. Belki hukuki olarak yargı
bir ceza veremez. Hani Sayın Başbakan “Oğlumun dokunulmazlığı yok, soruşturun.”
diyor ya, ne yaptık biz arkadaşlar Malta belgeleri ortaya döküldükten sonra?
Önerge verdik, ilk önergeyi verdik. Niye verdik? Meclis buna ahlaki ve vicdani
olarak baksın. Yalnızca hukuki değil bakın, hukuka belki uygun olabilir,
maalesef dünyada böyle bir kötücül düzen var, trilyonlarca dolar para vergi
cennetlerine akıyor ve büyük çoğunluklar yoksulluk içinde kalırken yüzde 1 bir
azınlık -siyasetçi, iş insanı- o zenginliklerini vergi cennetlerine götürüyor. 
Türkiye
Büyük Millet Meclisi, başka meclisler gibi, bu vergi cennetlerine akan
rakamlarla ilgili bir pozisyon alabilirdi. Eğer bunu almış olsaydık, bir
araştırma komisyonu kurabilmiş olsaydık, emin olun bu gidişatı, bu çarkı
tersine döndürürdük. O zaman o vergi cennetlerine akan para 80 milyona akmaya
başlardı arkadaşlar. 
Bakın,
değirmenin suyunun yüzde 60’ı, yüzde 70’i servet olarak da, gelir olarak da
yüzde 1’e akıyor arkadaşlar, yüzde 1’e doğru akıyor. Geride kalan yüzde 30’u da
yüzde 90-95 paylaşmaya çalışıyor. Burada büyük bir adaletsizlik var. Servetin
yüzde 60’ı, nüfusun yüzde 1’inin elinde. Bu çarkı tersine çevirmek Türkiye
Büyük Millet Meclisinin elindedir arkadaşlar ve bu mesele siyasi, vicdani ve
ahlaki bir meseledir. 
Bakın,
bugün de yine bir belgeler ortaya çıktı. Ne adasıydı o? 
ÖZGÜR
ÖZEL (Manisa) – Man Adası. 
BARIŞ
YARKADAŞ (İstanbul) – Mangır adası. 
GARO
PAYLAN (Devamla) – Man Adası. Hani, ilk kez duydum, hemen Google yaptık, ya
nerede bu ada dedik, bir baktık İngiltere ile İrlanda arasında bir adaymış. 
Ya,
bakın, yalan diyebilirsiniz, iftira diyebilirsiniz ama Sayın Naci Bostancı
“Gidin mahkemeye.” diyemezsiniz çünkü mahkemeye gidince ne olacağını çok iyi
biliyoruz. Mahkemeler vesayet altında, o bir. Mahkemeler kanuni noktada
bakarlar kanuni, vicdani ve ahlaki boyutuyla bakamazlar. Ama Türkiye Büyük
Millet Meclisi vicdani ve ahlaki boyutuyla ilgili bakabilir. 
Geçenlerde
Maliye Bakanı Komisyona geldi, bakın, ne dedim biliyor musunuz? “Bakın,
Başbakan size ‘Araştırın, soruşturun.’ dedi. Biz Meclis olarak o kararı
alamadık, siz soruşturmayı açtınız mı?” dedim, cevap veremedi. Kime talimat
verdi Sayın Başbakan? Maliye Bakanına, maliye müfettişlerine talimat vermiş
oldu ama harekete geçtiler mi? Maalesef hayır arkadaşlar. 
Bu açıdan, ben
ezcümle şunu öneriyorum arkadaşlar: Hemen araştırma önergeleri, gensorular
olacaktır. Bununla ilgili eğer ki iki yıl sonra da bu Man belgelerinin başka
ülkelerin mahkemelerinde ortaya çıkmasını istemiyorsak biz Türkiye Büyük Millet
Meclisi olarak bir pozisyon almalıyız. Çünkü bu pozisyonu almadığımız zaman
bunun bedelini 80 milyon ödüyor, işsizlikle, yoksullukla, yoksunlukla ödüyor
arkadaşlar. Bu açıdan hepinizi bu vicdani ve ahlaki duruşa davet ediyorum.
Saygılar
sunuyorum. (HDP sıralarından alkışlar)
BAŞKAN –
Teşekkür ederim Sayın Paylan.
Gruplar adına
konuşmalar tamamlanmıştır sayın milletvekilleri.
Şimdi şahıslar
adına söz sırası Adana Milletvekilimiz Sayın Elif Doğan Türkmen’e aittir.
Sayın Türkmen,
buyurun efendim. (CHP sıralarından alkışlar)
Süreniz beş
dakika.
ELİF DOĞAN
TÜRKMEN (Adana) – Sözlerime başlamadan önce Değerli Başkanım, bugün ilk görev
gününüz, tebrik ediyor, başarılar diliyorum.
BAŞKAN –
Teşekkür ederiz.
ELİF DOĞAN
TÜRKMEN (Devamla) – Sağ olun.
Değerli
milletvekilleri, size bazı isimler okuyacağım: Sema Nur Aydoğdu, Zeliha Avcı,
Sevim Köylü, Gamze Bagir, Sümeyye Yetim, İlknur Maden, Nurgül Pertlek, Bahtınur
Baş, Tuğba Aydoğdu, Cennet Karataş, Sare Betül Genç ve Fatma Canatan. Kim
bunlar? Kim bu isimler? Ve 29 Kasım diyeceğim; 28 Kasım değil, 30 Kasım değil,
29 Kasım. 29 Kasım 2016, Aladağ’da 11 çocuğumuzun ve 1 yetişkin kadının yanarak
can verdiği tarih ve bu isimler bu çocuklarımızın isimleri. Aradan bir yıl
geçti. Ben Adana Milletvekiliyim, birçok kez o acılı ailelerle beraber oldum, o
çocukları hastanelerde ziyaret ettim. Bugün de Aladağlı ailelerin bir kısmı
“Ankara bize gelmiyor, Ankara bizim derdimize derman olmuyor, o zaman tüm yoksunluğumuza
rağmen biz Ankara’ya gelelim.” dediler ve bugün Millî Eğitim Bakanlığının
önünde bir açıklama yaptılar. Ne dediler biliyor musunuz? “Aradan bir yıl
geçti. Hâlen okullarımız doğru düzgün yok, halen var olan okulumuzda öğretmen
yok.” Bu yangında yaralı kurtulan çocuklarımızın bir kısmı Kozan’da eğitim
yaşamına başladı ama üç aydır bu çocuklarımızın hafta sonu köylerine,
ailelerine gelmeleri için talep ettikleri servise verilen cevap: “Bu konuda bir
bütçe yok.” 11 çocuğumuzun yandığı yangından sonra yaralı kurtulan o küçücük
çocukların eğitim yaşamını devam ettirmek için çocukların ailelerine verilen
cevap: “Bütçemiz yok.” “Türkiye Cumhuriyeti büyük bir devlet.” diye övünüyoruz,
üçüncü köprüleri yapıyoruz, büyük havalimanlarını inşa ediyoruz ama Aladağ’daki,
Kıcak Mahallesi’ndeki, Köprücek’teki üç yavrunun anasına, babasına hafta sonu
gelmesi için servis sağlamak adına bütçemiz yok. Böyle büyük bir devlete ne
denir, onun takdirini sizlere bırakıyorum. 
Sevgili
milletvekili arkadaşlarım, bir şey daha söyleyeceğim. 28 Temmuzda Aladağ
komisyonu raporunu bitirdiğini duyurdu. 28 Temmuz, Ağustos, Eylül, Ekim, Kasım;
hâlen açıklanmadı bu rapor. Aileler bugün onu da sordular. Diyorlar ki: “O
raporlar düzenlenirken devletin bazı bürokratları yalan beyanda bulundu. Biz
bunun hesabını sormak istiyoruz ama ortada rapor yok.” Ben soruyorum: Bu raporu
ne zaman açıklayacaksınız, bu rapor açıklanacak mı? 
Ha, bir şey daha
söyleyeceğim: Biraz önce ailelerle görüştüm, bugün alelacele bu ailelerin
hesaplarına 150’şer lira para yatırılmış servis için. Çözüm müdür bu? Siz bu
ailelerin daha yollarını bile yapmadınız. Hepimiz utandık, o gün o çocukların
cenazelerinin köylerine, mezarlarına ulaşmadığına hepimiz insan olarak utandık.
O utanç hâlen devam ediyor, o yolların hiçbiri yapılmadı. O çocuklar niye o
Süleymancı yurtlara verildi? O aileler Süleymancı oldukları için vermediler, o
ailelerin hepsinin söylemi şuydu: “Biz yokluk içindeyiz, yoksulluk içindeyiz,
istiyoruz ki bizim çocuklarımız da bizimle aynı kaderi paylaşmasın. Onun için,
mecbur kaldığımız için o yurtlara gönderdik.” Peki, Hükûmet ne yapıyor on beş
yıldır? Niye bu çocukların doğru düzgün yurtlarda kalması için çalışmalar
yapmıyor? Hükûmetin görevi FETÖ’cülere, Süleymancılara yurt açma imkânı
sağlamak mıdır -bugün de Ensar ve TÜRGEV girdi devreye- yoksa hükûmetin görevi
devlet gibi devlet olup öğrencilerine Anayasa’sında yazdığı gibi eğitim hakkını
sağlamak mıdır? Niçin bu çocukları, bu aileleri cemaatlere teslim ediyorsunuz?
(Mikrofon
otomatik cihaz tarafından kapatıldı) 
ELİF DOĞAN
TÜRKMEN (Devamla) – Başkanım, izin verirseniz…
BAŞKAN – Sayın
Türkmen, ek süre veriyorum efendim, sözlerinizi tamamlayınız lütfen. 
Buyurun.
ELİF DOĞAN
TÜRKMEN (Devamla) – Teşekkür ediyorum, sağ olun.
Değerli
arkadaşlar, bu çocukları cemaatlere teslim etmek Adalet ve Kalkınma Partisinin
eğitim politikası ama bu aileler ne yaparsanız yapın, neticede, çocuklarını
cemaate yem etmek istemiyorlar ve çoğu belki okuma yazma bile bilmiyor ama
bugün atlayıp Ankara’ya geldiler. Şunu biz çok açık ve net görüyoruz artık:
Aladağ yangınından yaralı kurtulan bu çocuklarımız ve bunlar gibi binlerce,
milyonlarca çocuğumuz doğru düzgün eğitim almak, doğru düzgün bir yaşam
koşuluna sahip olmak ve refah içinde yaşamak istiyorlar. Bunu siz
sağlayamayacaksınız, sağlamıyorsunuz. İşte, adaletin terazisi bir gün gelecek
sizi tartacak ama sizi tarttığında siz iktidarda olmayacaksınız ve o ailelerin
hepsi huzur içerisinde çocuklarını kendilerine en yakın okullara göndererek o
çocukların eğitim almasını izleyecekler. Bunu biz sağlayacağız. 
Teşekkür
ediyorum. (CHP sıralarından alkışlar)
BAŞKAN
– Teşekkür ederim Sayın Türkmen.
Şahısları
adına konuşmalar da tamamlanmıştır.
Sayın
milletvekilleri, şimdi yeni maddeyi oylarınıza sunuyorum: Kabul edenler…
Etmeyenler… Yeni madde kabul edilerek ihdas edilmiştir.
Kabul
edilen önergeyle tasarıya yeni bir madde eklenmiştir.
Tasarının
maddeleri arasında yapılması gereken teselsül işlemi kanunun yazımı sırasında
Başkanlıkça yerine getirilecektir değerli arkadaşlarım.
A) Kanun Tasarı ve Teklifleri (Devam)
1.- Bazı Vergi Kanunları ile Kanun ve Kanun Hükmünde Kararnamelerde
Değişiklik Yapılmasına Dair Kanun Tasarısı (1/884) ve İstanbul Milletvekili
Mehmet Akif Hamzaçebi’nin 6306 Sayılı "Afet Riski Altındaki Alanların
Dönüştürülmesi Hakkında Kanun", 2981 Sayılı "İmar ve Gecekondu
Mevzuatına Aykırı Yapılara Uygulanacak Bazı İşlemler ve 6785 Sayılı İmar
Kanununun Bir Maddesinin Değiştirilmesi Hakkında Kanun" ve 4706 Sayılı
"Hazineye Ait Taşınmaz Malların Değerlendirilmesi ve Katma Değer Vergisi
Kanununda Değişiklik Yapılması Hakkında Kanun"da Değişiklik Yapılması
Hakkında Kanun Teklifi (2/588) ile Plan ve Bütçe Komisyonu Raporu (S. Sayısı:
502) (Devam)
BAŞKAN
– Sayın milletvekilleri, tasarının görüşmeleri tamamlanmıştır. 
Tasarının
tümünü oylamadan önce İç Tüzük’ün 86’ncı maddesi gereğince, oyunun rengini
belli etmek üzere, lehte Giresun Milletvekilimiz Sayın Cemal Öztürk’e söz
veriyorum.
Sayın
Öztürk, buyurun efendim. (AK PARTİ sıralarından alkışlar)
Süreniz
beş dakika. 
CEMAL
ÖZTÜRK (Giresun) – Sayın Başkan, değerli milletvekilleri; ben de öncelikle size
“Hayırlı olsun.” diyorum ve tebrik ediyorum. 
BAŞKAN
– Sağ olun.
CEMAL
ÖZTÜRK (Devamla) – Değerli milletvekilleri, yaklaşık bir aydan fazladır bu
kanun tasarısı üzerinde görüşüyoruz. Önce 5 Ekim tarihinde Komisyona, Plan ve
Bütçe Komisyonuna geldi Bazı Vergi Kanunları ile Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı olarak. 125 madde ve
2 geçici madde olmak üzere uzun bir kanun tasarısı. Önce, Komisyonda 5 Ekim ile
23 Ekim arasında muhalefet partisi milletvekili arkadaşlarımızın da olumlu
katkılarıyla uzun müzakereler yaptık ve sonunda, Genel Kurulun onayına sunuldu
ve yine uzun müzakerelerden sonra bu akşam kanun tasarısının sonuna gelmiş
bulunuyoruz. 
Tabii,
küreselleşen dünyada ülkemiz ile diğer ülkeler arasında ekonomik, sosyal ve
teknolojik alanlarda önemli etkileşimler meydana gelmekte ve buna bağlı olarak
da mevzuatımızda çeşitli düzenlemelere ihtiyaç duyulmaktaydı. İşte bu kanun
tasarısıyla beraber bu ihtiyaç giderilmiş oluyor. 
Hazırlanan
tasarıyla, vergiye gönüllü uyumu artırıcı, vergi uygulamalarını kolaylaştırıcı,
tahsilatta etkinliği artırıcı düzenlemelerin yanı sıra kayıt dışılıkla
mücadelede etkinliğin devam ettirilmesine hizmet edecek düzenlemeler
yapılmaktadır. Ayrıca, bazı sektörlerin kamusal yükümlülüklerine yönelik
yaşanan sorunlar çözümlenmekte ve süresi biten bazı geçici maddelerin süreleri
uzatılmaktadır. 
Ben, gerek
Komisyon aşamasında gerekse Genel Kurulda katkı yapan siz değerli milletvekillerine
teşekkür ediyor, kanunun ülkemize hayırlı olmasını diliyor, Genel Kurulu
saygıyla selamlıyorum. (AK PARTİ sıralarından alkışlar) 
BAŞKAN –
Teşekkür ederim Sayın Öztürk. 
Şimdi, söz,
oyunun rengini belli etmek üzere, aleyhte, Bursa Milletvekilimiz Sayın Lale
Karabıyık’a aittir.
Sayın Karabıyık,
Sevgili Hemşehrim, söz sırası sizin. (CHP sıralarından alkışlar) 
Buyurun.
LALE KARABIYIK
(Bursa) – Teşekkür ederim. 
Sayın Başkan,
öncelikle sizi kutluyorum, tebrik ediyorum, yeni göreviniz hayırlı olsun. 
Sayın Başkan,
değerli milletvekilleri; yine, bir torba yasayı geride bıraktık, 130 maddelik
ve ilaveleri de olan bir torba yasaydı. Yine, benzer şeyler oldu. Yine, alt
ilgili komisyonlarda tartışılmadı. Yine, bazı değişen maddelerle ilgili etki
analizleri yapılmamıştı, yine bir sürü eleştiri yaptık. Ve yine her zamanki
gibi bir çırpıda geçmesi adına temel kanun olarak Meclise gelmiş oldu. Bu torba
yasanın içerisinde bütün sunumlar sırasında Türkiye ekonomisi pespembe bir
tablo olarak gösterildi. O kadar pembeydi ki gerçekleri asla yansıtmıyordu ve
çelişkiler vardı.
Bakın, pembe bir
tablo görüyoruz, her şey çok güzel ama bütçe açık vermiş, torba yasayla yeni
vergiler oluşturup gelirler sağlamaya çalışıyoruz. Tutarsız. Biz birtakım
verileri TÜİK’ten alıyoruz. TÜİK’e bakıyorsunuz, eski seride 2010 ve 2015
yılları arasında 4,9 büyüme var, yeni seriye bakıyorsunuz 7,9 olmuş. Bir
bakıyorsunuz tasarruflarımız artmış, bir bakıyorsunuz millî gelirin üçte 1’ini
yatırıma dönüştürmüşüz. Ee, böyle güzel bir tablo varsa neden bütçe açık verdi,
neden biz para bulmaya çalışıyoruz? Yani tutarsızlık.
Peki, bunun
dışında gerçekten bir büyüme yaşadık mı son dönemde? Evet, bir büyüme
gerçekleşti. Bu büyüme, az önce de bahsedildi ki, biraz hormonlu bir büyüme,
dopingli bir büyüme. Yani ÖTV ve KDV’den bir miktar azalma gerçekleşerek
sanayide büyüme sağlandı. Ama bu büyüme istihdama yansımadı, bu büyüme hane
halkının refahına hiç yansımadı, sürdürülebilir olmadı. Peki, ne yaptı bu
büyüme? Bütçe disiplinini bozdu, geldi, bütçede açık yarattı.
Bakın, bütçe
açığından size bir rakam söyleyeyim: Aylık bazda geçen yılın ekim ayında 104
milyon lira olan bütçe açığı 2017 Ekiminde 3,3 milyar liraya yükseldi, yani
yüzde 3 bin artış var, yüzde 3 bin açıkta artış var. 2016 Ocak-Ekim döneminde
bütçe 12,1 milyar lira açık vermişti ama bu yılın ekim ayında bütçe 34,9 milyar
açık vermiş oldu.
Tabii, bütçedeki
açığın büyümeyle devam etmesi Türkiye’nin büyümesinin önündeki en önemli engeli
teşkil ediyor; kamu dengesindeki bozulma da böylece devam ediyor. Başka ne var?
SGK’nın açıkları var. Az önce buradan böyle kulağıma yansımalar olmuştu,
“SGK’nın açıkları Genel Başkanımızın döneminde…” diye. Biz bütün komisyonlarda,
bütün bakanlıklarda, özellikle Maliye Bakanlığında ve Çalışma Bakanlığında
Genel Başkanımızın dönemindeki açıkları oranlarıyla, rakamlarıyla verdik
bakanlara ve hiçbir ses çıkmadı. Ama SGK’nın şu anda çok büyük bir açığı var ve
bütçeden, hazineden o açığa para gidiyor. Bu rakamlara doğru olarak ulaşmak
istiyorsanız mail adreslerinize ben gönderebilirim. 
Diğer
taraftan, bu torba yasayla dendi ki: “Biraz gelir toplayalım.” “Hangi ürünlere
verelim? Maliye Bakanlığı bir araştırsın, bakalım nelere verelim?” Aynı
zamanda, bu torba yasayla Türkiye Büyük Millet Meclisine verilen bütçe hakkı da
çiğnenmiş oldu sayın vekiller çünkü borçlanma limiti Meclise ek bütçe
getirilmeden 37 milyar bu torba yasayla artırıldı. Dahası var, bütçe açığının
üstündeki bu rakam neden bu kadar borçlanıldı, bunu bilen yok, bunu açıklayan
da yok, soruyoruz. Peki, ne oldu, ne oldu bu açığa, açığın miktarına, neden bu
kadar borçlanıldı? Dediler ki: İşte, “Terörle mücadele…” Hayır, bütün rakamı bu
açıklamıyor, bu konuda Hükûmet asla şeffaf değil, net değil.
Bu
ülkede yapısal sorunlar var, hazine borçlanıyor, Türkiye’nin riski artıyor,
Türkiye’nin riski arttıkça borçlanmanın faizi artıyor. On beş yılda dışarıya
145 milyar dolar, içeride de 600 küsur milyar lira faiz ödendi. Hani diyorsunuz
ya “Bu faizler niye yükseliyor?” diye, aslında kendimizi kandırmamamız lazım.
Şu anda cari açıkla ilgili bir sorunumuz var…
(Mikrofon
otomatik cihaz tarafından kapatıldı) 
LALE
KARABIYIK (Devamla) – Sayın Başkan, biraz süre alabilir miyim?
BAŞKAN
– Sayın Karabıyık, buyurun efendim. 
Ek
bir dakika süre veriyorum, lütfen sözlerinizi toparlayınız. 
LALE
KARABIYIK (Devamla) – Hemen toparlıyorum. 
Şu
anda iktidar cari açığı kapatmanın derdinde filan değil, neyin derdinde? Cari
açık sürdürülebildiği sürece gayet iyidir. Cari açığı kalkınmanın bir
gerekliliği olarak göstererek inandırma peşinde vatandaşı. Üstelik de IMF’ye
borçlanmadık diye de seviniyor ve vatandaşa da yanlış bilgi veriyor. 
Bunların dışında
neler var? Bunların dışında şu var: Vatandaşın borcu arttı. Bakın, iktidar
partisinin iktidara geldiğinde bir iddiası vardı, demişti ki: “Dar gelirlinin,
yoksulun millî gelirden aldığı payı yükselteceğiz.” Öyle olmadı, bütün vergiler
vatandaşa yüklendi. Dolaylı vergiler şu anda toplam vergi gelirlerinin yüzde
67’sidir. Oysa OECD ortalamasında yüzde 30 küsurlarda. Dolaylı vergilerin bu
kadar yüksek olması da adaletsiz bir durumdur.
Sonuçta bu torba
yasa Türkiye ekonomisinin sorunlarına asla çare olamaz, yaraya pansumandır ama
iyileştirmeyen bir pansumandır. 
(Mikrofon
otomatik cihaz tarafından kapatıldı) 
LALE KARABIYIK
(Devamla) – Sonuç: Bu iktidar ekonomiyi maalesef iyi yönetemiyor.
Teşekkür ederim.
(CHP sıralarından alkışlar)
BAŞKAN –
Teşekkür ederim Sayın Karabıyık.
Sayın
milletvekilleri, tasarının tümü açık oylamaya tabidir. 
Açık oylamanın
elektronik oylama cihazıyla yapılmasını oylarınıza sunuyorum: Kabul edenler…
Kabul etmeyenler… Kabul edilmiştir.
Oylama için beş
dakika süre vereceğim. Bu süre içinde sisteme giremeyen üyelerin teknik
personelden yardım istemelerini, bu yardıma rağmen sisteme giremeyen üyelerin
oy pusulalarını oylama için öngörülen beş dakikalık süre içinde Başkanlığa
ulaştırmalarını rica ediyorum.
Ayrıca vekâleten
oy kullanacak sayın bakanlar var ise hangi bakana vekâleten oy kullandığını,
oyunun rengini ve kendisinin ad ve soyadı ile imzasını da taşıyan oy pusulasını
yine oylama için öngörülen beş dakikalık süre içerisinde Başkanlığa
ulaştırmalarını rica ediyorum.
Şimdi oylama
işlemini başlatıyorum.
(Elektronik
cihazla oylama yapıldı)
BAŞKAN – Sayın
milletvekilleri, 502 sıra sayılı Kanun Tasarısı açık oylama sonucunu okuyorum:
“Kullanılan oy sayısı :  232
Kabul :  228
Ret : 
4 (x)
 Kâtip Üye  Kâtip
Üye
 Bayram Özçelik Mehmet
Necmettin Ahrazoğlu
 Burdur Hatay”
Bu sonuca göre
tasarı kabul edilmiş ve kanunlaşmıştır. Hayırlı ve uğurlu olmasını temenni
ediyorum.
Sayın
milletvekilleri, 2’nci sırada bulunan, 457 sıra sayılı Kanun Tasarısı ile
Dışişleri Komisyonu Raporu’nun görüşmelerine başlıyoruz.
2.- AB-EFTA Ortak Transit Ortak Komitesinin 20 Mayıs 1987 Tarihli Ortak
Transit Rejimine İlişkin Sözleşmeyi Değiştiren 28/04/2016 Tarihli ve 1/2016
Sayılı Kararının Onaylanmasının Uygun Bulunduğuna Dair Kanun Tasarısı (1/745)
ve Dışişleri Komisyonu Raporu (S. Sayısı: 457)
BAŞKAN –
Komisyon? Yok.
Ertelenmiştir.
3’üncü sırada
bulunan, 385 sıra sayılı Kanun Tasarısı ile Dışişleri Komisyonu Raporu’nun
görüşmelerine başlıyoruz.
3.- Geçici İthalat Sözleşmesinde Yapılan Değişikliklere İlişkin
Belgelerin Onaylanmasının Uygun Bulunduğuna Dair Kanun Tasarısı (1/712) ve
Dışişleri Komisyonu Raporu (S. Sayısı: 385)
BAŞKAN –
Komisyon? Yok.
Ertelenmiştir.
Bundan sonra da
komisyonların bulunamayacağı anlaşıldığından, alınan karar gereğince, kanun
tasarı ve teklifleri ile komisyonlardan gelen diğer işleri sırasıyla görüşmek
üzere 29 Kasım 2017 Çarşamba günü saat 14.00’te toplanmak üzere birleşimi
kapatıyorum, hayırlı akşamlar diliyorum.
Kapanma Saati: 20.24




(x) 502 S. Sayılı Basmayazı 2/11/2017
tarihli 17’nci Birleşim Tutanağı’na eklidir.


(x) Açık
oylama kesin sonuçlarını gösteren tablo tutanağa eklidir.




