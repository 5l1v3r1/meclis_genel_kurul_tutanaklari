



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 52’nci
Birleşim
 6
Ocak 2017 Cuma

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)

 İÇİNDEKİLER


I.- GEÇEN TUTANAK ÖZETİ
II.- GELEN KÂĞITLAR
III.- YOKLAMALAR
IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Konya Milletvekili Mustafa Kalaycı’nın, Konya
ilinin sorunlarına ilişkin gündem dışı konuşması
2.- İzmir Milletvekili Necip Kalkan’ın, 5 Ocak 2017
tarihinde İzmir Adliyesinde yaşanan terör saldırısına ilişkin gündem dışı konuşması
3.- İstanbul Milletvekili
Gülay Yedekci’nin, Anayasa değişikliği ve başkanlık sistemine ilişkin gündem
dışı konuşması

V.- OTURUM BAŞKANLARININ KONUŞMALARI
1.- Oturum Başkanı TBMM
Başkan Vekili Mehmet Akif Hamzaçebi’nin, İzmir’de meydana gelen terör
saldırısında şehit olan polis memuru Fethi Sekin’e ve mübaşır Musa Can’a
Allah’tan rahmet dilediğine ve terörü bir kez daha lanetleyip, kınadığına
ilişkin konuşması
2.- Oturum Başkanı TBMM Başkan Vekili
Mehmet Akif Hamzaçebi’nin, Başkanlık Divanı olarak Şırnak’ta şehit olan
askerlere Allah’tan rahmet dilediklerine ilişkin konuşması

VI.- SATAŞMALARA İLİŞKİN KONUŞMALAR
1.- Amasya Milletvekili Mehmet Naci
Bostancı’nın, İstanbul Milletvekili Gülay Yedekci’nin yaptığı gündem dışı
konuşması sırasında Adalet ve Kalkınma Partisine sataşması nedeniyle konuşması
2.- İstanbul Milletvekili Gülay
Yedekci’nin, Amasya Milletvekili Mehmet Naci Bostancı’nın sataşma nedeniyle
yaptığı konuşması sırasında şahsına sataşması nedeniyle konuşması
3.- Kocaeli Milletvekili Haydar Akar’ın,
Konya Milletvekili Hüsnüye Erdoğan’ın yaptığı açıklaması sırasında şahsına
sataşması nedeniyle konuşması 

VII.- AÇIKLAMALAR
1.- Mersin Milletvekili Hüseyin Çamak’ın,
haklarında kesinleşmiş bir yargı hükmü olmamasına rağmen binlerce insanın
çalışmasının KHK eliyle engellenmesinin gelecekte telafisi mümkün olmayan
mağduriyetlere yol açabileceğine ilişkin açıklaması
2.- Mersin Milletvekili Serdal
Kuyucuoğlu’nun, emeklilere promosyon ödemesinde bankaya fatura ibrazı şartıyla
ilgili ciddi sıkıntılar olduğuna ve Mersin’deki sel felaketiyle ilgili
Hükûmetin bugüne kadar hiçbir şey yapmadığına ilişkin açıklaması
3.- İstanbul Milletvekili Sibel Özdemir’in,
ÖSYM tarafından üniversite giriş sınav sistemi ve sınav içeriğine ilişkin yeni
düzenlemeler yapıldığına ve AKP iktidarları döneminde her bir buçuk yılda bir
sistem değişikliğiyle eğitim sisteminin çökertilmeye devam edildiğine ilişkin
açıklaması
4.- Balıkesir Milletvekili Mehmet Tüm’ün,
İzmir’de yaşanan terör olayını nefretle kınadığına, hayatını kaybedenlere
Allah’tan rahmet dilediğine, gazeteci Ahmet Şık’ın Silivri Cezaevinde her türlü
insani koşullardan uzak olarak âdeta yargısız infaza tabi tutulduğuna ilişkin
açıklaması
5.- Balıkesir Milletvekili Ahmet Akın’ın,
Balıkesir Büyükşehir Belediyesinin su faturası uygulamalarına ilişkin açıklaması
6.- Kocaeli Milletvekili İlyas Şeker’in,
ülkenin birliğine kastetmek isteyen terör örgütlerine karşı mücadele eden
güvenlik güçlerini tebrik ettiğine, bu uğurda şehit olan asker, polis ve
sivilleri ve İzmir’de terör girişimini önleyen şehit polis Fethi Sekin’i
rahmetle andığına ilişkin açıklaması
7.- İstanbul Milletvekili Gülay
Yedekci’nin, Millî Eğitim Bakanlığının yeni yıl kutlamalarının yapılmamasıyla
ilgili olarak okullara gönderdiği yönergeye ve Millî Eğitim Bakanlığını bu tür
işlerle uğraşmak yerine görevini yapmaya davet ettiğine ilişkin açıklaması
8.- Denizli Milletvekili Kazım Arslan’ın,
Başbakandan ülkemizde her gün cereyan eden terör olayları nedeniyle MİT
Müsteşarı Hakan Fidan’ı görevden almayı düşünüp düşünmediğini ve Hükûmetin
istifa etmeyi düşünüp düşünmediğini öğrenmek istediğine ilişkin açıklaması
9.- İzmir Milletvekili Ali Yiğit’in,
İzmir’deki terör saldırısında hayatlarını kaybeden Fethi Sekin ile Musa Can’a
Allah’tan rahmet dilediğine, bu ülkenin ve cumhuriyetin kolay kurulmadığına ve
parçalamaya kimsenin gücünün yetmeyeceğine ilişkin açıklaması
10.- Mardin Milletvekili Ceyda Bölünmez
Çankırı’nın, İzmir Adliyesindeki hain saldırıyı şiddetle kınadığına, hayatını
kaybeden polis Fethi Sekin’e Allah’tan rahmet dilediğine, terörün insanlığın ortak
sorunu olduğuna ve günün terörün her çeşidine karşı milletçe birlik olma günü
olduğuna ilişkin açıklaması
11.- Mersin Milletvekili Baki Şimşek’in,
Türkiye’nin her yerinde yaşanan elektrik kesintilerine ilişkin açıklaması
12.- Hatay Milletvekili Serkan Topal’ın,
Hatay Samandağ’da kıyı kenar çizgisi olduğu gerekçesiyle vatandaşların iş yeri,
arazi ve evlerinin tapularının ellerinden alınması nedeniyle yaşanan
mağduriyetlerin giderilmesini talep ettiğine ilişkin açıklaması
13.- Trabzon Milletvekili Haluk Pekşen’in,
Trabzon’un büyükşehir belediyesi olduktan sonra şehrin âdeta bir kâbus hayatına
teslim edildiğine ilişkin açıklaması
14.- Bursa Milletvekili Lale Karabıyık’ın,
İhraç edilen akademisyenlerin durumuna, rektörlerin neden incelemeye tabi
olmadıklarını öğrenmek istediğine ve Ensar Vakfına devredilen kamu mülklerinin
listesini talep ettiğine ilişkin açıklaması
15.- Balıkesir Milletvekili Namık
Havutça’nın, İzmir’de gerçekleşen terör saldırısını şiddetle kınadığına ve
Türkiye’nin önemli bir tarım ve hayvancılık merkezi olan Balıkesir’de çiftçinin
can çekiştiğine ilişkin açıklaması
16.- Ankara Milletvekili Levent Gök’ün,
İzmir’deki terör olayında hayatını kaybeden polis ile adliye çalışanına
Allah’tan rahmet dilediğine, Türkiye’de bulunan bütün siyasi partilerin terör
konusunda yoğunlaşması ve terörü ülke gündeminden çıkarmak amacıyla ortak bir
çaba göstermesi gerektiğine, Cumhuriyet Halk Partisi olarak temel hak ve
özgürlüklere sınırlama getirmemek kaydıyla terörü önleyecek her türlü formülü,
yasayı desteklemeye hazır olduklarına ilişkin açıklaması
17.- Samsun Milletvekili Erhan Usta’nın,
İzmir’deki hain saldırıyı nefretle kınadığına, şehit olan polis Fethi Sekin’i
rahmetle andığına, bu olayla ilgili bir ihmal olduğu konusunda ciddi kuşkuları
olduğuna, Fethi Sekin’in isminin yaşatılması gerektiğine ve 7 Ocak Osmaniye’nin
düşman işgalinden kurtuluşunun 95’inci yıl dönümüne ilişkin açıklaması
18.- Muş Milletvekili Ahmet Yıldırım’ın,
ülkenin zor günlerden geçerken demokrasiyi, hukuku, insan haklarını askıya almanın
normalleşmeyi sağlamayacağının çok açık olduğuna, Diyarbakır Büyükşehir
Belediyesi ile Van’ın Çatak ilçesine atanan kayyumların bazı uygulamalarına ve
bir tutuklunun sahip olması gereken hakların Ahmet Şık’a tanınmamış olmasını
anlamakta güçlük çektiğine, Adalet Bakanını bu konuda izahata davet ettiğine
ilişkin açıklaması
19.- Amasya Milletvekili Mehmet Naci
Bostancı’nın, İzmir’deki terör saldırısını kınadığına, şehitlere Allah’tan
rahmet dilediğine, terörle elbette mücadele edileceğine ancak siyasetin yegâne
gündemi terörmüş gibi davranamayacağına, Anayasa değişikliği konusunda 2
partinin belli konularda uzlaştığına ve eğer Meclis onay verirse nihai kararı
milletin vereceğine ilişkin açıklaması
20.- Konya Milletvekili Hüsnüye Erdoğan’ın,
Kocaeli Milletvekili Haydar Akar’ın HDP grup önerisi üzerinde yaptığı konuşmasındaki
bazı ifadelerine ilişkin açıklaması
21.- Bursa Milletvekili Lale Karabıyık’ın,
Karabük Milletvekili Burhanettin Uysal’ın CHP grup önerisi üzerinde yaptığı
konuşmasındaki bazı ifadelerine ilişkin açıklaması
22.- Kocaeli Milletvekili Haydar Akar’ın,
Samsun Milletvekili Hasan Basri Kurt’un CHP grup önerisi üzerinde yaptığı
konuşmasındaki bazı ifadelerine ilişkin açıklaması
23.- Bursa Milletvekili Lale Karabıyık’ın,
Samsun Milletvekili Hasan Basri Kurt’un CHP grup önerisi üzerinde yaptığı
konuşmasındaki bazı ifadelerine ilişkin açıklaması
24.- Ankara Milletvekili Levent Gök’ün,
Şırnak Küpeli Dağı’nda yürütülen operasyonlar sırasında şehit olan 2 askere
Allah’tan rahmet, yaralı 4 askere acil şifalar dilediğine ilişkin açıklaması

VIII.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- Ankara Milletvekili Zühal Topcu ve 20
milletvekilinin, Türkiye'de kadına yönelik şiddetin sebeplerinin araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/411)
2.- Ankara Milletvekili Zühal Topcu ve 20
milletvekilinin, işçi ölümlerinin artmasıyla ilgili sorunların araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/412)
3.- Ankara Milletvekili Zühal Topcu ve 20
milletvekilinin, Türkiye'de meslek liselerinin, meslek liselerinde okuyan
öğrencilerin ve meslek liselerinden mezun olanların sorunlarının araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/413)

B) Çeşitli İşler
1.- Başkanlıkça, Genel Kurulu teşrif eden
Japonya Dışişlerinden Sorumlu Devlet Bakanı Kentaro Sonoura ile beraberindeki
heyete “Hoş geldiniz.” Denilmesi

IX.- ÖNERİLER
A) Siyasi Parti Grubu Önerileri
1.- HDP Grubunun, Şanlıurfa Milletvekili
İbrahim Ayhan ve arkadaşları tarafından, Şanlıurfa ilinde yaşanan elektrik
kesintilerinin nedenlerinin araştırılması ve sorunların tespiti ve bu sorunlara
kalıcı çözümler bulunabilmesi amacıyla 4/1/2017 tarihinde Türkiye Büyük Millet
Meclisi Başkanlığına verilmiş olan Meclis araştırması önergesinin, Genel
Kurulun 6 Ocak 2017 Cuma günkü birleşiminde sunuşlarda okunmasına ve ön
görüşmelerinin aynı tarihli birleşiminde yapılmasına ilişkin önerisi 
2.- CHP Grubunun, Bursa Milletvekili Lale
Karabıyık ve arkadaşları tarafından, üniversite çalışanlarına yönelik hukuksuz
uygulamaların araştırılması amacıyla 11/10/2016 tarihinde Türkiye Büyük Millet
Meclisi Başkanlığına verilmiş olan Meclis araştırması önergesinin, Genel
Kurulun 6 Ocak 2017 Cuma günkü birleşiminde sunuşlarda okunmasına ve ön
görüşmelerinin aynı tarihli birleşiminde yapılmasına ilişkin önerisi
3.- AK PARTİ Grubunun, bastırılarak
dağıtılan 447 sıra sayılı Kanun Teklifi’nin kırk sekiz saat geçmeden gündemin
"Kanun Tasarı ve Teklifleri ile Komisyonlardan Gelen Diğer İşler"
kısmının 2’nci sırasına alınmasına ve diğer işlerin sırasının buna göre
teselsül ettirilmesine ilişkin önerisi 

X.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- Türkiye Cumhuriyeti Emekli Sandığı
Kanunu ile Bazı Kanun ve Kanun Hükmünde Kararnamelerde Değişiklik Yapılmasına Dair
Kanun Tasarısı (1/796) ile Plan ve Bütçe Komisyonu Raporu (S. Sayısı: 446) 


XI.- YAZILI SORULAR VE CEVAPLARI
1.- Manisa Milletvekili Tur Yıldız Biçer'in, Manisa Yunusemre Belediyesi ve TOKİ
işbirliğiyle yürütülen konut edindirme projesi kapsamındaki bazı hususlara
ilişkin Başbakandan sorusu ve Başbakan
Yardımcısı Nurettin Canikli’nin cevabı (7/9416)
2.- Antalya Milletvekili Niyazi Nefi Kara'nın,
Antalya'nın Kemer ilçesinde yer alan Göynük Kanyonunda çıkan yangının nedenlerine
ve yangın söndürme çalışmalarına dair bazı iddialara ilişkin sorusu ve Orman ve Su İşleri Bakanı Veysel Eroğlu’nun
cevabı (7/9493)
3.- Niğde Milletvekili Ömer Fethi Gürer'in, Niğde'nin
Altunhisar ilçesine bağlı bir köyün içme suyu sorununa ilişkin sorusu ve Orman ve Su İşleri Bakanı Veysel
Eroğlu’nun cevabı (7/9494)
4.- Niğde Milletvekili Ömer Fethi Gürer'in, Niğde'nin
Çamardı ilçesine bağlı bir köyün sulama göleti ihtiyacına ilişkin sorusu ve Orman ve Su İşleri Bakanı Veysel Eroğlu’nun
cevabı (7/9495)
5.- Niğde Milletvekili Ömer Fethi Gürer'in, Niğde'nin
merkez ilçesine bağlı bir köyde kapalı sulama sistemine geçilmesine ilişkin sorusu ve Orman ve Su İşleri Bakanı Veysel Eroğlu’nun
cevabı (7/9496)
6.- Niğde Milletvekili Ömer Fethi Gürer'in, Niğde'nin
Çamardı ilçesine bağlı bir köye sulama göleti yapılmasına ilişkin sorusu ve Orman ve Su İşleri Bakanı Veysel Eroğlu’nun
cevabı (7/9497)
7.- Niğde Milletvekili Ömer Fethi Gürer'in, Niğde'nin
Çiftlik ilçesine bağlı bir köyün sulama göleti ihtiyacına ilişkin sorusu ve Orman ve Su İşleri Bakanı Veysel Eroğlu’nun
cevabı (7/9498)
8.- Niğde Milletvekili Ömer Fethi Gürer'in, Niğde'nin
Çiftlik ilçesine bağlı bir köyden geçen derenin ıslahına ilişkin sorusu ve Orman ve Su İşleri Bakanı Veysel Eroğlu’nun
cevabı (7/9499)
9.- Niğde Milletvekili Ömer Fethi Gürer'in, Niğde'nin
Bor ilçesine bağlı bir köyün sulama göleti ihtiyacına ilişkin sorusu ve Orman ve Su İşleri Bakanı Veysel Eroğlu’nun
cevabı (7/9500)
10.- Niğde Milletvekili Ömer Fethi Gürer'in, Niğde'nin
Bor ilçesine bağlı bir köyün sulama göleti ihtiyacına ilişkin sorusu ve Orman ve Su İşleri Bakanı Veysel Eroğlu’nun
cevabı (7/9501)
11.- Niğde Milletvekili Ömer Fethi Gürer'in, Niğde'nin
Bor ilçesine bağlı bir köyün sulama göleti ihtiyacına ilişkin sorusu ve Orman ve Su İşleri Bakanı Veysel Eroğlu’nun
cevabı (7/9502)
12.- Niğde Milletvekili Ömer Fethi Gürer'in, Niğde'nin
Bor ilçesine bağlı bir köyün sulama göleti ihtiyacına ilişkin sorusu ve Orman ve Su İşleri Bakanı Veysel Eroğlu’nun
cevabı (7/9503)
13.- Niğde Milletvekili Ömer Fethi Gürer'in, Niğde'nin
merkez ilçesine bağlı bir köydeki sulama sorununa ilişkin sorusu ve Orman ve Su İşleri Bakanı Veysel Eroğlu’nun
cevabı (7/9505)
14.- Niğde Milletvekili Ömer Fethi Gürer'in, Niğde'nin
merkez ilçesine bağlı bir köyün yeni içme suyu deposu ihtiyacına ilişkin sorusu ve Orman ve Su İşleri Bakanı Veysel Eroğlu’nun
cevabı (7/9617)
15.- Niğde Milletvekili Ömer Fethi Gürer'in, Niğde'nin
merkez ilçesine bağlı bir köyün içme suyu ihtiyacına ilişkin sorusu ve Orman ve Su İşleri Bakanı Veysel Eroğlu’nun
cevabı (7/9621)
16.- Niğde Milletvekili Ömer Fethi Gürer'in, Niğde'nin
merkez ilçesine bağlı bir köyün halı saha ihtiyacına ilişkin sorusu ve Orman ve Su İşleri Bakanı Veysel Eroğlu’nun
cevabı (7/9626)
17.- Niğde Milletvekili Ömer Fethi Gürer'in, Niğde'nin
Merkez ilçesine bağlı bir köyün içme suyu deposu ihtiyacına ilişkin sorusu ve Orman ve Su İşleri Bakanı Veysel Eroğlu’nun
cevabı (7/9627)
18.- Manisa Milletvekili Tur Yıldız Biçer'in, Manisa
İli Sarıgöl ilçesine bağlı Afşar Değirmendere Mahallesi'nde musluklardan çamur
aktığı yönündeki şikayetlere ve yapılan incelemelere ilişkin sorusu ve Orman ve Su İşleri Bakanı Veysel Eroğlu’nun
cevabı (7/9631)
19.- Ankara Milletvekili Erkan Haberal'ın, Türkçe'nin
Birleşmiş Milletlerin resmi dilleri arasına girmesi için yapılan bir çalışma
olup olmadığına ilişkin sorusu ve Başbakan
Yardımcısı Yıldırım Tuğrul Türkeş’in cevabı (7/9678)
20.- İstanbul Milletvekili Mehmet Bekaroğlu'nun,
Atatürk'ün vasiyeti doğrultusunda 2012-2016 arasında yıllar itibarıyla İş Bankasından
Türk Dil Kurumu ve Türk Tarih Kurumuna aktarılan para miktarına ilişkin Başbakandan
sorusu ve Başbakan Yardımcısı Yıldırım
Tuğrul Türkeş’in cevabı (7/9826)
21.- Niğde Milletvekili Ömer Fethi Gürer'in, Niğde'nin
Bor ilçesine bağlı bir köyün içme suyu sorununa ilişkin sorusu ve Orman ve Su İşleri Bakanı Veysel Eroğlu’nun
cevabı (7/9895)
22.- Niğde Milletvekili Ömer Fethi Gürer'in, Niğde'nin
Çamardı ilçesine bağlı bir köyün içme suyu sorununa ilişkin sorusu ve Orman ve Su İşleri Bakanı Veysel Eroğlu’nun
cevabı (7/9899)
23.- Niğde Milletvekili Ömer Fethi Gürer'in, Niğde'nin
Çamardı ilçesine bağlı bir köyün içme suyu sorununa ilişkin sorusu ve Orman ve Su İşleri Bakanı Veysel Eroğlu’nun
cevabı (7/9900)
24.- Niğde Milletvekili Ömer Fethi Gürer'in, Niğde'nin
Çamardı ilçesine bağlı bir köyün içme suyu ihtiyacına ilişkin sorusu ve Orman ve Su İşleri Bakanı Veysel Eroğlu’nun
cevabı (7/9901)
25.- Niğde Milletvekili Ömer Fethi Gürer'in, Niğde'nin
Altunhisar ilçesine bağlı bir köyün içme suyu sorununa ilişkin sorusu ve Orman ve Su İşleri Bakanı Veysel Eroğlu’nun
cevabı (7/9902)
26.- Niğde Milletvekili Ömer Fethi Gürer'in, Niğde'nin
Bor ilçesine bağlı bir köyün güneş paneli ihtiyacına ilişkin sorusu ve Orman ve Su İşleri Bakanı Veysel Eroğlu’nun
cevabı (7/9905)
27.- Kocaeli Milletvekili Haydar Akar'ın, Kocaeli'nin
Derince ilçesinde bir depoda saklanan BHC ve DDT isimli zehirli tarım ilaçlarının
bertaraf edilmesine ilişkin sorusu ve Orman
ve Su İşleri Bakanı Veysel Eroğlu’nun cevabı (7/9987)

6 Ocak 2017 Cuma
BİRİNCİ OTURUM
Açılma Saati: 14.01
BAŞKAN: Başkan Vekili Mehmet Akif HAMZAÇEBİ 
KÂTİP ÜYELER: Fehmi KÜPÇÜ (Bolu), Mustafa AÇIKGÖZ (Nevşehir) 
-----0-----
BAŞKAN
– Türkiye Büyük Millet Meclisinin 52’nci Birleşimini açıyorum.
Toplantı
yeter sayısı vardır, görüşmelere başlıyoruz.
Gündeme
geçmeden önce üç sayın milletvekiline gündem dışı söz vereceğim. 
Gündem
dışı ilk söz, Konya’nın sorunları hakkında söz isteyen Konya Milletvekili
Mustafa Kalaycı’ya aittir. 
Buyurunuz
Sayın Kalaycı. 
IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Konya Milletvekili Mustafa Kalaycı’nın, Konya
ilinin sorunlarına ilişkin gündem dışı konuşması
MUSTAFA
KALAYCI (Konya) – Sayın Başkan, değerli milletvekilleri; hepinizi saygılarımla
selamlıyorum.
Yıllardır
yaşadığı kuraklıktan sonra onlarca yılın en yoğun kar yağışını alan Konya’da
bir taraftan rahmet ve bereket kaynağı kar nedeniyle âdeta bayram sevinci
yaşanırken diğer taraftan kazalar nedeniyle büyük bir üzüntü söz konusudur. 
Bugün Cihanbeyli ilçemizde sağlık meslek lisesi
öğrencilerini taşıyan otobüsün ilçe terminali karşısında devrilmesi nedeniyle
Burak Demirci ve Ayşenur Okuş adlı 2 öğrencimiz hayatını kaybetmiş, 42
öğrencimiz yaralanmıştır. Cihanbeyli Devlet Hastanesinde ilk müdahalelerden
sonra 5 yaralı Konya’daki hastanelere sevk edilmiştir. Dün de Akşehir ilçemizde
bir pazar yerinin çatısının çökmesi nedeniyle enkaz altında kalan 4 kişi
hastaneye kaldırılmıştır. Öncelikle hayatını kaybeden 2 evladımıza Cenab-ı
Allah’tan rahmet, ailelerine sabır ve başsağlığı niyaz ediyorum. Hastanede
tedavi gören kardeşlerime de acil şifalar diliyorum. 
Yine, dün Selçuklu ilçemizde bulunan bir pazar yerinin
çatısında göçük meydana gelmiştir. Evvelsi gün Bozkır ilçemizde halı sahanın
çatısı, geçen hafta da Konsan Sanayi Sitesi’nde bazı fabrika ve depoların
çatısı çökmüştür. Aynı tehlike merkez ve ilçelerdeki birçok yer için söz
konusudur. Konya’nın her tarafında durum perişan, ana yollar dahi
temizlenmemiş, her yer kar, buz. Bu nasıl bir sorumsuzluktur? Çok mu zor
oradaki karları temizlemek?
Ayrıca, çatılar sağlam yapılmadıysa bu karın kabahati
de değildir. Böyle bir karda çatının çökmemesi gerekir. Hükûmet, Konya’da zarar
gören vatandaşlarımıza sahip çıkmalı, yaraların sarılması için gereğini
yapmalıdır. Kaza ve çökmelerin nedeni etraflıca araştırılmalı, gerekli
önlemleri almayan ve varsa ihmali olanlar ortaya çıkarılarak hesap sorulması
için derhâl soruşturma açılmalıdır.
Meteoroloji günler öncesinden uyarmasına rağmen,
Hükûmet ve Konya Büyükşehir Belediyesi, zamanında ve yeterli hizmet verememiş,
beceriksiz ve aciz kalmıştır. Kar yağışıyla birlikte birçok yolda yol açma ve
tuzlama çalışması yapılmadığı veya yetersiz yapıldığı için ulaşım aksamış,
hemşehrilerim evinden çıkamaz hâle gelmiştir.
Milliyetçi Hareket Partisi olarak “Bütünşehir yasası
Konya’da hizmetleri aksatır.” demiştik, nitekim öyle oluyor. Belde belediyeleri
kapanmasaydı yollarını kendi araçlarıyla açar, zorda kalan vatandaşın yardımına
da yetişirdi. İkazlarımız dinlenmedi. 2014 yerel seçimlerinde insanımızı
kandırmak için büyük laflar da edildi. 2016 sonuna kadar Konya’nın belde ve
köylerinin tüm altyapısının bitirileceği söylendi ama ne gezer! Büyükşehir,
Konya merkeze bile yeterli hizmet götüremiyor.
Konya’nın
birçok yerinde elektrik kesintileri de olmuş ve hâlen olmaktadır. Konyalılar
zaten yıllardır elektrik kesintilerinden dert yanmaktadır. Elektrik kesintileri
sanayiciyi, çiftçiyi, vatandaşı iyice bezdirmiştir. Ne yapalım, Konya başbakan
bile çıkarmış ama bu sorunu çözülmemiştir. 
Kar
yağınca Konya Havaalanı’mız da devre dışı kalmış, uçak seferleri iptal
edilmiştir. Zaten sefer iptalleriyle sık sık karşılaşıyoruz. Bununla da
kalmıyor, “Konyalıya müjde” diye sunulan yurt dışı seferler daha başlamadan
iptal ediliyor. Ulaştırma Bakanı soruma verdiği cevapta rezervasyonun yetersiz
olduğunu söylemiştir. Başka illerde oluyor da niye Konya’da yetersiz oluyor?
Konyalı bu açıklamaya inanmamıştır. Konya’nın ticaretine, sanayisine ve
turizmine önemli katkı sunacak Konya-Tahran seferleri muhakkak başlatılmalıdır.
Konya’ya yaraşır bir sivil havalimanı talebimiz de Hükûmet tarafından uygun
görülmedi. Sayın Başbakan yüzümüze karşı “Konya’nın havalimanına ihtiyacı yok.”
dedi. Birkaç gün önce Tokat, Yozgat ve Karaman havalimanı projelerinin
onaylandığı müjdelendi. Öyle görülüyor ki artık Konyalılar olarak Karaman
havalimanını kullanacağız.
Konyalılar
bir gün patlayacak. Verdiği desteğe rağmen hakkını alamamanın ve projelerin
yolunda gitmemesinin hesabını soracaktır. Ama ne yapalım? Şimdi eleştiri zamanı
değil. Konyalı düne kadar yağmur ve kar duasına çıkıyordu. Hamdolsun, Yüce
Yaradan duaları kabul buyurdu. Allah yolda belde kalanlara da yardım etsin,
milletimizi kazalardan, belalardan korusun. 
Son
olarak, Akşehir Gölçayır’dan hemşehrilerimin talebini dile getireceğim. “350
haneli Gölçayır’da 2 adet camimiz var ama imamımız yok.” diyorlar ve bir an
önce imam atanmasını istiyorlar. Bugün birçok camimizde imam bulunmamaktadır,
kadrolar boştur.
Teşekkür
ediyor, saygılar sunuyorum. (MHP sıralarından alkışlar)
BAŞKAN
– Teşekkür ederim Sayın Kalaycı. 
Gündem
dışı ikinci söz “Ah Türkçemiz vah Türkçemiz” hakkında söz isteyen İzmir
Milletvekili Necip Kalkan’a aittir. 
Buyurunuz
Sayın Kalkan. (AK PARTİ sıralarından alkışlar)
2.- İzmir Milletvekili Necip Kalkan’ın, 5 Ocak 2017
tarihinde İzmir Adliyesinde yaşanan terör saldırısına ilişkin gündem dışı
konuşması
NECİP
KALKAN (İzmir) – Teşekkürler Sayın Başkan.
Efendim,
huzurunuzda “ah Türkçemiz vah Türkçemiz”, Türkçenin başına gelenleri anlatmak
için söz almıştım ama dün 16.00 civarında biz burada toplantıdayken İzmir’de
içimizi acıtan menfur, hain bir olay meydana geldi. Sayın Başbakanımız İzmir’e
gitti, Adalet Bakanımız gitti, İçişleri Bakanımız gitti. Ben konuşmada söz
almıştım ama bir dakikada anlatmak mümkün olmadı, bu sözü ona çeviriyorum Sayın
Başkanım, müsaade ederseniz. 
Efendim,
bir de bu konuşmamı İzmir milletvekilleri adına yapıyorum, yarımız o tarafta,
yarımız burada nöbetçi kaldık; arkadaşların duygularını da ifade etmek
istiyorum. Bunu özellikle söylüyorum: İçerideki ve dışarıdaki hainlerin Türkiye
üzerine oynadığı oyunların son perdesini dün İzmir’de yaşadık. Milletimizin
birlik ve beraberliğine, aziz vatanımızın bölünmez bütünlüğüne kasteden
alçaklar bu kez İzmir’imizi hedef aldı.
İzmir
birliğin, dirliğin, dirayetin, hoşgörünün şehridir. İzmir hainlere ve onların
iş birlikçilerine asla boyun eğmez. İstiklal Savaşı’mızın başlangıcında
direnişiyle ve bitişinde de düşmanı denize dökerek nasıl bir şehir olduğunu
göstermiştir. İzmir, İstiklal Savaşı’nın bayrak kentidir. 
Teröre
karşı birlik ve beraberliğimizi muhafaza edecek, hainlerle olan mücadelemize
kararlılıkla devam edeceğiz.
Dün
2 şehidimiz var, biri kahraman Halisdemir gibi Fethi Sekin. (AK PARTİ, CHP ve
MHP sıralarından alkışlar) Bu arkadaşımız trafik polisi, elinde sadece 1 tane
tabanca var. Diğer teröristlerde 2 tane Kaleşnikof mu ne karın ağrısıysa, o tüfekten
var, 8 tane el bombası var, 8 tane roketatar var. Bütün bu silahlarla 2
kişiler, bu tek kişi, tek, trafik polisi; 10 tane, 12 tane mermisi bitene kadar
savaştı ve şehit oldu. Biz, bütün İzmirliler olarak Cenab-ı Allah’tan rahmet
diliyoruz. 1 arkadaşımız da mübaşir, pencereden bakıyor “Ne oluyor?” diye,
başına isabet eden kurşunla şehit oldu. Dün bütün milletvekillerimiz,
Başbakanımız onları ziyaret etti. Biz Cenab-ı Allah’tan onlara rahmet diliyoruz
ve bu tip olayların son bulacağına inanıyoruz, milletvekili olarak düşündüğümüz
bu. 
Terörün,
milletimizi korkutma, devletimizi yıldırma ve toplumu kutuplaştırma girişimine
asla geçit vermeyeceğiz. Bu hain saldırılar güvenlik güçlerimizin
kararlılığını, milletimizin birlik ve beraberliğini daha da pekiştirmektedir.
Şunu milletimiz bilmelidir ki, İzmirliler bilmelidir ki bu ülkeyi bölmek
isteyen, bu milletin kardeşliğini bozmak isteyen her kim olursa olsun asla bunu
başaramayacaktır çünkü milletimizin kardeşliğini, birliğini bozanlara katiyen
milletimiz prim vermemektedir. 
Tabii
ki bu olayı yine bu alçak PKK örgütünün planladığı ve ele geçirilen silahlara
ve mühimmata baktığımızda zaman boyutunun çok ama çok büyük bir olay olduğu
anlaşılıyor. Kazara başarılı olsalardı bizim güzel İzmir’imiz çok büyük bir felaket
yaşayacaktı. Ancak, özellikle polislerimiz, bilhassa trafik polisimiz Fethi
Sekin arkadaşımız hayatını hiçe sayarak birçok masum ve sivil kardeşimizi büyük
bir felaketten kurtarmıştır. Bu vesileyle, kahraman polislerimize, gerek şehit
olan gerekse bu alçakları etkisiz hâle getiren diğer polis kardeşlerimize,
İzmir Emniyet teşkilatına teşekkür ediyoruz. Bu kez alçak emellerine ulaşmadan,
polisimizin, jandarmamızın koordinasyonu içinde büyük bir felaket önlenmiştir. 
Ben
şunu söylüyorum: Vatandaşlarımız normal hayatın akışına devam etsinler. Eğer
bunu yapmazlarsa bu terör örgütlerinin emellerine hizmet etmiş olurlar. Onların
istediği de zaten hayatı yavaşlatmak, korku sağlamak, insanların tedirgin
olmasını sağlamak. Bu korkuya hiçbir şekilde biz müsaade etmiyoruz. Onlardan
korkmadığımızı, sokağa çıkacağımızı söylüyoruz. Ben şunu diyorum: Siz kalleş
oldukça biz kardeş oluyoruz. (AK PARTİ ve CHP sıralarından alkışlar)
(Mikrofon
otomatik cihaz tarafından kapatıldı) 
NECİP
KALKAN (Devamla) – İnadına daha çok çalışacağız, inadına daha çok üreteceğiz,
inadına daha çok paylaşacağız, daha çok okuyacağız, yazacağız, umut
besleyeceğiz, inadına büyüyeceğiz, inadına, inadına devam edeceğiz. (AK PARTİ
sıralarından alkışlar)
Teşekkür
ederim.
BAŞKAN
– Teşekkür ederim Sayın Kalkan.
V.- OTURUM BAŞKANLARININ KONUŞMALARI
1.- Oturum Başkanı TBMM
Başkan Vekili Mehmet Akif Hamzaçebi’nin, İzmir’de meydana gelen terör
saldırısında şehit olan polis memuru Fethi Sekin’e ve mübaşır Musa Can’a
Allah’tan rahmet dilediğine ve terörü bir kez daha lanetleyip, kınadığına
ilişkin konuşması
BAŞKAN
- Sayın milletvekilleri, dün İzmir’de meydana gelen terör saldırısında canını
vermekte tereddüt etmeyerek şehit olan polis memuru Fethi Sekin’e ve yine şehit
olan mübaşir Musa Can’a Allah’tan rahmet diliyorum. Terörü bir kez daha
lanetliyorum, kınıyorum.
Gündem
dışı üçüncü söz, Anayasa değişikliği ve başkanlık sistemi hakkında söz isteyen
İstanbul Milletvekili Gülay Yedekci’ye aittir.
Buyurunuz
Sayın Yedekci. (CHP sıralarından alkışlar)
IV.- GÜNDEM DIŞI KONUŞMALAR (Devam)
A) Milletvekillerinin Gündem Dışı Konuşmaları (Devam)
3.- İstanbul Milletvekili
Gülay Yedekci’nin, Anayasa değişikliği ve başkanlık sistemine ilişkin gündem
dışı konuşması
GÜLAY
YEDEKCİ (İstanbul) – Sayın Başkan, değerli milletvekilleri; yüce Meclisi
saygıyla sevgiyle selamlıyorum.
Öncelikle,
her gün artık vuku bulan bu patlamalardan, terör olaylarından yorulan
Türkiye’ye daha fazla sabır diliyorum. Dün bir kahraman polisle karşılaştık ve
kahraman bir mübaşirle karşılaştık. Çok şükür ki ülkemizde çok güzel yürekli,
güzel insanlar var yoksa ülke yönetilememekte. Adliyeye kadar teröristler
geliyor ama hiçbir güvenlik önlemi alınmamış, kimsenin haberi yok, herhangi bir
çalışma yok. Yani Türkiye'nin yönetilememe sorunu Türkiye’deki kahramanlarımız
aracılığıyla biraz da olsa hafifletilmekte. Ölenlere tekrar Allah’tan rahmet,
yaralılara acil şifalar diliyorum.
Değerli
arkadaşlar, dünyanın her yerinde iktidar vardır, muhalefet sadece
demokrasilerde vardır. Şimdi bizim ülkemiz çok güzel bir ülke yani coğrafyası
güzel, insanları güzel, yaşam tarzı güzel, Kurtuluş Savaşı’nı kazanmışız, yedi
düvele diz çöktürmüşüz, şanlı bir tarihimiz var. Niye uğraşıyorsunuz, niçin bu
var olan sistemle, yaklaşık yüz kırk, yüz elli yıla dayanan, Kanun-i Esasi’den,
1876’dan gelen sistemle uğraşmak istiyorsunuz? Amaç nedir? Şimdi ben çok
düşündüm bu konuda. Biliyorsunuz, günlerce Anayasa Komisyonunda da beraberdik.
Acaba, FETÖ’nün sizi kandırdığı gibi başka bir -hep söylediğiniz- üst akıl da
sizi kandırıyor mu? Daha 15 Temmuzun yaralarını saramadık, bu Gazi Mecliste
beraberce bombalandık. Daha bu sorunlar çözülmeden yeni başka ve büyük derin
krizlere yol açacak olan bu Anayasa değişikliğini niçin getiriyorsunuz? Şimdi,
her bir maddesi üzerine konuşulabilinir ama bence bu kanun metni, bu anayasa
metni kesinlikle bir siyasi metindir, hukuki bir metin değildir. Meclisin kabul
ettiği bir yasa olacak diyelim ki -herkes burada milletvekili- ama Resmî Gazete
çıkarma yetkisi Sayın Cumhurbaşkanında, istemezse çıkarmaz. O zaman burada
bulunmanızın bir anlamı var mı sizce? “HSYK’dan FETÖ’cüler temizlendi.”
diyorsunuz, peki şimdi niçin değiştiriyorsunuz HSYK’yı? Anayasalar toplumsal
uzlaşma metinleri, bir tane AKP’den, bir tane MHP’den milletvekiliyle bir metin
oluşturuyorsunuz, bunu da milletin önüne anayasa uzlaşma metni olarak
veriyorsunuz. Sizce bu kabul edilebilinir mi milletvekillerinin okumadığı bir
metne imza attığı da söylenirken. Peki, biz şuna çok inanıyoruz, buradan
geçmeyeceğini de düşünüyoruz ama geçse bile halkımızın size gerekli cevabı
vereceğine çok inanıyoruz. Her konuda toplum mühendisliğiyle, insan
mühendisliğiyle halkımızdan çeşitli konularda oylar almış olabilirsiniz ama
bizim vatandaşımız asla köleliğe evet demeyecektir, dikta rejimine asla evet
demeyecektir, tek adam rejimine asla evet demeyecektir. Madem her şeyi halka
götüreceğiz, Boğaziçi Köprüsü’nde yaptığınız yüzde 48 zammı halka niçin
sormadınız ya da Osman Gazi’deki anlaşma metnini niçin referandumla yapmadınız?
Baktım,
acaba gelişmiş ülkelerde hiç parlamenter sistemden, bizim diktatörlük
dediğimiz, sizin başkanlık dediğiniz sisteme geçiş var mı? Yok. Ama 3 tane ülke
buldum: Zimbabve, Gana ve Malavi. Hepsinde diktatörlük hâkim olmuş başkanlığa
geçtikten sonra. Şimdi, Gana’da da değişik bir şey olmuş…
AHMET
BERAT ÇONKAR (İstanbul) – Biz onlara benzemeyiz merak etmeyin.
GÜLAY
YEDEKCİ (Devamla) – Evet, diktatörlük gelmiş Beyefendi, burada da gelsin diye
uğraşıyorsunuz. Sizin oylarınızla kendi üyesi olduğunuz Meclisi kapatmak
istiyorsunuz. Gana’da ne yapmışlar biliyor musunuz? Yüzde 99 vatandaşın oyuyla
muhalif partilerin tamamını kapatmışlar ve bunlar yasa dışı ilan edilmiş
düşünebiliyor musunuz. Hukukun üstünlüğü konusunda 113 ülke arasında
99’uncuyuz, Tanzanya, Zambiya gibi ülkelerin gerisindeyiz. Biz niçin burada hiç
bilimi, fenni, teknolojiyi konuşamıyoruz? Niçin “Çocuklarımızın geleceği için
ne yapabiliriz?”i hiç konuşmuyoruz? OHAL’de muhalifleri susturdunuz, euro 3,84,
dolarla ilgili mani uyduran Sayın Başbakanımız herhâlde euroyla ilgili de bir
mani uyduracaktır. 
Şimdi
bir şey söylemek istiyorum. Bu bir çağrı olsun size, bir yurtsever, bir anne,
bir kadın milletvekilinden size bir açık çağrı: Lütfen vatandaşımızı dinleyin,
lütfen açlıkla terbiye etmeye çalıştığınız vatandaşımızı dinleyin; sendikaları,
meslek odalarını dinleyin; kadınları, çocukları dinleyin. İstikrardan
bahsediyorsunuz, Türkiye’de fuhuş yüzde 790, çocuk istismarı yüzde 434 artmış. 
Biz,
hiçbir zaman için ne diktatörlükten ne darbeden yana olmadık, olmayacağız.
Bizim söylediğimiz şey çok açık ve net, biz diyoruz ki: Ne darbe ne dikta, tam
bağımsız Türkiye. 
Hepinizi
sevgiyle selamlıyorum. (CHP sıralarından alkışlar) 
BAŞKAN
– Teşekkür ederim Sayın Yedekci. 
MEHMET
NACİ BOSTANCI (Amasya) – Sayın Başkan…
BAŞKAN
– Sayın Bostancı… 
MEHMET
NACİ BOSTANCI (Amasya) – Sayın Başkanım, Sayın Yedekci gibi zarif bir
hanımefendinin konuşmasına sataşma dolasıyla 69’a göre söz isteyeceğimi hiç
düşünmezdim. Ama, bizim diktatörlük getirmek istediğimizi söyleyince, bu açık
bir sataşma. O çerçevede izin verirseniz…
BAŞKAN
– Buyurunuz Sayın Bostancı. (AK PARTİ sıralarından alkışlar)
VI.- SATAŞMALARA İLİŞKİN KONUŞMALAR
1.- Amasya Milletvekili Mehmet Naci
Bostancı’nın, İstanbul Milletvekili Gülay Yedekci’nin yaptığı gündem dışı
konuşması sırasında Adalet ve Kalkınma Partisine sataşması nedeniyle konuşması
MEHMET
NACİ BOSTANCI (Amasya) – Sayın Başkan, değerli arkadaşlar; bir ülkeye
diktatörlüğün gelmesi için oradaki toplumsal şartların, iktisadi şartların,
mevcut siyasi dinamiklerin diktatörlüğü destekleyici mahiyette olması lazım.
Mesela hep Almanya’dan örnek veriyorsunuz. Almanya’da Naziliğin ortaya
çıkmasının sebebi, Birinci Dünya Savaşı sonrası yaşanan yıkım ve travma,
peşinden kömür ve çelik havzasındaki yükselen yeni sınıfların dünya sömürge
atlasından pay isteme talepleri Hitler gibi bir adamı öne çıkardı. “Faşizm,
faşizm” diyorsunuz ya, faşizm, bir ülke Kolonyal sisteme geçmek isterse,
dışarıdan kendi ülkesine sermaye aktarmak isterse ülkesini bir askerî düzen
içerisinde toparlamak için olur. Almanya’da böyle oldu. Mussolini bir başka
rüya görüyordu. Türkiye millî geliri 10 bin dolar civarında olan, altmış küsur
yıldır demokratik mecrada yoluna devam eden, şehirleşen, sanayileşen bir ülke. 
SİBEL
ÖZDEMİR (İstanbul) – Biz de niye bundan vazgeçiyoruz?
MEHMET
NACİ BOSTANCI (Devamla) – AK PARTİ, bu suçlamayı yönelttiğiniz AK PARTİ on dört
yıllık iktidarı boyunca hep demokratik zeminleri, hep özgürlükleri, hep halkın
iradesini esas alarak bugünlere gelmiş bir siyaset. AK PARTİ’nin tarihi sizin
bu iddianızı reddeder. 
Anayasa’ya
gelince Anayasa’yı konuşacağız. Anayasa’da kesinlikle öyle bir kişinin
iradesine teslim etmek, diktatörlük getirmek şeklinde bir durum yok. Bu, biraz,
daha analitik bir şekilde tartışılması gereken Anayasa’yı sloganik bir tarzda
tartışma üslubu olur. 
Teşekkür
ediyorum. (AK PARTİ sıralarından alkışlar)
BAŞKAN
– Teşekkür ederim Sayın Başkan. 
GÜLAY
YEDEKCİ (İstanbul) – Sayın Başkan, müsaade ederseniz, adımı söyleyerek…
BAŞKAN
– Duyamıyorum dediğinizi Sayın Yedekci. 
MEHMET
NACİ BOSTANCI (Amasya) – “Zarif Hanımefendi” dedim.
LEVENT
GÖK (Ankara) – Sayın Başkanım, sayın hatip konuşmasında, konuşmacımızın
konuşmasına atıfta bulunarak kendisinin kastettiği anlamı da dışına taşırmak
suretiyle değişik bir yorumda bulunmuştur, sayın konuşmacımızın konuşmasının
anlamını değiştirmiştir; o bakımdan konuşmacımıza söz istiyoruz. 
BAŞKAN
– Sanıyorum Sayın Yedekci ifade edecekti bunu.
LEVENT
GÖK (Ankara) – Evet.
BAŞKAN
– Ama benim gördüğüm kadarıyla Sayın Bostancı ile Sayın Yedekci gayet medeni
bir tartışma içerisindeler. 
GÜLAY
YEDEKCİ (İstanbul) – Akademik düzeyde, evet. 
BAŞKAN
– Buyurunuz Sayın Yedekci. (CHP sıralarından alkışlar) 
2.- İstanbul Milletvekili Gülay
Yedekci’nin, Amasya Milletvekili Mehmet Naci Bostancı’nın sataşma nedeniyle
yaptığı konuşması sırasında şahsına sataşması nedeniyle konuşması
GÜLAY
YEDEKCİ (İstanbul) – Efendim, tekrar hepinizi sevgiyle selamlıyorum.
Öncelikle
şunu söylemek isterim, ben bu konuşmamda ne Almanya’dan bir örnek verdim ne
Hitler’den ne de başka birisini bir diktatöre benzettim. Benim söylediğim şey
şu, hiç üzerinize alınmaya gerek yok. Bu hazırlamaya çalıştığınız Anayasa
değişikliğiyle ortaya çıkacak olan metni kime verirseniz verin, size de versek,
bana da verseniz, bir başkasına da verseniz burada ortaya çıkacak yönetim biçiminden
bahsediyoruz. Bu yönetim biçiminin doğru olmayacağını ve yüzyıllardır kardeşlik
içerisinde yaşayan bu canım Türkiye’de yeni büyük kırılmalara ve ayrımlara
sebep olabileceğini düşünüyoruz ve bunun yanlış olduğunu düşünüyoruz. Ama çok
istediyseniz Stalin’den bir örnek verebilirim.
MEHMET
DEMİR (Kırıkkale) – Ebedî Şeften de verebilirsiniz, Ebedî Şef var, oradan da
verebilirsiniz. 
GÜLAY
YEDEKCİ (Devamla) – Ebedî Şefimizle gurur duyuyoruz, tarihimizle gurur
duyuyoruz. Bugün İkinci Dünya Savaşı’na girmediysek ikinci Şef sayesindedir ve
bugün burada oturuyorsanız Atatürk ve silah arkadaşları sayesindedir. (CHP
sıralarından alkışlar) Ağzınızdan çıkan lafa dikkat edeceksiniz, herkes bu
noktada ne söylediğini bilecek; o başka. 
Ama
şunu söyleyeyim madem: Biz şu zihniyetin karşısındayız: ”Biz demokrasiyi araç
olarak kullanıyoruz, işimiz bitene kadar demokrasiyi kullanacağız, demokrasi
bir tramvaydır, biz bundan ineceğiz.” diyen anlayışın karşısındayız. Biz bir
zihniyetten bahsediyoruz, biz bir kişiden bahsetmiyoruz. 
Stalin’in tavuğu hikâyesini biliyorsunuzdur Hocam, biz
o yönetim anlayışından rahatsızız. Mesela Stalin ne dedi? “Adaletsizliği yok
etmek için iktidar olacağım.” dedi. Ne yaptı? Kendi ülkesini dağıttı. Hitler
istiyorsanız, Hitler de “Adalet dağıtacağım.” diye geldi, kendi ülkesinde
insanların yüzünü yere indirdi ve artık yıllardır bu şekilde böyle bir sıkıntı
yaşanıyor. 
Şimdi, biz, kardeşlik ve barış ortamına geri dönülmesi
ve Türkiye’nin yönetilebilir olmasını istiyoruz. Bunun için de başkanlık hevesinizden
bir an önce vazgeçin. Zaten halktan geri dönecektir, boşu boşuna Meclisi bu
konularla işgal etmeyin. Bilimden, fenden, teknolojiden bahsedelim.
(Mikrofon otomatik cihaz tarafından kapatıldı) 
GÜLAY YEDEKCİ (Devamla) - Mars’ta yaşam alanları var, onlardan
bahsedelim. 
Teşekkür ediyor, sevgiler sunuyorum. (CHP sıralarından
alkışlar) 
BAŞKAN
– Teşekkür ederim Sayın Yedekci. 
Birleşime
yirmi dakika ara veriyorum. 
Kapanma Saati: 14.24
İKİNCİ OTURUM
Açılma Saati: 15.02
BAŞKAN: Başkan Vekili Mehmet Akif HAMZAÇEBİ
KÂTİP ÜYELER: Fehmi KÜPÇÜ (Bolu), Mustafa AÇIKGÖZ
(Nevşehir)
-----0-----
BAŞKAN
– Sayın milletvekilleri, Türkiye Büyük Millet Meclisinin 52’nci Birleşiminin
İkinci Oturumunu açıyorum.
Gündem
dışı konuşmalar sona ermişti.
Şimdi,
elektronik sisteme girerek söz talep eden milletvekillerine söz vereceğim. 
Sayın
Çamak…
VII.- AÇIKLAMALAR
1.- Mersin Milletvekili Hüseyin Çamak’ın,
haklarında kesinleşmiş bir yargı hükmü olmamasına rağmen binlerce insanın
çalışmasının KHK eliyle engellenmesinin gelecekte telafisi mümkün olmayan
mağduriyetlere yol açabileceğine ilişkin açıklaması
HÜSEYİN
ÇAMAK (Mersin) – Teşekkür ederim Sayın Başkan.
15 Temmuz sonrasında çıkarılan olağanüstü hâl kararıyla
binlerce kişi “bir daha kamu görevlerinde ve kamu hizmetlerinde istihdam
edilmemek üzere” hükmüyle memuriyetten çıkarıldı. Henüz haklarında kesinleşmiş
bir yargı hükmü olmamasına rağmen, binlerce insanın çalışmasının KHK’lar eliyle
engellenmesi gelecekte telafisi mümkün olmayan mağduriyetlere yol açabilir.
Gerekli araştırma ve soruşturmaların en kısa zamanda
sonlandırılması, ülkemizin kanayan bir yarası olan işsizler ordusuna yeni
kişiler dâhil eden bu KHK maddesinin varsa suçu mahkemelerce tescil olana kadar
iptal edilmesi hem ülkemiz hem de masum vatandaşlarımız açısından hayati önemi
haizdir. 
Teşekkür ederim. 
BAŞKAN – Sayın Kuyucuoğlu…
2.- Mersin Milletvekili Serdal
Kuyucuoğlu’nun, emeklilere promosyon ödemesinde bankaya fatura ibrazı şartıyla
ilgili ciddi sıkıntılar olduğuna ve Mersin’deki sel felaketiyle ilgili Hükûmetin
bugüne kadar hiçbir şey yapmadığına ilişkin açıklaması
SERDAL KUYUCUOĞLU (Mersin) – Teşekkür ederim Sayın
Başkan. 
Emeklilerle ilgili promosyon konusunu uzun
çalışmalardan sonra Başbakan açıkladı ancak buna 2 tane şart koydular; 2 adet
faturanın bankaya tahsilatının verilmesiyle ilgili. Bu konuda emeklilerimizin
ciddi sıkıntısı var çünkü kirada oturanlar var, kendi üzerine aboneliği
olmayanlar var. Bu nedenle şikâyetler var. Bu konunun çözülmesini bekliyoruz. 
Bir de Mersin’de, biliyorsunuz, bir sel felaketiyle
karşı karşıya kaldık, 95 bin dekar alan sular altında kaldı, bunu televizyonlar
da gösterdi. Hükûmet birçok vaatte bulunuyor, “Burada da gerekli girişimleri ve
yardımları yapacağız.” diyor ama bugüne kadar hiçbir şey yapılmadı. Bu konuda
Hükûmetin duyarlılığını bekliyoruz. 
Teşekkür ederim. 
BAŞKAN
– Sayın Sibel Özdemir…
3.- İstanbul Milletvekili Sibel Özdemir’in,
ÖSYM tarafından üniversite giriş sınav sistemi ve sınav içeriğine ilişkin yeni
düzenlemeler yapıldığına ve AKP iktidarları döneminde her bir buçuk yılda bir
sistem değişikliğiyle eğitim sisteminin çökertilmeye devam edildiğine ilişkin
açıklaması
SİBEL
ÖZDEMİR (İstanbul) – Teşekkür ederim Sayın Başkan. 
Ölçme
ve Yerleştirme Merkezi tarafından yayımlanan 2017 sınav kılavuzunda sınav
sistemi ve sınav içeriğine ilişkin yeni düzenlemeler yapılmıştır. ÖSYM
tarafından yapılan bu değişiklikle üniversite giriş sınavlarına beş aydan az
süre kalmışken yine bir sistem değişikliğiyle öğrenciler mağdur edilmiştir.
Öğrenciler önceki yılın sınav sistemine göre hazırlanmaya başlamışken, sınav
müfredatı belirlenmişken, plansız bir değişiklikle yine bir karmaşayla karşı
karşıya kalınmıştır. Kılavuzdaki soru, puan türleri, puan hesaplama yöntemleri,
ilk defa açık uçlu soru sorulacağı gibi değişiklikler, sınavlar öncesinde
öğrenciler, veliler ve eğitimcilerde kaygı ve endişe yaratmıştır. 
Değerli
milletvekilleri, AKP iktidarları döneminde her bir buçuk yılda bir sistem
değişikliğiyle eğitim sistemimiz çökertilmeye devam ediliyor. Bu iktidar
dönemlerinde eğitim başta olmak üzere, her alanda yönetme zafiyeti ortadadır ve
tartışmasızdır artık. 
BAŞKAN
– Sayın Tüm…
4.- Balıkesir Milletvekili Mehmet Tüm’ün,
İzmir’de yaşanan terör olayını nefretle kınadığına, hayatını kaybedenlere
Allah’tan rahmet dilediğine, gazeteci Ahmet Şık’ın Silivri Cezaevinde her türlü
insani koşullardan uzak olarak âdeta yargısız infaza tabi tutulduğuna ilişkin
açıklaması
MEHMET
TÜM (Balıkesir) – Teşekkür ederim Sayın Başkan. 
Öncelikle
İzmir’de yaşanan terör olayını şiddet ve nefretle kınıyorum. Büyük bir faciayı
önleyen şehit polisimiz Fethi Sekin ve adliye personelimiz Musa Can’a Allah’tan
rahmet, yaralı yurttaşlarımıza acil şifalar, yakınlarına başsağlığı ve sabırlar
diliyorum. 
Yaptığı
haberler gerekçe gösterilerek tutuklanan gazeteci Ahmet Şık Silivri Cezaevinde
her türlü insani koşullardan uzak, âdeta yargısız infaza tabi tutuluyor. Bir
haftadır kendisine su dahi verilmemektedir. Silivri Cezaevini âdeta Kerbelâ’ya
çevirmeye çalışan bir anlayışla karşı karşıyayız. 
Hükûmete
soruyorum: Ahmet Şık’a su vermeyerek ne yapmak istiyorsunuz? Bu, insan
haklarına aykırı değil midir? Sağlık Bakanı bir insanın günlük su tüketiminin
ne kadar olduğunu, eğer tüketilmezse insan bünyesinde hangi tahribatlara yol
açacağını açıklayabilir mi? 
Toplumsal
dayanışma adına, tutukladığınız gazeteci, yazar, siyasetçi ve aydınların
tutuksuz yargılanmalarını sağlamayı düşünüyor musunuz? 
BAŞKAN
– Sayın Akın...
5.- Balıkesir Milletvekili Ahmet Akın’ın,
Balıkesir Büyükşehir Belediyesinin su faturası uygulamalarına ilişkin açıklaması
AHMET
AKIN (Balıkesir) – Başkanım, teşekkürler. 
Büyükşehir
Belediyesi Yasası nedeniyle halkımıza çıkan faturalara her gün yenileri
ekleniyor. Balıkesir’de de BASKİ Genel Müdürlüğü, kırsal mahallelerimize
devamlı sulama faturalarını gönderiyor. Arazisinin bahçesinin kenarından geçen
dereden kendi olanaklarıyla su pompalayarak sulama yapan üreticilerimize fahiş
miktarlarda su faturaları gelmeye başladı. 
Balıkesir’in
birçok ilçesinde olduğu gibi İvrindi ilçemizde de tarımla uğraşan
hemşehrilerimiz isyan ediyor. Babadan, atadan kalma arazilerine ektikleri
ürünleri sulamak için BASKİ, dönüm başına 45 lira para alıyor. Büyükşehirden de
zaten herhangi bir hizmet de almıyorlar, üzerine bir de orada doğal olarak var
olan dereden alınan suya para ödenmesi, olacak bir iş değildir. 
“Elinde
çekiç olan, her şeyi çivi olarak görürmüş.” derler. Balıkesir Büyükşehir
Belediyesi, vatandaşlarımızı gelir kaynağı olarak görmekten vazgeçsin. 
BAŞKAN
– Sayın Şeker…
6.- Kocaeli Milletvekili İlyas Şeker’in,
ülkenin birliğine kastetmek isteyen terör örgütlerine karşı mücadele eden
güvenlik güçlerini tebrik ettiğine, bu uğurda şehit olan asker, polis ve
sivilleri ve İzmir’de terör girişimini önleyen şehit polis Fethi Sekin’i
rahmetle andığına ilişkin açıklaması
İLYAS
ŞEKER (Kocaeli) – Teşekkür ediyorum Sayın Başkanım.
Bu
cennet vatanı bölmek ve parçalamak isteyen iç ve dış düşmanlara karşı mücadele
eden güvenlik güçlerimize destek olan ve tahriklere gelmeyen başta 79 milyon
aziz milletimizi şükranla anıyorum.
Bu
ülkenin birliğine kastetmek isteyen adları farklı, soyadları aynı olan terör
örgütlerine karşı mücadele eden başta polis ve askerlerimiz olmak üzere tüm
güvenlik güçlerimizi tebrik ediyorum. Bu uğurda şehit olan asker, polis ve
sivillerimizi rahmetle anıyorum.
Dün,
İzmir’de terör girişimini önleyen şehit polisimiz kahraman Fethi Sekin’i
saygıyla, rahmetle anıyor, ailesine başsağlığı, yaralılarımıza acil şifalar
diliyorum.
Millî
şairimizin dediği gibi: 
“Bastığın
yerleri ‘toprak’ diyerek geçme, tanı! 
Düşün
altındaki binlerce kefensiz yatanı. 
Sen
şehid oğlusun, incitme, yazıktır, atanı; 
Verme
dünyaları alsan da bu cennet vatanı.” diyor Genel Kurulu saygıyla selamlıyorum.
(AK PARTİ sıralarından alkışlar)
BAŞKAN
- Sayın Yedekci…
7.- İstanbul Milletvekili Gülay
Yedekci’nin, Millî Eğitim Bakanlığının yeni yıl kutlamalarının yapılmamasıyla
ilgili olarak okullara gönderdiği yönergeye ve Millî Eğitim Bakanlığını bu tür
işlerle uğraşmak yerine görevini yapmaya davet ettiğine ilişkin açıklaması
GÜLAY
YEDEKCİ (İstanbul) - Teşekkür ediyorum Sayın Başkan.
Millî
Eğitim Bakanlığının yeni yıl kutlamalarının yapılmamasıyla ilgili olarak
ilçelerden okullara gönderdiği yönergeyle ilgili konuşmak istiyorum. Millî
Eğitim Bakanlığının başka işi yok mudur? Çocukların orada şiir okumasının,
birbirine hediye almasının ne tür bir zararı olabilir? 
PISA
sonuçları ortada. Okuduğunu anlayamayan çocuklar var. Vakıflara emanet edilmiş
bir eğitim sistemi var. Çocuklarımız Adana’da yanarak öldü, Ensar’da tecavüze
uğradı, Karaman’da tecavüze uğradı, Batman’da tecavüze uğradı. Bu çocuklarla
ilgilenmek yerine, eğitimde adaletsizliği ortadan kaldırmak, çocuklarımızın
dünyadaki eğitim sistemine yaraşır bir sistemde eğitim görmesini sağlamak
yerine Millî Eğitim Bakanlığı niçin bu tür işlerle uğraşmaktadır? Endişe
ediyoruz ve Millî Eğitim Bakanlığını görevini yapmaya davet ediyoruz.
BAŞKAN
- Sayın Kazım Arslan…
8.- Denizli Milletvekili Kazım Arslan’ın,
Başbakandan ülkemizde her gün cereyan eden terör olayları nedeniyle MİT
Müsteşarı Hakan Fidan’ı görevden almayı düşünüp düşünmediğini ve Hükûmetin
istifa etmeyi düşünüp düşünmediğini öğrenmek istediğine ilişkin açıklaması
KAZIM
ARSLAN (Denizli) - Başbakana soruyorum: Ülkemizde her gün cereyan eden terör
olayları nedeniyle Millî İstihbarat Teşkilatının çok büyük ihmali olduğu bir
gerçektir. Ayrıca, 15 Temmuz darbe girişiminde de ağır ihmali olan, görevini
yapmayan MİT Müsteşarı Hakan Fidan’ı görevden almayı düşünüyor musunuz? Şimdiye
kadar bekletmenizin nedeni nedir, bunu açıklar mısınız? 
Son
günlerde IŞİD, PKK, FETÖ terör örgütleri her yerde, dün de İzmir’de, geçen
hafta İstanbul’da menfur terör olaylarını yapmıştır. Hükûmetiniz bu terör
olaylarını önlemede çaresiz kalmıştır. OHAL’le yaptığınız Anayasa ve yasalara
aykırı uygulamanız bile terörü bitirememiştir. Israrla istediğiniz başkanlık
sistemiyle de bunu önleyemeyeceksiniz. Bu nedenlerle Hükûmetiniz istifa etmeyi
düşünüyor mu? Başkanlık sevdanız hâlâ devam edecek mi?
Teşekkür
ederim.
BAŞKAN
- Sayın Yiğit…
9.- İzmir Milletvekili Ali Yiğit’in,
İzmir’deki terör saldırısında hayatlarını kaybeden Fethi Sekin ile Musa Can’a
Allah’tan rahmet dilediğine, bu ülkenin ve cumhuriyetin kolay kurulmadığına ve
parçalamaya kimsenin gücünün yetmeyeceğine ilişkin açıklaması
ALİ
YİĞİT (İzmir) - Teşekkür ediyorum Sayın Başkan.
İzmir,
ülkemizin içinde bulunduğu terör belası yüzünden en çok canı yanan şehirlerden
biridir. 
Hiç
kuşkusuz, her şehidin yeri ayrıdır, her şehidimizin ayrı kahramanlık hikâyesi
vardır, tıpkı Ömer Halisdemir gibi, tıpkı Fethi Sekin gibi. Fethi Sekin dün son
mermisine kadar teröristlerle kahramanca çatışmaya girmiş, büyük bir katliamı
canı pahasına önlemiştir; bu kahramanlığıyla da ülkemizi bölmek isteyenlere çok
anlamlı bir mesaj vermiştir. Kendisine Allah’tan rahmet diliyor, başta
ailesine, tüm camiaya ve ülkemize başsağlığı ve sabır diliyorum. 
Bir
diğer şehidimiz İzmir Tokatlılar Derneği Başkanı Cemal Can’ın ağabeyi Musa
Can’a da Allah’tan rahmet, ailesine ve yakınlarına başsağlığı diliyorum. Genel
Kuruldaki konuşmam nedeniyle İzmir’e gidemediğimi ifade ederken tedavileri
süren yaralılara da acil şifalar diliyorum. Bilinmelidir ki bu ülke, cumhuriyet
kolay kurulmadı, bölmeye, parçalamaya kimsenin gücü yetmeyecektir.
Teşekkür
ederim.
BAŞKAN
– Sayın Çankırı…
10.- Mardin Milletvekili Ceyda Bölünmez
Çankırı’nın, İzmir Adliyesindeki hain saldırıyı şiddetle kınadığına, hayatını
kaybeden polis Fethi Sekin’e Allah’tan rahmet dilediğine, terörün insanlığın
ortak sorunu olduğuna ve günün terörün her çeşidine karşı milletçe birlik olma
günü olduğuna ilişkin açıklaması
CEYDA
BÖLÜNMEZ ÇANKIRI (Mardin) – Sayın Başkan, değerli milletvekilleri; 2017’ye yeni
adım attığımız saatlerde İstanbul Ortaköy’deki saldırının ardından meydana
gelen İzmir Adliyesindeki hain saldırı doğrudan sivilleri hedef aldı. İnsanlık
dışı bu terör saldırısını şiddetle kınıyorum. Saldırıda hayatını kaybeden
kahraman polisimiz Fethi Sekin’e Allah’tan rahmet diliyor, acılı ailesine
sabrıcemil niyaz ediyorum. Tüm yaralılarımızın tez zamanda sıhhatlerine
kavuşmalarını diliyoruz. 
Milletimize
kastedenler, sivilleri hedef alan menfur saldırılarla ülkemizi
istikrarsızlaştırmaya, halkımızın huzurunu bozarak kaos oluşturmaya
çalışıyorlar. Gün, terörün her çeşidine karşı milletçe birlik olma, kenetlenme
günüdür. Yenikapı ruhuyla bir ve diri olarak hareket ettikçe bu tür kirli
oyunlara asla geçit vermeyeceğiz. Terör insanlığın ortak sorunudur çünkü
terörün dini, dili, ırkı, cinsi olmaz. Bu yüzden, elbet terör dönüp dolaşıp onu
destekleyenleri, terör karşısında tavır…
(Mikrofon
otomatik cihaz tarafından kapatıldı) 
BAŞKAN
– Sayın Baki Şimşek…
11.- Mersin Milletvekili Baki Şimşek’in,
Türkiye’nin her yerinde yaşanan elektrik kesintilerine ilişkin açıklaması
BAKİ
ŞİMŞEK (Mersin) – Teşekkür ediyorum Sayın Başkan.
Sayın Başkan, Türkiye’nin her yerinde, kış sezonuyla
beraber elektrik kesintileri milleti canından bezdirmiştir. Defalarca gündeme
getirmemize rağmen, elektrik kesintileriyle ilgili karşımızda bir muhatap
yoktur. Şu anda Mersin’in birçok köyünde ve bir tane ilçesinde elektrik
kesiktir. Sayın Bakanımız iki hafta önce gelip Mersin’de toplantı yaptığı
zaman, ENERJİSA yetkileri 103 tane köyde elektriğin kesik olduğunu ve bunun
ivedilikle yapılacağını belirtmişlerdir ama geçen bu kadar zamana rağmen hâlâ
yollar kapalı, elektrik yok, elektrik olmadığı için su da kesiliyor, su elektrikle
basıldığı için. Vatandaş elektriksiz ve susuz olarak 2017 yılına girdi ve bu
çile devam ediyor. Enerji Bakanının acilen bu soruna bir çözüm üretmesini… “Bu
kadar baraj yaptık.” diyorsunuz, bu elektrikler nerede? Bunun cevabını Türk
milletine vermeniz gerekiyor. 
Saygılar sunuyorum. 
BAŞKAN – Sayın Topal…
12.- Hatay Milletvekili Serkan Topal’ın,
Hatay Samandağ’da kıyı kenar çizgisi olduğu gerekçesiyle vatandaşların iş yeri,
arazi ve evlerinin tapularının ellerinden alınması nedeniyle yaşanan mağduriyetlerin
giderilmesini talep ettiğine ilişkin açıklaması
SERKAN TOPAL (Hatay) – Teşekkür ediyorum Sayın Başkan.
Hatay Samandağ’da yaşamını sürdüren vatandaşların
tapulu olan iş yeri, arazi ve evlerinin kıyı kenar çizgisi olduğu gerekçesiyle
tapularının ellerinden alınmasının ardından kıyı kenar çizgisi bölgesinde
birçok mağduriyet oluşmuştur. Özellikle Samandağ’da ikamet eden ve yaşamlarını
bu ilçede sürdüren vatandaşların Hatay kamuoyunu meşgul eden ve hâlen
çözülemeyen mağduriyetleri devam etmektedir. Dünyanın en uzun ve kum kalitesi
en yüksek ikincisi olan sahilimizle bir turizm cennetine dönüştürmeli ve
bacasız sanayi dediğimiz turizm gelirleriyle ömrünü yurt dışında çürüten
gençlerimize iş kapısı, umut ışığı olmalıdır ancak Hatay, Türkiye'de başka emsali
olmayan bir kıyı kenar çizgisi haksızlığı altındadır. Hukuksuz bir şekilde
bilirkişilerce belirlenmiş ve mahkemeler tarafından emsal alınarak aralarında
şehit ailelerinin de bulunduğu vatandaşların tapuları iptal edilmiştir.
Yeniden, konusunda uzman bilirkişi görevlendirip haksız bir şekilde tapusu
iptal edilen mağdurların mağduriyetlerinin giderilmesini talep ediyorum.
Teşekkür ediyorum.
BAŞKAN - Sayın Pekşen…
13.- Trabzon Milletvekili Haluk Pekşen’in,
Trabzon’un büyükşehir belediyesi olduktan sonra şehrin âdeta bir kâbus hayatına
teslim edildiğine ilişkin açıklaması
HALUK PEKŞEN (Trabzon) – Sayın Başkan, saygıdeğer
milletvekilleri; AKP iktidarı döneminde Trabzon, büyükşehir belediyesi yapıldı.
Büyükşehir Belediyesi olduktan sonra şehir âdeta bir kâbus hayatına teslim
edildi. Şehirde “Kanuni Bulvarı” diye bir bulvar açılacağı uzun dönemdir
anlatılıyor ama bunda ciddiye alınabilir hiçbir ilerleme yok. 
Hastalar ambulanslarda ölüyor, kadınlar ambulanslarda
doğum yapıyorlar. Çocukların doğum yerlerine “ambulans” yazılmaya başlandı.
Öylesine dehşet verici bir duruma geldi ki Büyükşehir Belediyesini su, elektrik
ve doğal gaz faturalarında ve belediyenin ceplerine uzanan elleriyle ancak
görebiliyorlar. Trabzon’a ilişkin AKP iktidarının ciddiye alınabilir tek bir
hizmeti, tek bir yatırımı olamayacak mı diye Trabzon adına ben de soruyorum.
Teşekkür ediyorum.
BAŞKAN – Sayın Karabıyık…
14.- Bursa Milletvekili Lale Karabıyık’ın,
İhraç edilen akademisyenlerin durumuna, rektörlerin neden incelemeye tabi
olmadıklarını öğrenmek istediğine ve Ensar Vakfına devredilen kamu mülklerinin
listesini talep ettiğine ilişkin açıklaması
LALE KARABIYIK (Bursa) – Teşekkürler Sayın Başkan.
İhraç edilen akademisyenler hâlen ihraçta ve onlar için
ikinci bir komisyon kuruldu ancak bu komisyon da eskisiyle aynı olduğu için,
hiçbir değişiklik olmadan, haksızlığa uğramış olarak en azından dörtte 3’ü
ihraçta bekliyor.
İlgililere
sormak istediğim şu: Peki, rektörler neden incelemeye tabi olmuyorlar? Bu
rektörlerin hepsinin FETÖ’cü olmadığını nereden biliyoruz? Şu anda, rektörler
kendi dönemlerindeki yöneticiler dışındakileri hedef gösteriyorlar ve gerçekten
mağduriyetler oluşuyor. Bunu öğrenmek istiyorum.
Bir
diğer nokta: Son üç ayda özellikle, birtakım illerde Ensar Vakfına devredilen
kamu mülkleri var; bunların listesini talep ediyorum.
BAŞKAN
– Sayın Havutça…
15.- Balıkesir Milletvekili Namık
Havutça’nın, İzmir’de gerçekleşen terör saldırısını şiddetle kınadığına ve
Türkiye’nin önemli bir tarım ve hayvancılık merkezi olan Balıkesir’de çiftçinin
can çekiştiğine ilişkin açıklaması
NAMIK
HAVUTÇA (Balıkesir) – Teşekkür ederim Sayın Başkan.
İzmir’de
dün gerçekleşen terör saldırısını ben de şiddetle, lanetle kınıyorum.
Türkiye’nin terörle mücadelesinde mücadele eden şehitlerimize Allah’tan rahmet
diliyorum.
Sayın
Başkan, Balıkesir tarım ve hayvancılığın başkenti ama bugün, Türkiye’nin önemli
bir tarım ve hayvancılık merkezi olan Balıkesir’in çiftçisi can çekişiyor.
Susurluk Şeker Fabrikası, çiftçilerle sözleşme yapmayarak çiftçilere -sadece
Susurluk bölgesinde değil- Balıkesir’de çok ağır bir darbe vurdu. Biz buradan
Bilim ve Sanayi Bakanından, Şeker Fabrikaları Genel Müdüründen, bölge
çiftçisinin yeniden ayağa kaldırılması için Susurluk Şeker Fabrikasının rantabl
çalışmasını ve bölge çiftçisiyle sözleşme yapılarak yeniden o ekonomik devin
canlandırılmasını istiyoruz. Buradan Balıkesir adına, çiftçiler adına Bilim ve
Sanayi Bakanını göreve davet ediyorum. 
BAŞKAN
– Teşekkür ederim Sayın Havutça.
Şimdi
sayın grup başkan vekillerine söz vereceğim.
Sayın
Gök…
16.- Ankara Milletvekili Levent Gök’ün,
İzmir’deki terör olayında hayatını kaybeden polis ile adliye çalışanına
Allah’tan rahmet dilediğine, Türkiye’de bulunan bütün siyasi partilerin terör
konusunda yoğunlaşması ve terörü ülke gündeminden çıkarmak amacıyla ortak bir
çaba göstermesi gerektiğine, Cumhuriyet Halk Partisi olarak temel hak ve
özgürlüklere sınırlama getirmemek kaydıyla terörü önleyecek her türlü formülü,
yasayı desteklemeye hazır olduklarına ilişkin açıklaması
LEVENT
GÖK (Ankara) – Teşekkür ederim Sayın Başkan.
Sayın
Başkan, dün Meclis görüşmeleri sırasında öğrendiğimiz ancak daha netlik
kazanmayan İzmir’deki terör olayı nedeniyle bugün ortaya çıkan tabloda,
hayatını kaybeden polis kardeşimize ve adliye çalışanımıza Allah’tan rahmet
diliyoruz bir kez daha, yaralılarımıza da acil şifalar diliyoruz.
Yapılan
bir araştırmada Türkiye’nin en önemli gündem maddesi olarak terör en önde
durmaktadır. Bu bakımdan, Türkiye’de bulunan bütün siyasi partilerin, Meclis
dışındaki, Meclis içindeki herkesin terör konusunda yoğunlaşması ve terörü ülke
gündeminden çıkarmak amacıyla ortak bir çaba göstermesi gerektiği
kaçınılmazdır. Bu tablo içerisinde, Cumhuriyet Halk Partisi olarak iktidar
partisine bir çağrıda bulunuyoruz: Temel hak ve özgürlüklere sınırlama getirmemek
kaydıyla, terörü önleyecek her türlü formülünüzü, yasanızı burada desteklemeye
hazırız.
Bu
nedenle, öncelikli gündem maddesi olan terörün görüşülmesi Mecliste en
doğalıyken bunu gözardı eden bir Anayasa değişiklik teklifiyle toplumu
bölmenin, kutuplaştırmanın hiçbir anlamı ve amacı yoktur. Bu nedenle, iktidar
partisinin tarihî bir sorumluluğu bulunmaktadır. İktidar partisi Türkiye’yi iyi
yönetmek durumundadır ve güven vermek durumundadır ama yaşadığımız terör
olayları Türkiye’yi derinden sarsmaktadır ama bunun iktidar partisinde
etkisinin hiç olmadığını da görüyoruz, varsa yoksa “başkanlık” adını verdikleri
rejim. Şimdi, iktidar partisi bu tarihî sorumluluğunu yerine getirmeli ve
Meclis terör gündemli toplanmalı, çalışmalarını yapmalı ve terörü bir an önce
ülke gündeminden çıkarmalıyız. 
Teşekkür
ederim. 
BAŞKAN
– Teşekkür ederim Sayın Gök. 
Sayın
Usta…
17.- Samsun Milletvekili Erhan Usta’nın,
İzmir’deki hain saldırıyı nefretle kınadığına, şehit olan polis Fethi Sekin’i
rahmetle andığına, bu olayla ilgili bir ihmal olduğu konusunda ciddi kuşkuları
olduğuna, Fethi Sekin’in isminin yaşatılması gerektiğine ve 7 Ocak Osmaniye’nin
düşman işgalinden kurtuluşunun 95’inci yıl dönümüne ilişkin açıklaması
ERHAN
USTA (Samsun) – Teşekkür ederim Sayın Başkan. 
Ben
de öncelikle, dün İzmir’deki hain saldırıyı nefretle kınıyorum. Nihal Atsız bir
mısrasında diyor ki: “Kahramanlık, içerek acı ölüm tasından ileriye atılmak ve
sonra dönmemektir.” Gerçek bir kahramandır Fethi Sekin, kendisini rahmetle
anıyorum. Dikkati sayesinde, onun kahramanlığı, onun cesareti sayesinde büyük
bir katliamın önüne geçilmiştir. Başkalarının çocukları babasız kalmasın diye 3
çocuğunu babasız bırakmış gerçek bir yiğittir Fethi Sekin. Bundan sonra, onun
çocukları, onun ailesi milletimize emanettir. Arkanda, sana hayranlık duyan,
seni sonsuza dek saygıyla selamlayacak bir ulus bıraktın Fethi Sekin, hakkını
helal et. 
Şimdi,
tabii burada işin diğer bir yanı da bu olayla ilgili bir ihmal var mı? Yani,
benim kafamda ciddi kuşkular var. Adliye önünde, terörün bu kadar azdığı bir
ortamda kaç tane polis vardı? Bir polis niye orada çatışmak zorunda kalıyor?
Diğer polisler nerede? Niye tedbir alınmıyor? Bu sorular cevap bekleyen
sorulardır. Bence bu olay hakikaten önemli bir olaydır. Çok büyük bir katliam olabilirdi.
Fethi Sekin Allah’ın bir lütfu olmuş, onun cesareti, öyle bir insanın orada
olması… Başarılı bir polis, yiğit bir polis ve büyük bir facianın önüne geçiyor
ancak geçilemeyebilirdi, büyük bir facia, büyük bir katliam olabilirdi. Şimdi,
ben İçişleri Bakanının, İzmir Emniyetinin bununla ilgili bize açıklama
yapmasını aslında talep ediyorum. Tedbir alınmadı muhtemelen, öyle anlaşılıyor.
Mesela, bu polislerin, polisin niye mermisi bitsin? Yani, böyle bir ortamda,
artık, polisin 2 tane şarjörle değil, çok daha fazla mermiyle gezmeleri
konusunda bir zorunluluk olması lazım, böyle bir imkânın da polislere tanınması
lazım. 
Benim
diğer bir talebim de Hükûmetten: Fethi Sekin’in, bu gerçek kahramanın, bu
yiğidin isminin yaşatılması lazım. Mutlaka onun ismini, İzmir Büyükşehir
Belediyesi böyle bir açıklama yaptı orada, gayet güzel…
(Mikrofon
otomatik cihaz tarafından kapatıldı) 
BAŞKAN
– Mikrofonunuzu açıyorum Sayın Usta.
ERHAN
USTA (Samsun) – Ama, merkezî yönetimin de Fethi Sekin’in ismini yaşatacak bir
çözüm bulması gerekir diye düşünüyorum. Kendisini tekrar rahmetle, minnetle,
şükranla anıyorum.
Diğer
bir husus: Yarın 7 Ocak, Osmaniye’nin düşman işgalinden kurtuluşunun 95’inci
yıl dönümü. Orada da kahramanca mücadele eden şehitlerimizi, gazi olmuş, şimdi
ahirete irtihal etmiş insanlarımızı rahmetle, minnetle anıyoruz ve Osmaniye’nin
7 Ocak Kurtuluş Bayramı’nı da canıgönülden tebrik ediyorum.
Teşekkür
ederim Sayın Başkanım.
BAŞKAN
– Teşekkür ederim Sayın Usta.
Sayın
Yıldırım, buyurunuz.
18.- Muş Milletvekili Ahmet Yıldırım’ın,
ülkenin zor günlerden geçerken demokrasiyi, hukuku, insan haklarını askıya
almanın normalleşmeyi sağlamayacağının çok açık olduğuna, Diyarbakır Büyükşehir
Belediyesi ile Van’ın Çatak ilçesine atanan kayyumların bazı uygulamalarına ve
bir tutuklunun sahip olması gereken hakların Ahmet Şık’a tanınmamış olmasını
anlamakta güçlük çektiğine, Adalet Bakanını bu konuda izahata davet ettiğine
ilişkin açıklaması
AHMET
YILDIRIM (Muş) – Teşekkür ederim Sayın Başkan.
Sayın
Başkan, tabii, ülkemiz zor günlerden geçmekte ve biz bunları mütemadiyen dile
getiriyoruz. Ancak, bu zor günlerden geçerken demokrasiyi, hukuku, insan
haklarını askıya almanın normalleşmeyi sağlamayacağı çok açık. Bir defa, hukuk
tümüyle askıya alınmış. Başlı başına kayyum atama süreçleri bir problem iken
atanan kayyumların yaptıkları uygulamalar akıllara zarar uygulamalar. 
Dün
ifade edilmişti ama bir daha ifade edelim: Özellikle, siyasi iktidarın herhâlde
sanatla, kültürle bir problemi olmalı çünkü Diyarbakır Büyükşehir Belediyesine yirmi
altı yıldan beri hizmet veren Şehir Tiyatrosunun 30 tiyatro sanatçısının işine
son verilerek tiyatronun kapatıldığı atanan kayyum tarafından ilan edilmiş.
Yine, Van’ın Çatak ilçesine atanan kayyum, dün, bugün
zırhlı araçlar, askerî personel ve onlarca korumayla birlikte belediyeye
giriyor, belediye personelini dışarı çıkarıyor; orada nasıl bir yerel yönetim
tahayyül ediyor, anlamakta güçlük çekiyoruz.
Bir
diğer husus ise bir hafta önce tutuklanan Ahmet Şık, ilk kez dün avukat ve
ailesiyle görüşebildi. Bir haftadan beri avukatlarının ısrarı üzerine, birinci
hafta sonunda avukat görüşü sağlanıyor. Düşünün, avukat görüşünün bile
yasaklandığı tutukluların var olduğu bir ülkede yargının, hukukun neye tekabül
ettiğini biz nasıl anlayalım? Yine dün, Sayın Şık yapmış olduğu görüşmede hem
eşine hem de avukatına şunu ifade ediyor: “Bugüne kadar herhangi bir
televizyon, herhangi bir radyo, herhangi bir gazete ve herhangi bir kitap bana
verilmiş değil talebime rağmen.”
(Mikrofon
otomatik cihaz tarafından kapatıldı) 
BAŞKAN
– Mikrofonunuzu açıyorum Sayın Yıldırım. 
AHMET
YILDIRIM (Muş) – Teşekkür ederim.
Şimdi,
buradan bizim çıkardığımız sonuç şu: Bir kişinin tutukluluk hâli bir tedbir
amacı taşır, birkaç açıdan tedbir amacı taşır; ya kaçma şüphesi ya da delil
karartma sebebiyle ağır bir tedbiri ifade eder. Şimdi, Sayın Şık daha önce bu
süreçleri yaşamış olmasına ve muhalif kimliğiyle bilinmesine rağmen bu ülkeyi
terk etmemiş, terk etmemeye de direnmiş birisidir, hiçbir kaçma şüphesi yok ve
bir tutuklunun sahip olması gereken hakların Sayın Şık’a tanınmamış olmasını
anlamakta güçlük çekiyor, Adalet Bakanını bu konuda izahata davet ediyoruz.
BAŞKAN
– Teşekkür ederim Sayın Yıldırım. 
MEHMET
NACİ BOSTANCI (Amasya) – Sayın Başkan…
BAŞKAN
– Sayın Bostancı…
19.- Amasya Milletvekili Mehmet Naci
Bostancı’nın, İzmir’deki terör saldırısını kınadığına, şehitlere Allah’tan
rahmet dilediğine, terörle elbette mücadele edileceğine ancak siyasetin yegâne
gündemi terörmüş gibi davranamayacağına, Anayasa değişikliği konusunda 2
partinin belli konularda uzlaştığına ve eğer Meclis onay verirse nihai kararı milletin
vereceğine ilişkin açıklaması
MEHMET
NACİ BOSTANCI (Amasya) – Sayın Başkanım, teşekkürler. 
İzmir’deki
terör saldırısını kınıyorum, 2 şehidimize ve bütün şehitlerimize Allah’tan rahmet,
yaralılara şifa diliyorum, bir kez daha milletimizin başı sağ olsun. 
Terörün
derdi tüm toplumsal ve politik hayatı etkilemek, kendisini yegâne gündem hâline
getirmek ve malum hikâyede olduğu gibi, bir kobra yılanı şeklinde herkesin
büyülenmiş gibi kendisine bakmasını ve bütünüyle kendisiyle meşgul olmasını
talep eder. Elbette terörle mücadele edeceğiz ve herkese düşen hem güvenliğe
ilişkin hem de ahlaki ödevlere ilişkin unsurlar var. Herkes dediğim, devlet
işin güvenlik tarafını üstlenecek, insanlar da ahlaken teröre karşı duracaklar,
terörün beklediği ve ümit ettiği kin ve düşmanlık tohumları ekme, kesimleri
birbirleri aleyhine kışkırtma oyunlarına gelmeyecek, halkın yapacağı bu. Ortak
kader ve gelecek istikametinde davranacaklar, kaderimiz ortak, bunu görecekler.
Çünkü terör, kendi zayıflığını halkın gücü üzerinden telafi etmek ister. 
Siyaset
büyülenmiş gibi sadece teröre bakarak ve yegâne gündem terör olmak üzere
davranamaz. Türkiye büyük bir ülke, problemleri var, konular var, bunları
konuşacak. Anayasa değişiklik teklifi de dün gelmiş değil, otuz yıldır
tartışılan bir konu. Bugün bir uzlaşma sağlanmış. Gönül isterdi ki bütünüyle
uzlaşma olsun. Bu olmadı, 2 parti anlaştı, belli bir konuda anlaştı, uzlaştı.
Kurallara uygun bir tarzda bu geldi, müzakere ediliyor, bunu müzakere edeceğiz
medeni bir şekilde. Nihai olarak kararı, eğer Meclis onay verirse milletimiz
verecek. Böyle bir mecra üzerinde yürüyen bir işi, millete de güvenerek…
(Mikrofon
otomatik cihaz tarafından kapatıldı)
BAŞKAN
– Mikrofonunuzu açıyorum Sayın Bostancı.
Buyurunuz.
MEHMET
NACİ BOSTANCI (Amasya) - …Meclisteki milletvekillerinin, milleti temsil eden
buradaki vekillerin de bu konuya ilişkin sağduyusuna güvenerek değerlendirmek
gerekir. O yüzden, milletin seçtiği vekillere ve nihayet -kendisine giderse
eğer- milletin sağduyusuna güvenerek bu işin değerlendirileceğine olan inancımı
ifade ediyor, saygılar sunuyorum. 
BAŞKAN
- Teşekkür ederim Sayın Bostancı.
Gündeme
geçiyoruz. 
Başkanlığın
Genel Kurula sunuşları vardır. 
Meclis
araştırması açılmasına ilişkin üç önerge vardır, ayrı ayrı okutuyorum:
VIII.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- Ankara Milletvekili Zühal Topcu ve 20
milletvekilinin, Türkiye'de kadına yönelik şiddetin sebeplerinin araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/411)
Türkiye Büyük Millet Meclisi Başkanlığına
Türkiye'deki
kadına yönelik şiddetin sebeplerinin araştırılarak alınması gereken önlemlerin
belirlenmesi amacıyla Anayasa’mızın 98'inci, Türkiye Büyük Millet Meclisi İç
Tüzüğü’nün 104'üncü ve 105'inci maddeleri gereğince Meclis araştırması açılması
için gereğini saygılarımızla arz ederiz.
1) Zühal Topcu  (Ankara)
2) Emin Haluk Ayhan  (Denizli)
3) Ahmet Kenan Tanrıkulu  (İzmir)
4) Oktay Öztürk  (Mersin)
5) Saffet Sancaklı  (Kocaeli)
6) Ahmet Selim Yurdakul  (Antalya)
7) İsmail Faruk Aksu  (İstanbul)
8) Yusuf Halaçoğlu  (Kayseri)
9) Kadir Koçdemir Bursa)
10) Mevlüt Karakaya  (Adana)
11) Deniz Depboylu  (Aydın)
12) Ümit Özdağ  (Gaziantep)
13) Şefkat Çetin  (Ankara)
14) Zihni Açba  (Sakarya)
15) Fahrettin Oğuz Tor  (Kahramanmaraş)
16) Mustafa Kalaycı  (Konya)
17) Mehmet Parsak  (Afyonkarahisar)
18) Arzu Erdem  (İstanbul)
19) Mehmet Erdoğan  (Muğla)
20) Mustafa Mit  (Ankara)
21) Kamil Aydın  (Erzurum)
Gerekçe:
8
Mart 2012 tarihinde Türkiye Büyük Millet Meclisi Genel Kurulunda kabul edilen
ve 20 Mart 2012 tarihinde 28239 sayılı Resmî Gazete’de yayınlanan Ailenin
Korunması ve Kadına Karşı Şiddetin Önlenmesine Dair Kanun’un amacı, şiddete
uğrayan veya şiddete uğrama tehlikesi bulunan kadınların, çocukların, aile
bireylerinin ve tek taraflı ısrarlı takip mağduru olan kişilerin korunması ve
bu kişilere yönelik şiddetin önlenmesi amacıyla alınacak tedbirlere ilişkin
usul ve esasları düzenlemektir.
Bu
yasanın çıktığı 2012 yılında kayıtlara göre 210 kadın hayatını kaybetti. 
Ülkemizde
"Hamileliği davul çalarak ilan etmek bizim terbiyemize aykırıdır."
denildiği 2013 yılında 237 kadınımız hayatını kaybetti.
1
Ağustos 2014'te, üç yıllık değerlendirme sürecinin ardından İstanbul
Sözleşmesi’ni imzalayan ülkeler arasında Türkiye de bulunmaktadır. Bu sözleşme,
kadınlara yönelik şiddetle mücadelede sözleşmeyi imzalayan ülkelerle
yardımlaşma, dayanışma ve sürekli denetim mekanizması altında olmayı
öngörmektedir. Bu sözleşmede 12 ülkenin imzası bulunmaktadır.
Bu
sözleşmenin imzalandığı 2014 yılında 295 kadın hayatını kaybetti.
"Kadının
tek kariyeri annelik olmalıdır.” cümlesinin sarf edildiği 2015 yılında 303
kadın hayatını kaybetmiştir.
2010
yılı ile 2015 yılı başını kapsayan bir araştırmada, kadınların faillerinin
çoğunlukla yakınındaki erkekler olduğu ve bunların 608'inin faili koca veya
eski koca, 161'inin faili erkek arkadaş veya eski erkek arkadaş, 213’ünün faili
ailedeki erkekler -babası, oğlu, erkek kardeşi, damadı, kayınpederi- veya
akraba olduğu kaydedilmiştir.
Erkeklerin
kadınları öldürmek için öne sürdüğü sebeplerden bazıları, aldatılma şüphesi,
barışma isteğinin reddi, kadının ayrılma veya boşanma isteği ve namus ya da
töredir.
Yapılan
bu araştırmada öldürülen kadınların yüzde 12,4'ü güvenlik amacıyla resmî bir
kuruma başvurmasına rağmen, kadınlar şiddet, taciz veya tehdit yaşamıştır.
Kasım
2015'te yapılan bir araştırmaya göre, her 5 kadından 1’i sokakta veya kamuya
açık alanda katledilmektedir.
Günümüzde,
koruma istemelerine rağmen koruma verilmediği veya koruma verildiği hâlde
hayatını kaybeden kadınlarımızın hakkını savunması gereken Aile ve Sosyal
Politikalar Bakanlığının yaptığı bir açıklamada, Türkiye'de kadın cinayetlerinin
sebeplerine yönelik doğrudan yapılmış resmî bir araştırma bulunmadığı
belirtilmektedir.
Yukarıda
açıklanan nedenlerle Türkiye'deki kadına yönelik şiddetin sebeplerinin
araştırılarak alınması gereken önlemlerin belirlenmesi amacıyla bir Meclis
araştırması açılması gerekli görülmektedir.
2.- Ankara Milletvekili Zühal Topcu ve 20
milletvekilinin, işçi ölümlerinin artmasıyla ilgili sorunların araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/412)
Türkiye Büyük Millet Meclisi Başkanlığına
İşçi
ölümlerinin artmasıyla ilgili olarak var olan sorunların araştırılarak alınması
gereken önlemlerin belirlenmesi" amacıyla Anayasa’mızın 98'inci, Türkiye
Büyük Millet Meclisi İçtüzüğü’nün 104'üncü ve 105'inci maddeleri gereğince
Meclis araştırması açılması için gereğini saygılarımızla arz ederiz.
1)
Zühal Topcu (Ankara)
2)
Emin Haluk Ayhan (Denizli)
3)
Ahmet Kenan Tanrıkulu (İzmir)
4)
Oktay Öztürk (Mersin)
5)
Saffet Sancaklı (Kocaeli)
6)
Ahmet Selim Yurdakul (Antalya)
7)
İsmail Faruk Aksu (İstanbul)
8)
Yusuf Halaçoğlu (Kayseri)
9)
Kadir Koçdemir (Bursa)
10)
Mevlüt Karakaya (Adana)
11)
Deniz Depboylu (Aydın)
12)
Ümit Özdağ (Gaziantep)
13)
Şefkat Çetin (Ankara)
14)
Zihni Açba (Sakarya)
15)
Fahrettin Oğuz Tor (Kahramanmaraş)
16)
Mustafa Kalaycı (Konya)
17)
Mehmet Parsak (Afyonkarahisar)
18)
Arzu Erdem (İstanbul)
19)
Mehmet Erdoğan (Muğla)
20)
Mustafa Mit (Ankara)
21)
Kamil Aydın (Erzurum)
Gerekçe:
Türkiye'de
2002 yılından beri işçi ölümleri gittikçe artmaktadır. 6 saatte 1 işçinin
hayatı ölümle sonlanmaktadır. İşçi ölümü verilerinin yıllara göre dağılımlarına
bakıldığı zaman; 2002 yılının son iki ayında en az 146 işçi, 2003 yılında en az
811 işçi, 2004 yılında en az 843 işçi, 2005 yılında en az 1.096 işçi, 2006
yılında en az 1.601 işçi, 2007 yılında en az 1.044 işçi, 2008 yılında en az 866
işçi, 2009 yılında en az 1.171 işçi, 2010 yılında en az 1.454 işçi, 2011
yılında en az 1.710 işçi, 2012 yılında en az 878 işçi, 2013 yılında en az 1.235
işçi, 2014 yılında en az 1.886 işçi, 2015 yılında en az 1.730 işçi hayatını
kaybetmiştir. Yani on üç yıllık AKP iktidarında en az 16.471 işçi yaşamını
yitirmiştir.
Belirlenen
istatistiki verilerin son üç yılın aralık ayı dağılımlarına bakıldığı zaman ise;
2013 yılının Aralık ayında en az 112 işçi, 2014 yılının Aralık ayında en az 127
işçi, 2015 yılının Aralık ayında ise en az 137 işçi, iş kazalarında yaşamını
yitirmiştir. Çalışma ve Sosyal Güvenlik Bakanlığı ve ilgili kurumlar ile
Eurostat verileri baz alındığında, Türkiye'nin iş kazaları ve meslek
hastalıkları ölüm oranlarında açık ara Avrupa birincisi olduğu açıkça
görülmektedir.
İş
yerlerinde çalıştırılması gereken iş güvenliği uzmanlarının yüz seksen saatlik
eğitimle mezun olmalarının yetersiz ve uzmanların sahada tecrübesiz olması bu
ölümlerin artmasına neden olmaktadır. İş güvenliği uzmanı olanların genellikle
iş bulmakta zorluk çeken ve kendine yeni bir alan arayan tecrübesiz kişiler
olması sahada tecrübesiz olma gibi birçok sorunu da beraberinde getirmektedir.
Türkiye'de
yaklaşık 2 milyona yakın iş yeri iş sağlığı ve güvenliğiyle ilgili hizmetleri
almakla yükümlüdür. Ancak bakıldığı zaman bu hizmetlerin yetersiz kaldığı
görülmektedir.
İş
güvenliği uzmanlarının yaptığı stajların uygulamaya yönelik olmadığı ve kâğıt
üzerinde kaldığı kamuoyunda çıkan haberler arasındadır. Verilen bu eğitimleri
denetleyen kişilerin de yetersiz kalması da başka bir sorun olarak ortaya
çıkmaktadır.
Son
olarak, 17 Ocak 2016 tarihinde Çankırı'nın Şabanözü ilçesi Organize Sanayi
Bölgesi’nde bulunan çorap fabrikasında gaz kaçağı nedeniyle 202 işçi bölgedeki
çeşitli hastanelere kaldırılarak tedavi altına alınırken durumu ciddi olan 1
işçi bulunduğu belirtilmiştir.
Yukarıda
açıklanan nedenlerle, işçi ölümlerinin artması ve iş güvenliği uzmanlarının
yetersizliğiyle ilgili olarak var olan sorunların araştırılarak alınması
gereken önlemlerin belirlenmesi amacıyla bir Meclis araştırması açılması
gerekli görülmektedir.
3.- Ankara Milletvekili Zühal Topcu ve 20
milletvekilinin, Türkiye'de meslek liselerinin, meslek liselerinde okuyan
öğrencilerin ve meslek liselerinden mezun olanların sorunlarının araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/413)
Türkiye Büyük Millet Meclisi Başkanlığına
Türkiye'de
meslek liselerinin, meslek liselerinde okuyan öğrencilerin ve meslek
liselerinden mezun olan bireylerin var olan sorunlarının araştırılarak alınması
gereken önlemlerin belirlenmesi amacıyla Anayasa’mızın 98'inci, Türkiye Büyük
Millet Meclisi İçtüzüğü’nün 104'üncü ve 105'inci maddeleri gereğince Meclis
araştırması açılması için gereğini saygılarımızla arz ederiz.
1)
Zühal Topcu  (Ankara)
2)
Emin Haluk Ayhan (Denizli)
3)
Ahmet Kenan Tanrıkulu  (İzmir)
4)
Oktay Öztürk  (Mersin)
5)
Saffet Sancaklı  (Kocaeli)
6)
Ahmet Selim Yurdakul  (Antalya)
7)
İsmail Faruk Aksu  (İstanbul)
8)
Yusuf Halaçoğlu  (Kayseri)
9)
Kadir Koçdemir (Bursa)
10)
Mevlüt Karakaya  (Adana)
11)
Deniz Depboylu  (Aydın)
12)
Ümit Özdağ  (Gaziantep)
13)
Şefkat Çetin  (Ankara)
14)
Zihni Açba  (Sakarya)
15)
Fahrettin Oğuz Tor  (Kahramanmaraş)
16)
Mustafa Kalaycı  (Konya)
17)
Mehmet Parsak  (Afyonkarahisar)
18)
Arzu Erdem  (İstanbul)
19)
Mehmet Erdoğan  (Muğla)
20)
Mustafa Mit  (Ankara)
21)
Kamil Aydın  (Erzurum)
Gerekçe:
Ülkemizde
mesleki ve teknik liselerin amacı öğrenciye teorik eğitim yanında pratik
kazandırmak ve öğrenci henüz okurken lise sonrası çalışacağı alanda tecrübe
edinmesini sağlamaktır. Mesleki ve teknik liselerine giriş için ortaokuldaki
öğrenciler TEOG Sınavı’na girerek belli bir puan almak durumundadırlar. Ancak
bu sınavdan iyi puan alan öğrenciler genellikle fen lisesi, Anadolu lisesi gibi
daha iyi eğitim verildiğine kanaat ettikleri okulları tercih etmektedirler.
TEOG'da
düşük puan alan öğrencilerin birçoğu mecburen mesleki ve teknik liseleri tercih
etmektedirler. Öğrenciler gitmeye hak kazandıkları mesleki ve teknik liselerde
birçok sorunla karşı karşıya kalmaktadır. Öğrenciler kendilerini hedeflerine
taşıyacak okullara kayıt yaptıramamaktadır. Yönlendirme yapılırken aile ve
çevre, öğrencilerin fen ya da Anadolu liseleri sınavlarını kazanmalarını
güdülemektedirler. Öğrenciler tercih ettikleri bu okullara giremedikleri zaman
açıkta kalmamak için herhangi bir meslek lisesine kayıt yaptırmaktadırlar.
Hedefi olmayan diğer öğrenciler de mesleki ve teknik okulların sınavsız kayıt
yapan bölümlerini tercih etmek zorunda kalmaktadırlar.
Mesleki
ve teknik liselerde müfredatlar reel iş sektörü baz alınarak yapılmalıdır.
Öğrencilerin mezun olduktan sonra istihdam edilebileceklerini görmesi,
öğrencileri okudukları bölümlere daha entegre eder ve ideal oluşturmada
yardımcı olur. Eğer mesleki liseler fiziki olarak yeterli hâle getirilmiş olsa,
daha farklı ara eleman yetiştirme olanakları olacaktır. Örneğin, Ankara
Sincan'da öğrenim gören bir öğrenci OR-AN Mahallesi’ne staj programı için
gitmek zorunda kalmayacaktır.
Eğer
ortaöğretimde yeteri kadar rehberlik hizmeti verilebilseydi, öğrenciler daha o
yaşta ideal edinir ve gerçekten olmak istediği bölümü seçer ve eğer mesleki ve
teknik liseleri fiziki olarak yeterli olsa, teorik olarak aldığı eğitimi pratik
olarak tamamlayabilir ve reel sektörle iş birliği sağlanabilse öğrencilerin
istihdamlarına olan güveni artar ve bugün TEOG'dan başarısız öğrencilerin
tercih etmek zorunda kaldığı mesleki ve teknik liselerin kaderi değişir,
tüketim toplumu olmak yerine üretim ve bilgi toplumu hâline dönüşebiliriz.
Ulaşılan
sonuç, eğer 4+4+4 eğitim sistemi gerektiği gibi, eksiksiz hayata geçirilebilmiş
olsa ikinci kademede öğrencilerin bireysel becerilerini ön plana çıkarabilir ve
gerekli rehberlik hizmeti verilebilir ve sonuçlar değişebilir.
Tüm
meslek lisesi öğrencileri kendi alanlarıyla ilgili ön lisans eğitimi veren
yüksekokullara, sınavsız geçişten yararlanarak, diploma puanına göre
gidebilmektedirler. Meslek lisesi öğrencileri, kendi alanlarıyla ilgili olsa
bile, lisans düzeyinde eğitim veren fakültelere girme hususunda hem katsayı
farkı hem de lisede gördükleri program içerikleri nedeniyle dezavantajlı konuma
düşmektedirler. Kazandıkları teknoloji fakültelerinde ise aldıkları ortaöğretim
eğitimi yetersiz geldiği için dersleri geçmekte zorlanmaktadırlar.
Alan
yönlendirmelerine katkı sağlayacak olan kişilik testleri yapılıyor olsa bile bu
testleri sonuçlandıracak uzman kadro yetersizdir. Ayrıca mesleki ve teknik
liselerdeki rehber öğretmenler, disiplin kurulu işlemleriyle uğraşmaktan asli
görevleri olan rehberlik hizmetlerini gerektiği gibi yapamamaktadırlar.
-Mesleki
ve teknik liselerin sayısının ve kapasitesinin yetersizliği
-Donanımsal
eksiklikler
-Sınıf
mevcutlarının kalabalıklığı
-Kamu
haricindeki özel sektörün mesleki ve teknik liselere entegrasyonunun eksikliği
-Hâlen
görevde olan öğretmenlerin değişen yüzyıla uygun olarak niteliklerinin
artırılamaması
-Bazı
mesleki ve teknik liselerde ikili eğitim yapılması
-Telafi
eğitimi, meslek kursları ve açık meslek lisesi yüz yüze eğitiminde karşılaşılan
sorunlar
-Öğrencilerin
ideal eksikliği, hedeflerine ulaşamama endişesi, mesleğini sevmemesi
-Mesleki
rehberlik, tanıtım ve yönlendirme eksikliği
-4+4+4
sistemine geçilmiş olmasına rağmen öğrencinin ilköğretimde yeteneklerinin
ortaya çıkarılamaması ve ortaöğretim kısmını kapsayan mesleki ortaokulların
olmaması
-Yabancı
dil yetersizliği
-Meslek
standartları ve yeterlilikleri belirlenen meslek dalları için ders
programlarının yetersiz ve güncel olmaması
-Mesleki
ve teknik liselerin öğrenci, veli, toplum nazarında itibarının düşük olması
-Meslek
ahlakı ve meslek etiği konusundaki yetersizlikler
-Okul-sanayi
iş birliği ve staj çalışmalarının istenilen düzeyde olmaması
-Beceri
eğitiminin müfredatta yetersiz olması
Yukarıda
açıklanan nedenlerle Türkiye'de meslek liselerinin, meslek liselerinde okuyan
öğrencilerin ve meslek liselerinden mezun olan bireylerin var olan sorunlarının
araştırılarak alınması gereken önlemlerin belirlenmesi amacıyla bir Meclis
araştırması açılması gerekli görülmektedir.
BAŞKAN
– Bilgilerinize sunulmuştur.
Önergeler
gündemdeki yerlerini alacak ve Meclis araştırması açılıp açılmaması konusundaki
ön görüşmeler, sırası geldiğinde yapılacaktır.
Halkların
Demokratik Partisi Grubunun İç Tüzük’ün 19’uncu maddesine göre verilmiş bir
önerisi vardır, okutup işleme alacağım ve oylarınıza sunacağım.
IX.- ÖNERİLER
A) Siyasi Parti Grubu Önerileri
1.- HDP Grubunun, Şanlıurfa Milletvekili
İbrahim Ayhan ve arkadaşları tarafından, Şanlıurfa ilinde yaşanan elektrik
kesintilerinin nedenlerinin araştırılması ve sorunların tespiti ve bu sorunlara
kalıcı çözümler bulunabilmesi amacıyla 4/1/2017 tarihinde Türkiye Büyük Millet
Meclisi Başkanlığına verilmiş olan Meclis araştırması önergesinin, Genel
Kurulun 6 Ocak 2017 Cuma günkü birleşiminde sunuşlarda okunmasına ve ön
görüşmelerinin aynı tarihli birleşiminde yapılmasına ilişkin önerisi 
Türkiye Büyük Millet Meclisi Başkanlığına
Danışma
Kurulu 6/1/2017 Cuma günü (bugün) toplanamadığından grubumuzun aşağıdaki
önerisinin İç Tüzük’ün 19’uncu maddesi gereğince Genel Kurulun onayına
sunulmasını saygılarımla arz ederim.
 
 Ahmet
Yıldırım
 Muş

 Grup
Başkan Vekili
Öneri:
4
Ocak 2017 tarihinde Şanlıurfa Milletvekili Sayın İbrahim Ayhan ve arkadaşları
tarafından verilen 3453 sıra numaralı Şanlıurfa ilinde yaşanan elektrik
kesintilerinin nedenlerinin araştırılması ve sorunların tespiti ve bu sorunlara
kalıcı çözümler bulunabilmesi amacıyla Türkiye Büyük Millet Meclisine verilmiş
olan Meclis araştırma önergesinin Genel Kurulun bilgisine sunulmak üzere
bekleyen diğer önergelerin önüne alınarak 6/1/2017 Cuma günlü birleşiminde
sunuşlarda okunması ve görüşmelerin aynı tarihli birleşiminde yapılması
önerilmiştir.
BAŞKAN
– Halkların Demokratik Partisi Grubu önerisi üzerinde ilk konuşmacı İbrahim
Ayhan, Şanlıurfa Milletvekili. Sayın Ayhan önerinin lehinde konuşacaktır. 
Buyurunuz
Sayın Ayhan. (HDP sıralarından alkışlar) 
İBRAHİM
AYHAN (Şanlıurfa) – Sayın Başkan, değerli arkadaşlar; öncelikle hepinizi
saygıyla selamlıyorum. 
Bugün
vermiş olduğumuz önerge, Urfa’nın uzun bir süreden beridir ciddi bir şekilde
gündeminde olan elektrik kesintileriyle ilgilidir. Şanlıurfa ilimiz uzun bir
dönemdir özellikle çok sık ve uzun süreli elektrik kesintilerinden dolayı çok
ciddi sıkıntılarla karşı karşıya kalmaktadır. Toplumsal yaşam âdeta felç
edilmektedir. Yaklaşık iki yıldır bu konuyla ilgili defalarca önerge vermemize,
yetkililerle görüşmemize rağmen ne yazık ki sorun, bırakın çözülmeyi, giderek
katlanarak büyümüştür. 
Şanlıurfa
ili, bildiğiniz gibi, Türkiye’nin nüfus itibarıyla 7’nci büyük ilidir. Suriye
savaşıyla beraber, özellikle sığınmacıların en yoğun bir şekilde ilimize
gelmesi nüfus sayısında da bir artışa yol açmıştır ve Şanlıurfa ili şu anda
Türkiye’nin 5’inci büyük ilidir. 2 milyon 500’e yakın nüfusuyla birçok sorunu
da kendi içerisinde yaşayan, âdeta metropol düzeyine gelen bir kent. 
Dolayısıyla,
Şanlıurfa ilimizin bir diğer özelliği de Türkiye’nin en büyük barajının kendi
sınırları içerisinde olmasıdır yani Türkiye’de elektrik üretiminin en fazla
yapılmış olduğu Atatürk Barajı Şanlıurfa sınırları içerisindedir. Dolayısıyla,
elektrik üretimi açısından da Türkiye’nin önemli merkezlerinden biri. Çelişkiye
bakarsanız, en büyük elektrik üretiminin yapıldığı bir yerin, Türkiye’de en
fazla elektrik sorununun, sıkıntısının yaşandığı bir il olması da büyük bir
çelişki, büyük bir paradoks oluşturuyor. 
Özellikle
elektriğin, bildiğiniz gibi, sosyal yaşamda, toplumsal yaşamda birçok kullanım
alanları söz konusudur. Isınmadan aydınlatmaya, trafikten ulaşıma, eğitimden
sağlığa, ticaretten sanayiye varıncaya kadar birçok alanda elektrik
kullanılıyor. Elektrikte yaşanan sıkıntılar, elektrikte yaşanan kesintiler,
hâliyle bu alanlarda yaşamını sürdürenleri de doğrudan etkilemektedir. 
Örneğin,
esnaf Urfa’da yaşanan elektrik sıkıntılarından dolayı ticaretini çok rahat bir
şekilde yapamamaktadır, müşterileriyle çok olumsuz ortamlarda karşı karşıya
gelmektedir, jeneratör kullanmak durumunda kalmaktadır, kullandığı jeneratörler
çevre kirliliğine, gürültüye neden olmaktadır.
Trafik
Urfa’da ciddi bir sorun. Elektrik kesintileriyle beraber trafikte de çok büyük
sıkıntılar yaşanmakta. Özellikle sabah saatlerinde öğrenciler okula gitmekte,
servislerle okullarına ulaşmakta güçlük çekmektedirler. Eğitimde keza, yine
aynı sorun. Yani Şanlıurfa Millî Eğitim Müdürünün kendi ağzıyla yapmış olduğu
açıklama var. Özellikle kış aylarında ısınma çok ciddi bir sorun
oluşturmaktadır. Ders araç gereçlerini kullanma konusunda da Urfa’da eğitimde
büyük sorunlar yaşanmaktadır. 
Bir
diğer konu: Urfa, bildiğiniz gibi, bir tarım kentidir. Yaz aylarında pompaj
sulama sistemiyle tarım yapılmakta. Bu elektrik kesintileri öyle bir noktaya
gelmektedir ki özellikle çiftçiler, kendi ürünlerini zaman zaman tarladan
kaldıramamaktadırlar ve ürünler tarlada kurumaktadır. Bu da büyük bir ekonomik
kayba neden olmaktadır. 
Diğer
yandan, özellikle kış aylarında elektrik kesintilerinin olması nedeniyle çok
ciddi sağlık sorunları da yaşanmaktadır. Yani saymakla bitmiyor. Bu elektrik
kesintileri yaşamı bir bütün olarak karartmakta, bir bütün olarak yaşamı felç
etmektedir ve ne yazık ki biz bütün bunlara bir çözüm, Şanlıurfalı
hemşehrilerimizin sıkıntılarının giderilmesine yönelik bir çare üretemedik. AKP
milletvekilleri de yapamadı, biz de yapamadık, yapmış olduğumuz girişimlerden
de sonuç alamadık. Bir el özellikle bu özel elektrik şirketlerini sanki
koruyor, sanki bunların oluşturmuş olduğu mağduriyetlerin giderilmemesi için özel
bir gayret sarf ediyor. Sayın Enerji Bakanı her kürsüye çıktığında çok kibirli,
böyle çok üstenci bir dil kullanarak enerji sorununun olmadığını söylüyor ama
Urfa’daki enerji sorunu başta olmak üzere, son günlerde de Türkiye'nin batı
kesiminde yaşanan enerji sorunlarını eklediğinizde çok ciddi bir enerji
sorununun olduğu gerçekliğini de biliyoruz. Dolayısıyla, Enerji Bakanının
gerçekçi bir enerji politikasının olmadığını çok rahat bir şekilde ifade etmek
mümkündür. 29 Aralıkta, İstanbul’da, Tekirdağ’da, İzmit’te, Sakarya’da günlerce
elektrik kesintisi yaşandı ve bu elektrik kesintisinin hâlen nedeni
açıklanmamış.
HAYDAR
AKAR (Kocaeli) – Hâlâ devam ediyor.
İBRAHİM
AYHAN (Devamla) – İşte, “Siber saldırı olmuş.” deniliyor, “Sabotaj olmuş.”
deniliyor, kış şartlarından kaynaklı yaşanan arızaların olduğu söyleniyor ama
bu, gerçekliği ifade etmiyor. Bunun en temel nedeni, uzmanların yapmış olduğu
açıklamalar, odaların yapmış olduğu açıklamalar üzerinden ifade edersek,
ekonomidir. Biliyorsunuz, Türkiye’deki elektrik santrallerinin yüzde 40’ı doğal
gazla çalışıyor ve son yaşanan kesintilerin temel nedeni de doğal gaz
sıkıntısıdır. Doğal gaz alımı gerçekleştirilmediği için elektrik kesintileri
yapıldı ama bu hakikat, bu gerçeklik topluma farklı bir şekilde sunulmaya,
toplum aldatılmaya, toplum kandırılmaya çalışılıyor. Dolayısıyla, Türkiye'nin
ciddi bir şekilde enerji politikası üretememe problemi var. Bu problem de başta
Urfa olmak üzere Türkiye'nin genelini çok ciddi bir şekilde rahatsız etmekte,
toplumsal yaşamı karartmakta ve insanlar mağdur edilmektedir. 
Bu
konunun da enine boyuna araştırılmasını, enine boyuna bu konuyla ilgili kalıcı
çözümlerin üretilmesini istiyoruz ve onun için de aslında bu araştırma
önergesini vermemiz, araştırma komisyonunun kurulmasını talep etmemiz de salt
bunun içindir, çözüm üretemediğiniz içindir. Ben inanıyorum ki yine sayısal
çoğunlukla, işte bu araştırma önergemiz reddedilecektir ama bu yapılan şey
kesinlikle doğru değildir. Bu reddediş anlayışının, bu sorunlara duyarsız kalma
anlayışının da artık terk edilmesi gerekiyor. 
Değerli
arkadaşlar, bir diğer konu da elektrikte olduğu gibi, Urfa’da siyasal yaşamın
karartılmasıyla ilgilidir. Özellikle partimize yönelik, 7 Hazirandan beridir
siyaset yaptırmamaya yönelik özel bir politika uygulanıyor. Türkiye genelinde
demokratik siyasete yönelik gerçekleştirilen tasfiye operasyonları, Urfa’da
daha yoğun bir şekilde gerçekleşmektedir. En yakın örneği, 12 Aralıkta belediye
başkanlarının, il başkanlarının, ilçe eş başkanlarının, eski-yeni yöneticilerimizin
içerisinde olduğu ilgili-ilgisiz, alakalı-alakasız 250 insan gözaltına alındı
ve hâlen de gözaltında tutulmaktadırlar. Peyderpey mahkemeye çıkarılmakta, çok
eski parti faaliyetleri gerekçe gösterilerek 70’e yakını da tutuklanmış
durumdadır. 12 Aralıktan bugüne kadar yirmi beş gündür, bu arkadaşlarımız
Şanlıurfa merkezde bulunan kapalı spor salonunda tutulmaktadırlar. Âdeta, bu
kapalı spor salonu da toplama kampı görünümündedir. Çok kötü koşullarda ve
zaman zaman Urfa Emniyetinde fiziki işkenceye maruz kalarak burada
tutulmaktadırlar. Bu bile başlı başına büyük bir hukuksuzluk; siyasetin
engellenmesine, siyasetin önünün kesilmesine yönelik bir uygulamadır. Siyasal
iktidar, Urfa’da ikinci parti olmamızı herhâlde hazmedememiş, demokratik
yöntemlerle Urfa’daki siyasetin karşısına çıkamadığı için devletin yargı ve
kolluk güçlerini kullanarak bizi siyaset sahnesinin dışına itmek istiyor, bu
asla kabul edilecek bir şey değildir. Bu arkadaşlarımız demokratik bir yöntemle
siyaset yapan arkadaşlarımızdır. Dolayısıyla, görüşlerini beğenmeyebilirsiniz,
tasvip etmeyebilirsiniz, karşı tarafta bulunabilirsiniz ama devletin
olanaklarını kullanarak bu arkadaşlarımızın derdest edilmesi de kesinlikle
doğru değildir. 
Bu
duygu ve düşüncelerle hepinizi saygıyla selamlıyorum. Teşekkür ediyorum. (HDP
sıralarından alkışlar)
BAŞKAN
– Teşekkür ederim Sayın Ayhan.
Halkların
Demokratik Partisi Grubu önerisi aleyhinde Emin Haluk Ayhan, Denizli
Milletvekili.
Buyurunuz
Sayın Ayhan. (MHP sıralarından alkışlar)
EMİN
HALUK AYHAN (Denizli) – Teşekkür ediyorum Sayın Başkan.
Sayın
Başkan, sayın milletvekilleri; Şanlıurfa iline ilişkin elektrik kesintilerinin
giderilmesine yönelik tedbirlerin belirlenmesi amacıyla verilen önerge üzerine
Milliyetçi Hareket Partisi Grubunun görüşlerini arz etmek üzere söz aldım. Yüce
heyeti saygıyla selamlıyorum.
Geçen
gün benzer bir önergeyi -Cumhuriyet Halk Partisine mensup arkadaşlardan geldi-
görüştük, hatta grup adına yine ben konuştum. Demek ki bu, gündemde kalan bir
mesele, problem çözülmüyor. Belki var olan problem mevsim ve diğer nedenlerden
biraz daha yoğunlaştı ama bu meselenin çözülmesi lazım. 
Enerji
talebi, üretimi, arzı, özelleştirmesi, kesinti nedenleri üzerinde epey durduk,
çarelerin araştırılması üzerinde de durduk. Sayın Bakana söyledik, “Özelleştirmeyle
kaynak sağladınız ama problem çözmediniz.” dedik, “Özelleştirmenin amaçlarına,
ilkelerine uygun davranmadınız.” dedik, “Orada özelleştirmeden beklenilenler
karşılanmadı.” dedik. Yeteri kadar bu problem çözülmediği için de araştırmanın
yapılması gerektiğini düşündük ama yeteri kadar açıklama da maalesef Hükûmetten
gelmedi.
Hükûmet
bu konuyu ciddiye almıyor. Burada hiçbir bakan bu konuyla ilgili görüş beyan
etmekte istekli değil; burada olanı da, sorumlusu da, sorumsuzu da hiçbir
konuya girmiyor. Şimdi, burada hatlar mı yetersiz, hava mı soğuk, yeterli
üretim mi yok, var da iletim sıkıntısı mı var, dağıtımı alan şirket pes mi
etti, kayıp kaçaktan sıkıntı mı var, terörden mi, yeterli güvenlik önlemi yok
mu, yeterli yatırım da mı yok, yoksa “Cenab-ı Hak’tan geldi.” deyip oturacak
hâlimiz yok, bunun nedenlerine bir -ne yapmamız lazım- bakmamız lazım. 
Burada
bu işi alan şirketin birkaç yıl önce genel müdürü bana geldi. Bir sıkıntıları
var, kaynak aktarılması lazım. Söylüyorlar: “Özelleştirme İdaresinde
bürokratlar bizi yanılttı.” Nasıl yanılttı? “Kayıp kaçak oranını olduğundan
düşük gösterdi.” Ya, kardeşim, sen yüzde 70-80 kaçak olan bir şirkete talip
oluyorsan, oradaki bürokratı zaten bir aşağı bir yukarı yüzde oranıyla şikâyet
etmen mümkün değil. Neden değil? Özelleştirme Yüksek Kurulu var, Başbakan var
Kurulda, ilgili bakanlar var, altında da imzaları var. Şimdi, olaya böyle
baktığınız zaman, bidayetinde zaten işin sakat bir iş yapılmış yapılırken. 
Şimdi,
orada kayıp kaçak oranı yüksek; Şanlıurfa’da 9 tane AKP vekili var. Demek ki
vatandaş bu işten memnun, AKP de onları hoşnut etmek istiyor. Böyle
düşünülebilir mi? Vatandaşı böyle ilzam etmemiz mümkün değil, AKP problemin
çözülmesini istemiyor. Bunu çözmeniz lazım. 
HAYDAR
AKAR (Kocaeli) – Bir tane burada yok. Bak, Şanlıurfa’da elektriği konuşuyoruz,
bir tane yok burada. Urfalı yok, Urfalı. 
EMİN
HALUK AYHAN (Devamla) – Ya, Sayın Vekilim, haklısınız, burada bazen nazire
yapıyoruz, bazen -ne yapıyoruz- birbirimize laf da atıyoruz, şaka yapıyoruz konuşurken
daha iyi anlaşılsın vesaire diye ama bu mesele ciddi bir mesele. 
Doğal
gazın özelleştirilmesinde de çok büyük sıkıntı var. Bunların ne yapılması
lazım? Bir bakılması lazım. 
“Ben orada vatandaşın elektriğini kesiyorum.”, Urfalı
vatandaşa bunu söylüyorsunuz, “Ödemiyorsun, kesiyoruz.” Tamam, ödemiyor,
kesiyorsun da vatandaş niye ödemiyor? Güle oynaya ödemiyorsa istismar ediyor.
Eğer ödeyecek gücü, takati yoksa o da AKP’nin kabahati. Neden? Ekonomik şartlar
iyi değil. Ama, bu sefer diyeceksiniz “Biz 9 tane milletvekili çıkarıyoruz,
orada şeyimiz var.” 
İBRAHİM AYHAN (Şanlıurfa) – Bir de Bakan.
EMİN HALUK AYHAN (Devamla) – Bu işi halletmemiz lazım.
Bunlara bir çözüm -ne yapmak lazım- bulmak lazım. Bu olay hakikaten sıkıntılı.
Trafikten vesaireden neye bakarsanız bakın önergede problem devam edip gidiyor.

Şimdi, CHP’li arkadaşların verdiği önergede de ne
vardı? “Aşırı yağış, fırtınanın elektrik iletiminde yol açtığı arıza, nakil
hattının kopması arızası, fabrikalara elektrik verilemediği, siber saldırı...”
diyor. Ya, bir yetkili çıkıp da Allah rızası için “Şunun şurasından şu.” dese
iş rahatlayacak, burada bu kadar da bu mevzu her gün gündeme gelmez. Komisyona
gelirsiniz, bir bilgi verirsiniz, iş gider. 
Bakıyoruz, ciddi bir gazete, her gün Hükûmetin de beyanları
burada yer alır “Elektrik batıya ulaşmıyor, iletim ihaleye takılıyor.” diyor.
Doğru mu, yanlış mı? Bilmiyorum ben, birisinin bana cevap vermesi lazım, bir
bu. Bunun dışında “Bir saat elektrik kesintisi 18 milyon -geçen gün konuştum-
kaybettiriyor.” Ya kardeşim, hakikaten zorunlu muyuz kaybedecek, böyle bir şey
mi var? Başka bir şey söylüyor: “Sorun soğuk değil -bu sanıyorum doğal gazı
kastediyor- depolama eksikliği.” 
Ya, bu hakikaten Türkiye Büyük Millet Meclisinde her
gün konuşulsun ama bunu gelin ilgili komisyona getirelim -Komisyon Başkanı da
nerede, buradaydı biraz önce- Komisyonda bir tartışalım, eğer bizim
yapabileceğimiz bir şey varsa destek verelim. AKP’nin zaten bunu yapmaya
Komisyonda da gücü var, burada da var. Gelin bunu bir bitirelim, biz de destek
verelim. Ama, her seferinde, burada, mesela çok iyiymiş gibi, özelleştirme
yaptınız, problemi çözdüğünüzü zannediyorsunuz. Hâlbuki, özelleştirme yapılarak
maliyetin kime, kullananlara ne kadara mal olduğunu, maliyetinin ne olduğunu da
izah etmek lazım. Bu, bizim sanayicimize, ihracatçımıza rekabet şansı getiriyor
mu? 
Burada
problem büyük. Dağıtım şirketlerinin ödenmiş sermayesi ne kadar, bilelim;
Bakanlığa sesleniyorum.
Bankaların,
ilk 10 bankanın -geçen burada söyledim- sermayesi ne kadar, bir de ona bakalım.
Bir mukayese edin, yüzde 2-3 kâr marjıyla bu kadar sermaye yatırdığın dağıtım
şirketleri ne yapıyor? Kâr marjıyla çalışıyor. Bunlar satın almak için nereden
kredi aldılar? Bankalardan. Ne aldılar? Dövizle aldılar, dövizle yediler. Şimdi
üstüne geldi, ödeyecek; ödeyemiyor. 
Başka
sıkıntılar var: Üretim şirketlerinin sermayeleri, diğerleriyle mukayese
ettiğinizde sanıyorum daha düşük. Hâlbuki üretimin sermayesinin daha güçlü
olması lazım. Bankacılık sistemini de kilitliyorsunuz. Hani burada “KOBİ’lere
kredi vereceğiz.” diyorsunuz ya, bunlara veriyorsunuz, dağıtıma. Dağıtıma
verince ne oluyor? Öbür adamlara vereceğiniz kalmıyor orada. 
Bir
de bu dağıtıma verdiğiniz paraların, acaba kredilerin geri gelişi mümkün mü
değil mi? Getirin bunu Komisyona, gelin burada araştırma önergesi verelim.
İmzaya açtım ben, tamamladım araştırma önergesini. Buradan AKP’li arkadaşlara
da, grup yöneticilerine de hassaten rica ediyorum, tenkit etmiş olmak için de
yapmıyorum, bu memleketin en ciddi sorunuysa bu, bu sorun üzerine eğilelim, bir
master plan yapalım.
Babam
rahmetli çok iyi bir maliyeciydi. “Ula oğlum, sen de maliyeci oldun amma şu
milletten bir kere isteyin, bir daha istemeyin.” derdi. Her seferinde bu
problem değişik bir şekilde bizim önümüze geliyor. Tenkit etmek için biz elli
yol buluruz. Gelin, hadi bir yapıcılık yapalım burada, söz alalım AKP’li
arkadaşlardan. Yok burada bunun temsilcileri. İşimi gücümü bıraktım ben, iki üç
gün önce bunu konuşmuştum -buradan daha önemli bir yer yok- bu işi ciddiye alalım,
bu işi hakikaten ne yapalım, bir bakalım.
Ondan
sonra, bakım onarım işletmeleri özelleştirme yapıldıktan sonra bakım onarım
yapıyor mu? İşçileri çıkardınız “Özelleştirme yapıyorum.” diye. E şimdi, bir
taraftan da taşeronları geri almaya çalışıyorsunuz. Burada hatta TPIC
vesairede, TPAO’da büyük problemler var, bunlar bize yansıyor. Özelleştirmeye
çalışıyorsunuz, insanları dışlıyorsunuz. Fiyatlar düştü diye şimdi zarar
ediyor, yarın fiyatlar arttığı zaman kâr yazacak şirketler var. Bir
katlanırsınız bir sürede, her şeyi ileri atmazsınız. Hinihacette ne var? Lazım
olacak şey var. Et Balığı siz özelleştirmediniz, lazım oldu, siz şimdi başka
bir organizasyona gidiyorsunuz. Tenkit mi ettik? Yok. 
Bunda
da gelin bir iyice inceleyelim şu işi. Ben AKP’li arkadaşlardan bu konuda
duyarlılık bekliyorum, özellikle de Hükûmeti ikaz etmeleri konusunda çünkü bu
iş pek ciddiye alınmıyor.
Ben
teşekkür ediyorum. Yüce heyete saygılar sunuyorum.
Teşekkür
ediyorum tekrar Sayın Başkan. (MHP sıralarından alkışlar)
BAŞKAN
– Teşekkür ederim Sayın Ayhan.
Birleşime
on dakika ara veriyorum.
Kapanma Saati: 16.01
ÜÇÜNCÜ OTURUM
Açılma Saati: 16.16
BAŞKAN: Başkan Vekili Mehmet Akif HAMZAÇEBİ
KÂTİP ÜYELER: Fehmi KÜPÇÜ (Bolu), Mustafa AÇIKGÖZ
(Nevşehir)
-----0-----
BAŞKAN
– Sayın milletvekilleri, Türkiye Büyük Millet Meclisinin 52’nci Birleşiminin
Üçüncü Oturumunu açıyorum.
Halkların
Demokratik Partisi Grubu önerisinin görüşmelerine devam ediyoruz. 
Öneri
lehinde ikinci konuşmacı, Kocaeli Milletvekili Haydar Akar. 
Buyurunuz
Sayın Akar. (CHP sıralarından alkışlar)
HAYDAR AKAR (Kocaeli) – Sayın Başkan, değerli
milletvekilleri; öncelikle, dün İzmir’de hayatlarını kaybeden, şehit olan Fethi
Sekin ve adliye çalışanı Musa Can kardeşlerimize Allah’tan rahmet diliyorum;
ailelerine sabır diliyorum, ulusumuza da sabır diliyorum.
Evet,
hepinizin bildiği gibi, Türkiye’nin en önemli problemi terör. Biz günlerimizi
bu Parlamentoda terörle değil, neyle geçiriyoruz? Parlamentonun yetkilerini bir
adama devretmekle, bir kişiye devretmekle bütün zamanımızı, mesaimizi
harcıyoruz; günlerce komisyonda harcadık, gelecek hafta da belki günlerce
burada harcayacağız. Aslında, yapmamız gereken şey, bu Parlamentoyu “Terörü
nasıl çözeceğiz?” üzerine yoğunlaştırıp, ortak aklı bulup ve hep birlikte
terörün belini kırmak, Türkiye’yi bu terör belasından kurtarmak olmalı. 
Bakın,
şimdi, siyasi partiler zaman zaman araştırma önergeleri getiriyor; HDP de
elektrik problemini getirmiş, birkaç gün evvel Cumhuriyet Halk Partisi Grubu
Türkiye’deki elektrik probleminin araştırılmasıyla ilgili bir araştırma
önergesi verdi. Ama konuşamıyoruz burada, onar dakikalık konuşmalarla
geçiştiriyoruz ve “Elektriği nasıl üretiriz, nasıl dağıtırız, nasıl iletiriz?”i
konuşamıyoruz burada. Konuşmamız gereken şeyler bunlar aslında. Bir ülke
21’inci yüzyılda elektrik kesintisini konuşuyorsa bu ülkede hiçbir şey
yapılmamış demektir arkadaşlar. Bir ülkede konutlar elektrik olmadığı için
ısıtılamıyorsa, insanlar ısınamıyorsa bu ülkede hiçbir şey yapılmamış demektir.
Bir ülkede sanayi elektrik yüzünden milyonlarca lira kaybediyor, milyonlarca
dolar kaybediyorsa çok şeyden konuşmak mümkün değil. Diyoruz ya, elektrik… 
Şanlıurfa’nın
problemlerini getirmiş arkadaşlarımız, bunun araştırılmasını istiyor.
Türkiye’de sadece Şanlıurfa’nın mı elektrik problemi var? Hayır, 81 ilin
elektrik problemi var. 81 ilin her birinin lokal özellikleri var. Şanlıurfa’da
yaşayan insanların yaşadığı elektrik problemi farklı, Kocaeli’de yaşayan
insanların elektrik problemi farklı, yine bir başka kentte yaşayan insanların,
vatandaşlarımızın elektrik problemi farklı. Ne problemimiz var? Üretim
problemimiz var elektrikte. Yine, biraz sonra, belki, AKP Grubu adına konuşacak
arkadaşım Türkiye’deki elektrik üretiminin nereden nereye geldiğini bize ifade
edecek. Arkadaşlar…
MİLLÎ
EĞİTİM BAKANI İSMET YILMAZ (Sivas) – Doğru bir şekilde.
HAYDAR
AKAR (Devamla) – Doğru, Sayın Bakan da buradan “Doğru.” diyor. 
Sayın Bakanım, size bir önerim var; ben baktım, siz de
bakın: Bundan önceki on yıla bakmayın, ondan önceki onar yıllık periyotlara
baktığınızda Türkiye’nin ihtiyacı olan elektrikten fazlasının üretildiğini ve
yatırım yapıldığını göreceksiniz. Bunun yatırımının tümünü de devlet yapmış,
tümünü devlet yapmış ama iktidarınız döneminde, on dört yıllık dönemde Sayın
Bakan, devlet bir tane yatırım yapmamış. EÜAŞ’ın elektrik üretimindeki yüzde
50’lerdeki, yüzde 60’lardaki, yüzde 70’lerdeki payı yüzde 22’lere düşmüş;
bilginiz olsun diye söylüyorum. Aslında abartılacak bir durum yok.
Şimdi, bu, çok teknik bir konu, çok detaya
girmeyeceğim, oradaki HES’lere girmeyeceğim, nükleer santrale girmeyeceğim,
konu çok yoğun ama birçok problemi var, iletim problemi var. Bakın, ne
yaptınız: 21 dağıtım şirketine böldünüz Türkiye’yi ve şehirlerimizi bu 21
dağıtım şirketine paylaştırarak elektrik dağıtım şirketlerini kurdunuz. Peki,
başarıyı yakaladık mı elektrik dağıtım şirketlerinden sonra? Elektrik dağıtım
şirketleri özelleştirildikten sonra, 15,5 milyar dolarlık özelleştirme
yapıldıktan sonra Türkiye’deki problemler çözüldü mü? 15,5 milyar doların 1
dolarını yatırıma ayırmadınız, 21 dağıtım şirketinden aldığınız paraların 1
dolarını yatırıma ayırmadınız.
“Dağıtım sorunu” diyoruz. Elektrik dağıtım şirketlerini
incelediğimizde Türkiye’deki -en son 2013’te son elektrik bölgesini
özelleştirdik- arıza sayısına ve arıza sürelerine 2011’den sonra baktığımızda
büyük bir ilerleme yani geriye gitme olduğunu görüyoruz. Devletin elindeyken
yani tek bir kurumken, tekken, bölünmeden falan arıza sayıları daha az ve arıza
süreleri daha kısaymış ama elektriğin dağıtım işi özel dağıtım şirketlerine
geçtikten sonra arıza sayıları artmış. Birçok örnek verilebilir ama
Şanlıurfa’nın içinde bulunduğu sadece Dicle Dağıtım Şirketinin arıza sayısına
baktığınızda -2007’yle karşılaştırmak istiyorum- arıza sayısı 188 bin adetmiş,
2015 sonu itibarıyla 370 bin adede çıkmış; yine, süresi 132 bin 822 dakikadan
neye çıkmış, 340 bin dakikaya çıkmış. Bütün elektrik dağıtım şirketlerinde
böyle, arıza sayıları artmış ve süreleri artmış. Demek ki özelleştirmeniz
başarıyı getirmemiş, bunu söyleyebiliriz. 
TEDAŞ
bir uygulama yapmış “Elektrik dağıtım şirketlerinde problemler yaşanıyor,
vatandaşlar problemler yaşıyor, onlara ulaşamazlarsa bize ulaşsınlar.” demiş
TEDAŞ, bir özel hat kurmuş. Zannettik ki, bu özel hatla bizler ve vatandaşlar
ulaşacak zannettik ama maalesef vatandaşlar ulaşamıyor, biz de ulaşamıyoruz.
Sayın Bakan, bu özel VIP hattını kimin için kurmuş biliyor musunuz? AKP’li
milletvekilleri için kurmuş, 2 tane telefon numarası istemiş milletvekilinden.
Kimin için kurmuş biliyor musunuz? AKP il başkanları için kurmuş, 2 tane
telefon numarası istemiş. AKP ilçe başkanları için kurmuş, 2 tane telefon
numarası istemiş. AKP’ye özel VIP hat kurmuş. Bunun teşhisini de yaptık. AKP’li
bir milletvekili arkadaşıma arattırdım, çıktı “Alo, buyurun.” dedi; ben aradım,
benim telefonum telefon açıldıktan sonra düştü. Bunu, sizin, AKP’li
milletvekili arkadaşların önünde yaptık. Maalesef kurumları da
partileştirdiniz, kurumları da AKP’nin bir kurumu hâline dönüştürdünüz. Böyle
bir uygulamadan, böyle bir kurumdan başarı beklemek mümkün değil doğal olarak. 
Yine
de iyi tarafından bakmak istiyorum, oraya arayanların istatistikleri elimde,
kimler olduğu da elimde ama… Orayı arayan milletvekillerinin ilk 3 sırası kim
biliyor musunuz? Şanlıurfa milletvekilleri. Şanlıurfa’daki elektrik probleminin
ne kadar önemli olduğunu anlatmak için söylüyorum. Bakın, 13/6/2016 ile
19/10/2016 arası, dört aylık periyotta bu sizin için kurulan özel VIP hattını
arayan 1’inci sıradaki milletvekili Şanlıurfa Milletvekili -adını söylemeyeyim,
ayıp olur ama belki elektrik problemini çözmek için en çalışkan milletvekili
olarak da geçilebilir- 32 kez aramış; 2’nci sırada bir başka Şanlıurfa
Milletvekili, 25 kez aramış; 3’üncü sırada yine bir Şanlıurfa Milletvekili, o
da 25 kez aramış; daha sonra Mersin Milletvekili geliyor. Bunlar, problemin
çözülmesi için o kurulan VIP hattı arayan arkadaşlar. Şanlıurfa’da durum böyle
arkadaşlar. 
Şanlıurfa,
gerçekten elektrik konusunda sıkıntılı çünkü 1 milyon 892 bin nüfusun yaşadığı
bir kent, millî hasıladan fert başına düşen gelire baktığınız zaman da sondan
3’üncü sırada. Dediler ya biraz evvel “Şanlıurfa’nın 9 milletvekili var.” Ya,
bu milletvekili kendi kendine hiç hizmet etmez mi? GAP denen bir olay var,
“GAP’ı gaptırmam.” dedi, GAP’ın sulamasından yararlanamıyor Şanlıurfa. Birkaç
yatırım var, onları biliyorum. Şanlıurfa, Mardin gezisine gittiğimde… 
Şimdi, kayıp kaçağı biz şöyle konuşuyoruz: Yine, en çok
kayıp kaçak olan dağıtım şirketi Şanlıurfa’nın da içinde bulunduğu dağıtım
şirketi. Bakın, kayıp kaçakta dünya ortalaması yüzde 15, Avrupa ortalaması
yüzde 6; yüzde 8 de bizim bölgelerimizin, gelişmiş bölgelerin ortalaması ama bu
dağıtım şirketinde kayıp kaçak oranı yüzde 76. Siz iktidara gelmeden önce de
yüzde 76’ydı, siz iktidardayken de yüzde 76, bir iyileştirme yapamamışsınız. 
Biz hep şöyle baktık batıdan: “Ya, bizde kayıp kaçak
yok; bu kayıp kaçak kullananların cezalandırılması gerekiyor, onların
paralarını niye biz ödüyoruz?” Ama orada yaptığım gezide şuna şahit oldum:
Oradaki insanlar daha çok tarım yapabilmek için su kuyularında elektrik
motorları kullanıyorlar ve elektrik maliyetlerinin yüksekliği ve ürettiği ürünü
değerlendiremediği için ne yapıyor? Elektriği kaçak kullanmak zorunda kalıyor. 
UĞUR BAYRAKTUTAN (Artvin) – Artvin’de kaçak yok Sayın
Akar.
HAYDAR AKAR (Devamla) - Yani neydi bu olay? Devlet,
insanları resmen hırsızlığa teşvik ediyor. Niye teşvik ediyor? Elektrik
üretimini ucuzlatamadığınız için, 7 kuruşa mal ettiğiniz elektriği vatandaşa 38
kuruşa sattığınız için. Niçin yapıyor? 
HÜSNÜYE ERDOĞAN (Konya) – Sayın Vekilim, siz nerede
yaşıyorsunuz? Siz nerede yaşıyorsunuz?
HAYDAR AKAR (Devamla) - O GAP gibi büyük bir baraj
Şanlıurfa’da olmasına rağmen, siz oraya suyu getiremediğiniz, o tarımla uğraşan
vatandaş suyu kullanamadığı için ne yapıyor? Pompalarla kuyudan su çekmek
zorunda kalıyor.
HÜSNÜYE ERDOĞAN (Konya) – Nerede yaşıyorsunuz siz?
Nerede yaşıyorsunuz Sayın Vekilim siz? 
HAYDAR AKAR (Devamla) – Ne kadar biliyorsun sen bunu,
durmadan laf atıyorsun? 
HÜSNÜYE ERDOĞAN (Konya) – Yok, yok; nerede yaşıyorsunuz?
HAYDAR AKAR (Devamla) - Susar mısın lütfen.
HÜSNÜYE ERDOĞAN (Konya) - Hayır, ben on bir yıl Van’da
yaşadım, Van’da, konuştuğun Van’da yaşadım.
HAYDAR AKAR (Devamla) – Evet, insanın aklıyla dalga
geçiyorsunuz. Nasıl geçiyorsunuz?
UĞUR BAYRAKTUTAN (Artvin) – Sayın Akar, Artvin’de kaçak
yok.
BAŞKAN – Sayın milletvekilleri, lütfen, efendim,
lütfen. Sayın Akar konuşuyor, lütfen, dinleyiniz.
HAYDAR AKAR (Devamla) – Ya, sus Allah aşkına ya,
Allah’a inanıyorsan sus.
HÜSNÜYE ERDOĞAN (Konya) – Önüne bak.
HAYDAR AKAR (Devamla) – Sus! Sus!
HÜSNÜYE ERDOĞAN (Konya) – Önüne bak.
LEVENT GÖK (Ankara) – Susar mısınız ya?
HAYDAR AKAR (Devamla) – İki dakika bir şey konuşacağız,
teknik bir konu konuşacağız; her şeye laf atıyorsun oradan ya.
HÜSNÜYE ERDOĞAN (Konya) – Yanlış söyleme, yanlış
söyleme.
HAYDAR AKAR (Devamla) – Benden fazla konuşuyorsun.
HÜSNÜYE ERDOĞAN (Konya) – Yanlış söylemeyin diye
söylüyorum.
BAŞKAN – Sayın milletvekilleri, efendim, lütfen, hatibe
laf atmayın.
LEVENT GÖK (Ankara) – Haydar Bey, Genel Kurula hitap
edin.
OKAN GAYTANCIOĞLU (Edirne) - Haydar Bey, siz buraya
konuşun.
HAYDAR AKAR (Devamla) – Benden fazla konuşuyorsun.
HÜSNÜYE ERDOĞAN (Konya) – Yanlış söylüyorsun, doğruyu
söylüyorum.
HAYDAR AKAR (Devamla) – Neyi söylüyorum yanlış? Ne
söylüyorum?
HÜSNÜYE ERDOĞAN (Konya) – Doğru söylemiyorsun.
RAMAZAN CAN (Kırıkkale) – Haydar Bey…
BAŞKAN – Sayın Akar, Genel Kurula hitap edin. Sayın
Akar…
HAYDAR AKAR (Devamla) – Bildiğin bir şey varsa gel
burada konuş.
HÜSNÜYE ERDOĞAN (Konya) – Var, var.
BAŞKAN – Sayın Akar, siz Genel Kurula hitap edin
efendim.
FATMA BENLİ (İstanbul) - Siz devam edin, siz devam
edebilirsiniz.
HAYDAR AKAR (Devamla) – İşte, bu tür insanlar oradaki
problemin çözümüne engeller. 
HAYATİ TEKİN (Samsun) – Aynen.
HAYDAR AKAR (Devamla) - Bakan da çıkıyor, diyor ki:
“Siber saldırı var.” İnsanın aklıyla dalga geçiyorsunuz.
HÜSNÜYE ERDOĞAN (Konya) – Doğruları söyleyince bu iş
böyle.
HAYDAR
AKAR (Devamla) – Siber saldırı şeylerine baktım, dünyada on-line izleyenler
var, raporlar yayınlanıyor. Belirttiği periyotta elektrik kesintilerinin olduğu
dönemde Türkiye bir tane siber saldırıya uğramamış. Ne var biliyor musunuz? 19
tane yüksek gerilim direğimiz devrildi. Niye devrildi? Bakımsızlıktan devrildi.
Niye devrildi? İlgisizlikten dolayı devrildi. Niye devrildi? Çok uzun yıllara
ait olması nedeniyle metal yorgunluğundan devrildi. Kim yapacak arkadaşlar
bunları, kim? Biz söylediğimiz zaman da “Yanlış konuşuyorsun.” diyor.
HÜSNÜYE
ERDOĞAN (Konya) – Yanlış söylüyorsunuz, yanlış…
HAYDAR
AKAR (Devamla) – Şimdi, hiç bilmediği bir konuyla ilgili burada “Yanlış
söylüyor.” diye itham ediyor.
HÜSNÜYE
ERDOĞAN (Konya) – “Yalan” demiyorum, bakın, özellikle “yalan” demiyorum.
HAYDAR
AKAR (Devamla) – Siz beni düzeltin gelin lütfen burada.
(Mikrofon
otomatik cihaz tarafından kapatıldı) 
HAYDAR
AKAR (Devamla) - Sayın Başkan, müsaade ederseniz bir dakika daha kullanmak
istiyorum.
FATMA
BENLİ (İstanbul) - Siz devam edin konuşmanıza. Laf atma ilk defa Mecliste olan
bir şey değil ki.
VEDAT
DEMİRÖZ (Bitlis) – Haydar Bey, bir sakin olun.
BAŞKAN
– Sayın Akar, buyurunuz bir dakika ek süre veriyorum.
HAYDAR
AKAR (Devamla) – Ne dedik? Su kuyuları, bunların problemlerinin giderilmesi
lazım. Nasıl gidereceğiz? Evet, GAP’ın suyunun bir an evvel Şanlıurfa’nın,
Mardin’in, o bölgede tarımla uğraşan vatandaşlarımızın ayağına getirilmesi
gerekiyor. GAP’a ne zaman başlandı? Siz bu yollara bu kadar, tünellere bu
kadar… 92 milyon dolara mal edilen aynı uzunluktaki bir yolu biz 1 milyar
dolara mal ediyoruz ya, işte bunlar da yapacağımız tasarruflar. İşte, 15,5
milyar dolara dağıtım şirketlerini özelleştirdik ya, oradan aldığımız
paralarla, kazandığımız paralarla bu yatırımı yapmış olsaydık Şanlıurfa’da
kayıp kaçak oranları da aşağı çekilirdi; yine, süreler, arızalar
giderilebilirdi. Demek ki bunları planlayamıyoruz, planlayamıyoruz;
planlayamadığınız da… İşin kötüsü sadece sattınız; var olan varlıklarımızı,
millî değerlerimizi sattınız ve onun üzerine cari açıkları kapatıp insanlara
bir pembe tablo sunmak için yarış içerisindesiniz ama maalesef…
(Mikrofon
otomatik cihaz tarafından kapatıldı)
HAYDAR
AKAR (Devamla) - …insanları iliğine kadar sömürdüğünüzü gördük.
Hepinize
sevgiler, saygılar sunuyorum. (CHP sıralarından alkışlar) 
Sizden
rica ediyorum, benim yanlışlarımı gelin burada düzeltin.
HÜSNÜYE
ERDOĞAN (Konya) – Söz istiyorum zaten.
BAŞKAN
– Teşekkür ederim Sayın Akar.
VIII.- BAŞKANLIĞIN GENEL KURULA SUNUŞLARI
(Devam)
B) Çeşitli İşler
1.- Başkanlıkça, Genel Kurulu teşrif eden
Japonya Dışişlerinden Sorumlu Devlet Bakanı Kentaro Sonoura ile beraberindeki
heyete “Hoş geldiniz.” Denilmesi
BAŞKAN
– Sayın milletvekilleri, Meclisimizi ziyaret etmekte olan Japonya Dışişlerinden
Sorumlu Devlet Bakanı Sayın Kentaro Sonoura ile beraberindeki heyet şu anda
Genel Kurulumuzu teşrif etmiş bulunuyorlar. (Alkışlar)
Kendilerine
Türkiye Büyük Millet Meclisi adına hoş geldiniz diyorum, Japon dostlarımıza
selamlarımızı iletiyorum. 
HÜSNÜYE
ERDOĞAN (Konya) – Sayın Başkan, ben 60’a göre söz istiyorum.
BAŞKAN
– Sayın Erdoğan, bir söz talebiniz var sanıyorum.
Buyurunuz.
VII.- AÇIKLAMALAR (Devam)
20.- Konya Milletvekili Hüsnüye Erdoğan’ın,
Kocaeli Milletvekili Haydar Akar’ın HDP grup önerisi üzerinde yaptığı
konuşmasındaki bazı ifadelerine ilişkin açıklaması
HÜSNÜYE
ERDOĞAN (Konya) – Ben sayın vekilimize “Yalan söylediniz.” demek istemiyorum;
bu, kaba bir üslup olur.
MUSTAFA
AKAYDIN (Antalya) – Dedin ya zaten.
HÜSNÜYE
ERDOĞAN (Konya) – “Yanlış söylediniz.” demek istedim, ne kadar o bölgede
yaşadığını sormak istedim. Bu da bu Meclisin sataşması olarak hani hoş
görülürse diye yaptım açıkçası.
Ben
o bölgede, Van’da on bir yıl yaşadım ve elektriğin, elektrik kesintisinin,
orada elektriksizliğin ne demek olduğunu bilirim; orada yapılan hizmetlerin de
nasıl olduğunu çok iyi bilirim. Ben vekilimizin bu kaba üslubunu da açıkçası çok
hoş karşılamadığımı söylemek isterim.
Teşekkür
ederim. 
BAŞKAN
– Teşekkür ederim Sayın Erdoğan.
HAYDAR
AKAR (Kocaeli) – Sayın Başkan…
BAŞKAN
– Sayın Akar…
HAYDAR
AKAR (Kocaeli) – Sayın Başkan, bölgede ne kadar yaşadığımı sordu, bir onu
cevaplamak istiyorum. İkincisi, söylemek istemiyorum ama… (CHP sıralarından
“Kaba dedi.” sesleri) …bir hanımefendinin ağzına da yakışmadı, kaba
davrandığımız konusunda ithamda bulundu. 
BAŞKAN
– Buyurunuz Sayın Akar. 
İki
dakika…
VI.- SATAŞMALARA İLİŞKİN KONUŞMALAR (Devam)
3.- Kocaeli Milletvekili Haydar Akar’ın,
Konya Milletvekili Hüsnüye Erdoğan’ın yaptığı açıklaması sırasında şahsına
sataşması nedeniyle konuşması 
HAYDAR
AKAR (Kocaeli) – Teşekkür ediyorum.
Sayın
Başkan, değerli milletvekilleri; hepimiz bölgelerimizin milletvekili değiliz,
Türkiye milletvekiliyiz. Bunu bilmek zorundayız. 
HÜSNÜYE
ERDOĞAN (Konya) – Doğru, evet.
HAYDAR
AKAR (Devamla) – Elektrik sadece Şanlıurfa’nın problemi değil, tüm Türkiye'nin
problemi, bunu da böyle kabul etmeliyiz. 
Hızlı
hızlı sıralayacağım, vaktim iki dakika.
Üçüncüsü:
Bakın, bir gerçeği söylüyorum, 21 elektrik dağıtım şirketi 15,5 milyar dolara
ihale edildi ve özelleştirildi. Özelleştikten sonra, sizin rakamlarınızla, yine,
kurumun rakamlarıyla arıza sayılarının ve sürelerinin arttığını söyledim. Yine,
özelleştirildikten sonra, bu kadar özelleştirilme yapıldıktan sonra, yapılan
yatırımların, özel şirketler tarafından yapılan yatırımların tümünün vatandaşın
faturasına yansıdığını bilmeniz gerekiyor. Siz, bir şey yapmadınız, her şeyi
özele yaptırıyorsunuz ve vatandaş aldığı hizmetin her bedelini ödeyerek alıyor.
Yani markete, bakkala girdiğinizde paranızla size talep ettiğiniz hizmeti
ediyor, paranız kadar hizmet ediyor, alışverişinizi yapabiliyorsunuz, devletten
de insanlar parası kadar alışveriş yapar noktasına geldi, elektriğini de öyle,
yolunu da öyle, suyunu da öyle kullanır noktasına geldi. 
Dördüncüsüne
gelince, “kabalık” dediniz, asla bir hanımefendiye kabalık yapmayı düşünmem,
yine de kabalık yaptım demiyorum, ama ikaz etmeme rağmen, birkaç kez ikaz
etmeme rağmen, susmadınız. 
HÜSNÜYE
ERDOĞAN (Konya) – Herkes gördü! Herkes gördü ne yaptığınızı!
HAYDAR
AKAR (Devamla) – Evet, gördü. 
Genelde
de siz yapıyorsunuz bunu ve orada veya bir başka yerde oturuyorsunuz, konuşmacı
konuşmaya başladıktan sonra sürekli laf atıyorsunuz. 
RADİYE
SEZER KATIRCIOĞLU (Kocaeli) – Siz yapmıyor musunuz Sayın Akar? 
HAYDAR
AKAR (Devamla) – Söyleyecek sözü olan herkesin buraya gelip konuşması gerekiyor.

HÜSNÜYE
ERDOĞAN (Konya) – Sizden öğreniyoruz öyle yapmayı.
HAYDAR
AKAR (Devamla) – Eğer varsa, ben yanlış söylüyorsam bunu düzeltebilirsiniz,
beni ikna edebilirsiniz, bunda bir problem yok ama siz ikna olmuyorsunuz. Niye
ikna olmuyorsunuz biliyor musunuz? Çünkü bir yere endekslenmişsiniz, bir yere
kanalize olmuşsunuz, bütün düşüncenizi oraya yönlendirmişsiniz…(AK PARTİ
sıralarından gürültüler)
RADİYE
SEZER KATIRCIOĞLU (Kocaeli) – Lütfen, lütfen… 
HAYDAR
AKAR (Devamla) – …oradan gelecek talimatlara göre hareket ettiğiniz için,
burada kim konuşursa konuşsun, burada kim doğruları söylerse söylesin, burada
kim istatistiki veriler verirse versin, devletin kurumlarının yayınlamış olduğu
verileri versek bile siz oradan karşı çıkıyorsunuz. 
FATMA
BENLİ (İstanbul) – Ama her zaman sataşma yapılıyor. Niye öyle… 
HAYDAR
AKAR (Devamla) – Bu ülkede üretim olmaz, bu ülkede gelişme olmaz, bu kafanızı
değiştirmediğiniz sürece, bu beyninizi bir kişiye emanet ettiğiniz sürece bu
gelişme olmaz diyor, hepinize saygılar, sevgiler sunuyorum.
HÜSNÜYE
ERDOĞAN (Konya) – Sayın Vekilim, siz kendinize sahip olun. Sağ olun, var olun! 
FATMA
BENLİ (İstanbul) – Her zaman oluyor, ilk defa olan bir durum değil ki! 
BAŞKAN
– Teşekkür ederim Sayın Akar. 
Sayın
Bostancı…
MEHMET
NACİ BOSTANCI (Amasya) – Haydar Bey’in eleştirisini reddediyorum. Bunun şahidi
milletimizdir. 
BAŞKAN
– Teşekkür ederim Sayın Bostancı.
IX.- ÖNERİLER (Devam)
A) Siyasi Parti Grubu Önerileri (Devam)
1.- HDP Grubunun, Şanlıurfa Milletvekili
İbrahim Ayhan ve arkadaşları tarafından, Şanlıurfa ilinde yaşanan elektrik
kesintilerinin nedenlerinin araştırılması ve sorunların tespiti ve bu sorunlara
kalıcı çözümler bulunabilmesi amacıyla 4/1/2017 tarihinde Türkiye Büyük Millet
Meclisi Başkanlığına verilmiş olan Meclis araştırması önergesinin, Genel
Kurulun 6 Ocak 2017 Cuma günkü birleşiminde sunuşlarda okunmasına ve ön
görüşmelerinin aynı tarihli birleşiminde yapılmasına ilişkin önerisi (Devam)
BAŞKAN
– Halkların Demokratik Partisi Grubu önerisi aleyhinde Ali Ercoşkun, Bolu Milletvekili.

Buyurunuz
Sayın Ercoşkun. (AK PARTİ sıralarından alkışlar)
ALİ
ERCOŞKUN (Bolu) – Teşekkür ederim.
Sayın
Başkan, değerli milletvekilleri; Halkların Demokratik Partisi Grubu önerisi
aleyhine AK PARTİ Grubu adına söz almış bulunuyorum. Bu vesileyle heyetinizi
saygıyla selamlıyorum. 
Evet,
geçtiğimiz günlerde -grup önerisi gerçi Urfa’yla alakalı ama- özellikle
Türkiye’de yaşanan, İstanbul bölgesinde yaşanan elektrik kesintileri biraz önce
mevzubahis oldu. Tabii, yedi ana hattın, ana omurgayı besleyen yedi ana hattın
aynı anda, tarihte belki ilk defa arızalanması, doğal şartlardan kaynaklanan bu
arızalarla birlikte aslında daha sonra yapılan tetkiklerde üç ayrı noktada yer
altı kablolarının kesildiğinin tespit edilmesi ve buna benzer bazı girişimlerin
oluşması savcılık ayağında da bazı çalışmalara sebep olmuş durumda.
Dolayısıyla, şu anda dört ana hattın ayağa kalkmasıyla birlikte elektriğin
sağlanması ama bunun konforunun artacak şekilde tamamlanması noktasında
çalışmalar devam ediyor. Diğer taraftan bu saldırıların -siber saldırıların-
olmadığını ifade etmek de mümkün değil ama siber saldırılar neticesinde
elektrik kesintileri yaşanmış da değil, bunun altını özellikle çizmek lazım ama
bu saldırılara maruz kaldığımızı da özellikle bir kez daha ifade etmek
istiyorum. 
Son
on yılda elektrik ithalatına çok ciddi paralar ödüyoruz. Dolayısıyla,
ödediğimiz bu paralar, Türkiye’nin gelişimine, Türkiye’nin büyümesine paralel
olarak enerjinin vazgeçilmez bir unsur olduğunu düşünürsek, aslında, önümüzdeki
süreçte düşünmemiz gereken en önemli noktalardan bir tanesi. 
Kayıp
kaçak noktasında da son on üç yılda Türkiye genelinde yüzde 25’lerden yüzde
15’lere inen bir oranla karşı karşıyayız. Tabii, Doğu ve Güneydoğu Anadolu
Bölgelerini bu kapsamda değerlendirmiyoruz. Burada, bildiğiniz gibi, kayıp
kaçak noktasında çok yüksek oranlar söz konusu. Yapılan altyapı yatırımları ise
mevcut aboneliğin gerektirdiği ölçüde gerçekleşmiş durumda ama kayıp ve kaçağın
yüksek seviyede kullanılması, kullanılan elektriğin de vahşi bir şekilde
artmasına sebep oluyor. Yani, normal şartlarda 10 birim enerjiyle idare
edilebilecek bir ısıtma veya diğer ihtiyaçlar, kayıp kaçak elektrik sebebiyle
yani vahşi kullanım sebebiyle 15-20 birimlere kadar çıkıyor. Dolayısıyla,
kontrol edilemeyen, herhangi bir şekilde bir sayaçtan geçmeyen bu elektriğin
hatlara yüklenmesi ve dalgalanmaları sebebiyle de çok ciddi arızalar ve bu
arızaların getirdiği elektrik kesintilerinin de yaşanması söz konusu oluyor.
Tabii, bunun çözümü, kayıp kaçağın indirilmesi, sayaçların yasal hâle
getirilmesi ve bu sayede de kontrol edilebilir elektriğin arzının sağlanmasıyla
gerçekleşebilecek. Tabii, şu anda, yaklaşık olarak bütün Doğu ve Güneydoğu
Anadolu’da da kayıp kaçak elektrik oranlarının düşmesi, bu bahsedilen akıllı sayaçlarla
birlikte kontrol edilebilir bir büyümeyle birlikte gerçekleşiyor. Bunun
önümüzdeki süreçte de devam edeceğini hep birlikte görebiliriz.
Diğer
taraftan, elektrik altyapısıyla alakalı yatırım süreçleri otuz kırk yıla
dayanan bir geçmişe sahip. Dolayısıyla, hatlarda, 73 bin megavatları geçen bir
kurulu güce sahip olduğumuz için, büyümeyle beraber yüklenmeden kaynaklanan
bazı sıkıntılar da oluyor. Dolayısıyla, bizim yatırım miktarlarını artırmamız
lazım. Hiç yatırım yapmıyor değiliz, muhakkak ciddi yatırımlar yapılıyor. Bu
geçtiğimiz on üç yıl içerisinde enerji tüketimi eğer 3 katına çıktıysa yatırım
yapmadan bunun gerçekleşmesi mümkün değil. Ama, önümüzdeki beş yıl içerisinde
elektrik altyapısına yönelik 18 milyar liralık bir yatırımın gerçekleşeceğini geçtiğimiz
ay Plan ve Bütçe Komisyonunda olsun, Genel Kuruldaki bütçe görüşmelerinde
olsun, Sayın Enerji Bakanımız Berat Albayrak’ın ağzından da dinledik burada.
Dolayısıyla, enerji altyapılarıyla alakalı önümüzdeki beş yıl içinde
gerçekleşecek 18 milyarlık yatırım, aslında bize ciddi manada bu sıkıntıyı
aşabileceğimizi gösteriyor. 
Tabii,
2023’te 110 bin megavat kurulu güç hedefimiz var. Şu anda 73 bin megavatı aşmış
durumdayız. Elektrik enerjisi üretiminin ise 414 milyar kilovatsaate gelmesini
hedefliyoruz. 
2023’e
kadar, bildiğiniz gibi, 2 nükleer enerji santralinin devreye alınmasını
hedefliyoruz. Bir üçüncü nükleer santral için de şu anda gerekli çalışmalar
devam ediyor, kurulacak yerle alakalı seçenekler de 8-10 noktaya kadar inmiş
durumda bildiğim kadarıyla. Önümüzdeki süreçte bunun da tamamlanmasını
bekliyoruz. Dünyada 414 nükleer enerji santralinin devrede olduğunu biliyoruz.
Şu anda yapımı devam eden 100’ün üzerinde de nükleer enerji santrali var.
Bildiğiniz gibi, Fransa’da da enerjinin yüzde 70’i nükleer santrallerden
kaynaklanıyor. Japonya’da gerçekleşen bir depremden sonra nükleer enerji
tesisleri devre dışı bırakılmıştı ama son dönemde bu tesislerde tekrar elektrik
üretilmeye başladığını da buradan bir kez daha ifade etmek isteriz. 
Enerjiye
büyük paralar harcıyoruz, dolayısıyla yerli enerjiyi öne çıkarmamız lazım. Bu
manada, yerli linyit ve yerli kömür üretimine dayalı enerji üretimi gerçekten
önceliğimiz olmak durumunda. Bunun yanında, yenilenebilir enerji yatırımlarıyla
alakalı da süreçte çok ciddi bir hızlanma söz konusu. 2019 sonuna kadar
yenilenebilir kurulu güçte 45 bin megavatı hedefliyoruz. Bu süreçte Enerji
Bakanlığının çok ciddi adımları oldu sektörün önünü açacak ve devam ettirecek
noktada. İnşallah bunun neticelerini de hep birlikte alacağız. 
Doğal
gaz ve elektrikte gene Sayın Enerji Bakanımızın yaptığı açıklamalar var
biliyorsunuz, 2017’de doğal gaz ve elektrik fiyatlarında herhangi bir artış
öngörülmüyor. Bunun ana sebebi, 2009’da bin metreküp doğal gaza 500 doların
üzerinde bir rakam öderken şu anda bin metreküp doğal gazı 200-300 dolar
aralığında sağlayabiliyoruz. Dolayısıyla, doğal gazdan kaynaklanan elektrik
üretimi, doğal gazın kendi kullanımı ülkemiz için önemli. Bu manada elektrik
fiyatlarında da 2017 yılında herhangi bir artış olmayacağını, doğal gazda da
herhangi bir artış olmayacağını buradan bir kez daha ifade etmem lazım.
Enerji
portföyümüzün çeşitlendirilmesi bu manada önemli; işte bahsettiğim gibi,
nükleer, kömür, hidroelektrik, yenilenebilir enerji. Bu manada çeşitlendirme
anlamında da ciddi adımlar atıyoruz. Türkiye'nin jeopolitik konumu itibarıyla
da enerji noktasında bir “hub”, bir geçiş güzergâhında olmamız, aslında belki
de son dönemki siyasi gelişmelerle de ilişkilendirilebilecek bir konu. Çünkü,
enerjide Türkiye’nin attığı adımlar gerçekten önümüzdeki dönemde, önümüzdeki on
yıllarda, Avrupa’nın olsun dünya enerji piyasasının olsun önemli bir aktörü
olması noktasında Türkiye'nin önünü açmış durumda. Şanghay İşbirliği Örgütünün
2017 itibarıyla Türkiye'nin dönem başkanı olması, diğer taraftan TANAP ve Türk
Akımı noktasında önemli projelerde ciddi adımlar atılması da bunu destekleyecek
argümanlar. 
Enerji
hacmimiz bulunan ülkelerle yani enerji satın aldığımız ülkelerle bu ticareti
millî parayla yapacak olmamız -bu konuda attığımız adımlar da gene ülkemiz için
önemli- millî paramızla yani Türk lirasıyla bu ülkelerle yaptığımız enerji
ticaretini gerçekleştirecek olmamız aslında devrim niteliğinde bir karar.
Çünkü, en fazla dışarıya ödediğimiz para enerjiyle alakalı para ve bu manada,
döviz açığı anlamında da Türk parasıyla bu giderlerin ödenecek olması aslında
karşılıklı ticareti de artırabilecek adımlar. Yani, biz bir taraftan enerji
satın alırken diğer taraftan kendi ürünlerimizi Türk lirası üzerinden bu
ülkelere satışımızın önünü de açacak bir gelişme olacak. Dolayısıyla, millî
para üzerinden enerji ticaretinin gerçekleşecek olması, bu konuda Enerji
Bakanımız Berat Albayrak Bey’in çok ciddi adımları inşallah önümüzdeki süreçte
durumu lehimize çevirecek. 
Enerji,
Türkiye’nin vazgeçilmezi, en önemli gelişim ve genişleme araçlarından bir
tanesi ve bu konuda AK PARTİ hükûmetleri geçtiğimiz on dört yıl boyunca
Türkiye’nin ihtiyacını en doğru şekilde karşılarken inşallah önümüzdeki süreçte
bu yapılacak 18 milyarlık altyapı yatırımıyla beraber önümüz tekrar açılacak
diyorum.
Ben
grup önerisinin aleyhinde olduğumuzu belirtiyor, bu vesileyle Genel Kurulu
saygıyla selamlıyorum. (AK PARTİ sıralarından alkışlar)
BAŞKAN
– Teşekkür ederim Sayın Ercoşkun.
Öneriyi
oylarınıza sunuyorum…
MAHMUT
TOĞRUL (Gaziantep) – Karar yeter sayısı…
BAŞKAN
– Karar yeter sayısı talebi vardır, karar yeter sayısını arayacağım.
Kabul
edenler… Kabul etmeyenler… Öneri kabul edilmemiştir, karar yeter sayısı vardır.

Cumhuriyet
Halk Partisi Grubunun İç Tüzük’ün 19’uncu maddesine göre verilmiş bir önerisi
vardır, okutup işleme alacağım ve oylarınıza sunacağım.
2.- CHP Grubunun, Bursa Milletvekili Lale
Karabıyık ve arkadaşları tarafından, üniversite çalışanlarına yönelik hukuksuz
uygulamaların araştırılması amacıyla 11/10/2016 tarihinde Türkiye Büyük Millet
Meclisi Başkanlığına verilmiş olan Meclis araştırması önergesinin, Genel
Kurulun 6 Ocak 2017 Cuma günkü birleşiminde sunuşlarda okunmasına ve ön
görüşmelerinin aynı tarihli birleşiminde yapılmasına ilişkin önerisi
6/1/2017
Türkiye Büyük Millet Meclisi Başkanlığına
Danışma
Kurulu 6/1/2017 Cuma günü (bugün) toplanamadığından, grubumuzun aşağıdaki
önerisinin İç Tüzük’ün 19’uncu maddesi gereğince Genel Kurulun onayına
sunulmasını saygılarımla arz ederim.
 Levent
Gök 
 Ankara
 Grup
Başkan Vekili
Öneri:
Bursa
Milletvekili Lale Karabıyık tarafından, üniversite çalışanlarına yönelik
hukuksuz uygulamaların araştırılması amacıyla 11/10/2016 tarihinde Türkiye
Büyük Millet Meclisi Başkanlığına verilmiş olan Meclis araştırma önergesinin
(799 sıra no.lu) Genel Kurulun bilgisine sunulmak üzere bekleyen diğer
önergelerin önüne alınarak 6/1/2017 Cuma günlü birleşimde sunuşlarda okunması
ve görüşmelerinin aynı tarihli birleşiminde yapılması önerilmiştir.
BAŞKAN
– Cumhuriyet Halk Partisi Grubu önerisi üzerindeki söz taleplerini
karşılayacağım.
Önerinin
lehinde ilk söz, Bursa Milletvekili Lale Karabıyık’a aittir. 
Buyurunuz
Sayın Karabıyık. (CHP sıralarından alkışlar)
LALE
KARABIYIK (Bursa) – Teşekkürler Sayın Başkan.
Değerli
vekiller, üniversitelerdeki eğitim bir ülkenin hem dışa açılan penceresidir hem
de aslında geleceğe uzanan bir yoludur. Ancak, ülkemizde üniversiteler maalesef
siyasete alet olmaya başladı ve siyaset maalesef üniversitelerin içine bulaştı.

Sayın
vekiller, akademisyen kolay yetişmiyor. Yaklaşık bir buçuk yıldır burada
birlikte görev yapıyoruz, çoğunuz benim de bir akademisyen olduğumu biliyor ve
aranızda da çok sayıda -her partide- akademisyen olduğunu ben de biliyorum.
Akademisyen zorluklarla yetişiyor. İki yıl master yaparsınız. En iyi ihtimalle
dört yılda doktoranız biter. Ardından eğer kadro varsa ve uluslararası yayın
yapabildiyseniz yardımcı doçent olursunuz. En az üç yıl yardımcı doçentlik
yapmadan doçentlik başvurusunda bulunamazsınız. Doçentlik sınavında iki ağır
sınavdan geçersiniz, bazen bu birkaç yıl da sürebilir. En az bir üniversite
ortamında beş yıl doçentlik faaliyetinde ders vermeden profesörlüğe
başvuramazsınız -bunlar, bu söylediğim rakamlar en iyi ihtimallerle- ve sonunda
profesör olursunuz, akademisyenlikte ilerlersiniz. 
Sayın
vekiller, ben hem bir anneydim hem bir akademisyendim. Akademisyen olmanın
zorluklarından bahsettim size. Ben çocuğumu bebekken ayağımda sallarken bir
yandan da ders çalışmak zorundaydım, kitap okurdum. Benim kızım evcilik oynamaya
başladığında bebeğin böyle sallanacağını düşünüyordu: Eline kitabı alarak
ayağında bebeği sallayarak. Çünkü bu bir yaşam biçimidir sayın vekiller.
Bunları size niye anlattım? Akademisyen kolay yetişmiyor. Akademisyenler bu
ülkenin geleceğidir. Bizler öğrenci yetiştirdik, araştırma görevlisi
yetiştirdik ve bu amaçta emek harcadık, ülkenin geleceği için uğraştık. 
Evet,
şimdi geliyorum esas konuya. 15 Temmuz öncesinde de, 15 Temmuz sonrasında da
üniversitelerde hiç de hoş olmayan durumlar hasıl oldu. Öncesinde rektörlük
seçimleri, sonrasında o rektörün grubunda olmayan, oy vermeyen, seçime iştirak
etmeyen kişilere ya kadro verilmedi ya da onların hiçbiri idari göreve
alınmadı, uzak tutuldu. Hatta çoğu üniversitede, basından da bildiğiniz gibi,
aynı kişi hem rektör yardımcısıdır hem dekandır hem enstitü müdürüdür hem
yüksekokul müdürüdür. Neden, başka kişi mi yok? Hayır, “Bizim ekipten olsun,
bizim etrafımızdaki insanlardan olsun.” diye. 
Zaman
geldi, ki hâlâ da bu var, üniversitelerde birden fazla cemaat çarpıştı, aynı
üniversitede birden fazla cemaatin bir savaşı sanki. Benim grubumdakiler, benim
kadromdakiler, senin adamın, şunun adamı, bunun adamı derken eğitim her zaman
son planda gelmeye başladı. Bakın, az değil, benim de üniversite ortamında
yirmi yedi yıl altı aylık bir deneyimim söz konusu. 
Sayın
vekiller, durum böyle devam ederken aslında rektörlerin bu siyasi tutumları, bu
cemaatçi tutumları, geldi bir gün Hükûmetin işine yaradı, hiç ilgisi olmayan
bir OHAL KHK’sıyla rektörlük seçimleri bu sebep bahane gösterilerek maalesef
kaldırıldı ve Cumhurbaşkanının inisiyatifine bırakıldı. Buradaki çözüm bu
muydu? Hayır, değil. Ne yapılması lazımdı? Öncelikle bu mantıktan vazgeçmek
lazımdı yani siyaseti üniversiteye sokma mantığından ve rektörlerin seçim sonrasındaki
davranışlarının önüne geçilmesi gerekiyordu.
Rektörler
sadece akademisyenlerle mi uğraştılar kadro vermeyerek, hatta kendilerine
randevu bile vermeyerek? Hayır, kendi dönemlerinde görev yapan daire
başkanlarını da tenzilirütbe yaparak başka görevlere, daha alt kademelere
getirdiler. Onların yerini de, hiç liyakate bakmadan ve o göreve gelecek
kişileri de bulamadıkları için maalesef vekâleten atamalarla geçiştirmeye
çalıştılar. Benim üniversitem de bunlardan bir tanesi ve Türkiye’de çok sayıda
bu örnekte üniversiteyi ben Sayın YÖK Başkanına da Sayın Bakana da verdim,
ilettim. 
Geldik
15 Temmuz sürecine. 15 Temmuz sonrasında, her yerde olduğu gibi bu kurumlarda
da bir operasyon başladı. Sayın vekiller, suçluların cezalandırılması ne kadar
önemliyse suçsuz insanların korunması da o kadar önemli. Bana göre, bu konuda
yapılan en büyük hatalardan bir tanesi 15 Temmuz sonrasında üniversitelerde
FETÖ operasyonları için tek yetkinin KHK’yla rektöre verilmesiydi. Bakın, YÖK’e
bile değil, rektörler inisiyatif hâlindeydi, rektörün inisiyatifine bırakıldı
bütün kararlar ve dendi ki: “Bize FETÖ’cü olarak şüphelendiklerinin listesini
ver.” Rektörler liste vermeye başladı. Görüştüğüm 14 rektörün ifadesini
söylüyorum: Onlar 30-35 tane isim verdikleri zaman yeterli olmadı, “Daha fazla
olmalı.” diye bir bilgi geldiği zaman kendilerine, bu sayıyı 90’a, 100’e
çıkarttılar. Uzaktan yakından -olabilir, olmayabilir- herkesin ismini verdiler.
Kimisi kendisine oy vermeyeni de verdi, kimisi gerçekten şüpheli olanı da verdi
ama kimisi de “Biz bu sayıyı artıralım da sonra bana da ‘FETÖ’cüleri koruyor.’
demesinler.” diye çekinerek verdi. Ardından incelemeler başladı, hiçbiri
birisini tutmuyor sayın vekiller, bir üniversitedeki uygulama diğerini tutmadı.
Kiminde komisyon var, kiminde komisyon bu kişileri çağırdı, davet etti,
soruşturdu; kimisinde hiç çağırmadı; kimisi önce açığa alındı, sonra ihraç
edildi; kimisi direkt ihraç edildi; kimisi sebebini biliyor, işte, bir Bank
Asya hesabı varmış ya da bir dershane ya da bir byLock… Tabii ki byLock, tamam,
ona bir şey demiyorum ama kimisi de sebebini bile bilemedi veya sebep
gösterilen şeyin aslında ona ait olmadığını ifade de edemedi. Ben burada
suçlular da olduğunu biliyorum ama çok sayıda suçsuzun olduğunu da biliyorum.
Dendi ki: “Bir daha gözden geçirilecek.” Ne oldu? Yeni bir komisyon kuruldu
bazı üniversitelerde, bu da rektörün inisiyatifinde. Ha, bu arada unutmadan da
söyleyeyim, rektörler kendilerine ihraçtaki ve açıktaki öğretim üyeleri geldiği
zaman -eğer randevu verip konuşma tenezzülünde bulunmuşlarsa- dediler ki: “Biz
bilmeyiz; haşa, bizimle ilgisi yok, YÖK’ten geldi.” Ama YÖK’ten gelmediğini biz
biliyoruz çünkü YÖK’e rektörlerin imza attığı kişilerin isimleri gidiyor.
Ardından ne oldu? Yeni komisyonların kurulduğu ifade edildi bazı
üniversitelerde, aynı kişiler dosyaları buradan aldılar, bu tarafa koydular.
Bakın, gerçek suçluları tespit ettilerse son derece iyi bir şey ama onların
içerisinde suçsuzlar varsa bunun gerçekten vebali çok büyük. Bu ülkede
akademisyen kolay yetişmiyor ve artık, akademisyenler -kaçabilseler- kaçmayı
bile düşünüyorlar, bu çok yazık bir durum.
Sayın
vekiller, şunu hep söyledim Sayın YÖK Başkanına da, bütün ilgililere de:
“Rektörlere ne kadar güveniyorsunuz?” dedim. Yani, bazen bakıyorum, o rektörün
kendi ekibinde, yönetiminde bir tane FETÖ şüphelisi yok ama hep önceki
dönemlerden var. Bazen bakıyorum -biz de o camiadan geldik- “Bu garanti
FETÖ’cüdür.” dediğimiz kişi yerinde oturuyor ama diğerleri gitmiş, olmayacağını
düşündüğümüz kişiler. Bunun için, ısrarla söyledim, dedim ki: “Rektörleri de
bir mercek altına alın.” Ve rektörlerin her yaptığı veya her listeye koyduğunun
FETÖ’cü olduğunu söylemek mümkün değil sayın vekiller. Burada tekrar gözden
geçirme yapılması lazım. 15 Temmuz sonrasındaki açığa alınanlar… Açığa
alınanlar da hâlen bekliyor bu arada çünkü rektörler bazı şeylerin, gerçekten,
hesabını da veremiyorlar. Şunu da söyleyeyim: Bu operasyon başlamadan önce bazı
rektörlerin “Sen, sen, sen emekli ol çünkü ben seni koruyamam.” dediklerini de
biliyoruz, örneklerini de size verebilirim. 
Bu
nedenle, bu komisyonun kurulması ve haksızlığa uğrayanların araştırılması ve
rektörlerin bu görevleri ne kadar sağlıklı yaptığının incelenmesi de gerekiyor
değerli vekiller. Bu bizim sorumluluğumuzda, bunun vebali ağırdır.
Teşekkür
ediyorum. (CHP sıralarından alkışlar)
BAŞKAN
– Teşekkür ederim Sayın Karabıyık.
Cumhuriyet
Halk Partisi Grubu önerisi aleyhinde Burhanettin Uysal, Karabük Milletvekili.
Buyurunuz
Sayın Uysal. (AK PARTİ sıralarından alkışlar)
BURHANETTİN
UYSAL (Karabük) – Sayın Başkan, değerli milletvekilleri; Cumhuriyet Halk
Partisinin grup önerisi üzerinde söz almış bulunuyorum. Bu vesileyle yüce
Meclisi saygıyla selamlıyorum.
Tabii,
sözlerime başlamadan önce, dün İzmir’de vuku bulan terör olayını şiddetle, nefretle
kınadığımızı bir kez daha belirtmek istiyorum. Özellikle, kahraman polisimiz,
şehit polisimiz Fethi Sekin ve mübaşir Musa Can kardeşlerimize Allah’tan rahmet
diliyorum, yaralı olanlara da acil şifalar diliyorum.
Tabii,
benden önce çıkan akademisyen milletvekili arkadaşımız bir akademisyenin hangi
şartlarda yetiştiğini… Evet, bu milletvekili arkadaşımın söylediğinin tamamına
katılıyorum. Bir akademisyen çok zor şartlarda yetişiyor, ailesi, devletimiz
ona çok büyük yatırım yapıyor. Bir profesörün yetiştirilmesi için hem ailesi
hem devletimiz kırkyıl emek veriyor. Elbette ki kırkyıl emek verdikten sonra bu
kişiyi sistem dışına çıkarmak hem kişinin hem ailesinin hem de devletimizin bir
kaybıdır ama 15 Temmuz hadisesini de unutmayalım. Burada sizlerle birlikte, bu
bina bombalanırken sizlere ait olan, bu milletin helal vergisiyle satın alınmış
olan “Bir gün gelip düşman bu ülkeye saldıracak olursa bu uçakları, bu tankları
kullanın.” diye teslim ettiğimiz insanlar, o silahları bu ülkenin millî
iradesiyle seçilmiş parlamenterlerine, Cumhurbaşkanına, aynı zamanda o
silahların hakiki sahibi olan Türk milletine çeviriyorsa burada bir problem
var. Elbette ki bunu birinci derecede yapanlar akademisyenler veya öğretmenler
değildi ama Adil Öksüz’ü de nereye yerleştireceğiz? İçimizde tıpçı olan
arkadaşlarımız vardır. 15 Temmuz akşamı bu yangını söndürdük, hep beraber
söndürdük, burada canhıraş haykırdık, burada millî iradeye sahip çıktık. 15
Temmuz akşamı o yangını söndürdük ama bu yangının bir daha çıkmayacağına kim garanti
verebilir? Bir kanser hadisesi var, teşhisi yapıyorsun, tedavisini yapıyorsun
ama aradan bir süre geçtikten sonra metastaz yapıyor. Devletsen metastaz
yapmaması için de her türlü tedbiri alman gerekiyor. 
Devlet
sistemi 15 Temmuz akşamı raydan çıktı. Eğer o tren o ray üzerinde hareket
etmiyorsa buradan muhalefetin veya iktidarın bir şeyler anlatması hiçbir şeyi
ifade etmeyecektir. Gelin, birlikte bu treni bu rayın üstüne koyalım, bu tren
çalışmaya başlasın, ondan sonra “Bu treni ben daha hızlı ve güvenli götürürüm,
sen daha hızlı ve güvenli götürürsün.” tartışması içerisine girelim. Tren
çalışmazken, devlet çarkları dönmezken “Burada hata yapılıyor, işte mağdurlar
oluştu, bunun önlenmesi gerekiyor.” Evet, CHP’nin grup önerisinde aynen şu
ifadeyle kesin karar verilmiş, 15 Temmuz hadisesi anlatıldıktan sonra: “Bu
süreçte özellikle üniversitelerde ve kamu kurumlarında Fetullahçı terör
örgütüyle hiç ilgisi olmayan, devletine, vatanına bağlı çalışanların bir
kısmının açığa alındığı ya da görevlerinden el çektirildiği tarafımızca tespit
edilmiştir.” Ama siz, az önce Haydar Bey de burada kendisini anlatırken “Bu
devletin istatistiklerine, kurumlarına güvenmeyeceksiniz de ne yapacaksınız?”
diyorsunuz. Siz dinlerken rektörleri, hâkimleri, savcıları, sanıkları, delilleri
inceleme şansınız olmadı ki ama tek taraflı, gelen bir vatandaşı dinliyorsunuz,
burada nihai kararınızı da veriyorsunuz, “Bunlar suçsuz.” diyorsunuz. Elbette
ki suçsuzsa biz de onların arkasındayız. Bu amaçla da kanun hükmünde
kararnameler çıkarılıyor, bir taraftan suçlu olduğu tespit edilenler devlet
yönetiminden, devlet idaresinden, devlet çarkları dışına çıkarılırken
yanlışlıkla çıkarılmış olan kişilerin de devlet çarkları içerisine tekrar
alınması için var gücümüzle mücadele ediyoruz. 
Evet,
eğitim bizim vazgeçilmez unsurumuzdur. Özellikle de AK PARTİ iktidarı olarak,
2002 yılında 76 olan üniversite sayısını arttırdığımızla övündük. Biz,
üniversite dediğimiz zaman sadece fiziki binaları kastetmiyoruz. O binalara ruh
katacak olan akademisyenleri, çalışanları ve öğrencileridir. Akademisyenleri
olmadan o binaları yapmanın bir anlamının olmayacağını da biliyoruz. Ama, bu
akademisyenler eğer bu terör örgütünün ağabeyi konumundaysa, bir karargâhın
içerisinde generalleri yönlendirmeye çalışıyorsa müsaade edin de devlet
kendisini korusun, geleceğimizi korusun. Az önce ayağında büyüttüğün çocuğu bu
devlet korusun, siz de koruyun, biz de koruyalım. 
Evet,
değerli arkadaşlar, bu milletin konuşacağı konu terör olmamalı. Terörü
konuştuğumuz müddetçe her ne kadar muhalefet kabul etmese de üst aklın ekmeğine
yağ sürmüş olacağız. Zaten bu ülkede kaosu ve korkuyu hâkim kılmak istiyorlar.
Gelin bilimi konuşalım, gelin üniversiteleri konuşalım, gelin katma değeri
yüksek ürünleri nasıl üreteceğimizi, gençliğimizi nasıl yetiştireceğimizi;
bunları birlikte konuşalım. Ama, maalesef üst akıl 15 Temmuzda
gerçekleştiremediği hadiseyi bugün yine gerçekleştirmek için terör eylemleriyle
bizi baş başa bırakıyor. Bu, sadece ülkemiz için değil, elhamdülillah
Müslüman’ız, İslam toplumu için geçerli olan bir kaosun içerisindeyiz. 
Elimde
bir istatistik var, bunu da sizinle paylaşmak istiyorum: Yahudilerin 1 çocuğuna
verdiği eğitim süresi 13,4 yıl, Hristiyanların 1 çocuğuna verdiği eğitim süresi
9,3 yıl, Budistlerin çocuklarına vermiş oldukları eğitim süresi 7,8 yıl,
Müslüman toplumunun vermiş olduğu eğitim süresi ise 5,6 yıl. Eğer bu cehaletten
kurtulamazsak, bilim, bilgi ve eğitimde belirli bir aşamaya gelmezsek bizden
daha eğitimli toplumların kuklası konumuna geliriz diyorum. Bu sadece iktidar
partisinin bir hedefi olmamalı, bu konuda muhalefetin de iktidarın da tüm
toplumun da buna katkı vermesi gerektiğini düşünüyorum.
Değerli
milletvekilleri, tabii, devlet kademeleriyle memurların atılması ilk kez,
sadece Türkiye’de gerçekleşmiş bir hadise değil; örneğin, 1991’de
Çekoslovakya’da, 1992’de Bulgaristan’da, 1993’te Arnavutluk’ta, 1994’te
Macaristan’da, 1997’de Polonya’da, 1999’da Romanya’da ve Doğu-Batı Almanya’nın
birleşmesinin ardından Almanya’da ve Saddam sonrasında Irak’ta arındırma
politikaları yapılmıştır.
Değerli
milletvekilleri, iktidar olsun, muhalefet olsun, sorumluluk makamında kim
olursa olsun bu örgütün bütün unsurlarıyla birlikte devletin bünyesinden
sökülüp atılması için birlikte mücadele etmek, devletin bekası, milletimizin
birlik ve beraberliği, ülkemizin bölünmez bütünlüğü için elzemdir diyorum. 
15
Temmuz akşamı gösterdiğimiz birlik ve beraberliğin daim olması temennisiyle
yüce heyetinizi saygıyla selamlıyorum. (AK PARTİ sıralarından alkışlar)
BAŞKAN
– Teşekkür ederim Sayın Uysal.
Önerinin
lehinde İsmail Faruk Aksu, İstanbul Milletvekili. 
LEVENT
GÖK (Ankara) – Sayın Başkan, kısa açıklaması vardı. 
LALE
KARABIYIK (Bursa) – Bir açıklama yapabilir miyim efendim? 
BAŞKAN
– Sayın Aksu’dan sonra söz vereyim size Sayın Karabıyık.
Buyurun.
(MHP sıralarından alkışlar) 
İSMAİL
FARUK AKSU (İstanbul) – Sayın Başkan, sayın milletvekilleri; Cumhuriyet Halk
Partisi tarafından verilen grup önerisi üzerine Milliyetçi Hareket Partisi
Grubu adına söz aldım. Genel Kurulu ve aziz milletimizi saygıyla selamlıyorum. 
2016
yılında yaşanan kâbus dolu günlerin sona ermesini, şehit haberlerinin artık
gelmemesini, ülkemizin huzura kavuşmasını beklerken önce 1 Ocakta İstanbul
Ortaköy’de bir eğlence mekânına yapılan terör saldırısı, ardından dün İzmir’de
adliyeye yönelik hain saldırı girişimi hepimizi derin bir üzüntüye sevk etti.
İzmir’deki hain saldırı kahraman Polisimiz Fethi Sekin’in müdahalesiyle
önlenmiş ancak Fethi Sekin ve adliye görevlisi Musa Can çatışmalarda maalesef
şehit olmuştur. Şehitlerimize Allah’tan rahmet, yaralılara acil şifalar,
milletimize başsağlığı diliyorum. Yaşadığımız bu acıların son bulmasını Cenab-ı
Allah’tan niyaz ediyorum. 
Terörizm,
varlığımıza, birliğimize ve bizi bir arada tutan ortak değerlere kastetmek,
kardeşlik hukukumuzu bozmak ve ülkemizi bir kaos girdabına sokmak istemektedir.
Yol açtığı acılar ve toplumun geleceğine yönelttiği tehditlerle birlikte terör,
temel insan hakları değerlerine, demokrasiye ve hukukun üstünlüğü ilkesine de
darbe indirmektedir. Türkiye, taşeron terör örgütleriyle çok cepheli bir
şekilde mücadele etmektedir. Bu nedenle karşımızdaki ihanet yapılanmasıyla
yapılan mücadele de ancak birlik ve beraberlik hukuku güçlendirilerek başarılı
olunabilecektir. 
Değerli
milletvekilleri, bilindiği gibi, 15 Temmuz hain darbe girişimi, parti ayrımı
gözetmeksizin bütün siyaset kurumlarına, Türk devletinin kuruluş esaslarına ve
son tahlilde milletimizin tamamına yapılmıştır. Yıllarca Türk Silahlı
Kuvvetlerine ve diğer kurumlara sirayet eden FETÖ’cü hainler, Türkiye’yi ateşe
vermek, vatana ve millete kastetmek amacıyla Türk milletine silah doğrultmuş,
Türk tarihinde nadir görülebilecek bir ihanete imza atmışlardır. Bu nedenle, 15
Temmuzdaki FETÖ’cü kalkışmaya karışan kim varsa ismi, unvanı, sıfatı ve mevkisi
ne olursa olsun hesap vermeli ve bedelini ödemelidir. 15 Temmuzda yaşananlar
hiçbir siyasi mülahazanın, vatanın ve milletin bekasının, birlik ve
bütünlüğünün önünde ve üzerinde olmadığını herkese göstermiştir. O sebeple
kimsenin 15 Temmuz yaşanmamış gibi davranmaya, bu meşum kalkışmayı görmezden
gelmeye hakkı bulunmamaktadır. 
Bu
yaşananların ardından Türkiye’nin siyasi alanda yalnızlaştırılmasına, ekonomik
alanda ise zorda kalmasına yönelik hamleler de birbiri peşi sıra gelmeye
başlamıştır. Yaşanan bu olağan dışı gelişmeler sonucu Anayasa’nın 120’nci
maddesi uyarınca Bakanlar Kurulu 21 Temmuz 2016’dan itibaren ülkenin bütününde
doksan gün süreyle olağanüstü hâl ilan etmiş, olağanüstü hâl kararı önce 19
Ekim 2016’dan itibaren doksan gün süreyle, daha sonrasında da 19 Ocak 2017’den
itibaren üç ay daha uzatılmış, her üç karar da Türkiye Büyük Millet Meclisinde
kabul edilmiştir. Milliyetçi Hareket Partisi olarak bilindiği gibi olağanüstü
hâl uygulamasına ilişkin her üç karara da terörün kökü kazınana, FETÖ’yle hesaplaşma
bitene kadar devletin elini güçlendirmek için destek verdik. 
Alınan
olağanüstü hâl kararı çerçevesinde bugüne kadar toplam 12 adet kanun hükmünde
kararname çıkarıldı. Kararnamelerle FETÖ’yle mücadele kapsamında gerekli
önlemlerin alınması öngörüldü. Bu kapsamda FETÖ’yle irtibatı ve iltisakı
bulunan bazı eğitim ve sağlık kurumları, öğrenci yurtları, üniversite, vakıf,
dernek ve sendikalar kapatılırken yargı ve Türk Silahlı Kuvvetleri
mensuplarıyla diğer kamu çalışanlarının kamu görevlerinden çıkarılmasına
yönelik tedbirler uygulandı. Kanun hükmünde kararnamelerle bugüne kadar asker,
hâkim, öğretim görevlisi ve memur olmak üzere 85.645 kamu görevlisi görevinden
çıkarıldı. Tabii bu sayıya kamu kurumlarının kanun hükmünde kararnameler
dışında yaptıkları çıkarmalar dâhil bulunmamaktadır. Türk Silahlı Kuvvetleri ve
kamu kurumları içinde 15 Temmuz FETÖ darbe girişimine adı karışan, göz yuman
veya görevinin sorumluluklarına riayet etmeyen kim varsa devlet kurumlarından
ayıklanması yerindedir ve şarttır, bunda bir tereddüt yoktur. Bununla birlikte
bu tespitlerin bir soruşturmaya dayanması ve soruşturma süreçleriyle
somutlaştırılması gerekmektedir. Yeterli inceleme ve soruşturma yapılmadığı
için boşu boşuna kimsenin itibar ve saygınlığıyla oynanmamalıdır. İtiraz mekanizmaları
sağlıklı bir şekilde ve talepler ciddiye alınarak işletilmelidir. “Sonuçta olan
yine garibana oldu.” fikri kamuoyunda oluşmamalı, bu süreçte kazanılan halk
desteği kaybedilmemeli, devlete olan inanç bu sebeple zedelenmemelidir. Haksız
ve mesnetsiz yere açığa alınan veya ihraç edilenler daha fazla mağdur olmadan
eski konumuna getirilmelidir. 15 Temmuzun elebaşları, siyasettekiler dâhil her
kesimdeki ayağı, yurtta sulh konseyi üyeleri de bir an önce açığa
çıkarılmalıdır. Aksi durum, FETÖ mücadelesinin istismarına ve sulandırılmasına
yol açacak, savunma hakkını kısıtlayarak yürütülen soruşturma ve kovuşturmalar,
suçlunun suçsuzdan ayrılmasını imkânsızlaştıracak, gerçeği açığa çıkaramayacak
ve terör örgütüyle mücadeleye zarar verecektir. 
Milliyetçi
Hareket Partisi, hukukun üstünlüğüne inanan, demokrasi ve insan hakları gibi
vazgeçilmez ilkeleri savunan bir siyaset çizgisinin takipçisidir. Bu anlayış
çerçevesinde, bu süreçte adaletin gecikmeden tecelli etmesini ve adil yargılama
hakkına titizlikle uyulmasını, hukukun, devletin vazgeçilmez bir gereği olarak
görmekteyiz. 
Altı
aydır devam eden olağanüstü hâl uygulaması sırasında vatandaşlarımızın
karşılaştığı sorunlar ve taşıdıkları bazı kaygılara işaret etmek istiyorum.
Bunların başında adaletin tesisine ilişkin endişeler gelmektedir; bunları, hak
arama özgürlüğünün kısıtlanması, kamu görevlilerinin somut bulgulara dayanmadan
görevine son verilmesi, savunma hakkının göz ardı edilmesi, asılsız ihbar ve
şikâyetlere dayalı işlem yapılması, yapılan hataların düzeltilmesinde geç
kalınması, alt düzeydeki görevlilerle uğraşılırken üst düzey görevliler ve
siyasetçiler hakkında bir işlem yapılmaması, OHAL kapsamına girmediği hâlde
kanun hükmünde kararnamelerle farklı konularda da düzenleme yapılması, kripto
olarak görevlerine devam eden FETÖ’cülerin kasıtlı, yanlış yönlendirmesiyle
oluşan mağduriyetler olarak ifade edebiliriz. Kuşkusuz, hiçbirimiz, şunları
görmezden gelemeyiz: Her gün anneler, babalar ve eşlerden binlerce telefon ve
mesaj alıyoruz. Bunların tamamının kasıtlı ve samimiyetten uzak olduğunu
düşünemeyiz. Askerî öğrenciler, er ve erbaşlar, uzman erbaşlar ve birçok alt
rütbeli asker “tatbikat”, “teröre müdahale” ve benzeri emirlerle nereye
gittiklerini ve neye hizmet ettiklerini bilmeden o gece dışarı çıkarılmışlardır.

Yine,
kamu kurumlarında çalışanlardan asılsız ihbar ve şikâyetlere dayalı olarak
şüphe üzerine ihraç edilenler bulunmaktadır. 
Öte
yandan, olağanüstü hâl ilanı sonrasında çıkarılan kanun hükmünde kararnamelerin
yer yer olağanüstü hâl ilanını gerektiren konular dışındaki hususları da
düzenlediği görülmektedir. ÖYP kapsamında alınan araştırma görevlilerinin bir
soruşturma yapmadan tamamının görevlerine son verilmesi bu anlamda
anlaşılabilir değildir. 
Artık,
bütün bunlarla ilgili soruşturmaların yapılmış, ilgililerin durumlarının net
olarak ortaya çıkmış olması, bu doğrultuda, suçsuz olan varsa mağduriyetlerinin
bir an evvel giderilmesi gerekmektedir; zira bu insanların maaşına, evine,
arabasına, her şeyine tedbir konulmaktadır. Şayet bu, bir yanlışlığa dayalı
olarak yapılmışsa sonradan denilecek olan “pardon” bu mağduriyeti telafi
edemeyecektir. 
Olağanüstü
hâl, kuşkusuz şartların gerektirdiği durumlarda başvurulması gereken anayasal
bir kurumdur. Bununla birlikte uygulamanın hukuk esas alınarak, adalet
anlayışını egemen kılarak ve haklıyla haksızı, suçluyla suçsuzu birbirinden
ayıracak adil bir yönetim anlayışı ortaya koyarak sürdürülmesi zorunludur; bu
hâlde vatandaşlarımızda oluşan soru işaretleri giderilmiş, topyekûn bir
mücadele anlayışı hâkim kılınmış olacaktır. 
Milliyetçi
Hareket Partisi, her gelişmeyi devlet ve millet yararına, hak, hukuk ve adalet
adına titizlikle izleyip doğru gördüklerini desteklerken yanlış bulduklarını da
eleştirmeyi sürdürecektir.
FETÖ kalkışması ve artçı terör saldırıları millî birlik
ve kardeşliğimiz üzerinde telafisi ve tamiri zaman alacak yıkım ve yaralar
açmıştır. Kuşkusuz, devletin temel işlevi, çatısı altında yaşayanların
güvenliğini sağlaması, anarşi ortamına fırsat vermemesidir. Bununla birlikte
hukukun üstünlüğüne riayet ve demokrasinin kılavuzluğuna bağlılık şu sıralar en
çok gözetilmesi ve dikkat edilmesi gereken bir husustur. 
Bu düşüncelerle hepinizi saygılarımla selamlıyorum.
(MHP sıralarından alkışlar)
BAŞKAN – Teşekkür ederim Sayın Aksu.
Sayın
Karabıyık, bir söz talebiniz var sanıyorum. 
Mikrofonunuzu
açıyorum, buyurunuz. 
VII.- AÇIKLAMALAR (Devam)
21.- Bursa Milletvekili Lale Karabıyık’ın,
Karabük Milletvekili Burhanettin Uysal’ın CHP grup önerisi üzerinde yaptığı
konuşmasındaki bazı ifadelerine ilişkin açıklaması
LALE
KARABIYIK (Bursa) - Teşekkürler Sayın Başkan. 
Az
önce iktidar partisinden konuşma yapan sayın vekil sanki biz suçluların tespit
edilmesini istemiyormuşuz gibi bir algı yarattı. 
Şimdi,
bu sürecin doğru yürütülmesi gerektiğini ifade ettim ben, kurunun yanında yaşın
da yanmaması gerektiğini söyledim. Suçluların cezalandırılması ne kadar
önemliyse suçsuzların da korunması önemlidir dedim. Rektörlerin inisiyatifine
bırakılmış olduğunu ifade ettim. 
Siz
de sadece rektörleri dinliyorsunuz. Yani, biz insanları dinleyerek karar
vermiyoruz ama siz de sadece rektörleri dinliyorsunuz. Rektörlerin tamamına
güveniyor musunuz bu süreçte? “Gelin, bilimi konuşalım; gelin, katma değeri
yüksek ürünleri konuşalım.” dediniz. Evet, konuşalım ama, maalesef, Sayın
Vekil, bunlar üniversitelere siyaset karıştırılarak, bu yöntemlerle olmaz,
konuşulamıyor. Bu nedenle, doğru yolda mısınız? Ben gerçek FETÖ’cülerin hâlen
üniversitelerde oturduklarını, rektörlerden başlayarak, bunu söylemek
istiyorum; bunu inceleyin diyorum sadece. FETÖ’cüleri koruma gibi bir algı
yaratmanıza müsaade edemeyiz. 
Teşekkür
ederim.
BAŞKAN
- Teşekkür ederim Sayın Karabıyık.
IX.- ÖNERİLER (Devam)
A) Siyasi Parti Grubu Önerileri (Devam)
2.- CHP Grubunun, Bursa Milletvekili Lale
Karabıyık ve arkadaşları tarafından, üniversite çalışanlarına yönelik hukuksuz
uygulamaların araştırılması amacıyla 11/10/2016 tarihinde Türkiye Büyük Millet
Meclisi Başkanlığına verilmiş olan Meclis araştırması önergesinin, Genel
Kurulun 6 Ocak 2017 Cuma günkü birleşiminde sunuşlarda okunmasına ve ön
görüşmelerinin aynı tarihli birleşiminde yapılmasına ilişkin önerisi (Devam)
BAŞKAN
- Cumhuriyet Halk Partisi Grubu önerisi aleyhinde Hasan Basri Kurt, Samsun
Milletvekili. 
Buyurunuz
Sayın Kurt. (AK PARTİ sıralarından alkışlar)
HASAN
BASRİ KURT (Samsun) - Teşekkür ediyorum.
Sayın
Başkan, kıymetli milletvekilleri; Cumhuriyet Halk Partisinin 15 Temmuz darbe
girişimi sonrası üniversitelerde gerçekleşen uygulamalarla ilgili vermiş olduğu
önergenin aleyhinde söz almış bulunuyorum. Hepinizi saygıyla selamlıyorum.
Bugün,
diğer kurumlarda olduğu gibi, üniversitelerimizde de FETÖ’yle iltisakı bulunan,
irtibatı bulunan kişilerin nasıl ve ne yöntemlerle görevlerine son
verildikleriyle ilgili defaten burada görüşmeler oldu; sizlerle, muhalefet
partileriyle görüşmeler oldu. Bunlar çok net kriterler olarak belirlendi. Biz
bütün iletişim kanallarını da açık tutarak, Hükûmetimiz bütün iletişim
kanallarını açık tutarak, sadece birinin birisini bir şekliyle suçlaması değil
ama bir delillendirme neticesinde ancak bunlara müsaade edildiğini ifade etmek
istiyorum. Bu çok net. Gerçekleşen uygulamalar bugüne kadar her türlü itiraza
da açık bir şekilde yani mahkemelerin itirazına, siyasi itirazlara veya basın
yoluyla itirazlara da bunların her biri madde madde konu edilerek açık bir
şekilde ifade edilebilir. Bunun herhangi bir şekilde Türkiye'de kısıtlandığını
da hiç kimsenin ifade edemeyeceğini düşünüyorum. Ancak CHP’nin grup önerisinde
dikkatimi çeken bazı kesin hüküm cümleleri var. Araştırma komisyonu
kurulmasıyla ilgili bir önergede bu kadar kesin hükümlerin olması da bir
taraftan yazım tekniği açısından çok sağlıklı değildir diye düşünüyorum. Mesela
“15 Temmuz darbe girişimini fırsat bilerek mevcut siyasi iktidara muhalif
kişilerin açığa alındığı ve görevden el çektirildiği…” diye devam ediyor ve bu
kesin bir hüküm cümlesi olarak… Böyle bir şey varsa Türkiye’nin mahkemeleri
ortada. Herhangi bir şekilde delillendirilen şeylerin zaten buranın konusu
olmasına da gerek yok, o, gerekli ilgili makamların konusu olur ve gerekli
şekillerde bunlar kendi karşılığını, ifadesini bulur. 
Bizlerin
burada yasama faaliyeti gerçekleştirirken karşımıza çıkan zorluklardan bir
tanesi de önceden hazırlanmış bu kesin hükümler. Bunlara özellikle ana
muhalefet partisi tarafından hassas davranılması, dikkat edilmesini de istirham
ediyoruz. Çünkü yapmış olduğumuz işlem gerçekten yeri geldiğinde, evet, sadece
burada bir konuşma olarak geçmesiyle birlikte günü geldiğinde, on yıl sonra,
yirmi yıl sonra tutanaklara geçen ve Meclis zabıtlarına geçen, Mecliste bir
arşive geçen, bir hafızaya geçen unsurlar. Bunlar konusunda hassas olunması
gerektiğini düşünüyorum. 
Ben,
daha önce de burada AK PARTİ Grubumuz adına Burhanettin Hocamız ifade ettiler,
görüşlerini tekrar etmek istemiyorum, kendi görüşlerine katılıyorum ve bu
konuda grubumuzun aleyhte oy vereceğini ifade etmek istiyorum.
Muhterem
heyetinizi saygıyla selamlıyorum. (AK PARTİ sıralarından alkışlar)
BAŞKAN
– Teşekkür ederim Sayın Kurt. 
HAYDAR
AKAR (Kocaeli) – Sayın Başkan…
BAŞKAN
– Buyurun.
HAYDAR
AKAR (Kocaeli) – Hatip bizi, hassas olmamızla ilgili…
BAŞKAN
– Duyamıyorum.
HAYDAR
AKAR (Kocaeli) – Hatip, konuşmacı, iktidar partisinin konuşmacısı, bize hassas
olmakla ilgili uyarılarda bulundu. Bu 15 Temmuz FETÖ girişimi ve ondan sonra
yapılan uygulamalarla ilgili, üniversitedeki akademisyenlerle ilgili veya diğer
konuşmalarla ilgili. Bunun bir algı oluşması anlamında Cumhuriyet Halk
Partisinin sanki hassas davranmadığı konusunda bir algı oluşabilir. Bu nedenle
de izin verirseniz…
BAŞKAN
– “Hassas olmak lazım.” dediyse bunda bir sorun görmüyorum Sayın Akar. Yani
sataşma anlamında bir sorun görmüyorum.
HAYDAR
AKAR (Kocaeli) – Ama Sayın Başkan…
OSMAN
AŞKIN BAK (Rize) – Biz de hassasız efendim.
HAYDAR
AKAR (Kocaeli) – Ama sanki biz hassas değilmişiz gibi…
OSMAN
AŞKIN BAK (Rize) – Hepimiz hassasız.
BAŞKAN
– Değil, o çok genel bir cümle Sayın Akar.
HAYDAR
AKAR (Kocaeli) – Ama böyle bir yorum çıkabilir çünkü bazı…
BAŞKAN
– Sayın Akar, çok genel bir cümle.
HAYDAR
AKAR (Kocaeli) – İzin verirseniz yerimden söyleyeyim o zaman.
OSMAN
AŞKIN BAK (Rize) – Efendim hepimiz hassasız.
BAŞKAN
– Buyurunuz mikrofonunuzu açıyorum, bir dakika süreyle.
VII.- AÇIKLAMALAR (Devam)
22.- Kocaeli Milletvekili Haydar Akar’ın,
Samsun Milletvekili Hasan Basri Kurt’un CHP grup önerisi üzerinde yaptığı
konuşmasındaki bazı ifadelerine ilişkin açıklaması
HAYDAR
AKAR (Kocaeli) – Sayın Başkan, konuşmacının, konuşmasından sanki Cumhuriyet
Halk Partisinin 15 Temmuzdan bu yana veya o cemaatle ilişkili olan insanlar
konusunda hassas davranmıyormuş ya da kürsüde konuşan arkadaşlarımız bu konuyla
ilgili hassas davranmıyormuş gibi bir algı çıkıyor, öyle bir şey çıkıyor. Evet,
bizim AKP’den çok daha fazla hassas davrandığımız bu konuda konuşmalarımız da
çok net ve açık. 
Bir
başka konu da: “Sizin araştırma önergenizde kesin hükümler var.” diyor. Evet,
kesin hükümler var çünkü bu bir realite. 15 Temmuzla ilgisi olmayan, FETÖ’yle
ilgisi olmayan akademisyenler var. Var mı? Var. Hiç alakası olmamasına rağmen
-ki en çok Kocaeli Üniversitesinde var bu- ihraç edildiler. Neyle ilgili ihraç
edildiler? Barış bildirgesiyle ihraç edildiler. O barış bildirgesinin içeriğine
biz 3 milletvekili aynı gün katılmadığımızı da söyledik ve kamuoyuyla da
paylaştık ama bir akademisyen bir bildirgeye imza koyması veya fikirlerini
açıklaması nedeniyle meslekten menedilemez, ihraç edilemez, üniversiteden ihraç
edilemez. Yani siyasal bilgiler fakültesindeki bir akademisyen fikrini
açıklamayacak da neyi açıklayacak?
BAŞKAN
– Teşekkür ederim Sayın Akar.
Sayın
Karabıyık, buyurunuz.
23.- Bursa Milletvekili Lale Karabıyık’ın,
Samsun Milletvekili Hasan Basri Kurt’un CHP grup önerisi üzerinde yaptığı
konuşmasındaki bazı ifadelerine ilişkin açıklaması
LALE
KARABIYIK (Bursa) – Teşekkürler Sayın Başkan.
Sayın
konuşmacı, hazırlanan önergede teknik hassasiyet gözetilmediğini ifade etti ve
“fırsat bilerek” diye cümleyle başladı. Sayın hatibe şunu söylemek istiyorum:
Biz bu konuda gerekli hassasiyeti gösteriyoruz. Aynı hassasiyeti bu sürecin
doğru yürütülmesi, hakkaniyetle yürütülmesi konusunda da sizlerden bekliyoruz.
Ama, ben size sadece sosyal demokrat olduğu için ve Atatürkçü olduğu için,
hiçbir bağlantısı olmadığı hâlde açığa alınanları da gösterebilirim. “Fırsat
bilerek” denen cümle aslında bunu ifade ediyor. Biz sizlerin de bu süreci doğru
yönetmesini istiyoruz hakkaniyetle, kurunun yanında yaşın da yanmayacağı
şekilde. Bunu ifade etmek istedim.
Teşekkürler
Sayın Başkan.
BAŞKAN
– Teşekkür ederim Sayın Karabıyık.
IX.- ÖNERİLER (Devam)
A) Siyasi Parti Grubu Önerileri (Devam)
2.- CHP Grubunun, Bursa Milletvekili Lale
Karabıyık ve arkadaşları tarafından, üniversite çalışanlarına yönelik hukuksuz
uygulamaların araştırılması amacıyla 11/10/2016 tarihinde Türkiye Büyük Millet
Meclisi Başkanlığına verilmiş olan Meclis araştırması önergesinin, Genel
Kurulun 6 Ocak 2017 Cuma günkü birleşiminde sunuşlarda okunmasına ve ön
görüşmelerinin aynı tarihli birleşiminde yapılmasına ilişkin önerisi (Devam)
BAŞKAN
– Cumhuriyet Halk Partisi Grubu önerisini oylarınıza sunuyorum: Kabul
edenler... Kabul etmeyenler... Öneri kabul edilmemiştir. 
Adalet
ve Kalkınma Partisi Grubunun İç Tüzük’ün 19’uncu maddesine göre verilmiş bir
önerisi vardır, okutup işleme alacağım ve oylarınıza sunacağım.
3.- AK PARTİ Grubunun, bastırılarak
dağıtılan 447 sıra sayılı Kanun Teklifi’nin kırk sekiz saat geçmeden gündemin
"Kanun Tasarı ve Teklifleri ile Komisyonlardan Gelen Diğer İşler"
kısmının 2’nci sırasına alınmasına ve diğer işlerin sırasının buna göre
teselsül ettirilmesine ilişkin önerisi 
06/01/2017
Türkiye Büyük Millet Meclisi Başkanlığına
Danışma
Kurulu 06/01/2017 Cuma günü (bugün) toplanamadığından, İç Tüzük’ün 19’uncu
maddesi gereğince, grubumuzun aşağıdaki önerisinin Genel Kurulun onayına
sunulmasını arz ederim.
 Mehmet
Naci Bostancı
 Amasya
 AK
PARTİ Grup Başkan Vekili
Öneri:
Bastırılarak
dağıtılan 447 sıra sayılı Kanun Teklifi’nin kırk sekiz saat geçmeden gündemin
"Kanun Tasarı ve Teklifleri ile Komisyonlardan Gelen Diğer İşler"
kısmının 2’nci sırasına alınması ve diğer işlerin sırasının buna göre teselsül
ettirilmesi önerilmiştir.
BAŞKAN
– Adalet ve Kalkınma Partisi Grubu önerisi lehinde Ramazan Can, Kırıkkale
Milletvekili.
Buyurunuz
Sayın Can. (AK PARTİ sıralarından alkışlar)
RAMAZAN
CAN (Kırıkkale)- Sayın Başkan, değerli milletvekilleri; Genel Kurulu saygıyla
selamlıyorum.
Konuşmama
başlarken dün İzmir’de meydana gelen menfur saldırıyı lanetliyorum. Orada şehit
düşen kardeşlerimize Allah’tan rahmet diliyor, yakınlarına başsağlığı
diliyorum; yaralılarımıza da acil şifalar temenni ediyorum.
Bugün
grup önerimizle, Komisyonda yoğun müzakere edilen, Türkiye Cumhuriyeti
Anayasası’nın bazı hükümlerini değiştiren teklifin gündemin 2’nci sırasına
alınmasını öneriyoruz. İnşallah, pazartesi günü de Türkiye Büyük Millet Meclisi
Genel Kurulunda Anayasa görüşmelerine devam edeceğiz ve Anayasa görüşmeleri
buradan Genel Kurulun takdiriyle nitelikli çoğunluğa kavuşup milletimize
gidecek ve milletimiz, asil emanetin sahibi bu konuda bir karar verecektir.
Hayırlı
uğurlu olsun, Allah utandırmasın diyor, Genel Kurulu tekrar saygıyla
selamlıyorum. (AK PARTİ sıralarından alkışlar)
BAŞKAN
– Teşekkür ederim Sayın Can. 
Adalet
ve Kalkınma Partisi Grubu önerisi aleyhinde Mahmut Toğrul, Gaziantep
Milletvekili. 
Buyurunuz
Sayın Toğrul. (HDP sıralarından alkışlar) 
MAHMUT
TOĞRUL (Gaziantep) – Teşekkür ederim.
Sayın
Başkan, değerli milletvekilleri; Genel Kurulu saygıyla selamlıyorum. 
Değerli
arkadaşlar, pazartesiden itibaren Türkiye’de yeni bir dönemin tartışıldığı…
Uzun bir dönemdir AKP ve MHP’nin ortakça Türkiye’ye giydirmek istediği yeni bir
taslakla karşı karşıyayız. 
Değerli
arkadaşlar, ülkenin koşullarına baktığımızda, aslında yapılmak istenenin
Türkiye’nin iradesini tek bir kişiye endekslemek, tek bir kişinin tüm
yetkileri; yürütmeyi, yasamayı, yargıyı bir bütünen zapturapt altına almak olduğu
bir sistemi tartışacağız.
Peki,
bu sistemi tartışırken, şimdiye kadar hazırlanma biçimi dâhil, Türkiye
toplumuna sunulma biçimi dâhil, ne yapıldı? Gözden kaçırılarak, kapalı kapılar
ardında hazırlıklar yapılarak, maalesef, Türkiye toplumunda yapılmak istenen
şey gözden kaçırılarak, gizli saklı kapalı kapılar ardından tamamlanarak
götürülmek isteniyor.
Değerli
arkadaşlar, biz, hem hazırlanma biçiminin bu şekilde doğru olmadığını hem
Türkiye’de bugün aslında bu tartışmanın yürütülmesinin koşullarının olmadığını
açıklıkla söylemek zorundayız. Neden hazırlama biçimi? Biraz önce söylediğim
gibi, kapalı kapılar ardında hazırlanılmış ve toplumdan kaçırılmış bir süreci
yaşıyoruz. Bakın, pazartesi, bu gündem başladı başlayalı ifade ediyoruz diyoruz
ki: Bu tartışma toplumun gözü önünde yapılsın, TRT’de tüm toplum tartışmaları
izlesin; kim neyi savunuyor, kim neyi istiyor bunlar toplumun gözü önünde
tartışılsın ve toplum buna şahit olsun, kimin neyi istediğine. Ancak, AKP Grubu
çoğunluğunu dayatarak bunu toplumdan kaçırmak istiyor. 
Bu
kadar önemli bir değişikliği tartışıyoruz, ülkemizin, kimilerine göre ulusal
kurtuluş savaşı mücadelesi verdiği bir dönemde -ki bu söz bize ait değil,
iktidara, Cumhurbaşkanına ait- böyle bir dönemde bir rejim değişikliği anlamına
gelecek toplu bir değişiklik yapıyoruz. Peki, bunu yaparken siyasal ortam
nasıl? Bakın, bir partinin eş genel başkanları dâhil 11 milletvekili
cezaevinde. Yasama faaliyetinde olması gereken, bu sıralarda olması gereken eş
başkanlarımız, grup başkan vekillerimiz, milletvekillerimiz maalesef yasama
faaliyetine katılamıyorlar. Bu anayasanın tartışılacağı sürece de
katılamayacaklar çünkü rehin alınmış durumdalar. AKP iktidarı biliyor ki böyle
bir değişikliği durdurabilirse ancak Türkiye’nin en dinamik gücü olan Halkların
Demokratik Partisi bunu durduracaktır. Çünkü, bizim söylediğimiz şey
Türkiye’nin tam demokrasiye sahip olmasıdır. Biz, mevcut sistemin de sorunlu
olduğunu ve bizim ihtiyacımızın tam demokrasi olduğunu öteden beri ifade etmeye
çalışıyoruz. 
Değerli
arkadaşlar, sadece milletvekillerimiz rehin değil, bakın, 70’in üzerinde
belediye eş başkanımız tutuklu, yine 60’a yakın belediyemize kayyum atandı; 10
binlere yakın parti çalışanımız, partimize gönül vermiş olanlar, yeni, eski
yöneticilerimiz şu anda maalesef gözaltında, 3 binin üzerinde parti
çalışanımız, il, ilçe eş başkanımız, belediye başkanımız tutuklandı. Gerekçe
ne? Gerekçe, işte böyle bir kaotik ortamda bir Anayasa değişikliğine doğru yol
alırken HDP’yi çalışamaz, çalışma yürütemez bir hâle getirmek. Tüm Anayasa
değişikliğini bizim üzerimizden kurguladıklarını; 7 Hazirandan sonra
başlatılan, aslında, bize karşı yürütülen siyasi soykırım operasyonlarının
sebebinin bu sürdürülen ve pazartesiden itibaren tartışacağımız rejim
değişikliği olduğunu biz biliyoruz. 
Yüz
yıldır bu ülkede tekçi, asimilasyoncu, ırkçı bir yaklaşım, bir hegemonik bakış
açısı söz konusu; böyle bir paradigma var. Halkların Demokratik Partisi, işte,
bu paradigmaya karşı, çoğulcu ve yerinden yönetimi esas alan bir yaşam tarzını
tüm Türkiye'deki farklılıkların bir çatışma sebebi değil, tam tersine tüm
Türkiye'deki renklerin, kültürlerin, inançların, etnik grupların, birbirini
olduğu gibi kabul ettiği bir tam demokrasiye ihtiyacı olduğunu ifade etti.
İşte, bu paradigma, toplumdan teveccüh görünce, Halkların Demokratik Partisi
barajı aşıp 7 Haziranda yüzde 13’ün üzerinde oy alınca, AKP bırakın tek adam
diktasını kurmayı, tek başına iktidar olmayı dahi kaybetti. İşte, bunu
görenler, bu paradigmanın halk tarafından kabul gördüğünü görenler, barışçıl
bir ortamda bizim haklılığımızı halkın bize teslim edeceğini ve buna teveccüh
göstereceğini görenler, maalesef, bu ülkede bir savaş başlattılar. Cizre’de,
Şırnak’ta, Sur’da, Nusaybin’de kent yıkımları yapıldı. İnsanlar bodrumlarda
diri diri yakıldı. 81 olan il sayımız, şu anda fiilen 80’e düşürüldü. Tüm bu
kadar yıkım, tek adam diktasını, tüm ülkenin iradesini tek adama teslim etmeye
çalışma sürecini başlatmak içindi. 
Şimdi,
biliyoruz, 2013-2015 arasında bu ülkenin kadim sorunu olan Kürt sorununun
çözümüne yönelik yürütülen çaba, maalesef…
HÜSEYİN
KOCABIYIK (İzmir) – Öyle bir sorun yok ya. 
MAHMUT
TOĞRUL (Devamla) – Böyle bir sorun yoktu da neyi yürütüyordunuz 2013-2015
arasında? 
HÜSEYİN
KOCABIYIK (İzmir) – Sorun sizsiniz. Sorun çözüldü.
MAHMUT
TOĞRUL (Devamla) – Yürütülen süreçte, anlaşıldı ki çözüm ortamında işte HDP’nin
çoğulcu ve yerinden yönetim anlayışı karşılık bulacak, Türkiye toplumu bunu
benimseyecek. Hemen savaşa başlayanlar ve savaştan medet umanlar, bu ülkede
bakın, daha 2014 yılında bu süreci görmüş olmalılar ki maalesef “çöktürme
planı” adı altında planlar hazırladılar. 
ŞAHİN
TİN (Denizli) – Aynı şeyleri tekrar ediyorsun.
MAHMUT
TOĞRUL (Devamla) – Bu çöktürme planlarında bakın, Cizre, Şırnak, Sur daha
yaşanmazken 15 bin insanın öleceğini söylemişler, 10 bin insanın yaralanacağını
söylemişler, 300-500 bin arasında nüfusun yer değiştireceğini söylemişler…
ALİM
TUNÇ (Uşak) – PKK mı söyledi?
MAHMUT
TOĞRUL (Devamla) – …ve bunun için yürütülen yanlış dış politika ve Türkiye
içerisine alınan 3 milyon Suriyeli mülteciyi Kürtler arasına özellikle Rojava
ile Türkiye Kürtleri arasına bir Arap kemeri oluşturmak üzere yerleştirme
planları yapılmış.
Şimdi,
durum buyken işte…
ALİM
TUNÇ (Uşak) – Kendi kafanızdakini söylüyorsunuz siz. Kobani’de, diğer yerlerde
yaptığınızı söylemek istiyorsunuz herhâlde. 
MAHMUT
TOĞRUL (Devamla) – Eğer dinlerseniz meramımı anlayacaksınız. 
Eğer
bu ülkede bu yapılan planlarla halkların, bir arada yaşamasına, birbirinin
farklılığını birbirinin zenginliği olarak göreceği bir süreci yaşamasına
kaosla, savaşla cevap verilmiştir.
HÜSEYİN
KOCABIYIK (İzmir) – Halklar yok, millet var.
MAHMUT
TOĞRUL (Devamla) – Değerli arkadaşlar, bu Anayasa’nın bu koşullarda yapılması,
olağanüstü hâl koşullarında bir referanduma gitmek olasılığının olması bile
aslında bu tartıştığımız Anayasa’nın meşruiyetine gölge düşürecektir. Şu anda
fiilen, bakın fiilen bırakın bizim seçim çalışmasını yürütmemizi, bugün ülkenin
hemen hemen tamamında bir basın açıklaması yapmak yasaklanmış, bir tepki göstermek,
yanlışa, özellikle dış politikadan kaynaklı bugün yaşadığımız güvenlik
politikalarına karşı bir tepki koymamız engellenmiş. Tüm durum buyken şimdi de
bu değişikliği pazartesiden itibaren halkın gözünden kaçırarak… 
Peki,
halkın gözünden kaçırmak istemiyorsanız bu tartışmayı neden kamuoyunun önünde
yapmıyoruz? Neden? 
HÜSEYİN
KOCABIYIK (İzmir) – Kamuoyu önünde yapılıyor.
MAHMUT
TOĞRUL (Devamla) – TRT “full time” göstersin arkadaşlar, kim ne istiyor, neyi
savunuyor; bunu gösterelim. O zaman gerçekten anlaşılacaktır ki bu ülkede
yapılmak istenen nedir?
HÜSEYİN
KOCABIYIK (İzmir) – İzmir Adliyesinde yaptınız o tartışmayı.
MAHMUT
TOĞRUL (Devamla) – Bu ülkede biz çoğulculuk deyince, sizin tekçi,
asimilasyoncu, ırkçı sistemi siz şimdi bir tek adam diktasıyla taçlandırmak
istiyorsunuz.
ŞAHİN
TİN (Denizli) – Biz asimilasyon yapmıyoruz.
MAHMUT
TOĞRUL (Devamla) – Ama Türkiye toplumu olarak, HDP’liler olarak biz asla buna
geçit vermeyeceğiz, asla bunun gerçekleşmesine, hayallerinizin gerçekleşmesine
fırsat vermeyeceğiz diyorum. 
Genel
Kurulu saygıyla selamlıyorum. (HDP sıralarından alkışlar) 
ŞAHİN
TİN (Denizli) – Biz asimilasyoncu olsaydık siz burada olmazdınız. 
BAŞKAN
– Teşekkür ederim Sayın Toğrul.
HÜSEYİN
KOCABIYIK (İzmir) – İzmir Adliyesinde yaptınız siz o tartışmayı.
BERDAN
ÖZTÜRK (Ağrı) – Çık, konuş. Söyleyeceğin varsa gel kürsüden söyle, oradan
sataşma.
HÜSEYİN
KOCABIYIK (İzmir) – Söz verse de çıksam kürsüye.
MEHMET
NACİ BOSTANCI (Amasya) – Sayın Başkan…
BAŞKAN
– Sayın Bostancı…
MEHMET
NACİ BOSTANCI (Amasya) – Sayın Başkanım, Sayın Toğrul, esasen geçmişte de
Mecliste birçok defalar konuşulmuş, tartışılmış, cevapları verilmiş konuları
tekrar etti. Bunları reddediyoruz. “Tekçi, asimilasyoncu yaklaşım vesaire,
savaş mavaş…” tekrar tekrar bunları cevaplamaktan yoruluyoruz ama zabıtlarda
var. Bunu merak edenler okuyabilirler.
MAHMUT
TOĞRUL (Gaziantep) – Durum değişmiyor Naci Bey.
BAŞKAN
– Teşekkür ederim Sayın Bostancı.
Önerinin…
AHMET
YILDIRIM (Muş) – Sayın Başkan…
BAŞKAN
– Sayın Yıldırım…
AHMET
YILDIRIM (Muş) – Ben de tutanaklara geçmesi açısından söylüyorum. Sayın
Bostancı, cevapları verilmiş bazı sorularımızdan söz etti. Üç beş cümle arasına
sıkışmış, onları mütemadiyen tekrar eden, onun ötesine geçmeyen kalıp söylemler
dışında hiçbir sorumuza cevap verilmemiştir. Mesela, ben kendim 3 defa şu
kürsüden sordum: 9 Şubat 2016 günü dönemin Başbakanı Sayın Davutoğlu, Hollanda
dönüşünde uçaktaki gazetecilerin sorularına verdiği bir cevapta, özellikle bu
çatışmaların 20 Temmuz Suruç patlamasıyla başlamasından çok önce, Ekim 2014’te
bütün güvenlik birimlerine kendisinin talimat verdiğini… 
BAYRAM
ÖZÇELİK (Burdur) – Böyle bir konuşma usulü yok Başkanım. 
AHMET
YILDIRIM (Muş) – “Hazırlık yapılmasını, harekete geçin dediğimde harekete
geçeceksiniz.” söylemini 9 Şubatta bizzat Davutoğlu kullanarak bizim
iddialarımızı doğrulamıştır. Bu, sadece cevap veremedikleri birçok
sorularımızdan bir tanesi.
BAŞKAN
– Peki, Sayın Yıldırım, teşekkür ederim.
Sayın
Bostancı…
MEHMET
NACİ BOSTANCI (Amasya) – Sayın Başkanım, bunların da cevabı verilmiştir. Sayın
Yıldırım belki o oturumlarda yoktu. Sürekli Sayın Davutoğlu’nun geçmişte
söylediği farklı zamanlardaki sözlerine atıf yaparak kendi tezlerini
haklılaştırmaya çalışıyorlar. Bu anlayışı reddediyoruz.
AHMET
YILDIRIM (Muş) – “Ben başlattım, ben!” diyor.
BAŞKAN
– Teşekkür ederim Sayın Bostancı.
Önerinin
lehinde Tülay Kaynarca, İstanbul Milletvekili.
Buyurunuz
Sayın Kaynarca. (AK PARTİ sıralarından alkışlar) 
TÜLAY
KAYNARCA (İstanbul) – Sayın Başkan, değerli milletvekilleri; Adalet ve Kalkınma
Partisi grup önerisi lehinde söz aldım, Genel Kurulu saygıyla selamlıyorum.
Öncelikle,
dün İzmir’de gerçekleşen terör saldırısını lanetliyorum ve bu saldırıda
hayatını kaybeden ama olası bir facianın da canıyla önüne geçen kahraman
şehidimiz Fethi Sekin başta olmak üzere şehitlerimize Allah’tan rahmet,
yaralılarımız var, onlara da acil şifalar diliyorum.
Ama
şu kürsüden yeniden ifade etmek isteriz ki, terör örgütleri, PKK, DAEŞ, YPG,
PYD, bütün katil sürülerinin her birine en iyi cevap, bu ülkenin birliği
olacak, dirliği olacak, kardeşliği olacak, beraberliği olacak.
Sayın
Başkanım, değerli milletvekilleri; Adalet ve Kalkınma Partisinin grup önerisi
gündemle ilgilidir. Bugün gündemimizde 446 sıra sayılı, salı gününden bu yana
görüşmelerine devam ettiğimiz Emekli Sandığı ve sicil affını da içeren
tasarının görüşmelerinin bitimine kadar devam edeceğiz ve bunu tamamlayacağız.
Pazartesi günü itibarıyla da inşallah Anayasa değişikliği teklifinin
görüşmelerine başlamayı öngörüyoruz. 
Anayasa
teklifiyle ilgili, değişiklik teklifiyle ilgili Komisyonda görüşmeler
gerçekleştirildi. Bu görüşmelerde, çok değerli milletvekillerimizin, gerek
muhalefet gerek Adalet ve Kalkınma Partisinden tüm milletvekillerimizin çok
değerli katkıları oldu ve ciddi bir aşamaya gelindi. İnanıyorum ki Genel
Kurulda da aynı hassasiyet, aynı inanç ve katkı sunulma amaçlı görüşler ifade
edilecek ve anayasa değişiklik teklifi bu Meclisten çıktıktan sonra
milletimizin, millî iradenin tecellisine sunulacak diye düşünüyor ve
inanıyorum. 
Bu
duygu ve düşüncelerle AK PARTİ grup önerisi lehinde görüş bildiriyor, Genel
Kurulu saygıyla selamlıyorum. (AK PARTİ sıralarından alkışlar) 
BAŞKAN
– Teşekkür ederim Sayın Kaynarca. 
Önerinin
aleyhinde, Levent Gök Ankara Milletvekili.
Buyurunuz
Sayın Gök. (CHP sıralarından alkışlar) 
LEVENT
GÖK (Ankara) – Tülay Hanım, yedi dakikanız kalmış, kullanabilir miyim onu da?
TÜLAY
KAYNARCA (İstanbul) – Hayır, zaman çok değerli. 
LEVENT
GÖK (Devamla) – Sayın Başkan, değerli milletvekilleri; Adalet ve Kalkınma
Partisinin grup önerisi üzerinde söz aldım. Hepinizi sevgiyle saygıyla
selamlıyorum. 
Grup
önerisine baktığımızda, çalışmaları biten Anayasa değişikliğine ilişkin
Komisyon raporunun sıra sayısı aldığı ve sıra sayısı alan bu Anayasa
değişikliği teklifinin öne alınmasına ilişkin bir önerge. Bildiğiniz gibi,
pazartesi günü Anayasa değişikliğine başlayacağımıza dair bir program da geçen
hafta içerisinde buradan geçti. Anlaşılıyor ki Adalet ve Kalkınma Partisinin
öncelikli gündemi Anayasa, varsa yoksa Anayasa. İstanbul’da patlayan bombalar
da, Kayseri’de patlayan bombalar da, dün İzmir’de patlayan bombalar da Adalet
ve Kalkınma Partisinin asla ilgi göstermeyeceği bir alan. 
ALİM
TUNÇ (Uşak) – Tabii, bizim ilgimiz dışında, ilgili olanlar belli. 
LEVENT
GÖK (Devamla) – Değerli arkadaşlar, tam bir buçuk yıl içerisinde tam 464 kişi
bombalı saldırılarda hayatını kaybetti. Son El Bab Fırat Kalkanı
operasyonundaki şehitlerimiz bu sayıya dâhil değil. Türkiye'nin dört bir yanı
cehenneme dönmüş, Türkiye'nin içi cehenneme dönmüş, artık en güvenilir
illerimizde dahi terör acımasızca yüzünü gösteriyor. Bunların nedenlerini,
sonuçlarını incelemek hepimizin görevi, buna katkı sağlamak hepimizin görevi.
Sağlayalım diyoruz. Bakın, terör çok can yakıyor, analar ağlıyor, anaların
gözyaşını dindirelim. 
Cumhuriyet
Halk Partisi olarak, burada “Biz şunu getirdiğimiz zaman terörü önleyeceğiz.”
diye bir kanun teklifi getirin ya da bir değişiklik getirin, derhâl destek
vereceğiz diyoruz ama Adalet ve Kalkınma Partisinden çıt yok; varsa yoksa
başkanlık rejimi, daha önemli o. Yani başkanlığa evrileceği belli olan bir
rejimde umrunda değil, terör umrunda değil.
Şimdi,
önceki gün İçişleri Bakanı burada terörle ilgili bilgi verdi, aynen şu sözleri
söyledi, dedi ki Sayın Süleyman Soylu: “Terör örgütünü adım adım izliyoruz.
Terör örgütünü izlerken de –altını çizerek söylüyor bir de Sayın Bakan- hangi
hareket kabiliyetlerini ve taktiklerini ortaya koyduklarını öğreniyoruz, ona
göre terör örgütünün hamlelerinden önce hamle yapıyoruz.”
Değerli
arkadaşlarım, yani bir iktidar diyor ki: “Ben terör örgütlerinden önce
düşünüyorum onların ne yapacağını, olayları bir adım önden takip ediyorum.”
Yani takip edilen hâli bu. Sayın Soylu döneminde dün ölen, hayatını kaybeden
yurttaşlarımızın sayısıyla tam 120 yurttaşımız hayatını kaybetti. 464
yurttaşımız bir buçuk yılda hayatını kaybetti. Bu, terör örgütünün takip
edilmiş hâli.
Değerli
arkadaşlarım, ciddi olalım. Yani Türkiye'nin bu yakıcı sorunu konusunu niye
burada tartışmıyoruz, görüşmüyoruz? Pazartesi günü gelin, Meclis açık, Meclis Televizyonunu
da açalım; terör konusunda bütün partiler ortak bir duruş sergilesin, herkes
birlik beraberlik mesajı versin ama buradan bir sonuç da çıkaralım. E niye bunu
yapmıyorsunuz? Varsa yoksa Anayasa değişikliği.
Peki,
Türkiye'nin geldiği bu noktada, terörün azmasında, bu hâle gelmesinde iktidarın
payı ne? İktidarın payı yok mu bu işte? Suriye politikası… Başından beri
söyledik, Suriye’de yanlış yapıyorsunuz. Suriye’de bu iş bir gün bize mutlaka
döner, Suriye politikanızı değiştirin. Burada Esad’cı olduk, bilmem neci olduk,
sizler millî oldunuz. Biz bu haklı uyarıları yaparken, neredeyse kutuplaşan bir
dünya yarattınız, Cumhuriyet Halk Partililer suçlandı “Suriye politikası
yanlış, bundan dönün.” dediği için. Biz söyleyince anlamıyorsunuz ama önceki gün
Başbakan Yardımcısı Sayın Numan Kurtulmuş diyor ki: “Suriye politikamız
başından beri yanlıştı.” 
Değerli
arkadaşlarım, peki, bu noktaya nasıl geldiniz? Bunu söylediğiniz anda bunu
söylemekle de kurtulabilecek misiniz? Yani Suriye politikası yanlışsa bunun
siyasi sorumluluğu ve hesabı verilmeyecek mi? Sizin o “Biz yanlış yaptık.”
dediğiniz Suriye politikasından dolayı Türkiye bir ateş topuna döndü. Kontrol
edilemeyen cihatçı örgütler işte bu yüzden geliyor Türkiye’ye, bu yüzden
yuvalanıyorlar. Hiç mi payınız yok? Yanlış yapıyorsanız sorumluluğunu da yerine
getireceksiniz. Niye sorumluluğu yerine getirmiyorsunuz? Gelin, bu politikayı
tartışalım, “Hayır, bu politika da kenarda kalsın, biz Anayasa’yı görüşelim.”
E, görüşüyorsunuz, ne oluyor? İşte İzmir’de patlayan bir bomba yine
yurttaşlarımızı, canlarımızı bizden alıyor ve pek çok yaralı ortaya çıkıyor.
“İncirlik
Üssü” diye bir tartışma açıyorsunuz. Türkiye Cumhuriyeti’nin dış politikasının
iflası, değerli arkadaşlarım, Türk dış politikasının bugünlerdeki konumu. Bir
Sayın Bakan çıkıyor, diyor ki: “İncirlik Üssü’nün kalmasının anlamı yok.”
Şimdi, bir gün önce böyle söyleniyor, gazeteciler de bize söylüyorlar, “Blöf
yapmasınlar, yani gereğini yapacaklarsa yapsınlar.” diye biz söylüyoruz. Bakan
bu sözleri söyledikten bir gün sonra “Bizim İncirlik Üssü’yle ilgili herhangi
bir düşüncemiz yok.” diye kendi kendini tekzip ediyor. Değerli arkadaşlarım,
böyle tutumlarla ne Türk dış politikası yönetilir ne Türkiye siyaseti tanzim
edilir. 
FETÖ
soruşturması… Uyarıyoruz, az önce de konu oldu akademisyenlerden işten
çıkarılanlar, sağ olsun, sayın bakanlarımızla da görüşüyoruz, bildiğimiz
insanların “Bir de bunlara bakın, nasıl tablosu?” diye. Hükûmet yetkililerinin
bize ifadesi ne oluyor biliyor musunuz? “O konu rektörlerden gelen listelere
göre oluyor.” Değerli arkadaşlarım, peki, rektörlerden gelen listelere göre
oluyorsa, o rektörlere güvenebiliyor musunuz? Sorun burada. Rektörler, kendi
üniversitelerindeki çekişmelerinden dolayı aleyhinde olan bir sürü öğretim
üyesi hakkında raporlar gönderiyorlar. E, bu bir süzgeçten geçmiyor ama. Yani
bizim muhatabımız rektörler olmak durumunda imiş ama bizim muhatabımız Hükûmet
çünkü kanun hükmünde kararnameyi yayımlayan Hükûmet. Doğal olarak bunda çok
titiz olunmalı. Biz, gerçekten FETÖ’cülerin daha işbaşında kaldığını ama FETÖ
mağduru olan akademisyenlerin işten uzaklaştırıldığını anlatmaya çalışıyoruz.
Ha, bunu ister anlarsınız ister anlamazsınız, inşallah bir gün başımıza tekrar
bombalar yağmaz; uyarmak istediğimiz konu bu. Yine biz gereğini yaparız ama
bunları dikkate alın arkadaşlar.
Hadi
bunu da dikkate almadınız, Millî Eğitim Bakanlığı Müsteşarı “Benim bu göreve
getirileceğim öğrenildiği anda bir bakan ‘Sakın bu görevi kabul etme, başına
her türlü iş gelebilir.’ dedi.” diye açıklama yapıyor. Değerli arkadaşlarım,
vahim bir tablo, ciddi bir tablo; bunu Hükûmet sorguluyor mu? Ya, bu Müsteşar
ne demek istedi? Kimdir bu bakan? AKP’nin bakanı, CHP’nin bakanı değil, MHP’nin
bakanı değil, HDP’nin bakanı değil; AKP’nin içinden bir bakan çıkmış -şu anda
görevde olur olmaz onu bilemem, onu Müsteşar bilir- ve böyle bir söz söylemiş.
Şimdi, bu sözün bir anlamı yok mu, bir ciddiyeti yok mu? “Kimdir bu bakan?”
diye hesap soruyor musunuz? Yok. Bir ayrışmaya gidiyor musunuz? Yok. Ondan
sonra, FETÖ’yle mücadele… O Müsteşar bu sözü söyledikten tam beş dakika sonra
bunun gereği yapılmalıydı, beş dakika içinde, hatta bir dakika içinde. Üç dört
gündür bekliyoruz, kimseden tık yok; unutturulmaya, karartılmaya ve soğutulmaya
çalışılıyor. E, böyle bir tabloda FETÖ’yle mücadele edebilir misiniz? Gelin biz
size destek olalım. Kimdir bu bakan biz de bilelim. O bakan Türkiye'nin başına
başka işler açmasın eğer görevdeyse, görevde değilse gereğini yapın; bir sürü
insan tutuklanıyor, gözaltına alınıyor, gereğini yapın arkadaşlar. E, bunları
söylediğimiz zaman “Bırakın onları bir kenara, Anayasa’yı görüşelim…” Değerli
arkadaşlarım, Türkiye yangın yeri, ekonomi alarm veriyor, dolar almış başını
gidiyor.
Meclis
Televizyonu bugünkü, cuma günkü görüşmeleri de yayınlamak durumunda,
pazartesiden başlayan Anayasa görüşmelerini de yayınlamak durumunda. İktidar
partisinden tam üç gündür yanıt bekliyoruz. Pazartesi günü başlayacak olan
Anayasa görüşmelerinde Meclis Televizyonunun çalıştırılması konusundaki
iradenizi ortaya koyun. Daha hâlâ tartışıyorlar. Daha durun bakalım. “Üstlerle
görüşülüyor, bize gelene kadar değişebilir.” Ne değişebilir arkadaşlar? Bir
Meclis Televizyonunu açmak bu kadar zor mu? Yani, halk, Anayasa gibi çok önemli
bir konuda bilmeyecek, bilgilenmeyecek de hangi konuda bilecek? Halk bilmesin,
görmesin, duymasın. Haklı eleştiriler yerine getirilmesin. Varsa yoksa Anayasa
değişikliği. 
Değerli
milletvekilleri, bu yol, iyi bir yol değil; bu yol, Türkiye’yi kutuplaştıran,
ayrıştıran bir yol. Bu ısrarlarınızdan lütfen vazgeçin ve halkın gerçek
gündemini Mecliste hep beraberce tartışalım diyor, hepinizi sevgiyle saygıyla
selamlıyorum. (CHP sıralarından alkışlar) 
BAŞKAN
– Teşekkür ederim Sayın Gök. 
Öneriyi
oylarınıza sunuyorum…
III.- YOKLAMA
(CHP sıralarından bir grup milletvekili
ayağa kalktı)
LEVENT
GÖK (Ankara) – Yoklama istiyoruz efendim. 
BAŞKAN
– Bir yoklama talebi vardır. Yoklama işlemini gerçekleştireceğim. 
Sayın
Gök, Sayın Karabıyık, Sayın Durmaz, Sayın Çamak, Sayın Yiğit, Sayın Tamaylıgil,
Sayın Akaydın, Sayın Bektaşoğlu, Sayın Arslan, Sayın Gaytancıoğlu, Sayın Akın,
Sayın Bekaroğlu, Sayın Zeybek, Sayın Havutça, Sayın Kara, Sayın Köse, Sayın
Karadeniz, Sayın Özdemir, Sayın Torun, Sayın Köksal. 
Evet,
yoklama için iki dakika süre veriyorum. 
(Elektronik
cihazla yoklama yapıldı)
BAŞKAN
– Toplantı yeter sayısı yoktur. 
Birleşime
on dakika ara veriyorum. 
Kapanma Saati: 17.54
DÖRDÜNCÜ OTURUM
Açılma Saati: 18.08
BAŞKAN: Başkan Vekili Mehmet Akif HAMZAÇEBİ
KÂTİP ÜYELER: Fehmi KÜPÇÜ (Bolu), Sema KIRCI
(Balıkesir)
-----0-----
BAŞKAN
– Sayın milletvekilleri, Türkiye Büyük Millet Meclisinin 52’nci Birleşiminin
Dördüncü Oturumunu açıyorum.
III. YOKLAMA
BAŞKAN
- Adalet ve Kalkınma Partisi Grubu önerisinin oylamasından önce istem üzerine
yapılan yoklamada toplantı yeter sayısı bulunamamıştı.
Şimdi
yoklama işlemini tekrarlayacağım.
Yoklama
için iki dakika süre veriyorum.
(Elektronik
cihazla yoklama yapıldı)
BAŞKAN
– Toplantı yeter sayısı vardır.
IX.- ÖNERİLER (Devam)
A) Siyasi Parti Grubu Önerileri (Devam)
3.- AK PARTİ Grubunun, bastırılarak
dağıtılan 447 sıra sayılı Kanun Teklifi’nin kırk sekiz saat geçmeden gündemin
"Kanun Tasarı ve Teklifleri ile Komisyonlardan Gelen Diğer İşler"
kısmının 2’nci sırasına alınmasına ve diğer işlerin sırasının buna göre teselsül
ettirilmesine ilişkin önerisi 
BAŞKAN
- Öneriyi oylarınıza sunuyorum: Kabul edenler... Kabul etmeyenler... Öneri
kabul edilmiştir.
Alınan
karar gereğince, gündemin “Kanun Tasarı ve Teklifleri ile Komisyonlardan Gelen
Diğer İşler” kısmına geçiyoruz.
1’inci
sırada yer alan, Türkiye Cumhuriyeti Emekli Sandığı Kanunu ile Bazı Kanun ve
Kanun Hükmünde Kararnamelerde Değişiklik Yapılmasına Dair Kanun Tasarısı ile
Plan ve Bütçe Komisyonu Raporu’nun görüşmelerine kaldığımız yerden devam
edeceğiz.
X.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- Türkiye Cumhuriyeti Emekli Sandığı
Kanunu ile Bazı Kanun ve Kanun Hükmünde Kararnamelerde Değişiklik Yapılmasına
Dair Kanun Tasarısı (1/796) ile Plan ve Bütçe Komisyonu Raporu (S. Sayısı: 446)
(x)
BAŞKAN
- Komisyon? Yerinde.
Hükûmet?
Yerinde.
Geçen birleşimde, İç Tüzük’ün 91’inci maddesine göre
temel kanun olarak görüşülen 446 sıra sayılı Kanun Tasarısı’nın ikinci
bölümünde yer alan 21’inci madde üzerindeki son önerge işleminde kalınmıştı.
Önergeyi hatırlatmak için tekrar okutup oylarınıza sunacağım. Ancak, okutacağım
bu önergeye ilişkin olarak önerge sahiplerinin bir düzeltme talebi olmuştur.
İşleme alınıp Genel Kurulun bilgisine sunulan önergelerin bu hâliyle oya
sunulması gerekir ancak düzeltme talebi hususunda siyasi parti gruplarına bilgi
verildiği ve gruplardan bir itirazın gelmediği görülmektedir.
Bu nedenle, önergenin yeni hâlini okutuyorum: 
Türkiye Büyük Millet Meclisi
Başkanlığına
Görüşülmekte olan 446 sıra sayılı Türkiye Cumhuriyeti
Emekli Sandığı Kanunu ile Bazı Kanun ve Kanun Hükmünde Kararnamelerde
Değişiklik Yapılmasına Dair Kanun Tasarısı’nın 21’inci maddesinin aşağıdaki
şekilde değiştirilmesini arz ve teklif ederiz.
 Mehmet
Naci Bostancı (Amasya) ve arkadaşları
"MADDE
21- 4706 sayılı Kanunun ek 4 üncü maddesi aşağıdaki şekilde değiştirilmiştir.
EK
MADDE 4- Türkiye Kızılay Derneği, Türkiye Yeşilay Cemiyeti ve Türkiye Yeşilay
Vakfı ile Darülaceze Başkanlığı, Darüşşafaka Cemiyeti ve Türk Hava Kurumu
tarafından kuruluş amaçlarına uygun olarak kullanılmak üzere ihtiyaç duyulan
mülkiyeti Hazineye, kamu kurum ve kuruluşlarına ait taşınmazlar üzerinde adı
geçen Dernek, Vakıf, Başkanlık, Cemiyetler ve Kurum lehine kırkdokuz yıl süre
ile bedelsiz irtifak hakkı tesis edilebilir. Devletin hüküm ve tasarrufu
altında bulunan yerler üzerinde ise bunlar adına bedelsiz kullanma izni
verilebilir. Bunlardan ayrıca hasılat payı alınmaz. İrtifak hakkı tesis edilen
taşınmazların tapu kütüğüne, amacı dışında kullanılmayacağına ilişkin şerh konulur.
Bakanlar
Kurulunca vergi muafiyeti tanınan vakıflardan öğrencilere yönelik eğitim ve
yurt temini faaliyeti bulunanlardan Gençlik ve Spor Bakanlığı, Maliye Bakanlığı
ve Millî Eğitim Bakanlığı tarafından müştereken belirlenen şartları sağlayanlar
lehine, kuruluş amaçlarına uygun olarak kullanılmak üzere mülkiyeti Hazineye
veya kamu kurum ve kuruluşlarına ait taşınmazlar üzerinde kırkdokuz yıl süre
ile bedelsiz irtifak hakkı tesis edilebilir. Devletin hüküm ve tasarrufu
altında bulunan yerler üzerinde ise bunlar adına bedelsiz kullanma izni
verilebilir. Bunlardan ayrıca hasılat payı alınmaz. Bu şekilde irtifak hakkı
tesis edilen veya kullanma izni verilen taşınmazlardan söz konusu vakıflar
tarafından elde edilen gelirin tamamı, münhasıran öğrencilere yönelik eğitim
kurumlarının veya yurtların yapım, bakım, onarım, işletim ve benzeri
giderlerinin karşılanmasında kullanılır. İrtifak hakkı tesis edilen
taşınmazların tapu kütüğüne, amacı dışında kullanılmayacağına ilişkin şerh
konulur."
BAŞKAN
– Birleşime on dakika ara veriyorum.
Kapanma Saati: 18.12
BEŞİNCİ OTURUM
Açılma Saati: 18.41
BAŞKAN: Başkan Vekili Mehmet Akif HAMZAÇEBİ
KÂTİP ÜYELER: Fehmi KÜPÇÜ (Bolu), Ömer SERDAR (Elâzığ)
-----0-----
BAŞKAN
– Sayın milletvekilleri, Türkiye Büyük Millet Meclisinin 52’nci Birleşiminin
Beşinci Oturumunu açıyorum. 
446
sıra sayılı Kanun Tasarısı’nın görüşmelerine devam ediyoruz. 
Komisyon
yerinde. 
Hükûmet
yerinde. 
21’inci
madde üzerinde Kırıkkale Milletvekili Ramazan Can ve arkadaşları tarafından
verilen önerge bir önceki oturumda okunmuştu. 
Şimdi,
okunan bu önergeye Komisyonun ve Hükûmetin katılıp katılmadığını soracağım. 
Komisyon
önergeye katılıyor mu? 
PLAN
VE BÜTÇE KOMİSYONU SÖZCÜSÜ ŞİRİN ÜNAL (İstanbul) – Takdire bırakıyoruz Sayın
Başkanım. 
BAŞKAN
– Hükûmet? 
MALİYE
BAKANI NACİ AĞBAL (Bayburt) – Katılıyoruz Sayın Başkanım. 
BAŞKAN
– Önergenin gerekçesini okutuyorum: 
Gerekçe:

Kanun
tasarısının 21’inci maddesinin değiştirilmesine ilişkin önergeyle 4706 sayılı
Kanun’un ek 4’üncü maddesinde yapılması öngörülen değişikliklerle;
-
1895 yılında hayır amacıyla kurulan, bugüne kadar 30 bini çocuk olmak üzere
toplam 72 bin kişiye bakım, sağlık, barınma ve eğitim gibi konularda yardımda
bulunan, hâlen de 600’e yakın vatandaşımızı barındıran, din, dil, ırk, cinsiyet
ve mezhep farkı gözetmeksizin, cami, kilise ve havrasıyla dünyada eşi ve
benzeri olmayan ülkemizin en eski ve en önemli hayır kurumlarından olan
Darülaceze Başkanlığı (Darülaceze Müessesesi) ile 1863 yılında yoksul ve yetim
çocukların eğitim ve öğretimine destek olmak amacıyla kurulan, ülkemizin eğitim
alanındaki ilk sivil örgütlenme örneği olan Darüşşafaka Cemiyeti ve ayrıca,
1925 yılında ülkemizde havacılık sanayisini kurmak, askerî, sivil, sportif ve
turistik havacılığın gelişmesini sağlamak ve bu konuda personel yetiştirmek
amacıyla kurulan Türk Hava Kurumu tarafından, kuruluş amaçlarına uygun olarak
kullanılmak üzere ihtiyaç duyulan mülkiyeti hazineye, kamu kurum ve
kuruluşlarına ait taşınmazların üzerinde bu Başkanlık ve Cemiyet lehine kırk
dokuz yıl süreyle bedelsiz olarak irtifak hakkı tesis edilebilmesi; devletin
hüküm ve tasarrufu altında bulunan yerler üzerinde ise bunlar adına bedelsiz
kullanma izni verilebilmesi ve bunlardan ayrıca hasılat payı alınmaması;
irtifak hakkı tesis edilen taşınmazların tapu kütüğüne amacı dışında
kullanılmayacağına ilişkin şerh konulması; Bakanlar Kurulunca vergi muafiyeti
tanınan vakıflardan öğrencilere yönelik eğitim ve yurt temini faaliyeti
bulunanlardan Gençlik ve Spor Bakanlığı, Maliye Bakanlığı ve Millî Eğitim
Bakanlığı tarafından müştereken belirlenen şartları sağlayanlar lehine, kuruluş
amaçlarına uygun olarak kullanılmak üzere mülkiyeti hazineye veya kamu kurum ve
kuruluşlarına ait taşınmazların üzerinde maddede belirtilen süre ve koşullarla
bedelsiz irtifak hakkı tesis edilebilmesi ve bunlar adına kullanma izni
verilebilmesi; bu şekilde irtifak hakkı tesis edilen veya kullanma izni verilen
taşınmazlardan söz konusu vakıflar tarafından elde edilen gelirin tamamının,
münhasıran öğrencilere yönelik eğitim kurumlarının veya yurtların yapım, bakım,
onarım, işletim ve benzeri giderlerinin karşılanmasında kullanılması ve bu
taşınmazların tapu kütüğüne amacı dışında kullanılmayacağına ilişkin şerh
konulması amaçlanmaktadır.
BAŞKAN
– Önergeyi oylarınıza sunuyorum: Kabul edenler... Kabul etmeyenler... Önerge
kabul edilmiştir. 
21’inci
maddeyi biraz önce kabul edilen önergeyle yapılan değişiklik doğrultusunda
oylarınıza sunuyorum: Kabul edenler... Kabul etmeyenler... 21’inci madde kabul
edilmiştir. 
Sayın
milletvekilleri, 22’nci madde üzerinde üçü aynı mahiyette olmak üzere toplam
dört önerge vardır, okutuyorum:
Türkiye Büyük Millet Meclisi
Başkanlığına
Görüşülmekte
olan 446 sıra sayılı Türkiye Cumhuriyeti Emekli Sandığı Kanunu ile Bazı Kanun
ve Kanun Hükmünde Kararnamelerde Değişiklik Yapılmasına Dair Kanun Tasarısı’nın
22’nci maddesinin aşağıdaki şekilde değiştirilmesini arz ve teklif ederiz. 
 Mehmet Naci Bostancı Ramazan Can Osman
Aşkın Bak
 Amasya Kırıkkale Rize
 Vedat Demiröz İsmail
Aydın
 Bitlis Bursa
MADDE
22- 4706 sayılı Kanuna aşağıdaki geçici madde eklenmiştir.
"GEÇİCİ
MADDE 21- Bu maddenin yürürlüğe girdiği tarihten önce Devletin hüküm ve
tasarrufu altındaki yerler ile mülkiyeti Hazineye veya kamu kurum ve
kuruluşlarına ait taşınmazlar üzerinde lehine bedelli olarak irtifak hakkı
tesis edilen veya kullanma izni verilen Bakanlar Kurulunca vergi muafiyeti
tanınan vakıflardan öğrencilere yönelik eğitim ve yurt temini faaliyeti
bulunanlar bu maddenin yürürlüğe girdiği tarihten sonra Kanunun ek 4 üncü
maddesinin ikinci fıkrasına göre belirlenecek şartları taşımaları koşuluyla bir
yıl içinde talep etmeleri hâlinde, bedelli olarak tesis edilen irtifak hakkı
veya verilen kullanma izni, hasılat payı alınmaksızın kırkdokuz yıl süreli
bedelsiz irtifak hakkına veya kullanma iznine dönüştürülebilir. Bu madde
kapsamında kalan taşınmazların kullanımlarıyla ilgili olarak tebliğ edilen veya
tahakkuk ettirilen kullanma izni ve irtifak hakkı bedelleri tahsil edilmez,
tahsil edilenler iade edilmez.” 
BAŞKAN
– Şimdi okutacağım üç önerge aynı mahiyette bulunduğundan, önergeleri birlikte
işleme alacağım.
Şimdi
aynı mahiyetteki önergeleri okutuyorum:
Türkiye Büyük Millet Meclisi Başkanlığına
Görüşülmekte
olan 446 sıra sayılı Kanun Tasarısı’nın 22’nci maddesinin tasarı metninden
çıkarılmasını arz ve teklif ederiz.
 Ahmet Yıldırım Mehmet Emin
Adıyaman Osman Baydemir
 Muş Iğdır Şanlıurfa
 Berdan Öztürk Mahmut
Toğrul İbrahim Ayhan
 Ağrı Gaziantep Şanlıurfa
Aynı
mahiyetteki diğer önergenin imza sahipleri:
 Mustafa Kalaycı Mevlüt Karakaya  Erhan
Usta
 Konya Adana Samsun
 İsmail Faruk Aksu Baki
Şimşek
 İstanbul Mersin
Aynı
mahiyetteki diğer önergenin imza sahipleri:
 Bihlun Tamaylıgil Zekeriya Temizel Lale
Karabıyık
 İstanbul İzmir Bursa
 Kadim Durmaz Mehmet
Bekaroğlu Utku Çakırözer
 Tokat İstanbul Eskişehir
 Musa Çam Bülent
Kuşoğlu
 İzmir Ankara
BAŞKAN
– Aynı mahiyetteki önergelere Komisyon katılıyor mu?
PLAN
VE BÜTÇE KOMİSYONU SÖZCÜSÜ ŞİRİN ÜNAL (İstanbul) – Katılamıyoruz Sayın
Başkanım.
BAŞKAN
– Hükûmet?
MALİYE
BAKANI NACİ AĞBAL (Bayburt) – Katılamıyoruz Sayın Başkanım.
BAŞKAN
– Aynı mahiyetteki önergelerle ilgili olarak söz talep eden sayın
milletvekillerine söz vereceğim.
İlk
söz hakkı Ankara Milletvekili Bülent Kuşoğlu’na aittir.
Buyurunuz
Sayın Kuşoğlu. (CHP sıralarından alkışlar)
BÜLENT
KUŞOĞLU (Ankara) – Sayın Başkan, değerli milletvekilleri; hepinizi saygıyla
selamlıyorum.
Bu
madde, dünden beri tartıştığımız, konuştuğumuz, uzlaşmaya çalıştığımız bir
madde ama şunu belirteyim, biz, maddenin mahiyetiyle ilgili olarak bu şekilde
getirilmesine karşıyız. 
Şunu
belirteyim önce: Vakıflar, bir servetin, bir sermayenin belli bir amaca tahsis
edilmesidir; hayır işidir, hayır işinin kurumsallaşmasıdır ve sürekliliğinin
sağlanmasıdır. Vakıflar bu gayeyle kurulurlar; hayır işinin kurumsallaşması ve
sürekliliğinin sağlanması. Hayır işi, adı üzerinde… Devletin üzerinden hayır
işini yapmamak lazımdır, prensip budur. Bir sermayeyi, bir gayrimenkulü, getiri
getiren bir konuyu siz vakfediyorsunuz, sürekliliğini sağlıyorsunuz; bir hayır
işi için onu -adı üzerinde- vakfediyorsunuz ve kullanıyorsunuz. Buna devletin
girmesi doğru değil. Bizim düşüncemiz budur. 
Ayrıca,
şunu söyleyeyim: Bu hazine taşınmazlarının tahsisiyle ilgili 4706 sayılı bir
Kanun var, 2000’li yıllarda çıktı. Bu ara bu konu çok kullanılıyor. Bir ara şu
çok söylenirdi: “Hazine taşınmazlarının, efendim, gayrimenkullerinin çoğu, daha
doğrusu, Türkiye’deki gayrimenkullerin çoğu devlete ait, hazineye ait. Hatta,
bunun oranı yüzde 53. Bunun artık firmalara, şahıslara geçmesi lazım
Türkiye'nin daha fazla üretmesi için.” denirdi ama ondan sonra da hazineye ait
bu 4706 sayılı Kanun çıkarıldı, hazineye ait taşınmazlar belli amaçlarla, işte,
sanayiye, üretime, belli yerlere tahsis edilmeye başlandı ve kasım ayı
içerisinde kanun hükmünde kararnameyle… Biliyorsunuz, OHAL kapsamında kanun
hükmünde kararnameler sadece OHAL’in konusuyla ilgili olarak çıkarken bu
konuyla ilgili, 4706 sayılı Kanun… 
BAŞKAN
– Sayın Kuşoğlu, bir saniye… 
Sayın
milletvekilleri, bir sohbet grubu görüyorum, sesler buraya kadar geliyor,
kahkaha sesleri. Rica ediyorum, lütfen efendim… 
Devam
ediniz Sayın Kuşoğlu. 
BÜLENT
KUŞOĞLU (Devamla) – Teşekkür ederim Sayın Başkan uyarınız için de. Evet,
insicam bozuldu. 
Kanun
hükmünde kararname çıkarıldı kasım ayı içerisinde. 4706 sayılı Kanun kapsamında
birçok hazine arazisi daha önce yirmi dokuz yıllığına kiraya verilmişti gemi
sanayicileri işverenlerine; bu, kırk dokuz yıllığına çıkarıldı, oradaki
yüklerden de arındırıldı. Aslında kanun hükmünde kararnameyle yapılmaması
gerekirdi, burada yapılması gerekirdi. Daha sonra tam sayfa ilanla Sayın
Bakana, Sayın Başbakana ve Sayın Cumhurbaşkanına teşekkür edildi. Ben içeriğine
karşı çıkmıyorum ama burada yapılması gereken bir düzenlemeydi. Onu yine de
anlıyorum, sonuçta üretim için, sanayi için, imalat sanayisinin gelişmesi için
yapılmış bir tahsisat. Hazine arazisini devlet veriyor, diyor ki: “Sen
münhasıran üretime, istihdama katkıda bulunursan ben bu araziyi sana
veriyorum.” Onu anladım ama burada devletin yapması gereken bir iş var, eğitim
işi. Bununla ilgili olarak tutuyoruz vakıflara -ki yardım amaçlı olması
gereken, hayır amaçlı olması gereken vakıflara- bunu tahsis ediyoruz. Devlet
olarak yapmamız gereken işi tutuyoruz bir başka tarafa -ki bu Anayasa’nın
ruhuna da aykırıdır- yaptırmaya çalışıyoruz. Bunlar devlet üzerinden bir
anlamda hayır işi, doğru değil, devlet kesesinden hayır yapma durumunun âlâsı.
Biz onun için prensip olarak bir kere buna karşıydık, şimdi de karşıyız. Bunun
üzerinde bazı düzeltmeler yapılmak istendi. 
Kırk
dokuz yıllığına irtifak hakkı tesis edilmesi yanı sıra bu vakıflara bir de
satış kondu. Ona da karşı çıktık, sağ olsunlar, anlayış gösterdiler, o
çıkarıldı. Ama bunun genişletilmesi istendi; bir taraftan bunun derneklere,
vakıflardan başka bir de derneklere, kamuya yararlı derneklere aynı şekilde
genişletilmesi istendi. Değerli arkadaşlarım, bunlar da doğru değil. 
Yani
sonuç olarak, biraz önce söylediğim gibi, devletin yapması gereken asli bir
görevin vakıflar tarafından yapılması, kamuya yararlı dernekler tarafından
yapılması -ki bunlar hayır için kurulmuş kuruluşlar- bunlara bir de devlet
tarafından hazine arazilerinin tahsis edilmesi, düşük bedelle verilmesi,
irtifak hakkının ve diğer finansal, parafiskal birçok maliyetin alınmaması,
bunlar maalesef yanlış işlerdi. 
(Mikrofon
otomatik cihaz tarafından kapatıldı) 
BAŞKAN
– Mikrofonunuzu açıyorum, tamamlayınız Sayın Kuşoğlu.
BÜLENT
KUŞOĞLU (Devamla) – Teşekkür ederim Sayın Başkan.
Bu
nedenle, biz prensip olarak, Cumhuriyet Halk Partisi olarak buna karşıyız, onu
belirtmek istiyorum. Hazine arazilerinin çok daha verimli, özellikle
Türkiye’de, istihdamı artıran, üretimi artıran, Türkiye'nin sanayileşmesini
artıran işlerde kullanılması gerekir, bu şekilde heba edilmemesi gerekir.
Özellikle çok düzgün, çok verimli hazine arazileri, gayrimenkulleri, taşınmazları
bu şekilde heba edilecektir diye düşünüyoruz, ediliyor da nitekim.
Sayın
Başkan, çok teşekkür ederim verdiğiniz ilave süre için de.
Saygılarımı
sunuyorum efendim. (CHP sıralarından alkışlar) 
BAŞKAN
– Teşekkür ederim Sayın Kuşoğlu.
Aynı
mahiyetteki diğer önerge için söz hakkı isteyen Adana Milletvekili Mevlüt
Karakaya.
Buyurunuz
Sayın Karakaya. (MHP sıralarından alkışlar) 
MEVLÜT
KARAKAYA (Adana) – Sayın Başkan, değerli milletvekilleri; görüşülmekte olan
tasarının 22’nci maddesiyle ilgili Milliyetçi Hareket Partisi Grubu adına söz
almış bulunuyorum. Yüce heyetinizi saygıyla selamlıyorum.
Aslında
22’nci madde, 21’inci maddenin bir türev maddesi. 21’inci madde, aktarılan bazı
kamu haklarıyla ilgili olarak mevcut hâlde tahakkuk ve tebliğ yapılmış olan
alacaklarından vazgeçilmesiyle alakalı bir madde; esası 21’inci madde. 
Değerli
milletvekilleri, aslında bu madde 21 ve devamındaki geçici madde niteliğinde
olan 22’nci madde bize şunu gösteriyor: Bizim birçok şeyden hâlâ
akıllanmadığımızı; özellikle son dönemlerde yaşadığımız bazı olayların, bazı
eğitim kurumlarında yaşananların, vakıflarda yaşananların bizi yeterince
akıllandırmadığını. Daha herhangi bir denetim mekanizması ya da bir yapılanma
söz konusu olmadan, kamu kaynaklarını önemli ölçüde aktarma kararını, yasasını
çıkarıyoruz.
Değerli
milletvekilleri, bakın, burada potansiyel olarak o kadar büyük bir kamu
kaynağını aktarma imkânının önünü açıyoruz ki, ben inanıyorum ki bu yasa
yürürlüğe girdikten sonra sayın bakanlar çok zorda kalacaklar, bürokratlar çok
zorda kalacaklar. Bunun herhangi bir sınırlaması yok, sınırlama sadece
aktarılacak tarafla alakalı yani işte, vergi muafiyeti tanınmış vakıflara ve
bunlar içinden de eğitim öğretim konusunda amaçları, bu doğrultuda olanlara
aktarılacak. Ancak, tüm kamu kurum ve kuruluşlarının ve kamunun tasarrufundaki
tüm varlıkların, yerlerin ve taşınmazların potansiyel olarak aktarılmasını
mümkün hâle getiriyoruz. 3 bakanlık oturacak, bunun kriterlerini belirleyecek
ama 3 bakanlık her zaman, istendiğinde bir araya gelip bu kriterleri de elbette
değiştirebilecek. Yoldan geçerken, bir vakıf yetkilisi, kamuya ait, kamu kurum
ve kuruluşlarına ait bir binayı, bir arsayı, araziyi veya bir yeri
beğendiğinde, örnek vermek gerekirse TÜRGEV, (X) kamu kurum veya kuruluşuna ait
şehir içerisindeki bir binayı beğendiğinde, bunun vakfa aktarılması
istendiğinde, acaba hangi bakan, hangi bürokrat buna karşı çıkabilecek? 
Değerli
milletvekilleri, bürokraside bunları yaşadık. Bürokratın bu konularda baskı
altına alındığını, kullanımda olan kamu kurumuna ait bazı kaynakların atıl
olarak gösterilerek bir yerlere aktarılması için ne kadar baskı yapıldığını
gördük. Bu kanunun bu şekliyle, gerek 21’in gerekse bunun türev maddesi olarak
ifade ettiğimiz 22’nci maddenin bu şekilde kabulüyle, gerçekten, tüyü bitmemiş
yetimin hakkı olarak gördüğümüz kamu kaynaklarının, denetimini yapamayacağımız,
denetimsiz bir şekilde belli grup ve zümrelere aktarılmasına bir imkân sağlamış
olacağız. Bunlara parmak kaldırmadan önce, nasıl bir sonuç getirebileceğini ve
nasıl bir vebale neden olabileceğini de bilmek durumundayız.
Değerli
milletvekilleri, bakın, Adana Aladağ’da bir yangın yaşadık, orada birçok
evladımızı kaybettik. Dedik ki bu konuları bir soralım, soruşturalım, ön
yargılı yaklaşmayalım, eksiklerini belirleyelim, bir komisyon oluşturduk.
Yangının yerinde külleri kalmadı ancak o komisyon hâlâ tek bir toplantı
yapamadı. 
Ben
bu vesileyle tekrar yüce heyetinizi saygıyla selamlıyorum. (MHP sıralarından
alkışlar)
BAŞKAN
– Teşekkür ederim Sayın Karakaya. 
Aynı
mahiyetteki önergeler hakkında üçüncü konuşmacı İbrahim Ayhan, Şanlıurfa
Milletvekili. 
Buyurunuz
Sayın Ayhan. (HDP sıralarından alkışlar)
İBRAHİM
AYHAN (Şanlıurfa) – Sayın Başkan, değerli milletvekilleri; ben de öncelikle
hepinizi saygıyla selamlıyorum. 
Cemal
Süreya’nın çok güzel bir sözü var, bir dizede der ki: “Zehirlenmiş zamanlardan
geçiyoruz.” Gerçekten, şu anda içinden geçtiğimiz zaman alabildiğine
zehirlenmiş bir zaman. Tabii, bu zehirlenmiş zamanları kimler yapar? Şüphesiz,
yönetilenler bu zehirlenmiş zamanların yaratıcıları değildir, zehirlenmiş
zamanları yaratanlar yönetenlerdir ve bu yönetenler de uygulamalarıyla,
politikalarıyla yaşamı çekilmez bir noktaya getirerek halkı zehirlemeye
çalışırlar. Çok popüler bir deyimle; işte bu neye tekabül ediyor? “İktidar
zehirlenmesi” denilen bir kavrama tekabül ediyor. İktidar, şu anda içinden
geçtiğimiz süreç içerisinde, on beş yıllık deneyimi üzerinden müthiş bir
zehirlenme süreci yaşıyor ve bu yaşattığı zehirlenme süreciyle toplum ciddi
oranda demoralize oluyor, toplum ciddi oranda olumsuz bir şekilde etkileniyor
ve yaşam katlanılmaz kılınıyor. 
Tabii,
iktidar üzerine çok şey söylenebilir. İktidar üzerine görüşlerine tamamen
katılmasam da Foucault çok güçlü, çok geniş analizler de yapan bir kişi. Foucault
iktidar analizlerini yaparken iktidarın yanında bir başka olgudan da söz eder,
der ki: “İktidarın olduğu her yerde direniş de vardır. Direniş de özgürlükten
bağımsız değildir. İktidar ile direniş arasında ontolojik bir birliktelik var.”
Dolayısıyla, iktidarın aşırılığı, iktidarın bir yerde toplanması ciddi anlamda
iktidar zehirlenmesi dediğimiz egemenlikçi, tahakkümcü bir zihniyetin ve
yapının oluşmasına neden olur.
Bu,
aslında, geçmişte, topluluklarda ve yönetimlerde o kadar çok yaşanmış ki
bununla ilgili özellikle doğadan da örneklere rastlamaktayız. Örneğin,
Arabistan çöllerinde özellikle çöl dikeni türünü seven develer varmış yani çöl
dikeni türü develer tarafından çok seviliyormuş. Bu develer, çöl dikenini
bulduğu zaman çöl dikenini büyük bir iştahla yerlermiş, öyle bir yerlermiş ki
dikenin tadı çok hoşlarına gittiği için. Zaman zaman dikenler damaklarını ve
dillerini kanattığı için, bu gelen kanın da dikenin tadı olduğunu düşünürlermiş
ve ha bire iştahla yemeğe devam ederlermiş ve bunu yiyen deve nihayet kendi
kanıyla boğuluyormuş. Araplarda bu eyleme, bu fiile “harese” denirmiş, “harese”
de hırs, ihtiras ve iktidar demektir. Dolayısıyla, bizim iktidar zehirlenmesi
dediğimiz şey, doğada da özellikle, kimi hayvanlar içerisinde de diken üzerine
kurulan bir iktidar, dikeni yeme üzerine kurulan bir iktidar, sonuçta, kendi
ölümüne de neden oluyor. Onun için, iktidar zehirlenmesinin panzehri,
demokrasiyi yatay bir şekilde, eşitlikçi bir şekilde topluma yaymaktır.
Foucault da bunu söylüyor; işte, çölde yaşayan deve örneğinde de bu var. Yani,
iktidarın bu aşırılığını ortadan kaldırabilecek yegâne şey, direniş hakkının
önüne geçmemektir. 
Direniş
hakkı, şu anda, içinden geçtiğimiz günler içerisinde alabildiğine bastırılıyor,
alabildiğine ortadan kaldırılmaya çalışılıyor. Nedir direniş hakkı? Sözümün
başında da ifade ettim, insanın doğasal haklarıdır, demokratik haklarıdır,
özgürlüklerden gelen haklarıdır. Dolayısıyla, tüm bunların verilmesi gerekiyor.
Tüm bunlar yapılmadığı takdirde, inanın, bu iktidar zehirlenmesinden kurtulmak
da mümkün değildir. Bu, sadece Türkiye’ye özgü, şu anda yaşadığımız, mevcut
siyasal iktidarın karşı karşıya kaldığı patolojik bir durum değildir. Dediğim
gibi, geçmişte de birçok yerde yaşanmıştır ve bunun yegâne formülü, yegâne
panzehri de demokrasidir, özgürlüktür.
Saygılar
sunuyorum. 
Teşekkür
ediyorum, sağ olun. (HDP sıralarından alkışlar)
BAŞKAN
– Teşekkür ederim Sayın Ayhan.
Aynı
mahiyetteki önergeleri oylarınıza sunuyorum: Kabul edenler… Kabul etmeyenler…
Önergeler kabul edilmemiştir.
Sayın
Bakan, bir söz talebiniz var sanıyorum.
Buyurun,
mikrofonunuzu açıyorum. 
MALİYE
BAKANI NACİ AĞBAL (Bayburt) – Sayın Başkanım, teşekkür ediyorum. 
Öncelikle,
yapılan düzenleme, inşallah, eğitim ve yurt hizmetleri alanında devletimiz
tarafından yürütülen hizmetlere katkı verebilmek üzere faydalı bir sonuç ve
netice üretir. 
Benim,
özellikle, Genel Kurula arz etmek istediğim husus şu: Yapmış olduğumuz
düzenlemede Bakanlar Kurulunca vergi muafiyeti sağlanan vakıflara bu imkânı
getirmiş olduk. Ancak, gönül isterdi ki hep birlikte, aynı amaçları, aynı
gayeyi ve aynı faaliyetleri yürüten ve yine, Bakanlar Kurulunca vergiden muaf
oldukları belirtilen kamuya yararlı dernekler için de verebilseydik. Netice
itibarıyla, bunlar sivil toplum örgütleridir, hayır kurumlarıdır, vakıf olsun,
dernek olsun hayır amaçları için kurulmuşlardır ve toplumun geniş kesimlerince
büyük bir destek ve teveccüh görmektedirler. Bu hususu özellikle belirtmek
istedim. 
Birçok
düzenlemede, özellikle Bakanlar kurulunca vergi muafiyeti sağlanan vakıflar
için getirilen düzenlemelerin aynı şekilde kamu yararına dernekler için de
getirildiğini görüyoruz ama yine de inşallah, başka bir zaman diğer
partilerimizin de destek vermesiyle bu alanda da bir düzenleme yapacağımızı
ümit ediyorum.
Teşekkür
ediyorum.
BAŞKAN
– Teşekkür ederim Sayın Bakan.
Sayın
Gök, mikrofonunuzu açıyorum.
VII.- AÇIKLAMALAR (Devam)
24.- Ankara Milletvekili Levent Gök’ün,
Şırnak Küpeli Dağı’nda yürütülen operasyonlar sırasında şehit olan 2 askere
Allah’tan rahmet, yaralı 4 askere acil şifalar dilediğine ilişkin açıklaması
LEVENT
GÖK (Ankara) – Teşekkür ederim Sayın Başkan.
Sayın
Başkan, bugün Şırnak Küpeli Dağı’nda yürütülen operasyonlar sırasında 2
askerimizin şehit olduğunu, 4 askerimizin yaralandığını üzülerek öğrendik. Gün
geçmiyor ki her gün şehit haberleriyle sarsılmayalım. Gerçekten Türkiye bir
ateş çemberi içerisinde, bir yandan illerimizde patlayan bombalarla, bir yandan
teröristlerle yapılan çatışmalarda ölen askerlerimizle, polislerimizle
hepimizin yüreği dağlanıyor. Bugün Şırnak’ta şehit olan askerlerimize Allah’tan
rahmet diliyorum, yaralılarımıza acil şifalar diliyorum ve ulusumuza başsağlığı
diliyorum.
BAŞKAN
– Teşekkür ederim Sayın Gök.
V.- OTURUM BAŞKANLARININ KONUŞMALARI
(Devam)
2.- Oturum Başkanı TBMM Başkan Vekili
Mehmet Akif Hamzaçebi’nin, Başkanlık Divanı olarak Şırnak’ta şehit olan
askerlere Allah’tan rahmet dilediklerine ilişkin konuşması
BAŞKAN
- Şırnak’ta şehit olan askerlerimize Başkanlık Divanı olarak biz de Allah’tan
rahmet diliyoruz, ailelerine, Türk Silahlı Kuvvetlerine başsağlığı diliyoruz.
X.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
1.- Türkiye Cumhuriyeti Emekli Sandığı
Kanunu ile Bazı Kanun ve Kanun Hükmünde Kararnamelerde Değişiklik Yapılmasına
Dair Kanun Tasarısı (1/796) ile Plan ve Bütçe Komisyonu Raporu (S. Sayısı: 446)
(Devam)
BAŞKAN
– Madde üzerindeki diğer önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 446 sıra sayılı Türkiye Cumhuriyeti Emekli Sandığı Kanunu ile Bazı Kanun
ve Kanun Hükmünde Kararnamelerde Değişiklik Yapılmasına Dair Kanun Tasarısı’nın
22’nci maddesinin aşağıdaki şekilde değiştirilmesini arz ve teklif ederiz.
Mehmet Naci Bostancı
(Amasya) ve arkadaşları
MADDE
22- 4706 sayılı Kanuna aşağıdaki geçici madde eklenmiştir.
"GEÇİCİ
MADDE 21- Bu maddenin yürürlüğe girdiği tarihten önce Devletin hüküm ve
tasarrufu altındaki yerler ile mülkiyeti Hazineye veya kamu kurum ve
kuruluşlarına ait taşınmazlar üzerinde lehine bedelli olarak irtifak hakkı
tesis edilen veya kullanma izni verilen Bakanlar Kurulunca vergi muafiyeti
tanınan vakıflardan öğrencilere yönelik eğitim ve yurt temini faaliyeti
bulunanlar bu maddenin yürürlüğe girdiği tarihten sonra Kanunun ek 4 üncü
maddesinin ikinci fıkrasına göre belirlenecek şartları taşımaları koşuluyla bir
yıl içinde talep etmeleri hâlinde, bedelli olarak tesis edilen irtifak hakkı
veya verilen kullanma izni, hasılat payı alınmaksızın kırkdokuz yıl süreli
bedelsiz irtifak hakkına veya kullanma iznine dönüştürülebilir. Bu madde
kapsamında kalan taşınmazların kullanımlarıyla ilgili olarak tebliğ edilen veya
tahakkuk ettirilen kullanma izni ve irtifak hakkı bedelleri tahsil edilmez,
tahsil edilenler iade edilmez.”
BAŞKAN
– Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ ŞİRİN ÜNAL (İstanbul) – Takdire bırakıyoruz Sayın
Başkanım. 
BAŞKAN
– Hükûmet? 
MALİYE
BAKANI NACİ AĞBAL (Bayburt) – Takdire bırakıyoruz Sayın Başkanım. 
RAMAZAN
CAN (Kırıkkale) – Gerekçe.
BAŞKAN
– Gerekçeyi okutuyorum:
Gerekçe:

Önergeyle
maddenin uygulanması sırasında oluşabilecek tereddütlerin giderilmesi amacıyla
maddede yazım düzeltmeleri yapılması amaçlanmıştır.
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmiştir.
22’nci
maddeyi önergeyle kabul edilen değişiklik doğrultusunda oylarınıza sunuyorum:
Kabul edenler… Kabul etmeyenler… 22’nci madde kabul edilmiştir.
23’üncü
madde üzerinde üç önerge vardır, önergeleri okutuyorum:
Türkiye Büyük Millet Meclisi Başkanlığına
Görüşülmekte
olan 446 sıra sayılı Kanun Tasarısı’nın 23’üncü maddesinde yer alan “fıkrasında
yer alan” ibaresinin “fıkrasındaki” şeklinde değiştirilmesini arz ve teklif
ederiz.
 Ahmet Yıldırım Mehmet
Emin Adıyaman Osman Baydemir
 Muş Iğdır Şanlıurfa
 Berdan Öztürk Mahmut
Toğrul
 Ağrı Gaziantep
Türkiye Büyük Millet Meclisi Başkanlığına
Görüşülmekte olan 446 sıra sayılı Türkiye Cumhuriyeti
Emekli Sandığı Kanunu ile Bazı Kanun ve Kanun Hükmünde Kararnamelerde
Değişiklik Yapılmasına Dair Kanun Tasarısı’nın 23’üncü maddesinde geçen “25
milyar Türk Lirasına” ibaresinin “30 milyar Türk Lirasına” şeklinde
değiştirilmesini arz ve teklif ederiz.
 Mustafa Kalaycı Mevlüt
Karakaya  Emin Haluk Ayhan
 Konya Adana Denizli
 İsmail Faruk Aksu Arzu
Erdem Deniz Depboylu
 İstanbul İstanbul Aydın
BAŞKAN – Şimdi, maddeye en
aykırı önergeyi okutup işleme alacağım.
Türkiye Büyük Millet Meclisi
Başkanlığına
Görüşülmekte olan 446 sıra sayılı Türkiye Cumhuriyeti
Emekli Sandığı Kanunu ile Bazı Kanun ve Kanun Hükmünde Kararnamelerde
Değişiklik Yapılmasına Dair Kanun Tasarısı’nın 23’üncü maddesinin aşağıdaki
şekilde değiştirilmesini arz ve teklif ederiz.
Saygılarımızla.
 Bihlun Tamaylıgil Zekeriya
Temizel Lale Karabıyık
 İstanbul İzmir Bursa
 Kadim Durmaz Mehmet
Bekaroğlu Utku Çakırözer
 Tokat İstanbul Eskişehir
 Musa Çam Bülent
Kuşoğlu
 İzmir Ankara
“MADDE
23- 28/3/2002 tarihli ve 4749 sayılı Kamu Finansmanı ve Borç Yönetiminin
Düzenlenmesi Hakkında Kanunun geçici 20 nci maddesinin birinci fıkrasında yer
alan “2 milyar Türk Lirasına” ibareleri “30 milyar Türk Lirasına” şeklinde
değiştirilmiştir” 
BAŞKAN
– Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ ŞİRİN ÜNAL (İstanbul) – Katılamıyoruz Sayın
Başkanım.
BAŞKAN
– Hükûmet?
MALİYE
BAKANI NACİ AĞBAL (Bayburt) – Katılamıyoruz. 
BAŞKAN
– Önerge hakkında konuşmak isteyen Bülent Kuşoğlu, Ankara Milletvekili. 
Buyurunuz
Sayın Kuşoğlu. (CHP sıralarından alkışlar) 
BÜLENT
KUŞOĞLU (Ankara) – Sayın Başkan, değerli milletvekilleri; hepinizi saygıyla
selamlıyorum. Sıra sayısı 446 olan Kanun Tasarısı’nın 23’üncü maddesi üzerinde
söz aldım. 
Değerli
arkadaşlar, bu torba kanunun en iddialı maddesi bu madde, 23’üncü madde. Çünkü,
bu madde Sayın Başbakan tarafından da Sayın Bakan tarafından da sürekli olarak
basına iddialı bir şekilde açıklanmış, anlatılmıştı. Bu maddeyle KGF’nin 2
milyar Türk lirası olan fon limiti 25 milyar Türk lirasına çıkarılıyor ve bu
şekilde, Sayın Başbakanın açıkladığına göre, 25 milyar liranın 10 katı yani 250
milyar lira esnaf ve sanatkârlarımız, iş adamlarımız kredi kullanabilecek bu
kriz ortamında. İlk önce, bakınca gerçekten çok güzel, çok anlamlı bir madde
olarak görünüyor, böyle olmasını da diliyorum ama, bununla ilgili
tereddütlerimiz var. 
Şimdi,
şu anda fonun limiti 2 milyar lira biraz önce okuduğum gibi. Bakıyoruz, 2 milyar
lira limit olması durumunda şimdiye kadar ne kadar kredi kullanılmış? Altı
yılda, 2009’dan beri kullanılan kredi miktarı 8 milyar lira, 8 milyar liralık
bir kredi hacmi oluşmuş. Şu anda durum ne? Şu anda da 3,9 milyar liralık bir
kredi kullanılıyor yani bizim Plan ve Bütçe Komisyonunda görüştüğümüz sırada 72
milyon liralık da Hazinenin riski doğmuş, Hazine o zararı ödemek durumunda
kalmış. 
Şimdi
2 milyar liralık bir fon varken Kredi Garanti Fonu’nda, 3,9 milyarlık bir
kefalet riski var; bunu 25’e çıkarıyoruz fakat sistemi de değiştiriyoruz
bununla beraber. Yani, şimdiye kadar bir KOBİ bankaya müracaat ediyordu, oradan
incelemesi yapılıyor Kredi Garanti Fonu’na gönderiliyordu, sistem de yavaş
işliyordu. Şimdi, bundan sonra sistemin daha hızlı bir şekilde işleyeceği,
prosedürün yeni bir programla hızlandırıldığı, daha geniş kitlelere
ulaşılacağı, 9.200 işletmenin hatta kapsama alındığı ilave olarak söylendi.
Fakat, şöyle bir şey var: Yeni sistemde, eski sistemin dışında, kâr ve zarar
hesabı değil -Sayın Bakanın anlattığına göre- bir risk paylaşımı var yani
bundan sonra hem Kredi Garanti Fonu hem de bankalar riski paylaşacaklar. 
Ama,
bizim korkumuz uygulamada şöyle olması: Banka incelemesini yapacak, kendi
riskini garanti altına alacak, belli bir mablağı bloke edecek, KOBİ sahibi,
işletme sahibi -işletme sıkıntıda zaten- 100 bin liralık kredi istiyor -60 bin
liraya razı, 60 bin lirayı alsam yetecek diyecek- banka 40 bin lirayı bloke
edecek, 60 bin lira kredi alacak, öbür taraftan Kredi Garanti Fonu bunu ödeyecek.
Kredi Garanti Fonu yani Hazine, sonuç olarak bu ödenmeyecek parayı garanti etme
durumunda kalacak. Banka, bloke ettiği için o zararı üstlenmeyecek. Uygulamada
maalesef, bu durum doğacak, geçmişteki örnekler böyle çünkü bankacılık sistemi
böyledir, bankacı kendisini garanti etmek ister. Geçmişte buna benzer örnekler
yaşadık, bunda da benzeri bir durumun ortaya çıkmasından korkuyoruz. Neden
korkuyoruz? Daha sonraki maddelerde gündeme gelecek, bir sicil affı var. Sicil
affı bankalar tarafından dikkate alınmayacak. Dün de konuşmamda söyledim,
emredici bir hükmü yok sicil affının, “edilebilir” diyor, tavsiye niteliğinde
bir madde yani bankalar tarafından, özellikle özel bankalar tarafından hiç
dikkate alınmayacak. Bankalar, sicil affıyla gelmiş bir müşterisinde -dediğim
gibi biraz önce- bloke edecek kendi riskini, kalanı Kredi Garanti Fonu’na
gönderecek, onlar incelemelerini yapacaklar, sicil affı mı var, onlar dikkate
alacaklar, özel banka özellikle dikkate almayacak, bankalar dikkate almayacak
ve bu şekilde Hazine için büyük bir risk doğmuş olacak maalesef. Bunun daha
güzel bir şekilde düzenlenmesi gerekirdi diye düşünüyoruz ve bu 250 milyarlık
fonun da, oluşturulacak fonun da aslında doğru olmadığını bu şekilde ifade
etmek istiyorum, doğru olursa zaten Hazine için çok büyük bir risk taşır. 
Bu
vesileyle herkesi saygıyla selamlıyorum. (CHP sıralarından alkışlar) 
BAŞKAN
– Teşekkür ederim Sayın Kuşoğlu. 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Diğer
önergeyi okutuyorum: 
Türkiye Büyük Millet Meclisi Başkanlığına
Görüşülmekte
olan 446 sıra sayılı Türkiye Cumhuriyeti Emekli Sandığı Kanunu ile Bazı Kanun
ve Kanun Hükmünde Kararnamelerde Değişiklik Yapılmasına Dair Kanun Tasarısı’nın
23’üncü maddesinde geçen “25 milyar Türk Lirasına” ibaresinin “30 milyar Türk
Lirasına” şeklinde değiştirilmesini arz ve teklif ederiz.
İsmail
Faruk Aksu (İstanbul) ve arkadaşları
BAŞKAN
– Komisyon önergeye katılıyor mu? 
PLAN
VE BÜTÇE KOMİSYONU SÖZCÜSÜ ŞİRİN ÜNAL (İstanbul) – Katılamıyoruz Sayın
Başkanım. 
BAŞKAN
– Hükûmet? 
MALİYE
BAKANI NACİ AĞBAL (Bayburt) – Katılamıyoruz Sayın Başkanım. 
ERHAN
USTA (Samsun) – Gerekçe…
BAŞKAN
– Gerekçeyi okutuyorum:
Gerekçe:

Kredi
Garanti Fonu’ndan sağlanacak kredi miktarının artırılması öngörülmektedir. 
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Diğer
önergeyi okutuyorum: 
Türkiye Büyük Millet Meclisi Başkanlığına
Görüşülmekte
olan 446 sıra sayılı Kanun Tasarısı’nın 23’üncü maddesinde yer alan “fıkrasında
yer alan” ibaresinin “fıkrasındaki” şeklinde değiştirilmesini arz ve teklif
ederiz.
Ahmet
Yıldırım (Muş) ve arkadaşları
BAŞKAN
- Komisyon önergeye katılıyor mu? 
PLAN
VE BÜTÇE KOMİSYONU SÖZCÜSÜ ŞİRİN ÜNAL (İstanbul) – Katılamıyoruz Sayın
Başkanım. 
BAŞKAN
– Hükûmet? 
MALİYE
BAKANI NACİ AĞBAL (Bayburt) – Katılamıyoruz Sayın Başkanım. 
BAŞKAN
– Önerge hakkında konuşmak isteyen Mehmet Emin Adıyaman, Iğdır Milletvekili. 
Buyurunuz
Sayın Adıyaman. (HDP sıralarından alkışlar) 
MEHMET
EMİN ADIYAMAN (Iğdır) – Sayın Başkan, değerli milletvekilleri; 446 sıra sayılı
Kanun Tasarısı’nın 23’üncü maddesi hakkında Halkların Demokratik Partisi Grubu
adına söz almış bulunmaktayım. Hepinizi saygıyla selamlıyorum. 
Değerli
milletvekilleri, firmalara kredi garantisi veren kurumların mevcut yasada 2
milyara kadar olan nakit aktarımı mevcut düzenlemeyle, önümüze gelen tasarıyla
2 milyardan 25 milyara çıkarılmaktadır. Burada bizim açımızdan üzerinde
durulması gereken iki husus var: Biri yetki boyutu yani tek başına Bakanlığa,
bu yüksek meblağda bir fonun aktarılmasının yetkisinin tek imzaya bağlanmış
olması; ikinci bir boyutu da kontrol ve denetim mekanizmasının eksik olmasıdır.
Dolayısıyla, bu iki hususun eksik olması ileriki aşamalarda subjektif birtakım
kararlara sebep olabilir.
Tabii,
Meclisin huzuruna, iktidar partisinin önergesiyle anlaşılan o ki pazartesi
Anayasa değişiklik paketi Meclise inmiş olacak, muhtemelen görüşmelerine
başlamış olacağız. Tabii, değerli arkadaşlar, bütün toplumu, toplumun tüm
kesimlerini, tüm inançları, tüm farklı etnik yapıları, farklı sınıf ve
tabakaları kapsaması gereken toplumsal bir sözleşme olan, aslında toplumu bir
bütün olarak, kavramsal olarak millet, ulus, halk ne dersek diyelim ama bütün
toplumu birbirine bağlayan aslında toplumsal harç olan anayasa gibi bir
düzenlemenin toplumun tüm kesimlerinin katkısını, tüm kesimlerin kendisini
içinde hissedeceği bir düzenleme şeklinde, bir toplumsal sözleşme olarak
gelmesi gerekir. Ama, görünen o ki bu düzenleme maalesef, geçmiş darbe anayasalarında
olduğu gibi toplumun tüm kesimlerini değil çoğunluğun anayasası gibi gelmiş
olacaktır ki bu da toplumda şu anda mevcut olan korku siyasetini, mevcut olan
ayrıştırma ve çatışma siyasetini maalesef daha çok derinleştirecektir. 
Kısaca
geçmişten günümüze baktığımızda, bakın, 7 Haziran sonrası tek başına iktidarın
oluşturulamaması, tek başına iktidara gelme imkânının olmaması üzerine ülkeye
“Halkımız kaosu seçti.” gibi bir değerlendirme yapılmıştı. 1 Kasım itibarıyla
AKP tek başına iktidara geldi ama ülkede maalesef, tersine, kaos derinleşti
yani bir barış, bir istikrar ortamı değil bir kaos gerçekleşti. Bu kaos ortamı
giderek de derinleşiyor maalesef ülkemizde; bunu görmemiz gerekiyor. İç
siyasette ülke bir kaosa sürükleniyor, bir korku siyaseti egemen oluyor. Korku
siyaseti, dünyanın en barışçıl toplumlarında bile, en demokratik toplumlarında
bile ayrışmayı ve çatışmayı doğurur. Bugün ülkede egemen olan korku siyaseti,
olağanüstü hâl ve kanun hükmünde kararnamelerle pratikte yürüyen siyaset anlayışı,
maalesef ülkede ciddi kırılmalara, duygu kırılmalarına neden oluyor. Biz burada
oturup saatlerce tartışabiliriz ama realite bizim buradaki tartışmalarımız
düzeyinde gelişmiyor. Ülkede maalesef, şu anda ciddi anlamda bir Kürt-Türk
ayrışması, bir Alevi-Sünni ayrışması… Etnik ve mezhepsel temelde toplum
gettolara çekiliyor, kendi gettolarını oluşturmaya başlıyor. Birtakım söylemler
üzerinden geçmişte ama daha çok iktidar partisinin uygulamalarından cesaret
alan mahalle baskısı giderek linç kültürüne, onu aşarak bu sefer medya
üzerinden, televizyonlardan veya kahvehane konuşmalarına varıncaya kadar
tehdit, öldürme, cezalandırma söylemine dönüşmeye başladı. 
Şimdi,
tam da böyle bir ortamda, önümüzdeki günlerde bütün toplumu kapsayacak, bütün
mezhepleri, inanışları, bütün farklı etnik kimliklerin içinde yer alabileceği
ve toplumun bir bakıma ortak harcı olacak ve belki çimentosu olacak bir
anayasayı böyle bir zeminde tartışmak, bu eksen üzerinden yani toplumun tümünün
anayasası olarak gerçekleştirmek, onu halkın gündemine sokmak mümkün
gözükmemektedir. 
Dilerim,
Hükûmet bu çatışmacı, bu ayrıştırıcı bu korku imparatorluğu üzerine inşa ettiği
kültürden bir an önce vazgeçer diyorum, hepinizi saygıyla selamlıyorum. (HDP
sıralarından alkışlar)
BAŞKAN
– Teşekkür ederim Sayın Adıyaman.
Önergeyi
oylarınıza sunuyorum… 
III-.YOKLAMA
(CHP
sıralarından bir grup milletvekili ayağa kalktı)
LEVENT
GÖK (Ankara) – Sayın Başkan, yoklama istiyoruz.
BAŞKAN
– Bir yoklama talebi vardır.
Yoklama
işlemini gerçekleştireceğim. 
Sayın
Gök, Sayın Karabıyık, Sayın Tamaylıgil, Sayın Kuşoğlu, Sayın Bekaroğlu, Sayın
Yiğit, Sayın Yıldız, Sayın Yedekci, Sayın Üstündağ, Sayın Kazım Arslan, Sayın
Durmaz, Sayın Torun, Sayın Sibel Özdemir, Sayın Akaydın, Sayın Sarıhan, Sayın
Demirtaş, Sayın Tekin, Sayın Köse, Sayın Topal, Sayın Kara. 
Evet,
yoklama işlemini başlatıyorum.
İki
dakika süre veriyorum.
(Elektronik
cihazla yoklama yapıldı) 
BAŞKAN
- Toplantı yeter sayısı yoktur.
Birleşime
on dakika ara veriyorum. 
Kapanma
Saati: 19.26
ALTINCI OTURUM
Açılma Saati: 19.36
BAŞKAN: Başkan Vekili Mehmet Akif HAMZAÇEBİ
KÂTİP ÜYELER: Fehmi KÜPÇÜ (Bolu), Ömer SERDAR (Elâzığ)
-----0-----
BAŞKAN – Sayın
milletvekilleri, Türkiye Büyük Millet Meclisinin 52’nci Birleşiminin Altıncı
Oturumunu açıyorum. 
III.- YOKLAMA
BAŞKAN - 446
sıra sayılı Kanun Tasarısı’nın 23’üncü maddesi üzerinde Iğdır Milletvekili
Mehmet Emin Adıyaman ve arkadaşları tarafından verilen önergenin oylamasından
önce istem üzerinde yapılan yoklamada toplantı yeter sayısı bulunamamıştı.
Şimdi, yoklama
işlemini tekrarlayacağım.
Yoklama için iki
dakika süre veriyorum.
(Elektronik
cihazla yoklama yapıldı)
BAŞKAN
– Pusulayla oy kullanan sayın milletvekillerinin Genel Kuruldaki mevcudiyetini
tespit edeceğim.
İsimleri
okuyorum:
Sayın
Karaburun? Burada.
Sayın
Mustafa Şahin? Yok.
Sayın
Orhan Miroğlu? Burada.
Sayın
Mehmet Akyürek? Yok.
Sayın
Tuğrul Türkeş? Burada.
Sayın
Hacı Özkan? Yok.
LEVENT
GÖK (Ankara) – Arkadaşlar, olmayanları nasıl gönderiyorsunuz ya. Nasıl
gönderiyorsunuz olmayanları ya.
BAŞKAN
- Sayın Vedat Bilgin? Burada. 
Sayın
Metin Bulut? Yok. 
LEVENT
GÖK (Ankara) – Ya, olmayanları gönderiyorsunuz arkadaşlar ya. Olur mu öyle şey
ya?
BAŞKAN
- Sayın Abdulkadir Yüksel? Yok. 
LEVENT
GÖK (Ankara) – Sayın Başkan, gönderenler hakkında işlem yapılsın lütfen. Böyle
şey olur mu?
BAŞKAN
– Sayın Gök, lütfen efendim. 
UĞUR
AYDEMİR (Manisa) – Olmayanlar çıktı zaten. 
LEVENT
GÖK (Ankara) – Nerede, niye gönderiyorsunuz içeriye? Allah Allah! 
BAŞKAN
– Sayın Cemil Çiçek? Burada. 
Sayın
Burhan Kayatürk? Burada.
LEVENT
GÖK (Ankara) – Yok. Nerede arkadaşlar?
Gelmeyenler
hakkında suç duyurusunda bulunacağım, ona göre, gelmeyenler hakkında; ona göre
ciddi olun. Ya, böyle şey olur mu ya? Olmayanları gönderiyorsunuz buraya.
(Gürültüler) 
BAŞKAN
- Sayın milletvekilleri, lütfen efendim. 
Sayın
Serkan Bayram? Yok. 
LEVENT
GÖK (Ankara) – Yok. Yarısından fazlası yok. Olur mu öyle şey ya? Bir kişi bile
olsa olmaz, doğru bir şey mi bu ya?
BAŞKAN
- Yapılan ikinci yoklamada da toplantı yeter sayısı bulunamadığından, alınan
karar gereğince, kanun tasarı ve teklifleri ile komisyonlardan gelen diğer
işleri sırasıyla görüşmek için 9 Ocak 2017 Pazartesi günü saat 14.00’te
toplanmak üzere birleşimi kapatıyorum; iyi akşamlar diliyorum. 
Kapanma Saati: 19.42




(x) 446 S. Sayılı Basmayazı 4/1/2017
tarihli 50’nci Birleşim Tutanağı’na eklidir.




