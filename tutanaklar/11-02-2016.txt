



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 38’inci
Birleşim
 11
Şubat 2016 Perşembe

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)

 İÇİNDEKİLER


I.- GEÇEN TUTANAK ÖZETİ
II.- GELEN KÂĞITLAR
III.- YOKLAMA
IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Mardin Milletvekili Erol Dora’nın, sokağa çıkma
yasaklarına ilişkin gündem dışı konuşması
2.- Erzincan Milletvekili Serkan Bayram’ın, 13 Şubat
Erzincan’ın kurtuluşunun 98’inci yıl dönümüne ilişkin gündem dışı konuşması
3.- Ankara Milletvekili Ayşe Gülsün Bilgehan’ın, Avrupa
Konseyinin 2016 yılı Ocak ayı oturumuna ilişkin gündem dışı konuşması

V.- AÇIKLAMALAR
1.- İstanbul
Milletvekili Engin Altay’ın, 13 Şubat Erzincan’ın kurtuluşunun 98’inci yıl
dönümüne, 3 şehide Allah’tan rahmet dilediğine ve Türkiye Büyük Millet Meclisi
Başkanını, terör sorununu çözmek için girişimde bulunmaya davet ettiğine
ilişkin açıklaması
2.- Diyarbakır Milletvekili İdris Baluken’in, AKP
Hükûmetinin sahaya sürmüş olduğu savaş konseptinin vahşet boyutuna ulaştığına,
Cizre’de bazı binalarda mahsur kalan yaralıların hastanelere nakledilmemesinin
insanlık suçu olduğuna, Hükûmeti bu yanlış tutumdan bir an önce vazgeçmeye
davet ettiğine ve Cizre’de katledilen bir kadının cesedinin teşhir edilmesini
lanetlediğine ilişkin açıklaması
3.- İzmir Milletvekili Oktay Vural’ın, Erzincan ve
Kahramanmaraş’ın zafer günlerini kutladığına, 3 şehide Allah’tan rahmet
dilediğine ve PKK terör örgütüne karşı mücadelenin devam edeceğine ilişkin
açıklaması
4.- Tokat Milletvekili Coşkun Çakır’ın, 3 şehide
Allah’tan rahmet dilediğine, Yeni Şafak ve Yeni Akit gazetelerine yapılan
saldırıyı kınadığına ve Özgecan Aslan’ın ölümünün 1’inci yıl dönümüne ilişkin
açıklaması
5.- İstanbul Milletvekili Mahmat Tanal’ın, Diyarbakır
Milletvekili İdris Baluken’in sataşma nedeniyle yaptığı konuşmasındaki bazı
ifadelerine ilişkin açıklaması 
6.- Bilim, Sanayi ve Teknoloji Bakanı Fikri Işık, Bursa
Milletvekili Erkan Aydın’ın 97 sıra sayılı Kanun Tasarısı’nın 7’nci maddesiyle
ilgili önerge üzerinde yaptığı konuşmasındaki bazı ifadelerine ilişkin
açıklaması 

VI.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Ayşe Nur
Bahçekapılı’nın, Başkanlık Divanı olarak, şehitlere ve Özgecan Aslan’a
Allah’tan rahmet dilediklerine ve Erzincan, Kahramanmaraş ile Trabzon’un Maçka
ilçesinin kurtuluş günlerini kutladıklarına ilişkin konuşması 

VII.- BAŞKANLIĞIN GENEL KURULA SUNUŞLARI
A) Tezkereler
1.- Türkiye Büyük Millet Meclisi Başkanlığının, Millî
Eğitim Bakanı Nabi Avcı hakkında Düzce Cumhuriyet Başsavcılığının 21/1/2016
tarihli ve B.M. 2015/7980 sayılı yazısı ve eklerinin Anayasa’nın Meclis
soruşturmasını düzenleyen 100’üncü maddesine göre gereği yapılmak üzere
Başkanlığa intikal ettiğine; Anayasa’nın 100’üncü maddesine göre Meclis
soruşturması açılmasının Türkiye Büyük Millet Meclisi üye tamsayısının en az
onda 1’inin (55 üye) vereceği önergeyle istenebileceğine ve böyle bir önerge
olmadan, Türkiye Büyük Millet Meclisi Başkanlığının mezkûr yazılar ve ekleriyle
ilgili olarak Meclis soruşturmasına ilişkin bir işlemi resen yürütmesi mümkün bulunmamakla
birlikte, teamül doğrultusunda söz konusu evrakların milletvekillerinin tetkik
ve takdirlerine açıldığına ilişkin tezkeresi (3/ 505)

B) Önergeler
1.- Başkanlığın, Ankara Milletvekili Tekin Bingöl’ün,
esas komisyon olarak Anayasa Komisyonu ve tali komisyon olarak da Dışişleri
Komisyonuna havale edilen (2/538) esas numaralı Kanun Teklifi’ni geri aldığına
ilişkin önerge yazısı (4/12)
2.- Başkanlığın, İzmir Milletvekili Selin Sayek
Böke’nin Plan ve Bütçe Komisyonu üyeliğinden istifasına ilişkin önerge yazısı
(4/13) 

C) Meclis Araştırması Önergeleri
1.- Muğla Milletvekili Akın Üstündağ ve 25
milletvekilinin, Güvercinlik Turizm Merkezi Projesi’nin gerçekleştirilmesi ve
orman vasfı altındaki bir alanda otel yapımına ilişkin imar düzenlemelerinin
hangi mevzuata göre ve nasıl yapıldığının araştırılarak alınması gereken
önlemlerin belirlenmesi amacıyla Meclis araştırması açılmasına ilişkin önergesi
(10/90)
2.- İstanbul Milletvekili Mustafa Sezgin Tanrıkulu ve
24 milletvekilinin, Diyarbakır Baro Başkanı Tahir Elçi cinayetinin arkasındaki
gerçeklerin araştırılarak alınması gereken önlemlerin belirlenmesi amacıyla
Meclis araştırması açılmasına ilişkin önergesi (10/91)
3.- İstanbul Milletvekili Gülay Yedekci ve 26
milletvekilinin, Türkiye’nin göçmenler nedeniyle kısa, orta ve uzun vadede
karşılaşacağı sorunların araştırılarak alınması gereken önlemlerin belirlenmesi
amacıyla Meclis araştırması açılmasına ilişkin önergesi (10/92)

VIII.- ÖNERİLER
A) Siyasi Parti Grubu Önerileri
1.- HDP Grubunun, Şanlıurfa Milletvekili Osman Baydemir
ve arkadaşları tarafından, Türkiye’de çeşitli hastanelerde tedavi olmuş 6
Suriye uyruklu yaralının İçişleri Bakanlığına bağlı ilgili birimce, Suriye’de
terör faaliyeti yürüten El Nusra örgütüne teslim edilmesinin araştırılması
amacıyla 22/12/2015 tarihinde Türkiye Büyük Millet Meclisi Başkanlığına
verilmiş olan Meclis araştırması önergesinin, Genel Kurulun 11 Şubat 2016
Perşembe günkü birleşiminde sunuşlarda okunmasına ve ön görüşmelerinin aynı
tarihli birleşiminde yapılmasına ilişkin önerisi 
2.- AK PARTİ Grubunun, Genel Kurulun çalışma gün ve
saatlerinin yeniden düzenlenmesine ilişkin önerisi 

B) Danışma Kurulu Önerileri
1.- Danışma Kurulunun, daha önce toplanması
kararlaştırılan 12 Şubat 2016 Cuma günü Genel Kurulun toplanmamasının Genel
Kurulun onayına sunulmasının uygun görüldüğüne ilişkin önerisi 

IX.- SATAŞMALARA İLİŞKİN KONUŞMALAR
1.- Diyarbakır Milletvekili İdris Baluken’in, Bartın
Milletvekili Yılmaz Tunç’un HDP grup önerisi üzerinde yaptığı konuşması
sırasında HDP Grubuna sataşmasına nedeniyle konuşması
2.- Diyarbakır Milletvekili İdris Baluken’in, İstanbul
Milletvekili Mahmut Tanal’ın AK PARTİ grup önerisi üzerinde yaptığı konuşması
sırasında Halkların Demokratik Partisine sataşması nedeniyle konuşması
3.- Çanakkale Milletvekili Bülent Turan’ın, Diyarbakır
Milletvekili İdris Baluken’in sataşma nedeniyle yaptığı konuşması sırasında
Adalet ve Kalkınma Partisine sataşması nedeniyle konuşması
4.- İstanbul Milletvekili Mahmut Tanal’ın, Diyarbakır
Milletvekili İdris Baluken’in sataşma nedeniyle yaptığı konuşması sırasında
Cumhuriyet Halk Partisine sataşması nedeniyle konuşması
5.- Diyarbakır Milletvekili İdris Baluken’in, Çanakkale
Milletvekili Bülent Turan’ın sataşma nedeniyle yaptığı konuşması sırasında
Halkların Demokratik Partisine sataşması nedeniyle konuşması
6.- Çanakkale Milletvekili Bülent Turan’ın, İstanbul
Milletvekili Mahmut Tanal’ın sataşma nedeniyle yaptığı konuşması sırasında
Adalet ve Kalkınma Partisine sataşması nedeniyle konuşması
7.- İstanbul Milletvekili Engin Altay’ın, Diyarbakır
Milletvekili İdris Baluken ile Çanakkale Milletvekili Bülent Turan’ın sataşma
nedeniyle yaptıkları konuşmaları sırasında Cumhuriyet Halk Partisine sataşması
nedeniyle konuşması
8.- Tokat Milletvekili Coşkun Çakır’ın, Siirt Milletvekili
Kadri Yıldırım’ın AK PARTİ grup önerisi üzerinde yaptığı konuşması sırasında
Adalet ve Kalkınma Partisine sataşması nedeniyle konuşması
9.- Erzurum Milletvekili Kamil Aydın’ın, Siirt
Milletvekili Kadri Yıldırım’ın AK PARTİ grup önerisi üzerinde yaptığı konuşması
sırasında Milliyetçi Hareket Partisine sataşması nedeniyle konuşması
10.- Siirt Milletvekili Kadri Yıldırım’ın, Tokat
Milletvekili Coşkun Çakır’ın sataşma nedeniyle yaptığı konuşması sırasında
şahsına sataşması nedeniyle konuşması

X.- SEÇİMLER
A) Komisyonlarda Açık Bulunan Üyeliklere Seçim
1.- Plan ve Bütçe Komisyonunda boş bulunan üyeliğe
seçim 

XI.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER
A) Kanun Tasarı ve Teklifleri
1.- Araştırma ve Geliştirme Faaliyetlerinin Desteklenmesi
Hakkında Kanun ile Bazı Kanun ve Kanun Hükmünde Kararnamelerde Değişiklik
Yapılmasına Dair Kanun Tasarısı (1/540) ve Sanayi, Ticaret, Enerji, Tabii
Kaynaklar, Bilgi ve Teknoloji Komisyonu Raporu (S. Sayısı: 97)

XII.- YAZILI SORULAR VE CEVAPLARI
1.- İstanbul Milletvekili Mustafa Sezgin Tanrıkulu'nun,
üniversite yurtlarında kalan kız öğrencilerin sorunlarına ilişkin sorusu ve
Gençlik ve Spor Bakanı Akif Çağatay Kılıç’ın cevabı (7/439)
2.- Manisa Milletvekili Erkan Akçay'ın, araç alım ve
kiralama giderlerine ilişkin sorusu ve Gençlik ve Spor Bakanı Akif Çağatay
Kılıç’ın cevabı (7/883)

11 Şubat 2016 Perşembe
BİRİNCİ OTURUM
Açılma Saati: 14.00
BAŞKAN: Başkan Vekili Ayşe Nur BAHÇEKAPILI
KÂTİP ÜYELER: Fehmi KÜPÇÜ (Bolu), Elif Doğan TÜRKMEN (Adana)
----- 0 -----
BAŞKAN
– Türkiye Büyük Millet Meclisinin 38’inci Birleşimini açıyorum.
Hepimize
iyi çalışmalar diliyorum.
III. YOKLAMA
BAŞKAN - Elektronik cihazla yoklama yapacağım.
Yoklama için üç
dakikalık süre veriyorum ve yoklama işlemini başlatıyorum.
(Elektronik
cihazla yoklama yapıldı)
BAŞKAN – Toplantı yeter sayısı vardır, görüşmelere
başlıyoruz. 
Gündeme geçmeden önce üç sayın milletvekiline gündem
dışı söz vereceğim.
Gündem dışı ilk söz, sokağa çıkma yasakları hakkında
söz isteyen Mardin Milletvekili Erol Dora’ya aittir.
Buyurun Sayın Dora… (HDP sıralarından alkışlar)
İDRİS BALUKEN (Diyarbakır) – Erol Bey, biraz bekleyin,
bir sükûnet sağlansın. Bekleyin biraz.
BAŞKAN – Sayın milletvekilleri, lütfen… Sessiz olmanızı
rica ediyorum. Konuşmacı kürsüde, hep birlikte dinlememiz gerekiyor.
Buyurun Sayın Dora.
Sürenizi başlatıyorum.
MAHMUT TOĞRUL (Gaziantep) – Başkan, herkes ayakta.
İDRİS BALUKEN (Diyarbakır) – Sayın Başkanım, şu ortamda
nasıl konuşsun? Dinlemeyenler çıksınlar.
EROL DORA (Mardin) – Sayın Başkan…
BAŞKAN – Sayın Dora, bir dakika… Yeniden başlatacağım
sürenizi. 
Sayın milletvekilleri, lütfen… Genel Kurula ve
konuşmacıya saygılı olalım, lütfen, rica ediyorum.
Buyurun Sayın Dora. 
Yeniden başlatıyorum sürenizi. 
IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Mardin Milletvekili Erol Dora’nın, sokağa çıkma
yasaklarına ilişkin gündem dışı konuşması
EROL DORA (Mardin) – Sayın Başkan, değerli
milletvekilleri; sokağa çıkma yasaklarına ilişkin söz almış bulunuyorum. Genel
Kurulu saygıyla selamlıyorum. 
Kürt illerinde Temmuz 2015’ten bu yana “sokağa çıkma
yasakları” adı altında sürdürülen ve bölge halkının yaşama hakkının her an
gasbedildiği, sağlık hakkının yok sayıldığı, eğitim hakkının askıya alındığı,
yerleşim yerlerinin yerle bir edildiği, cenazelerin günlerce sokak ortasında
bırakıldığı, her türlü hukuksuzluğun işlenebildiği ancak bunun
eleştirilmesinin, haber yapılmasının engellendiği vahim bir tabloyla karşı
karşıyayız.
Sayın Başkan, değerli milletvekilleri; “sokağa çıkma
yasağı” adı altında sürdürülen ablukalar, şu an Cizre, Silopi ve Sur olmak
üzere 3 ilçede devam etmektedir. Bugüne kadar 7 kentin 20 ilçesini kapsayacak
şekilde 57 kez ilan edilen sokağa çıkma yasakları toplamda üç yüz yetmiş beş
günü bulmuş durumdadır. Yasakların resmî olarak kaldırıldığı ilçelerde ise
ablukanın fiilî olarak devam ettiği bilinmektedir. Toplamda 5 kez sokağa çıkma
yasağı ilan edilen Cizre'de elli sekiz gündür devam eden ablukada 79 kişi
yaşamını yitirdi. 66 insanımızın cenazesi şu anda morglarda ve vahşet
bodrumlarında bekletilmektedir. Cizre'de Temmuz 2015'ten bu yana 200'ün
üzerinde yurttaşımız hayatını kaybetti. İnsanlarımız bir bina içerisinde, top
atışları nedeniyle çıkan yangın neticesinde diri diri can verdiler. Bölge
halkına ikinci bir Madımak vahşeti yaşatılmaktadır.
Değerli milletvekilleri, Silopi'de elli sekiz gündür
devam eden ablukada 42 kişi hayatını kaybetti. Diyarbakır Sur’da yetmiş gündür
devam eden ablukada 22 kişi yaşamını yitirdi.
Çatışmalı ortamın ve yıkımların en büyük mağdurlarından
birisi de bölgede sayıları zaten son derece azalmış olan Süryanilerdir. Son
olarak Diyarbakır Meryem Ana Süryani Kadim Kilisesi Papazı Sayın Yusuf Akbulut
ve eşi beyaz bayraklarla 1993 yılından bu yana görev yaptığı kiliseyi terk
etmek zorunda kalıp otele yerleşmiş bulunmaktadır. Kilise ve çevresinde
çatışmalar yoğun bir şekilde sürüyor. Kilisenin uğradığı tahribat konusunda
henüz açık bir bilgi elimizde mevcut değildir. Ağır silahların kullanıldığı
çatışmalarda kilisenin dış duvarlarının ağır biçimde isabet aldığı yönünde
haberler bulunmaktadır.
Sayın Başkan, değerli milletvekilleri; tüm bu olup
biten karşısında geçtiğimiz cuma günü Sayın Başbakanın Mardin'de
gerçekleştirdiği toplantıyla “master plan” adıyla kamuoyuna yansıtılan ve sorun
çözmekten uzak, yeni sorunlar yaratacak yüzeysel metne ibretle tanık olduk.
Güvenlik vurgulu uygulamalara geri dönüldüğünden beri sorunun yıkım ve
ölümlerle kangrenleştiği bir ortamda hem Mardinlilerin şahsında bölgenin hem de
dünyanın bu toplantıdan beklentisi, sorunun çözümüne dair açılımlardı. Oysa
koskoca master planından çıka çıka yüz yıldır uygulanagelen güvenlikçi
politikaların kötü bir versiyonu çıktı. Askerî yöntemlerden çıkıp barış
düzlemine yönelmeye dair, Kürtlerin Türk kardeşleriyle eşit yurttaşlık hakkına
nasıl kavuşturulacağına dair bir tek cümle dahi kurulamamıştır. 
Sayın Başkan, değerli milletvekilleri; sorunlarımızı
ötelemekten artık vazgeçmek ve sorunlarımızı demokrasi düzlemine yükseltmek
zorundayız. Temel hak ve özgürlüklere ilişkin talepleri güvenlikçi siyasetlerle
bastırmaya yönelmenin demokrasiye yol açmayacağı ve Kürt sorununu çözmeyeceği
aşikârdır. Bunun coğrafi ve tarihsel bakımdan en yakın örneği Suriye’dir ve
Suriye halklarının bugün içerisinde bulundukları durumu herkesin dikkatlice
izlemesi ve düşünmesi gerektiğine inanmaktayız. Tarihimizden ve bölgede olup
bitenlerden dersler çıkararak kırılma noktasına varmadan bir an önce savaş
konseptinden vazgeçip Dolmabahçe mutabakatı çerçevesinde müzakere sürecine
dönülmesi için, Türkiyeli halkların birlikteliği, barışı ve geleceği adına
bütün siyasi partileri, 550 milletvekilini ivedilikle göreve çağırıyor, tekrar
Genel Kurulu saygıyla selamlıyorum. (HDP sıralarından alkışlar) 
BAŞKAN – Teşekkür ederim Sayın Dora.
Gündem dışı ikinci söz, Erzincan’ın kurtuluşunun
98’inci yıl dönümü münasebetiyle söz isteyen Erzincan Milletvekili Sayın Serkan
Bayram’a aittir.
Buyurun Sayın Bayram. (AK PARTİ sıralarından alkışlar) 
2.- Erzincan Milletvekili Serkan Bayram’ın, 13 Şubat
Erzincan’ın kurtuluşunun 98’inci yıl dönümüne ilişkin gündem dışı konuşması
SERKAN BAYRAM (Erzincan) – Sayın Başkan, değerli
milletvekilleri; yüce Meclisimizi saygıyla selamlıyorum.
13 Şubat, kıymetli vatanımız için, kıymetli
evlatlarımızın verdiği mücadeleyle Erzincan’ımızın düşman işgalinden
kurtuluşunun 98’inci yıl dönümü. 
Türkiye’nin istiklali için bir gül bahçesine girerken
kara toprağa düşen şehitlerimiz için huzurunuzdayım. Bu vesileyle, tek yürek
olarak, aynı inançla, aynı azimle, aynı memleket sevgisiyle mücadele ederek
Erzincan’ı düşmanlara teslim etmeyen vatan evlatlarını, şehitlerimizi ve on beş
gün önce Erzincan’ımızda kaybetmiş olduğumuz kardeşimiz Tamer Meriç şehidimizi,
gazilerimizi rahmet ve minnetle anıyorum. 
“Tarih şuuru olmayanın gelecek tasavvuru olmaz.”
derler. Türk milleti ise, dünyada hiçbir millete nasip olmayan, vatan ve
istiklal âşığı bir millettir ve dünyada adı “İstiklal Mücadelesi” olan tek
mücadeleyi bizim milletimiz vermiştir. İstiklal Harbi’nin tüm cephelerinde
kazanılan, zaferlerle inşa edilen Türkiye Cumhuriyeti devletinin harcında,
diğer şehirlerimizdeki vatan evlatları gibi Erzincanlı kardeşlerimizin de harcı
vardır.
Tüm Erzincanlılar, Millî Mücadele’nin Anadolu’da dalga
dalga yayıldığı yıllarda, Gazi Mustafa Kemal’in yaktığı hürriyet meşalesinin ardında
birer nefer olmayı kendilerine şeref kabul etmiş, kongrelere iştirak ederek,
yayınlanan tamimleri emir saymış, Anadolu’daki Millî Mücadele hareketini
destekleyen miting ve gösteriler düzenlemiştir. Erzincan’daki mücadele de tüm
dünyaya örnek teşkil edecek bir bağımsızlık mücadelesidir. Erzincanlılar,
Türkiye devletini istemeyen, Türk milleti diye bir millet istemeyen yedi düveli
hizaya getirmiştir. Düşmanların kışkırtmasıyla cesaretlenen Ermeni çeteleri
tarafından işgal edilen Erzincan, 13 Şubat 1918’de Halit Paşa komutasındaki
kahraman birlikler tarafından kurtarılmıştır.
13 Şubat, işgal altında olmanın Türk milletinin
karakterine uymadığını, asla kabul edemeyeceğini bir kez daha anladığı ve bütün
dünyaya haykırdığı gündür.
Türkiye Büyük Millet Meclisinin, bu Meclisin
kuruluşunda da 13 Şubat ruhu vardır. Cumhuriyetimizin kuruluşunda da 13 Şubat
ruhu vardır. (AK PARTİ sıralarından alkışlar) 
Sayın Başkan, değerli milletvekilleri; dünyadan
öğreneceğimiz çok şey var biliyoruz ama emin olun, birlik konusunda, dirlik
konusunda, istiklal aşkı konusunda, birlikte yaşama bilinci konusunda dünyanın
bizden öğreneceği değerler var, erdemler var.
Türkiye, kimsenin nasihatine, vesayetine ihtiyaç
duymayacak kadar büyük ve köklü bir ülkedir. Geçmişiyle, birikimiyle, hamiyetiyle
geniş bir coğrafyanın vicdanı olan geniş bir ülkedir. Ve şu da bir gerçek ki
bizim bağımsızlık aşkımız zamanla ve mekânla sınırlı değildir.
Bakınız, Bilge Kağan Göktürk Kitabelerinde “Ey Türk
milleti, üstte gök çökmese, altta yer yarılmasa senin ilini, töreni kim
bozabilir?” der.
Biz birlik beraberlik olduğumuz sürece, bu ülkede
yaşayan 78 milyonu kardeş gördüğümüz sürece, hiçbir felaket bizim kıyametimiz
olamaz. Ne Kürt’ün Türk’e ne Türk’ün Kürt’e üstünlüğü vardır. Üstünlük ancak ve
ancak takvadadır.
Kıyamete kadar bir olmaya, diri olmaya, bağımsız
yaşamaya ant içmiş bir millete hiçbir dünyevi güç pranga vuramaz. Tarih, buna
tevessül edenlerin nasıl perişan olduklarının örnekleriyle doludur.
Birinci Dünya Savaşı sonrasında Anadolu’yu taksim edenlerin
zihniyetlerinin bugün de birliğimize karşı tevessül ettiğini biliyoruz. Bugün
düşmanlar isim değiştirmiş, düşmanlıklar şekil değiştirmiş olsa bile ülkemizi
bölmek, zayıflatmak ve parçalamak için yoğun çaba içinde olduklarını görüyoruz.
Millî Şairimiz Mehmet Akif Ersoy sanki bugünleri görmüş
gibi yazmış olduğu mısralarında:
“Artık ey milleti merhume, sabah oldu uyan!
Sana az geldi ezanlar, diye ötsün mü bu çan?
Ne Kürtlük ne de Türklük kalacak, aç gözünü!
Dinle Peygamber-i Zişan’ın ilahi sözünü.
Veriniz baş başa; zira sonu hüsran-ı mübin,
Ne hükûmet kalıyor ortada, billahi ne de din!
Medeniyet size çoktan beridir diş biliyor;
Evvela parçalamak, sonra da yutmak diliyor.”
Ben, bu duygu ve düşüncelerle sözlerime son verirken,
Erzincan başta olmak üzere tüm Anadolu’daki Millî Mücadele’de, Çanakkale’de…
(Mikrofon otomatik cihaz tarafından kapatıldı) 
SERKAN BAYRAM (Devamla) - …ve bugün terör örgütü PKK ve
PYD’ye karşı mücadele ederken canını bu toprakların bağımsızlığına adayan aziz
şehitlerimizi saygıyla anıyorum ve şehitlerimizin ardından: Hedefiniz
hedefimiz, yolunuz yolumuzdur. Vatan ve millet size minnettar. Ruhlarınız şad,
mekânlarınız cennet olsun ey yüce şehitlerimiz, ey Tamer Meriç kardeşimiz. (AK
PARTİ, CHP ve MHP sıralarından alkışlar) 
BAŞKAN – Teşekkür ederim Sayın Bayram. 
Gündem dışı üçüncü söz, “Avrupa Konseyi gündeminde
Türkiye” hakkında söz isteyen Ankara Milletvekili Ayşe Gülsün Bilgehan’a
aittir. 
Buyurun Sayın Bilgehan. (CHP sıralarından alkışlar) 
3.- Ankara Milletvekili Ayşe Gülsün Bilgehan’ın, Avrupa
Konseyinin 2016 yılı Ocak ayı oturumuna ilişkin gündem dışı konuşması
AYŞE GÜLSÜN BİLGEHAN (Ankara) – Sayın Başkan, teşekkür
ediyorum. 
Gerçekten, bazen, sohbet ortamında, bizim Mecliste
konuşmak Avrupa Konseyinde konuşmaktan daha zor ama deneyeceğim. 
BAŞKAN – Buyurun Sayın Bilgehan. 
AYŞE GÜLSÜN BİLGEHAN (Devamla) – Değerli
milletvekilleri, 60 milyon insanın öldüğü İkinci Dünya Savaşı’ndan sonra
"Bir daha asla böyle bir felaket yaşanmasın." sloganıyla kurulan,
Türkiye'nin de kurucusu olduğu Avrupa Konseyinin 2016 Ocak
Oturumuyla ilgili bilgi sunmak için söz aldım. Sizleri saygıyla selamlıyorum.
1 Kasım seçimlerinden sonra oluşan yeni Türk heyetinin
sürede en kıdemli üyesi olarak, Genel Kurulda görüşülen dünya ve Avrupa
gündemindeki konuları sizinle paylaşmak istiyorum.
“Kıdemli üye” deyince, 2002'de 22’nci Dönemde, iktidar
ve muhalefet milletvekilleri olarak aklıma Avrupa Konseyindeki başarılı
çalışmalarımız geliyor. Askerî darbe döneminin ardından on yıl boyunca içinde
bulunduğumuz denetim sürecini, 2002-2005 yılları arasında bu Meclisten
geçirdiğimiz demokratikleşme paketleri, işkenceye sıfır tolerans, OHAL'in
kaldırılması, Medeni Yasa ve ceza yasalarındaki çağdaş düzenlemelerle sona
erdirmiştik. Bu Meclisten 1 Mart tezkeresini de geçirmemiştik. Biliyorum, dün tutanakların açılmasına izin vermediniz ama bu kürsüden
yapılan konuşmalar zaten tarihe geçti ve biliyor musunuz ki o günden sonra, 1
Marttan sonra Meclis, hiçbir zaman almadığı kadar kutlama, tebrik mesajı
almıştı. O zaman işgal kararı alan dünya liderlerinin bile aldıkları karardan
bugün pişmanlık duyduklarını anılarında okuyoruz.
Cumhuriyet Halk Partisi olarak Avrupa Konseyinin iki
önemli komisyonunun başkanlığını yürütürken iktidar partisinden bir
arkadaşımız, bugün Dışişleri Bakanı olan Mevlüt Çavuşoğlu daha sonra Avrupa
Konseyi Parlamenterler Meclisi Başkanlığına kadar yükseldi. Bu olumlu gidişi
devam ettirmeliydik ama gerçek şu ki on yıldır aynı yerden çok uzaklardayız.
Haklı olduğumuz konular var. Ocak Oturumundaki
görüşmelerde hakkımız da teslim edildi. Bütün Avrupa'nın gündem maddesi yoğun
mülteci akımında Türkiye dünyayı şaşırttı. Almanya dışında bütün gelişmiş
Avrupa ülkeleri kapılarını kapatırken, evet, doğru, Türkiye 2,5 milyon göçmeni
topraklarında ağırlıyor, yapabildiği kadar tabii. Üstelik, o zamandan bugüne
yüz binlercesi daha sınırımıza sığınmak için toplandı. Kimse küçük bedenleri
karaya vuran kader kurbanları karşısındaki çaresizliğimizi unutmuyor ama yüz
binlerle çocuğa da eğitim verdiğimizi orada tekrarladık. 
Biz Strazburg'dayken siz burada çok önemli bir
uluslararası sözleşmeyi onayladınız; Avrupa Konseyinin on yıldır bekleyen insan
kaçakçılığıyla mücadele sözleşmesini. Sözleşme, köle ticareti mağdurlarını
sınır dışı etmeden otuz günlük iyileştirme süresi tanıma, sürekli ikamet izni
verilmesi, faillere tazminat davası açılabilmesi gibi birçok önemli
sorumluluklar ve yükümlülükler yüklüyor. Tabii, beklentimiz, Kadına Yönelik
Şiddetle Mücadele İstanbul Sözleşmesi’nde olduğu gibi sorumluluk ve
yükümlülüklerin kâğıtta kalmayıp uygulanması.
Sorunlu olduğumuz konuların başında, sizin de
bildiğiniz gibi, ifade özgürlüğündeki eksiklik ve geri gidişler yer alıyor.
“Gazetecilere yönelik ihlaller” deyince herkes dönüp bize bakıyor. Avrupa İnsan
Hakları Mahkemesi geçen yıl 28 davada ifade özgürlüğünün ihlaline hükmetti,
10'u bize ait. Sayın Cumhurbaşkanı ortalama 4 günde bir, kendisini eleştiren
bir kişiye dava açmış. Bu konuda AİHM içtihatları var, siyasetçilerin
kendilerine yönelik eleştirilere diğer vatandaşlardan daha hoşgörülü bakmaları
gerekiyor. 
Avrupa Konseyi Genel Kurulunun vazgeçilmez konularından
biri de tıpkı bizde olduğu gibi -ki burada Özgecan’ı anıyorum- kadınlara
yönelik taciz ve şiddetti. Bu oturumda da birçok konuda olduğu gibi, Türkiye
yine eleştiri konusu oldu. 
En güzel haberi sona saklamıştım. Yeni dönemde çeviri
olanağıyla toplantılarda, ilk defa, ortak dilimiz Türkçeyi 4 siyasi parti
temsilcisi olarak memnuniyetle kullandık ve çeşitlilik içinde uyumlu bir
bütünlük sağlayan bir ulusal heyet görüntüsü verebildik. Yurt dışında
gerçekleştirmeye çalıştığımız bu dayanışmayı Meclisimizde görmek umuduyla
saygılar sunuyorum. (CHP sıralarından alkışlar) 
BAŞKAN – Teşekkür ederim.
Sayın milletvekilleri, sisteme giren milletvekili
arkadaşlarım var. Bir kez daha açıklamak istiyorum: Şu anda İç Tüzük’ün 59’uncu
maddesinin birinci fıkrasını uygulamaktayız. Maddenin bu fıkrası üç sayın
milletvekiline gündem dışı söz verileceği şeklinde bir düzenleme yapmıştır.
Dolayısıyla da arkadaşlara bu bağlamda söz vermem mümkün değil ama görüşmelerimizin
ilerleyen safhalarında 60’a göre söz isteyen arkadaşlarımızın elbette ki bu
taleplerini dikkate alacağız. 
Şahsi düşüncemi de söylemek istiyorum. Bu konuda -dün
de konuştuk- diğer Meclis başkan vekili arkadaşlarımla birlikte bir görüş
birliğine varmak gibi bir talebim var. En yakın zamanda bunu halledip bu konuyu
da çözüme ulaştırırız diye düşünüyorum ve arzu ediyorum.
Şimdi, söz almak isteyen grup başkan vekili
arkadaşlarım varsa kendilerine söz vereceğim.
Sayın Altay, buyurun.
V.- AÇIKLAMALAR
1.- İstanbul
Milletvekili Engin Altay’ın, 13 Şubat Erzincan’ın kurtuluşunun 98’inci yıl
dönümüne, 3 şehide Allah’tan rahmet dilediğine ve Türkiye Büyük Millet Meclisi
Başkanını, terör sorununu çözmek için girişimde bulunmaya davet ettiğine
ilişkin açıklaması
ENGİN ALTAY (İstanbul) – Teşekkür ederim Sayın Başkan.
13 Şubat Cumartesi Erzincan ilimiz için
çok kıymetli, kutlu bir gün. Erzincan ilimizin düşman işgalinden kurtuluşunun
98’inci yılını cumartesi günü bütün Erzincanlılarla birlikte biz de yüreğimiz
Erzincan’da olarak kutlayacağız. Bütün Erzincan halkını tebrik ediyorum. Bu
kurtuluş mücadelesinde şehit olan, hayatını kaybeden şehitlerimize Allah’tan
rahmet diliyorum.
Bu vesileyle, dün gene bölgeden acı
haberler geldi. Dün 6 şehidimiz için burada taziyeler dilemiştik. Bildiğim
kadarıyla bugün de 3 şehit haberimiz var. Tekrar Tanrı’dan rahmet diliyorum ama
şunu da tekrar etmem lazım: Türkiye Büyük Millet Meclisi taziye dileme yeri
değil, çözüm yeridir. Türkiye Büyük Millet Meclisi Başkanını Hükûmetin çözemediği,
dala doruğa sardırdığı, kangren hâline getirdiği bu sorunu çözmek noktasında
inisiyatif almak için girişimde bulunmaya da davet ediyorum.
Teşekkür ederim.
BAŞKAN – Teşekkür ediyorum.
Sayın Baluken…
2.- Diyarbakır Milletvekili İdris Baluken’in, AKP
Hükûmetinin sahaya sürmüş olduğu savaş konseptinin vahşet boyutuna ulaştığına,
Cizre’de bazı binalarda mahsur kalan yaralıların hastanelere nakledilmemesinin
insanlık suçu olduğuna, Hükûmeti bu yanlış tutumdan bir an önce vazgeçmeye
davet ettiğine ve Cizre’de katledilen bir kadının cesedinin teşhir edilmesini
lanetlediğine ilişkin açıklaması
İDRİS BALUKEN (Diyarbakır) – Teşekkür
ediyorum Sayın Başkan.
Sayın Başkan, AKP Hükûmetinin sahaya
sürmüş olduğu savaş konseptinin uzun bir süredir vahşet boyutuna ulaştığını
günlerdir burada ifade ediyorduk. Cizre’deki vahşet bodrumlarında insanlığa
karşı işlenen suçlar tarih önünde, insanlık önünde teşhir olmaya devam ediyor.
Cizre Sur Mahallesi’nde, dün Genel Kurulda da ifade ettiğimiz gibi, bir bina
içerisinde 20 cenazenin ve 25 yaralının mahsur kaldığını ve bize ulaşan bu
yaralıların hastaneye nakledilmek istendiklerini burada belirtmiştik. Nitekim
yerelde de ilgili yerlere ulaşan yaralılar bu konudaki taleplerini resmî
makamlara iletmişlerdi. Ancak maalesef bu saat itibarıyla, dünden beri ifade
etmiş olduğumuz bu hususla ilgili tek bir olumlu gelişme yaşanmadığı gibi, bu
vahşet binasına yönelik ağır silahlarla saldırılar devam etmektedir. Yani
binaya yaralı ve cenazeleri nakletmek üzere ambulans göndermesi gerekenler
maalesef oraya operasyonel birlikler göndermiş ve yirmi dört saat içerisinde
orada bulunan 2 yaralının daha yaşamını yitirmesine neden olmuşlardır. Şu anda
o binadaki son durum 22 cenaze ve hastaneye nakledilmeyi bekleyen 23 yaralıyla
son derece vahim bir boyuttadır.
Biz özellikle bugün de yoğun çabalarımızı sürdürdük.
İçişleri Bakanlığı ve İçişleri Bakanının kendisiyle yapmış olduğumuz görüşmelere
ve bu konuda “Ambulanslar gönderilecektir.” ifadesine rağmen hâlâ hiçbir somut
gelişme yaşanmamıştır. Operasyonel birlikler gönderildiği için, binada
bulunanların aileleri bugün olay yerine intikal etmek üzere yürümek istemiş ama
onlara da yani içeride bulunan cenaze ve yaralıların annelerine ve ailelerine
yönelik de son derece vahşice bir saldırı gerçekleşmiştir. Bu insanlık ayıbını,
insanlığa karşı işlenen bu suçu buradan kınadığımızı ifade etmek istiyorum. 
Bir zamanlar, 1990’lı yıllarda da bu tarz, insanlığa
karşı işlenen suçlar o bölgede çok pervasız bir şekilde devreye konmuştu.
Bugün, o suçları işleyenler, Türkiye kamuoyu önünde, kendi yaptıklarını
savunamayacak bir duruma düştüler. Tarih önünde, insanlık önünde bugün gücü
elinde bulundurup bu suçu işleme özgürlüğünü kendinde bulan muktedirler mutlaka
hesap vereceklerdir diyorum. 
Şunu da bir uyarı olarak ifade etmek istiyorum: Ülkenin
bir yanında, maalesef, söndürülmeyen bu ateş böyle devam ederse ülkenin dört
bir tarafında bir daha söndürme şansına sahip olamayacağımız bir yangına
dönebilir. Umarız ki o aşamaya gelmez. Bizim çabamız, bu yangına benzin dökme
anlamına gelen bu katliamları engelleyerek bir damla da olsa su taşımaya
çalışma çabasıdır. Hükûmeti ve devleti bu yanlış tutumdan bir an önce
vazgeçmeye davet ediyorum. 
Diğer taraftan, Cizre’den bugün gelen insanlık dışı bir
fotoğrafın bilgisini de sizlerle ve Genel Kurulla paylaşmak istiyorum. Daha
önce Varto’da Ekin Van şahsında bir kadın cenazesi katledildikten sonra
insanlık dışı bir işkenceye maruz bırakılıp daha sonra sokak ortasında
çırılçıplak teşhir edilmişti. Bugün Cizre’de, aynı şekilde katledilen bir
kadının işkenceye, insanlık dışı, alçakça bir işkenceye maruz kalmış bedeni,
maalesef, yine çırılçıplak bir şekilde teşhir edilmiştir. Bu zihniyeti,
cenazeye işkence uygulayarak kahramanlık yaptığını sanan bu alçak zihniyeti
buradan kınadığımızı, Cizre’de katledilen kadın şahsında bütün kadınlara
dayatılan bu insanlık dışı uygulamayı da bir kez daha buradan lanetlediğimizi
ifade etmek istiyorum.
Teşekkür ederim.
BAŞKAN – Teşekkür ederim Sayın Baluken.
Sayın Vural…
3.- İzmir Milletvekili Oktay Vural’ın, Erzincan ve
Kahramanmaraş’ın zafer günlerini kutladığına, 3 şehide Allah’tan rahmet
dilediğine ve PKK terör örgütüne karşı mücadelenin devam edeceğine ilişkin
açıklaması
OKTAY VURAL (İzmir) – Teşekkür ederim Sayın Başkan.
Tabii, bir kahramanlık destanı yazdığımız bir Anadolu.
Anadolu’nun her bir köşesi şehit kanlarıyla sulandı ve bu coğrafyayı
vatanlaştıran aziz milletimizin daima hâkimiyeti ve egemenliği bu coğrafya
üzerinde olmuştur. Kim olursa olsun, Çanakkale’de olsun ya da Dumlupınar’da
olsun, bu egemenliğimizi ortadan kaldırmak isteyenlere karşı Türk milleti kendi
iradesiyle bu bölücü, bu emperyalist düşünceleri defetmiştir. 
Dolayısıyla, her gün burada belki bir ilçemizin, bir
ilimizin kurtuluş gününü kutluyoruz. Bunlar bizim ibret almamız gereken
günlerdir. Aslında bunlar kurtuluş değil, biz hiçbir zaman sömürge olmadık, biz
hiçbir zaman komite odalarında ya da başka merkezlerde inşa edilmiş bir millet
değiliz; bunlar bizim zafer günlerimizdir, herkes bundan ibret almalıdır. 
Dolayısıyla, bugün coğrafyamızın bir bölümünün vatan
olmaktan çıktığını ifade edip “Bu coğrafyada belli illerimizi ve ilçelerimizi
tekrar vatanlaştırıyoruz.” diyenlerin aslında bu coğrafyayı bu noktaya getirme
sorumluluğunu da aynaya bakarak hissetmeleri gerektiğini düşünüyorum.
Bu bakımdan, Erzincan ve Kahramanmaraş’ın zafer
günlerini kutluyorum. 
Biraz önce konuşma yapan değerli kardeşim aziz
milletimizin, kadim milletimizin iradesini ve varlık sebebini ortaya koymuştur,
yürekten katıldığımızı ifade etmek istiyorum.
Her gün burada şehit haberleri veriyoruz. Yani
gerçekten artık tahammül edecek seviyede değiliz. Ne hazindir ki âdeta
kanıksayacak ve sıradanlaşacak bir noktaya gelmesinden de büyük bir üzüntü
duyduğumu ifade etmek istiyorum. Yine 3 şehidimiz var, şehitlerimize Allah’tan
rahmet diliyorum. 
Aziz milletimiz, PKK’nın vahşetini gayet iyi biliyor.
Kundaktaki bebeleri nasıl öldürdüğünü, doğu ve güneydoğuda mezralarda nasıl
katliamlar yaptığını, uyuşturucu ticareti yapıp emperyalistlerin oyuncağı
şeklinde yüz yıl önce bizim tarihe gömdüğümüz senaryoları nasıl tekrar
hortlatmak istediğini biliyoruz ama bu kadim milletimiz doğusuyla, batısıyla,
kuzeyiyle, güneyiyle bu projeleri, tuzakları hep bozmuştur, bundan sonra da
bunu bozacağız. Bu bakımdan, bu acımasız, bu vahşi PKK terör örgütünün zulmüne
karşı, özellikle bölgede vatandaşlarımıza yönelik zulmüne karşı mücadele
azmimiz devam edecektir ve herkese ibret olmalıdır ki aziz Türk milleti, bu
mücadelesini hep zaferle taçlandırmıştır, bundan sonra da bu zaferle
taçlandıracaktır. 
O bakımdan, terör örgütü PKK, milletimizin ve
insanlığın düşmanıdır, asla ve asla siyasi bir meşruiyeti yoktur, terörle
mücadele topyekûn devam etmelidir. Mücadele yerine müzakere oluşturup yeni
Sevrleri Türk milletine, Türkiye Cumhuriyeti devletine dayatmak isteyen
emperyalizmin tuzağına düşmeyeceğimizi, biraz önce Erzincan’ın kurtuluşu
münasebetiyle söz alan değerli kardeşimin ifade ettiği gibi, tarih
göstermiştir, bu tarihten ders almayanlara karşı da bunu tekerrür ettirmeye
hazır olduğumuzu da ifade etmek istiyorum.
Teşekkür ederim. (MHP sıralarından alkışlar)
BAŞKAN – Ben de teşekkür ederim.
Sayın Çakır…
4.- Tokat Milletvekili Coşkun Çakır’ın, 3 şehide
Allah’tan rahmet dilediğine, Yeni Şafak ve Yeni Akit gazetelerine yapılan
saldırıyı kınadığına ve Özgecan Aslan’ın ölümünün 1’inci yıl dönümüne ilişkin
açıklaması
COŞKUN ÇAKIR (Tokat) – Sayın Başkan, teşekkür ederim. 
Ülkemiz, uzunca bir süredir terörle mücadele
etmektedir. Kimi yerlerde yazıldığı ya da kimileri tarafından söylendiği gibi
bir savaş stratejisi yahut bir savaş konsepti asla söz konusu değildir.
Ortalama okuma yapan herkes savaşın tanımını, içeriğini, kimler arasında, nasıl
yapıldığını bilir. O bakımdan, ortada söz konusu olan, bir savaş değil, terörle
yapılan meşru bir mücadeledir. Bu mücadele, elbette ki terör sonlanıncaya kadar
da devam ettirilecektir. Bu bağlamda, bugün de 3 şehidimiz vardır. Söylendiği
gibi burası tabii ki taziye yeri, çadırı değildir ama kanıksamamak için,
içselleştirmemek için de şehitlerimizi elbette ki anacağız. Gerek
Afyonkarahisar Dinar’dan gerek Adana Karaisalı’dan gerekse Kırıkkale
Bahşılı’dan olan 3 şehidimize de Cenab-ı Hak’tan rahmet diliyoruz. Ailelerinin
ve milletimizin başı sağ olsun.
Değerli Başkan, değerli milletvekilleri; dün akşam Yeni
Şafak ve Yeni Akit gazetelerinin bulunduğu medya grup binalarına, yüzleri
maskeli 4 kişi tarafından uzun namlulu silah ve molotofkokteyliyle saldırı
düzenlenmiştir. Çok şükür ki can kaybı yoktur, maddi hasar vardır. Ben, her iki
gazeteye yapılan saldırıları şiddetle kınıyor, gazete yöneticilerine ve
çalışanlarına geçmiş olsun dileklerimi iletiyorum. 
Son olarak, bundan bir yıl önce Özgecan Aslan isimli
bir kızımız, 11 Şubat 2015’te Mersin Tarsus’ta vahşice öldürülmüş üniversite
öğrencisiydi. Ölümünün birinci yıl dönümünde bugün mezarı başında anıldı. Ben
tekrar ebeveynlerine, anne ve babalarına başsağlığı diliyorum ve yeni
Özgecanların ölmemesi için de dua ediyorum.
Hepinizi saygıyla selamlıyorum.
BAŞKAN – Teşekkür ederim.
VI.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Ayşe Nur
Bahçekapılı’nın, Başkanlık Divanı olarak, şehitlere ve Özgecan Aslan’a
Allah’tan rahmet dilediklerine ve Erzincan, Kahramanmaraş ile Trabzon’un Maçka
ilçesinin kurtuluş günlerini kutladıklarına ilişkin konuşması 
BAŞKAN - Biz de Divan olarak, şehitlerimize Allah’tan
rahmet diliyoruz. Aynı şekilde, Özgecan kızımıza da Allah’ın rahmeti üstünde
olsun diyoruz. Yakınlarına başsağlığı dileklerimizi yineliyoruz. 
Yine, bu meyanda, kurtuluşunu kutlayan Erzincan
halkını, Kahramanmaraş halkını sevgiyle selamlıyoruz. Hafta sonu yine, düşman
işgalinden kurtuluşunu kutlayacak olan memleketim Trabzon Maçka’nın da bu
gününü kutluyorum. Trabzon ve Maçka halkını sevgiyle selamlıyorum.
Gündeme geçiyoruz.
Başkanlığın Genel Kurula sunuşları vardır.
Türkiye Büyük Millet Meclisi
Başkanlığının Anayasa'nın 100’üncü maddesi kapsamında bir tezkeresi vardır,
okutup bilgilerinize sunacağım.
VII.- BAŞKANLIĞIN GENEL KURULA SUNUŞLARI
A) Tezkereler
1.- Türkiye Büyük Millet Meclisi Başkanlığının, Millî
Eğitim Bakanı Nabi Avcı hakkında Düzce Cumhuriyet Başsavcılığının 21/1/2016
tarihli ve B.M. 2015/7980 sayılı yazısı ve eklerinin Anayasa’nın Meclis
soruşturmasını düzenleyen 100’üncü maddesine göre gereği yapılmak üzere
Başkanlığa intikal ettiğine; Anayasa’nın 100’üncü maddesine göre Meclis
soruşturması açılmasının Türkiye Büyük Millet Meclisi üye tamsayısının en az
onda 1’inin (55 üye) vereceği önergeyle istenebileceğine ve böyle bir önerge
olmadan, Türkiye Büyük Millet Meclisi Başkanlığının mezkûr yazılar ve ekleriyle
ilgili olarak Meclis soruşturmasına ilişkin bir işlemi resen yürütmesi mümkün
bulunmamakla birlikte, teamül doğrultusunda söz konusu evrakların
milletvekillerinin tetkik ve takdirlerine açıldığına ilişkin tezkeresi (3/505)
Türkiye
Büyük Millet Meclisi Genel Kuruluna
Millî Eğitim Bakanı Nabi Avcı
hakkında Düzce Cumhuriyet Başsavcılığının 21/1/2016 tarihli ve B.M. 2015/7980
sayılı yazısı ve ekleri Anayasa'nın Meclis soruşturmasını düzenleyen 100'üncü
maddesine göre gereği yapılmak üzere Başkanlığımıza intikal etmiştir.
Bilindiği gibi, Anayasa'nın
100'üncü maddesine göre Meclis soruşturması açılması, Türkiye Büyük Millet
Meclisi üye tamsayısının en az onda 1’inin (55 üye) vereceği önergeyle
istenebilmektedir.
Böyle bir önerge olmadan, Türkiye
Büyük Millet Meclisi Başkanlığının mezkûr yazılar ve ekleriyle ilgili olarak
Meclis soruşturmasına ilişkin bir işlemi resen yürütmesi mümkün bulunmamakla
birlikte, teamül doğrultusunda söz konusu evraklar milletvekillerinin tetkik ve
takdirlerine açılmıştır.
Yüce heyetin bilgilerine sunulur.
 İsmail
Kahraman
 Türkiye
Büyük Millet Meclisi
 Başkanı
BAŞKAN – Bilgilerinize
sunulmuştur.
B) Önergeler
1.- Başkanlığın, Ankara Milletvekili Tekin Bingöl’ün,
esas komisyon olarak Anayasa Komisyonu ve tali komisyon olarak da Dışişleri
Komisyonuna havale edilen (2/538) esas numaralı Kanun Teklifi’ni geri aldığına
ilişkin önerge yazısı (4/12)
BAŞKAN – Ankara Milletvekili Tekin
Bingöl’ün esas komisyon olarak Anayasa Komisyonu ve tali komisyon olarak da
Dışişleri Komisyonuna havale edilen (2/538) esas numaralı Kanun Teklifi geri
alınmıştır.
Bilgilerinize sunulur.
Meclis araştırması açılmasına
ilişkin üç önerge vardır, ayrı ayrı okutuyorum.
C) Meclis Araştırması Önergeleri
1.- Muğla Milletvekili Akın Üstündağ ve 25
milletvekilinin, Güvercinlik Turizm Merkezi Projesi’nin gerçekleştirilmesi ve
orman vasfı altındaki bir alanda otel yapımına ilişkin imar düzenlemelerinin
hangi mevzuata göre ve nasıl yapıldığının araştırılarak alınması gereken
önlemlerin belirlenmesi amacıyla Meclis araştırması açılmasına ilişkin önergesi
(10/90)
Türkiye
Büyük Millet Meclisi Başkanlığına
Bilindiği üzere, Muğla ili Milas
ilçesi Güllük Körfezi’nde yer alan Pina Yarımadası’nda yedi yıl önce çıkan
yangınla 238 hektarlık ormanlık alan kül olmuş ve bu yangında dünyada ender
bulunan Halep çamlarının egemen olduğu bölge geniş çaplı olarak etkilenmiştir.
Ancak Milas'ın Meşelik Mahallesi sınırları içerisinde yer alan, Kültür ve
Turizm Bakanlığı tarafından “Güvercinlik Turizm Merkezî” olarak belirlenen söz
konusu bölgede bir süre önce otel inşaatları başlatılmış ve aralıksız devam
etmektedir. Anayasa’nın 169’uncu maddesinde, ormanların ülke yönünden taşıdığı
önem gözetilerek korunmaları ve geliştirilmeleri konusunda ayrıntılı
düzenlemelere yer verilmiştir. Aynı maddenin üçüncü fıkrasında, ormanlara zarar
verebilecek hiçbir faaliyet ve eyleme izin verilemeyeceği ifade edilmektedir.
Söz konusu turizm tesisinin kurulması Anayasa'nın 169’uncu maddesine aykırılık
teşkil etmektedir.
6831 sayılı Orman Kanunu’nun
17’nci maddesinde, devlet ormanlarının yanmasıyla elde edilecek yerlerde
yapılacak her türlü yapı ve tesislere orman idaresince el konulacağı ve yine
aynı kanunun 93’üncü maddesine göre,
yanmış orman alanlarında Orman Kanunu’nun 17’nci maddesine aykırı eylemlerde
bulunanların cezalandırılacağı belirtilmektedir. Söz konusu projenin
gerçekleştirilmesi ve orman vasfı altındaki bir alanda otel yapımına ilişkin
imar düzenlemeleri ve izinlerinin hangi mevzuata göre nasıl yapıldığının
araştırılarak alınması gereken önlemlerin belirlenmesi amacıyla TBMM
İçtüzüğü’nün 104 ve 105’inci maddeleri ile Anayasa’nın 98’inci maddesi
gereğince Meclis araştırması açılmasını arz ederiz.
1) Akın Üstündağ (Muğla)
2) Candan Yüceer (Tekirdağ)
3) Mustafa Sezgin Tanrıkulu (İstanbul)
4) Sibel Özdemir (İstanbul)
5) Atila Sertel (İzmir)
6) Gürsel Erol (Tunceli)
7) Mahmut Tanal (İstanbul)
8) Gamze Akkuş İlgezdi (İstanbul)
9) Şerafettin Turpcu (Zonguldak)
10) Musa Çam (İzmir)
11) Gülay Yedekci (İstanbul)
12) Ali Haydar Hakverdi (Ankara)
13) Zeynel Emre (İstanbul)
14) Didem Engin (İstanbul)
15) Melike Basmacı (Denizli)
16) Özkan Yalım (Uşak)
17) Tekin Bingöl (Ankara)
18) Yaşar Tüzün (Bilecik)
19) Ünal Demirtaş (Zonguldak)
20) Kadim Durmaz (Tokat)
21) Zülfikar İnönü Tümer (Adana)
22) Haydar Akar (Kocaeli)
23) Devrim Kök (Antalya)
24) Nurhayat Altaca Kayışoğlu (Bursa)
25) Okan Gaytancıoğlu (Edirne)
26) Aytuğ Atıcı (Mersin)
Gerekçe:
Orman ve Su İşleri Bakanı Profesör Doktor Veysel Eroğlu
2/8/2013 tarihinde İzmir'de bir toplantıda yaptığı konuşmada "İnsanlar
Twitter'dan yazıyorlar, yanan alan fotoğrafı koyup ‘Otel olacak.’ diye. Öyle
bir şey söz konusu değil, genelge var. Öyle bir liste varsa bir yerde,
gösterin, kendim geri alacağım. Yanan alanı başka maksatla vermek mümkün değil.
Yanan alanlar asla başka yere verilemez, doğrudan bir yıl içinde
ağaçlandırılmak mecburiyetindedir. Anayasa'nın 169’uncu maddesinde çok açık
emredici bir hüküm bulunuyor. Bu bizim için çok önemli. Otel yapmak mümkün
değil, etrafı çevriliyor, tespit ediliyor ve bir yıl içinde tekrar
ağaçlandırıyoruz. Başka maksatla vermiyoruz." demiştir. 
Ancak, Muğla'nın Milas ilçesindeki, yedi yıl önce çıkan
yangınla 238 hektarlık ormanlık alanın kül olduğu Güvercinlik Koyu'nda bin
yatak kapasiteli ikinci otel inşaatına da başlanmış bulunmaktadır. Denize
yaklaşık 50 metre uzaklıkta inşa edilmekte olan 2017 yılında tamamlanması
planlanmaktadır.
Milas'ın Meşelik Mahallesi sınırları
içerisinde yer alan, Kültür ve Turizm Bakanlığı tarafından “Güvercinlik Turizm
Merkezi” olarak belirlenen ormanlık alan, 2006 yılında turistik tesis yapılması
amacıyla 3 ayrı şirkete 85, 80 ve 95 dönüm olarak tahsis edildiği, tahsisin
ardından bu bölgede, 15 Temmuz 2007 tarihinde, 3 ayrı noktada birden büyük
yangın çıktığı bilinmektedir. Yangında koruma altındaki Halep çamlarının da yer
aldığı 238 hektarlık ormanlık alan kül olmuş, yangından sonra ormanın turistik
tesis kurmak için kasten yakıldığı iddiaları gündeme gelmiş hatta helikopterle
bölgede inceleme denetimlerde bulunan Orman ve Su İşleri Bakanı Veysel Eroğlu
basın ve yayın organlarına yaptığı açıklamada bu yerlerin kasten yakıldığını
beyan etmiştir.
Tüm bu yaşanan gelişmeler ışığında,
bölgede art arda meydana gelen yangınlar, yetkililerin yangın hakkındaki
açıklamaları ve sonrasında yükselen otel inşaatları akıllarda kuşku ve endişe
yaratmaktadır. Bu gelişmeler ışığında ülkemizin akciğerleri olan orman
rejiminin ciddi bir tehlikeyle karşı karşıya kaldığı ve bu hususun ivedilikle
araştırılması gerektiği bir gerçektir. 
2.- İstanbul Milletvekili Mustafa Sezgin Tanrıkulu ve
24 milletvekilinin, Diyarbakır Baro Başkanı Tahir Elçi cinayetinin arkasındaki
gerçeklerin araştırılarak alınması gereken önlemlerin belirlenmesi amacıyla
Meclis araştırması açılmasına ilişkin önergesi (10/91)
Türkiye
Büyük Millet Meclisi Başkanlığına
Katıldığı bir televizyon programında sarf
ettiği sözler üzerine hedef hâline getirilen, gözaltına alınan, yurt dışına
çıkma yasağı tedbiriyle serbest bırakılan ve günlerce ölüm tehditleri alan
Diyarbakır Barosu Başkanı Sayın Tahir Elçi 28 Kasım günü Diyarbakır'da bir
basın açıklaması sırasında ensesinden vurularak öldürülmüştür.
Tahir Elçi'nin öldürülmesinin öncesinde
ve sonrasında yaşananlar, toplumda yaşanan infial ve adalet beklentileri olayın
bir an önce aydınlatılması talebinin ne kadar elzem olduğunu ortaya
koymaktadır. Söz konusu cinayetin arkasındaki gerçeklerin ortaya çıkarılması
için Anayasa'nın 98'inci, İç Tüzük’ün 104'üncü ve 105'inci maddeleri gereğince
Meclis araştırması açılması içip gereğini saygılarımızla arz ve teklif ederiz.
1) Mustafa
Sezgin Tanrıkulu  (İstanbul)
2) Mahmut Tanal (İstanbul)
3) Musa Çam  (İzmir)
4) Okan
Gaytancıoğlu  (Edirne)
5) Aytuğ Atıcı  (Mersin)
6) Gülay Yedekci
 (İstanbul)
7) Sibel Özdemir
 (İstanbul)
8) Ali Haydar
Hakverdi  (Ankara)
9) Zeynel Emre  (İstanbul)
10) Gürsel Erol  (Tunceli)
11) Onursal
Adıgüzel (İstanbul)
12) Didem Engin (İstanbul)
13) Melike
Basmacı  (Denizli)
14) Özkan Yalım (Uşak)
15) Tekin Bingöl
 (Ankara)
16) Gamze Akkuş
İlgezdi  (İstanbul)
17) Ünal
Demirtaş (Zonguldak)
18) Kadim Durmaz (Tokat)
19)Atila Sertel  (İzmir)
20) Zülfikar
İnönü Tümer  (Adana)
21) Şerafettin
Turpcu  (Zonguldak)
22) Haydar Akar (Kocaeli)
23) Mustafa
Tuncer  (Amasya)
24) Devrim Kök (Antalya)
25) Nurhayat
Altaca Kayışoğlu (Bursa)
Genel Gerekçe:
Diyarbakır Baro Başkanı Sayın Tahir Elçi,
28 Kasım 2015 tarihinde, tarihî Dört Ayaklı Minare'nin kurşunlanmasına tepki
amacıyla gerçekleştirilen bir basın açıklaması sırasında yapılan bir saldırı
sonucu hayatını kaybetmiştir.
Daha önce katıldığı bir TV programında
sarf ettiği sözler üzerine gözaltına alınması, hakkında dava açılması ve
günlerce ölüm tehditleri alması Sayın Elçi'ye yönelik saldırının temellerini
oluşturmaktadır. Kendisi de bu süreçte yaptığı açıklamalarda ölüm tehditleri
aldığını açıklamasına rağmen Sayın Elçi'ye tehditlere karşı "yakın koruma
verilmeyip" korunmamış olması anlamlıdır.
Sayın Elçi,
ölümünden dakikalar önce bölgede çatışma istemediklerini, çözüm ve barış
taleplerinde ısrarcı olduklarını açıklamıştır. Sayın Elçi, 1990'larda işlenen
faili meçhul cinayetler başta olmak üzere bölgede yaşanan insan hakları
ihlallerine karşı etkin bir hukuk ve insan hakları mücadelesi yürütmesiyle
Türkiye ve uluslararası platformlarda tanınan, bilinen, insan hakları
mücadelesi dolayısıyla takdir gören önemli bir şahsiyettir. Savaş
karşıtlığıyla, barış yanlısı tutumuyla bilinen Sayın Elçi'nin, sarf ettiği
sözler yüzünden günlerce manşetlerde hedef hâline getirilmesi, böylesi bir
saldırının habercisi niteliğindeydi. Dolayısıyla, 28 Kasım günü
gerçekleştirilen saldırının Emniyet ve İstihbarat birimleri tarafından
öngörülemeyeceği ihtimali zayıftır.
Kameralar
önünde, âdeta canlı yayında Türkiye'nin en büyük barolarından biri olan
Diyarbakır Barosunun Başkanının öldürülmesi olayının planlı olduğu iddialarını
ve şüphesini artırmaktadır.
Ayrıca
açıklamanın yapılacağı alanda saat 10.30 sıralarında bir eylem yapılacağı ve
eylemcilerin bir ticari taksi ile geleceği istihbarat bilgisinin -bu
istihbaratın doğru olduğu, ana cadde üzerindeki duran taksiyi durdurmaya
çalışan 2 polisimizin şehit edilmesi olayından anlaşılmaktadır- alınmasına
rağmen Sayın Elçi'nin bu alanda açıklamasına neden izin verildiği izaha
muhtaçtır.
Ayrıca olay
yerinde Emniyet birimlerinin acilen bir olay yeri incelemesi ve kanıt toplama
işlemi yapması gerekirken bu işlemlerin neden yapılmadığı da kamuoyunda derin
şüphe yaratmaktadır. Cinayet araştırması yapılırken kriminal durumun gözden
kaçırılmaması gerekmektedir. Bu durum hakkında olay yeri keşif ve incelemesi
yaptırılmalıdır.
Savcılık olay
yeri incelemesine dört beş saat sonra gitmiş ve inceleme yapmadan geri
dönmüştür. Olay yerinde inceleme yapılmaması ve delillerin toplanmaması yaşanan
olayın faili meçhul bir cinayet olarak kalmasına sebebiyet verecektir.
Tahir Elçi'nin
öldürülmesi olayı her yönüyle kapsamlı bir araştırmaya tabi tutulmak
durumundadır. Bu öldürülme olayını araştırmak için, Sayın Elçi'yi ölüme götüren
süreç ve sonrasını kapsamlı bir biçimde inceleyerek sorumluların ortaya çıkarılması
amacıyla Meclis araştırması komisyonu kurularak araştırılması elzemdir.
3.- İstanbul Milletvekili Gülay Yedekci ve 26
milletvekilinin, Türkiye’nin göçmenler nedeniyle kısa, orta ve uzun vadede
karşılaşacağı sorunların araştırılarak alınması gereken önlemlerin belirlenmesi
amacıyla Meclis araştırması açılmasına ilişkin önergesi (10/92)
Türkiye
Büyük Millet Meclisi Başkanlığına
“Arap Baharı” adıyla Kuzey Afrika
ülkelerinde başlayan 2011 yılının Mart ayından itibaren Suriye'ye sıçrayarak bu
ülkede iç savaşa dönüşen gelişmelerin en ağır faturalarından birini AKP
iktidarının izlediği politikalar nedeniyle Türkiye ödemek zorunda kalmış, gelinen
aşamada Türkiye'ye göç eden Suriyeli mülteci sayısı 2 milyonu bulmuştur. Ciddi
rakamlara ulaşan mülteci sayısının Türkiye'nin sosyolojik, toplumsal ve
ekonomik yapısına etkilerinin ve
sonuçlarının bilimsel bir anlayışla değerlendirilmesi için Anayasa'mızın 98,
TBMM İçtüzüğü'nün 104 ve 105'inci maddeleri kapsamında Meclis araştırması
açılması konusunda gereğini arz ederiz.
1) Gülay Yedekci (İstanbul)
2) Candan Yüceer (Tekirdağ)
3) Sibel Özdemir (İstanbul)
4) Ali Haydar Hakverdi (Ankara)
5) Zeynel Emre (İstanbul)
6) Gürsel Erol (Tunceli)
7) Onursal Adıgüzel (İstanbul)
8) Didem Engin (İstanbul)
9) Melike Basmacı (Denizli)
10) Özkan Yalım (Uşak)
11) Burcu Köksal (Afyonkarahisar)
12) Tekin Bingöl (Ankara)
13) Gamze Akkuş İlgezdi (İstanbul)
14) Yaşar Tüzün (Bilecik)
15) Mahmut Tanal (İstanbul)
16) Musa Çam (İzmir)
17) Ünal Demirtaş (Zonguldak)
18) Kadim Durmaz (Tokat)
19) Mustafa Sezgin Tanrıkulu (İstanbul)
20) Atila Sertel (İzmir)
21) Zülfikar İnönü Tümer (Adana)
22) Şerafettin Turpcu (Zonguldak)
23) Haydar Akar (Kocaeli)
24) Devrim Kök (Antalya)
25) Nurhayat Altaca Kayışoğlu (Bursa)
26) Okan Gaytancıoğlu (Edirne)
27) Aytuğ Atıcı (Mersin)
Gerekçe:
Mustafa Kemal Atatürk'ün “Yurtta sulh, cihanda sulh”
anlayışı çerçevesinde şekillenen Türkiye Cumhuriyeti’nin dış politikası 2000'li
yıllara gelindiğinde AKP iktidarıyla birlikte önemli değişimlere uğramıştır.
Türkiye son on üç yıldır, ateş çemberi konumundaki Orta Doğu'ya ilişkin
politikalarını değiştirmiş ve coğrafyada etkin bir rol alma çabasına
girişmiştir. Ancak geldiğimiz noktada bu siyaset değişikliği nedeniyle
Türkiye’nin güney sınırları hiçbir devletin otoritesinin olmadığı, terörist
grupların kontrolünde bir bölgeye dönüşmüştür.
Irak ve Suriye bağlamında yaşanan gelişmeler
Türkiye’nin sınır güvenliği sorununun çok ötesinde farklı sorunlara neden
olmuştur. İçinden geçtiğimiz günler de göstermiştir ki dış politikada izlenen
yanlışlar iç huzurumuzu, sosyal yapımızı, ekonomik dengelerimizi net olarak
etkilemektedir.
Türkiye neredeyse dünyada en çok savaş göçmeninin
sığındığı ülkelerin başında yer almıştır. “Arap Baharı” adıyla başlayan, 2011
yılının Mart ayından itibaren Suriye’ye sıçrayan ayaklanmalar ve paralelindeki
çatışmalar nedeniyle Suriye’den Türkiye'ye sığınan mülteci sayısı son rakamlara
göre 2 milyon kişiye ulaşmış durumdadır. Uluslararası Af Örgütünün 2015 yılı
başı itibarıyla açıkladığı verilere göre Türkiye’ye sığınan mültecilerin 220
bini inşa edilen kamplarda kalırken, diğerleri başta İstanbul olmak üzere
Türkiye’nin çeşitli şehirlerinde yaşamlarını sürdürmektedir.
Savaştan kaçıp Türkiye'ye sığınan Suriyeli mültecilerin
büyük çoğunluğu ülkemizde de yaşam savaşı vermektedir. Bu acı tablo acil
çözümler beklerken Türkiye’nin sosyal ve ekonomik hayatında yeni sorunlar
ortaya çıkmaktadır. Ulusal basında yayınlanan birçok haberde kampların dışında
hayatlarını sürdürmeye çalışan birçok Suriyeli göçmenin ucuz iş gücü olarak
kaçak çalıştırıldığı ve çalışma hayatındaki ücretlerinin temel ücret olması
gereken asgari ücretin de altına inmesine neden olduğu bilinmektedir. En az
asgari ücretle çalışılması gereken işler, kayıt dışı çalışan Suriyelilere
400-500 liraya yaptırılmaktadır.
Son olarak, ulusal basında çıkan haberlerde İstanbul'un
Bağcılar, Güngören Esenler, Avcılar, Esenyurt gibi semtlerinde kira
fiyatlarının yüzde 100 artmasının önemli nedenlerinden biri olarak Suriyeli
göçmenler gösterilmektedir.
Türkiye'deki Suriyeli göçmenlerin çok büyük bir
bölümünün ülkelerindeki savaşın sona ermesi hâlinde bile geri dönmeyecekleri
anlaşılmaktadır. Bu durumun kısa, orta ve uzun vadede çok daha değişik
toplumsal, ekonomik, siyasal, güvenlik ve diğer alanlarda sorunlara yol açması
kaçınılmazdır.
Türkiye'nin Suriyeli göçmenler nedeniyle kısa, orta ve
uzun vadede karşılaşacağı sorunların araştırılması ve çözüm önerilerinin
geliştirilmesi amacıyla Meclis araştırması açılmasını arz ederim.
BAŞKAN – Bilginize sunulmuştur.
Önergeler, gündemdeki yerlerini alacak ve Meclis
araştırması açılıp açılmaması konusundaki görüşmeler, sırası geldiğinde
yapılacaktır.
Sayın milletvekilleri, Halkların Demokratik Partisi
Grubunun İç Tüzük’ün 19’uncu maddesine göre verilmiş bir önerisi vardır. Okutup
işleme alacağım ve oylarınıza sunacağım.
Buyurun:
VIII.- ÖNERİLER
A) Siyasi Parti Grubu Önerileri
1.- HDP Grubunun, Şanlıurfa Milletvekili Osman Baydemir
ve arkadaşları tarafından, Türkiye’de çeşitli hastanelerde tedavi olmuş 6
Suriye uyruklu yaralının İçişleri Bakanlığına bağlı ilgili birimce, Suriye’de
terör faaliyeti yürüten El Nusra örgütüne teslim edilmesinin araştırılması
amacıyla 22/12/2015 tarihinde Türkiye Büyük Millet Meclisi Başkanlığına
verilmiş olan Meclis araştırması önergesinin, Genel Kurulun 11 Şubat 2016
Perşembe günkü birleşiminde sunuşlarda okunmasına ve ön görüşmelerinin aynı
tarihli birleşiminde yapılmasına ilişkin önerisi 
Türkiye Büyük Millet Meclisi
Başkanlığına
Danışma Kurulunun 11/2/2016 Perşembe günü (bugün)
yaptığı toplantısında toplanamadığından grubumuzun aşağıdaki önerisinin İç
Tüzük’ün 19’uncu maddesi gereğince Genel Kurul onayına sunulmasını saygılarımla
arz ederim.
 İdris
Baluken
 Diyarbakır
 Grup
Başkan Vekili
Öneri:
22 Aralık 2015 tarihinde Şanlıurfa Milletvekili Sayın
Osman Baydemir ve arkadaşları tarafından verilen (345 sıra numaralı) Türkiye
çeşitli hastanelerde tedavi olmuş 6 Suriye uyruklu yaralının İçişleri
Bakanlığına bağlı ilgili birimce, Suriye’de terör faaliyeti yürüten El Nusra
örgütüne teslim edilmesinin araştırılması amacıyla Türkiye Büyük Millet
Meclisine verilmiş olan Meclis araştırma önergesinin Genel Kurulun bilgisine
sunulmak üzere bekleyen diğer önergelerin önüne alınarak 11/2/2016 Perşembe
günlü birleşiminde sunuşlarda okunması ve görüşmelerin aynı tarihli
birleşiminde yapılması önerilmiştir. 
BAŞKAN – Halkların Demokratik Partisi grup önerisinin
lehinde ilk konuşmacı olarak Gaziantep Milletvekili Sayın Mahmut Toğrul
konuşacak. 
Buyurun Sayın Toğrul. (HDP sıralarından alkışlar) 
MAHMUT TOĞRUL (Gaziantep) – Sayın Başkan, değerli
milletvekilleri ve Genel Kurulun değerli emekçileri; hepinizi saygıyla
selamlıyorum. 
Sayın Başkan, önce bir kısa hatırlatma yapmak isterim:
Biliyorsunuz, 25 Temmuz 2015 tarihinde Ankara’da EĞİTİM SEN Genel Merkezi
misafirhanesine hukuksuz bir polis baskını gerçekleştirilmiş ve baskın
sırasında tedavileri için Ankara’da bulunan 6 Suriye vatandaşı gözaltına
alınmıştır. Ankara Terörle Mücadele Şubesi Müdürlüğü tarafından 26 Temmuz 2015
tarihinde sorgulanmış, sonrasında gönderildikleri cumhuriyet savcılığı
tarafından da serbest bırakılmışlardır. Bu 6 Suriyeli vatandaşın, hukuka,
ahlaka aykırı bir işlemle, Cilvegözü Sınır Kapısı’nda, Türkiye'nin terör
örgütleri listesinde bulunan, El Kaide’nin uzantısı olan Ahrar-uş Şam
Cephesi’ne teslim edildikleri bilgisi kamuoyuna yansımıştır. Bu bilgi, aynı
zamanda sayın grup başkan vekilimizin, İçişleri Bakanlığı Müsteşarlığı nezdinde
yaptığı sözlü görüşmeyle de kabul edilmiştir. 
Değerli arkadaşlar, bu 6 Suriye yurttaşı, Türkiye’ye
girişi resmî izinle AFAD tarafından verilen yabancı tanıtma bilgisine sahip,
yaralıların resmî kimlikleri kullanılarak gelmişler, tedavi edilmişler ama
tedavilerinin devamı Ankara’da yapılmak üzere Ankara EĞİTİM SEN
misafirhanesinde kalmışlar. Fakat bu 6 kişi, hukuka, uluslararası hukuka
tamamen aykırı, iç hukukumuza da aykırı bir şekilde, onlara karşı savaşırken
yaralandıkları bir düşman örgüte yani Ahrar-uş Şam’a teslim edilmişlerdir. 
Avrupa İnsan Hakları Sözleşmesi’nin ek protokollerine,
iç hukukumuza, Avrupa İnsan Hakları Mahkemesinin kararlarına baktığımızda, şu,
açık ifade edilmektedir: Eğer bir yerde ölüm cezası, işkence, insanlık dışı
muamele görme tehlikesi varsa bu kişiler oraya iade edilmezler. 
Yine, 1951 Birleşmiş Milletler Cenevre Sözleşmesi’nin
33’üncü maddesi de aynı şekilde mültecinin veya sığınmacının ırkı, dini,
vatandaşlığı, sosyal bir gruba aidiyeti ve siyasi düşünceleri sebebiyle hayat
ve hürriyetinin tehdit edileceği ülkelere gönderilmemesi ve iade edilmemesi
gerektiğini düzenliyor. Yani aslında iç hukukumuza göre ve uluslararası hukuka
göre Türkiye, açıkça bir savaş suçu işlemiştir, bu insanları açık bir şekilde
ölüme göndermiştir. Hâlbuki bu insanların Nusaybin, Ceylânpınar, Suruç
kapılarından da sınır dışı edilme ihtimalleri varken, maalesef, Hükûmet ve
yetkililer doğrudan Cilvegözü Sınır Kapısı’nda işte terörist örgüt olan
Ahrar-uş Şam’a teslim etmişler ve şu anda akıbetlerinin ne olduğu konusunda bir
bilgimiz yok.
Değerli arkadaşlar, Türkiye Cumhuriyeti, IŞİD’le
Antep-Kilis sınır hattını kullanarak her türlü kirli ilişkiye girmiştir ve her
gün IŞİD çeteleri oradan Türkiye'ye girip kendilerini farklı yerlerde
-Ankara’da, Suruç’ta, İstanbul Sultanahmet’te, Diyarbakır (Amed) İstasyon
Meydanı’nda- patlatırlarken hiçbir önlem almayan devlet, söz konusu Kürtler
olunca işte düşmana teslim edebiliyor.
Yine, her gün değerli arkadaşlar, IŞİD çeteleri sınırı
kullanarak Antep’e yığınak yapıyorlar. Antep’te 120 ton amonyum nitrat gübresi
bulundu. Antep’te bu DAİŞ çeteleri, köle pazarları kurdular değerli arkadaşlar,
Ezidi kadın ve çocuklarını pazarlayan köle pazarları kurdular. Ve bu DAİŞ
çetelerine her gün bu sınır hattı kullandırılarak ambulanslar gönderiliyor,
oradaki çeteler Antep’e taşınıyor, Antep hastanelerinde tedavi ediliyor ve iyileştiklerinde
tekrar savaşmaya gönderiliyor.
Yine, AFAD kamplarında DAİŞ çetelerinin örgütlenip
tekrar Suriye’ye geçerek savaştıklarını biz biliyoruz. Bunun kanıtları
defalarca kamuoyuna yansıdı. Yine, Tel Abyad özgürleştirilirken, Tel Abyad’da
ele geçirilen kimi elektrik, ilaç ve gıda gibi başkaca maddelerin, savaş
maddelerinin Antep’ten gönderildiği, kamuoyuna, basına o zaman yansımıştı.
Değerli arkadaşlar, Türk askerinin, IŞİD’in sınırda
işini ne kadar kolaylaştırdığını bir örnek üzerinden anlatmak istiyorum.
Sudan’dan 3 terörist, çete geliyor, sınırı bekleyen askere yaklaşıyor ve IŞİD
çetesine katılmak istediğini ifade ediyor. Yani gelen Sudanlının psikolojisini
-aslında bu, tüm dünyanın algısıdır ama- anlatmak istiyorum. Gelip Türk
askerine “Ben IŞİD’e, karşıya savaşmaya geçeceğim.” diyebilecek kadar IŞİD ile
Türkiye’yi bir iş birliği içinde görmektedirler. Bu petrol ticareti ve diğer,
yine, oraya gönderilen tırlar vesaire, yapılan silah, her türlü yardım
kamuoyunun bilgisi dâhilindedir.
Değerli arkadaşlar, IŞİD’e bu türlü desteği sağlayan,
özellikle ambulansları her gün sınır hattından geçirerek DAİŞ çetelerini
Antep’te tedavi edilmek üzere getirenler, maalesef, günlerdir burada ifade
etmeye çalışıyoruz, Cizre’de bir sokakta bodrum katlarında kalan insanları
alamamakta, almamakta ısrar ediyorlar ve o insanları gruplar hâlinde ölüme terk
ediyorlar, oraları bombalamak suretiyle o insanları katlediyorlar. 
Bugün aldığımız bir habere göre, yine insanlık dışı
suçlar işleniyor değerli arkadaşlar. Kadın cenazeleri çırılçıplak soyularak
teşhir ediliyor. Daha önce Varto’da aynısı yaşanmıştı, şimdi, yine aynısı
Cizre’de yaşandı. Bu, Kürt’ün cenazesine dahi tahammül edememektir. Kürtlere
yönelik bu düşmani tutum maalesef, ülkemizi kan gölüne çevirmiştir. Hükûmet, her
gün Kürtlere yönelik bir zulüm politikası işletmekte ve Kürt’ün ölümü
yetmemekte, kadın, çoluk çocuğun ölümü yetmemekte, aynı zamanda cenazelerine
işkence edilmektedir. Cenazeler üzerinden Kürt halkı terbiye edilmeye
çalışılmaktadır. Bu, insanlık suçudur. Gerçekten, bunları yaparken hiç insanın
yüzü kızarmaz mı? DAİŞ’e ambulans göndereceksin, onu oradan alıp kendi
hastanelerinde tedavi edeceksin, ama kendi yurttaşını ölüme göndereceksin!
Böyle bir şey kabul edilebilir mi değerli arkadaşlarım? Böyle bir durumda, biz,
hâlâ “Nasıl birlikte yaşayabiliriz?”i HDP Grubu olarak zorlarken, birlikte
yaşam koşullarını oluşturmak üzere çabamızı devam ettirirken, Hükûmetin ve
devletin bu düşmani ve hasmane tutumu, maalesef, ülkemizi yarın içinden
çıkamayacağımız daha büyük yangınlara, daha büyük felaketlere sevk etmeye devam
etmektedir. Hükûmet bu hasmane tutumundan derhâl vazgeçmelidir. 
Kürtler, hiçbir zaman Türkiye Cumhuriyeti devleti
aleyhine bir düşmanlık yapmamışlardır. Kürtler bulundukları, beraber
yaşadıkları hiçbir topluluğa zulmetmemişlerdir ve özgürlüğü de sadece kendileri
için istememişlerdir, beraber yaşadıkları halklar için de istemişlerdir. 
Şimdi, böyle bir durumdayken siz hâlâ Kürt’ün
cenazesine işkence edebiliyorsanız, siz hâlâ Kürt’ün çoluk çocuğunu, kadınını,
yaşlısını imha edebiliyorsanız, bu durum, gerçekten bu ülkeyi yarın ateşe
atacaktır ve bu ateşi bir an önce durdurmamız lazım, söndürmemiz lazım. Herkes
kendi yapabildiği oranda oraya bir su damlası taşımalıdır ama Hükûmetin tavrı,
maalesef, yangına benzin dökmek, bu ateşin daha da büyüyerek Orta Doğu
coğrafyasına ve Türkiye'nin batısına taşınmasına sebep olmaktadır. 
İşte, 6 kişi şahsında yapılan düşmani tutum budur
değerli arkadaşlar. İnsanlık suçu şeklinde o insanları bile bile alıyorsunuz,
DAİŞ çeteleriyle beraber savaşan Ahrar-uş Şam’a teslim ediyorsunuz. Peki,
amacınız nedir bunda? Bunu izah edeceğiniz bir şey var mı, bir sözünüz var mı?
Peki, iade edecekseniz niye Nusaybin’den iade etmiyorsunuz? Niye bunları
doğrudan Cilvegözü’nden…
(Mikrofon otomatik cihaz tarafından kapatıldı) 
MAHMUT TOĞRUL (Devamla) – …onlara karşı savaşırken
yaralandıkları düşmanına teslim ediyorsunuz? Bu kabul edilebilir bir tutum
değil.
HÜSNÜYE ERDOĞAN (Konya) – Sayın Vekil, bu kadar doğru
olmayan şeyi arka arkaya söyleme başarısını gösterdiğiniz için sizi tebrik
etmek mi lazım, bilmiyorum. Doğru olmayan şeyi arka arkaya nasıl
sıralayabiliyorsunuz?
BAŞKAN – Laf atmayın lütfen!
MAHMUT TOĞRUL (Devamla) – Bu tutumunuzdan bir önce
vazgeçmelisiniz.
Hepinize saygılar sunarım. (HDP sıralarından alkışlar) 
BAŞKAN – Teşekkür ederim Sayın Toğrul.
Halkların Demokratik Partisi grup önerisinin aleyhinde
ilk konuşmacı olarak Muğla Milletvekili Sayın Mehmet Erdoğan konuşacak.
Buyurun Sayın Erdoğan. 
MEHMET ERDOĞAN (Muğla) – Sayın Başkan, değerli
milletvekilleri; HDP grup önerisinin aleyhinde Milliyetçi Hareket Partisi grubu
adına söz almış bulunmaktayım. Bu vesileyle yüce heyetinizi saygıyla
selamlıyorum.
Artık, son günlerde takip etmekten yorulduğumuz
şehitlerimize Cenab-ı Allah’tan rahmet dileyerek sözlerime başlamak istiyorum. 
Son günlerde Sayın Cumhurbaşkanı ve AKP, binlerce
yıllık Türk devlet geleneğini, birikimini, tecrübelerimizi, dünya dengelerini
yok sayarak Türkiye Cumhuriyeti’ni hem iç politikada hem de dış politikada
büyük bir belirsizlikle karşı karşıya bırakmaktadır. Bu meyanda son günlerde
ülkemizde ve bölgemizde yaşananlara ve iktidarın açıklamalarına bir göz
attığımızda, gerçekten tüylerimiz ürpermekte “Ülkemiz nereye götürülüyor?” diye
endişelenmekteyiz. 
Bakınız, son günlerde Türkiye ile Amerika Birleşik
Devletleri arasında sürdürülmekte olan YPG polemiğine Türkiye ısrarla… Bunu
hepimiz, Milliyetçi Hareket Partisi olarak biz herkesten önce söyledik,
“Terörün içeride ya da dışarıda olması fark etmez, terör her yerde terördür,
bizim için PKK’nın, PYD’nin ve başka terör örgütlerinin birbirinden farkı
yoktur.” diye Milliyetçi Hareket Partisi olarak her zaman, her yerde söyledik.
Ancak, bu uyarılarımıza dikkat etmeyen iktidar, maalesef PYD’ye “Büyük Ortadoğu
Projesi Eş Başkanı” sıfatıyla bir sürü destekte bulundu: 29 Ekim 2014’te,
maalesef, PYD’ye destek olması için peşmergenin Türkiye üzerinden Kobani’ye
geçmesine izin verdi; ardından PYD’nin temsilcilerini Ankara’da sanki bir
devlet başkanı gibi ağırladı. Bunlar olurken Milliyetçi Hareket Partisi olarak
ikazlarımızı hiç dikkate almadınız. Tabii ki doğru olanı şimdi anladınız, fark
ettiniz; “YPG terör örgütüdür.”, bununla olan ilişkileri konusunda Amerika’ya
da “Tavrınızı belirleyin.” diyorsunuz. Amerika iki defa, sizin açıklamalarınıza
karşı, Türk devletinin açıklamalarına karşı tavrını belirledi “YPG benim için
terör örgütü değildir.” dedi. Şimdi sıra sizde. İktidar YPG’yle ilgili Amerika
Birleşik Devletleri’nin tutumuna karşı ne yapacaktır, bunu sabırsızlıkla
beklemekteyiz.
AHMET EŞREF FAKIBABA (Şanlıurfa) – “Ey Amerika!” diye
seslendik, ne yapalım? 
MEHMET ERDOĞAN (Devamla) – “Ey Amerika!” diye
seslenmekle bir şey olmuyor Sayın Başkanım. “Ey Amerika!” diye seslenince
sesinizin duyulması lazım, Amerika’nın YPG’ye desteğini çekmesi lazım. Yani,
zamanında “Biz Büyük Ortadoğu Projesi’nin Eş Başkanıyız.” diye övünürken bugün
gelinecek noktayı görmektir devlet adamlığı. Bugünü göremeyenlerin dün
yaptıkları işin yanlışlığı, sadece onların boynuna asılmıyor. Bugün gelen
tehlike sadece AKP’nin başına gelmiyor; Türk devletinin başına, Türk milletinin
başına geliyor. Bu manada, herkesin aklını başına alması lazım.
Gene, AKP, iktidara geldiğinden bu yana, Türk milletini
ayrıştırma konusunda olağanüstü bir gayret sarf etmektedir. Ama, AKP’nin gözden
kaçırdığı bir şey var: Türkiye, kabilelerin bir araya gelmesiyle kurulmuş bir
devlet değildir. Türk milleti, bu topraklar üzerinde bulunan herkesi kapsayan
bir Türk devletine sahiptir ve bu Türk devletinin içerisinde -Anayasa’mıza göre-
herkes yerini bulmaktadır. Ayrıştırmakla kimsenin bir yere varması mümkün
değildir ama AKP durmadan etnik tasniflerle milletimizi ayrıştırma gayretleri
içerisinde bulundu.
Gene, Sayın Cumhurbaşkanının, 30 bin öğretmenin
atanması münasebetiyle düzenlenen kura çekme töreninde, bizleri derinden
endişelendiren, sanki Türkiye topraklarının bir kısmı birileri tarafından işgal
edilmiş, oraları kurtarıyormuşuz gibi, bugün yapılmakta olan terörle mücadeleyi
başka anlamlara getirecek bir açıklaması olmuştur. Bunun Sayın Cumhurbaşkanı
tarafından süratle düzeltilmesi lazım. Bugün gelinen noktada, Türkiye'nin içine
düşürülmek istenen bölgemizdeki ve içerideki bu durumun süratle kontrol altına
alınması lazım. 
Şimdi, Davutoğlu, Sayın Başbakan Suriye sınırının
hiçbir zaman kapanmadığını ve bundan sonra da yeniden açılması diye bir şeyin
söz konusu olamayacağını söyledi.
Bakın, Suriye politikası… Bugün, Suriye’deki ayrışmaya,
Suriye’de yaşananlara dikkat ettiğimizde, orada gene en büyük ızdırapla Bayır
Bucak Türkmenlerinin karşı karşıya olduğunu görmekteyiz. Bugün, Suriye’deki
Bayır Bucak Türkmenlerine karşı, bir taraftan Rusya’nın desteğini arkasına alan
Esad güçleri, bir taraftan YPG, bir taraftan IŞİD saldırmakta, Bayır Bucak
Türkmenleri inim inim inlemekte ama Hükûmet cılız açıklamalarla bu işi
geçiştirmektedir. Bugüne kadar orada yapılan yanlışların süratle durdurulması
lazım.
Gene, Türkiye’de yaşanan terör olaylarıyla ilgili
olarak Sayın Başbakanın geçtiğimiz cuma günü Mardin’de açıkladığı eylem planı,
gerçekten, bundan sonra AKP’nin PKK’ya karşı olan tavrının ortaya konulması
bakımından çok kritik açıklamalardır. Bu açıklamalara dikkat ettiğimizde artık,
yeniden PKK’nın Ankara’ya, masaya davet edildiğini görmekteyiz. Neymiş?
Efendim, yerel yönetimlerde Büyükşehir Kanunu’ndan elde edilen yetkiler kötüye
kullanılmış, bununla ilgili yeni düzenlemeler yapılacak ve yerel yönetimlerin
kaynakları ve yetkileri artırılacakmış. Biz Büyükşehir Kanunu çıkarken bunların
hepsini o zaman söyledik Milliyetçi Hareket Partisi olarak. Elbette ki birtakım
yetkiler taşraya devredilebilir, birtakım kaynaklar taşraya devredilebilir
ancak üniter bir devlette devredilen her yetkinin devreden tarafından da
kullanılabilmesi sağlanmalıdır, bu bir. 
İkincisi, devrettiğiniz yetkiyi kullananların bu
yetkiyi doğru kullanıp kullanmadığını denetleyecek bir sistemi ortaya koymanız
lazım. Ama, AKP döneminde mahallî idareler yasalarında yapılan değişikliklerle
mahallî idarelerin yetkileri artırılmış ama aynı zamanda da başıboş
bırakılmıştır, denetim mekanizması ortadan kaldırılmıştır. Bunu Sayın Bülent
Arınç da söyledi, işte “AKP’li belediyeler de bazı yerleri parsel parsel
satıyorlar.” diye. Eğer denetleyebilseydiniz, bugün bazı şeyler yapılamazdı. 
Son olarak, gene Sayın Davutoğlu’nun Mardin’de PKK’yı
açıkça masaya davet ettiği 10 maddelik eylem planıyla ilgili olarak Sayın Genel
Başkanımızın salı günü grup toplantısında dile getirdiği bazı hususları, Sayın
Genel Başkanımızın ifadesiyle, buradan yeniden söyleyerek sözlerime son vermek
istiyorum: 
“Davutoğlu Mardin’de PKK’yı açıkça masaya davet
etmiştir. Şehitlerimizin ruhu azap içindedir. Millî ve üniter devletimiz,
birlik ve kardeşlik duygularımız linç edilmektedir. AKP, bugüne kadar hiçbir
şeyden ders almamıştır. İhanet, bu siyaset anlayışının hücrelerine kadar sinmiştir.
AKP, PKK’ya ateşkes teklifi getirmiş, teslim senedinin imzaya hazır olduğunu
ima etmiştir. Mondros’çular, Sevr’ciler, manda ve himaye özlemi çeken köksüzler
AKP’yi kıskıvrak ele geçirmiş, Davutoğlu’nu da vesayet altına almışlardır. 
Sayın Davutoğlu, bilesin ki bu vatan Türk vatanıdır.
Türkiye Cumhuriyeti’ni nice badirelerden, nice felaketlerden sonra Türk milleti
kurmuştur. Kutlu ecdadımız Alparslan bir Türk komutanıdır, askerleri Türk’tür.
Bu toprakları da can pahasına Türkleştirmişlerdir. Bu aziz vatanda Mezopotamya
çocukları değil, tamı tamına Türk çocukları vardır ve hepsi de bu milletin
eşit, saygın, onurlu ve aralarında fark bulunmayan evlatlarıdır. Bu aziz vatan
halkların, etnik kabilelerin, yığınların, kavimlerin bakiye ve bileşkesiyle
değil, Türk milletinin bin yıllık mücadelesiyle bizlere emanet bırakılmıştır.
Ne mutlu Türk’üm diyene.” (MHP sıralarından alkışlar)
BAŞKAN – Teşekkür ederim Sayın Erdoğan.
MEHMET METİNER (İstanbul) – Hepimiz Türk değiliz.
Türkiye'de yaşayan herkes Türk değildir.
MEHMET ERDOĞAN (Devamla) – Söyleyeceğiniz söz varsa
burada söylersiniz, sataşmaya gerek yok.
BAŞKAN – Sayın Erdoğan, lütfen…
Halkların Demokratik Partisi grup önerisinin lehinde
son konuşmacı Mehmet Gökdağ, Gaziantep Milletvekili.
Buyurun Sayın Gökdağ. (CHP sıralarından alkışlar)
MEHMET GÖKDAĞ (Gaziantep) – Sayın Başkan, saygıdeğer
milletvekilleri; HDP’nin grup önerisi hakkında Cumhuriyet Halk Partisi Grubu
adına söz almış bulunuyorum. Genel Kurulu bu vesileyle saygıyla selamlıyorum.
Bu arada, son günlerde gerçekten artık duymaktan
yorulduğumuz şehitlerimize Tanrı’dan rahmet diliyorum.
Sayın milletvekilleri, öneriye göre, 25 Temmuz 2015
tarihinde Türkiye'de çeşitli hastanelerde tedavi olmuş 6 Suriye uyruklu yaralı
EĞİTİM-SEN’in misafirhanesinden gözaltına alınmış, Ankara Cumhuriyet
Başsavcılığı tarafından beyanları alındıktan sonra suç unsuru bulunmadığı
gerekçesiyle serbest bırakılmışlar fakat sonrasında, bu 6 yaralı İçişleri
Bakanlığına bağlı ilgili birimce Suriye’de faaliyet gösteren El Nusra örgütüne
teslim edilmiş, iddia bu. Bu işlemin tüm boyutlarıyla açığa çıkarılması ve
yaralı bu şahısların akıbetiyle ilgili Meclis araştırması açılması
istenmektedir. 
Değerli milletvekilleri, biz de bir hukuk devleti olan
ülkemizde bu tür olayların açığa çıkarılmasını, hiçbir olayın karanlıkta
kalmamasını ve kafalardaki soru işaretlerinin giderilmesini istiyoruz.
Sayın milletvekilleri, esasen bu olayda da açıkça
görüldüğü gibi, AKP’nin yanlış dış politikası ülkemizi içinden çıkılamayacak
sıkıntıların, acıların merkezi hâline getirmiştir. Bütün komşularımızla kavgalı
hâle gelmişiz, hiçbir dost komşumuz kalmamış. En önemlisi de en uzun sınıra
sahip olduğumuz Suriye’yle sınırımızda bir devlet kalmamış. Şu anda, en uzun
sınıra sahip olduğumuz Suriye sınırında örgütlerle komşuyuz. AKP’nin izlemiş
olduğu dış politika bizi bu noktaya getirmiş. Suriye sınırımızın bir bölümünde
PYD hâkim, bir bölümünde IŞİD hâkim, bir bölümünde El Nusra hâkim ve sınırımız
kevgire dönmüş, hâlen de öyle.
Çok söyledik: “Bu politika bizi Orta Doğu’nun
bataklığına götürür, yapmayın, dönün.” dedik ama Büyük Ortadoğu Projesi’nin
Eşbaşkanlığını üstlenen AKP anlayışı bütün uyarılarımızı, önerilerimizi
reddetti, kulak arkasına attı. 
Değerli milletvekilleri, bakın, ben
Gaziantep Milletvekili olarak, henüz Suruç katliamı yaşanmadan, Türkiye Büyük
Millet Meclisi Başkanlığına 8 Temmuz 2015 tarihinde bir soru önergesi verdim.
Bu önergeyle IŞİD tehlikesine dikkat çekmek istedim. Bu önergeyi Gaziantep’te
yaşanan bir olay üzerine verdim. Ne olmuştu? Suriye’yle sınır komşusu olan
Gaziantep’in Karkamış ilçesinde, 30 Haziran 2015 tarihinde, Sudan uyruklu
olduklarını belirten 3 Tunuslu Suriye’ye geçmek istiyor ve orada IŞİD
saflarında çarpışmak istiyor. Yetkililerin yaptığı ne? İzin vermiyorlar ve bu 3
Tunusluyu tekrar ülke içine gönderiyorlar. Biz burada şu soruları sorduk, dedik
ki: “IŞİD’e katılmak için Karkamış Sınır Kapısı’na gelen ve sırra kadem basan
bu 3 Sudanlı için güvenlik güçleriyle ilgili bir bilgi veya istihbarat
paylaşımı olmuş mudur? Bu 3 Sudanlının gitmelerine neden izin verilmiştir,
neden gözaltına alınmamışlardır? Burada bir güvenlik zafiyeti söz konusu değil
midir? Bu kişilerin toplum açısından bir tehlike olduğunu görmüyor musunuz? Bu
kişilerin gözaltına alınıp sınır dışı edilmeleri gerekmiyor mu?” gibi
sorularımızla yaşanmakta olan IŞİD tehlikesine dikkat çektik; dinlenmedi. Eğer
bu soru önergem dikkate alınsaydı, Suruç, Ankara, Sultanahmet katliamları
yaşanmayabilirdi, yaşanmazdı ama göz ardı edildi.
Suruç katliamından sonra Adıyaman’da
Cumhuriyet Halk Partisi heyeti olarak bir çalışma yaptık arkadaşlar. Bu
çalışmada bir rapor hazırladık ve bu raporu da kamuoyunun bilgisine sunduk. Bu
raporda, gittiğimiz Adıyaman’da IŞİD’le ilgili faaliyetlerin çok açık, çok
rahat yapıldığını gördük. Oradaki araştırmalarımız, Adıyaman’da IŞİD’in yerel
dinamikler içinde örgütlendiğini gösteriyordu, şehirdeki bazı mekânların
IŞİD’in irtibat noktası gibi faaliyet gösterdiğini söylüyordu ve biz,
raporumuzda, IŞİD raporumuzda Ankara’da yaşanan katliamın failinin adı da olmak
üzere, hepsini açık açık belirttik. Göz önüne alınmadı, dikkate alınmadı ve
şunu gördük: Orada -en hafif deyimiyle- ihmal yoluyla da olsa bir destek var ve
IŞİD’in faaliyetlerine göz yumma var.
Değerli arkadaşlar, bugün geldiğimiz noktada Amerika
Birleşik Devletleri ile Hükûmet arasında sorun olarak ortaya çıkan PYD konusuna
gelelim. Değerli arkadaşlar, 29 Ekim 2014, Habur’dan Suriye’ye Irak Kürt
kuvvetlerinin PYD’ye yardım için geçişini sağlayan ve bununla da övünen kimdi,
hangi Hükûmetti, Başbakan kimdi, yetkililer kimdi? Bugün bu konuda
itirazlarınız ne kadar samimi görünür? PYD’nin lideri Salih Müslim’i Ankara’da
kim ağırladı, kim misafir etti, kaç defa geldi? Bugün itirazlarınız ne kadar
ciddiye alınır? Alınmıyor da. Ülkemizi bu hâle düşürme hakkınız var mı? Yok. 
İzlediğiniz yanlış dış politika nedeniyle, vekili
bulunduğum Gaziantep, büyük sıkıntılarla baş başa, terör örgütlerinin merkezi
hâline gelmiş. Terör örgütlerinin darphanesi, cephanesi Gaziantep’te ve bu
sıkıntılarla ilgili Gaziantep’te halk tedirgin, halk bu sorunların ne zaman
çözüleceğini, nasıl çözüleceğini, ne zaman huzur geleceğini merak etmekte. 
Komşu ilimiz Kilis. Kilis yaşanacak hâlden çıkmış
arkadaşlar. Kilis’te nüfusundan daha fazla Suriyeli göçmen var. Kilis’te
ekonomik hayat, Kilis’te sosyal hayat, Kilis’te siyasi hayat allak bullak
olmuş, halk tedirgin. Neden tedirgin? Kilis’e bombalar düşüyor, Kilis’e düşen
bombalar nedeniyle yurttaşlarımız, vatandaşlarımız yaşamını kaybediyor. Hiçbir
önlem yok, hiçbir ciddi araştırma yok ve bugün gelinen nokta, AKP politikası
nedeniyle ülke ve şehrimiz, komşu şehrimiz, sınır şehirlerimiz büyük sıkıntı
içinde. 
Şunu kabul edin arkadaşlar: Bu ülkeyi yönetemediniz.
Ülkeyi aldığınız nokta ile getirdiğiniz nokta açık, meydanda, aslında hiç bu
kadar tartışmaya da gerek yok. Sıfır terörden aldınız ve bugün ülkeyi kan
gölüne döndürdünüz. Yönetemiyorsunuz bu ülkeyi, bunu kabul edin. Gelin,
Cumhuriyet Halk Partisinin “Yurtta barış, dünyada barış.” ilkesiyle ülkemize,
bölgemize barışı, kardeşliği, huzuru, sevgiyi egemen kılalım. 
Genel Kurulu saygıyla selamlıyorum. (CHP sıralarından
alkışlar) 
BAŞKAN – Teşekkür ederim.
Halkların Demokratik Partisi grup önerisinin aleyhinde
son konuşmacı olarak Bartın Milletvekili Sayın Yılmaz Tunç konuşacak. 
Buyurun Sayın Tunç. (AK PARTİ sıralarından alkışlar)
YILMAZ TUNÇ (Bartın) – Sayın Başkan, değerli
milletvekilleri; HDP grup önerisi aleyhinde söz aldım. Bu vesileyle Genel
Kurulu saygılarımla selamlıyorum. 
HDP grup önerisine geçmeden önce, burada benden önce
konuşma yapan milletvekillerimizin bazı cümleleriyle ilgili açıklamalar
yapmakta fayda olduğu kanaatindeyim.
Şimdi, şöyle bir cümle kullanıldı; “Kürtlere yönelik
düşmani tutum, Kürtlere yönelik zulüm politikası işlenmektedir.” denildi.
Buradan şunu tekrar ifade ediyoruz: Kürtlere yönelik zulüm politikasını işleyen
PKK terör örgütüdür. (AK PARTİ sıralarından alkışlar) Türkiye Cumhuriyeti’nin
PKK terör örgütüyle mücadelesi söz konusudur. Bunu bütün Türk milleti de
bilmektedir, Güneydoğu Bölgesi’nde yaşayan Kürt kökenli vatandaşlarımız da
bilmektedir, bütün dünya da PKK’yı terör örgütü olarak kabul etmiştir ve bu
mücadele dağlarda ve şehirlerde bir tek terörist kalmayıncaya kadar devam
edecektir, bu kararlılıktan Türkiye Cumhuriyeti Hükûmetini hiç kimse
vazgeçiremeyecektir. Burada, terör örgütü PKK, Kürt kökenli vatandaşlarımızın
haklarını savunan bir örgüt değildir değerli milletvekilleri; bilakis, onların
insan haklarından kaynaklanan sorunlarını son on üç yılda gideren AK PARTİ’den
rahatsızdır; son on üç yılda bölgeye yatırım üstüne yatırım yapan, havaalanları
yapan, hastaneler yapan, orayı yeniden imar eden AK PARTİ Hükûmetinden, Recep
Tayyip Erdoğan’dan, Ahmet Davutoğlu’ndan ve AK PARTİ kadrolarından terör örgütü
PKK rahatsızdır. 
MEHMET EMİN ADIYAMAN (Iğdır) – Kadın bedenini çıplak
teşhir eden…
YILMAZ TUNÇ (Devamla) - Kürt vatandaşlarımızla ilgili
olarak, ret ve asimilasyon politikalarını ortadan kaldırarak en temel insan
haklarından yararlandırılmadığı yönündeki eleştirileri ortadan kaldıran AK
PARTİ, terör örgütünün malzeme olarak kullandığı hususları ortadan kaldırdığı
için hep hedef olmuştur ve olmaktadır. PKK terör örgütü, bölge insanının huzuru
yakalamasından rahatsız olmuştur, çözüm sürecinden rahatsız olmuştur; 2002
yılından bu yana, AK PARTİ’nin iktidara gelmesinden itibaren, gerek
demokratikleşme adımları gerek bölgeye yapılan yatırımlardan çok rahatsız
olmuştur. Daha ilk iktidara geldiğimizde, yıllarca devam eden olağanüstü hâli
kaldıran AK PARTİ’nin bu uygulamasından terör örgütü PKK rahatsız olmuştur;
“Ana dilde savunma yapabilirsin.” diyen AK PARTİ iktidarından, Türkiye Büyük
Millet Meclisinden rahatsız olmuştur. Ana dilde çocuğuyla cezaevinde…
MAHMUT TOĞRUL (Gaziantep) – Olağanüstü hâlden yaşanmaz
hâle geçtiniz!
YILMAZ TUNÇ (Devamla) – Ben PKK’ya söylüyorum, size ne
oluyor? PKK rahatsız olmuştur. 
MAHMUT TOĞRUL (Gaziantep) – Olağanüstü hâlden yaşanmaz
hâle geçtiniz!
YILMAZ TUNÇ (Devamla) – HDP olarak niye oradan… Siz
niye rahatsız oluyorsunuz?
BAŞKAN – Genel Kurula hitap edin Sayın Tunç, lütfen.
YILMAZ TUNÇ (Devamla) – Ana dilde propaganda
yapamazdınız, bölgede kendi dilinizde konuşamazdınız… 
MAHMUT TOĞRUL (Gaziantep) – Şimdi de öldürüyorsunuz, ne
fark ediyor?
YILMAZ TUNÇ (Devamla) – …konuştuğunuzda hakkınızda
hemen soruşturma açılırdı. Ana dilde propaganda yapılmasının yolunu açan AK
PARTİ iktidarıdır. Çocuğuyla cezaevinde kendi diliyle annesi babası
konuşamazdı; bunun yolunu açan AK PARTİ iktidarıdır. Terör örgütü PKK bunlardan
hep rahatsız olmuştur ve hâlâ olmaktadır. Ana dilde özel öğretim kurumlarının
açılmasından rahatsız olmuştur, TRT Kurdî’nin, TRT Şeş’in açılmasından ve yirmi
dört saat yayın yapmasından PKK terör örgütü hep rahatsız olmuştur ve
olmaktadır. 
Yine, güneydoğuya yapılan o büyük yatırımlardan, belki
hiç hayal edemediğimiz, Yüksekova’ya havaalanı, büyük hastaneler… Geçmişte, o
bölgede, hatırlıyoruz kış günlerinde hamile kadınlarımızın kızaklarla şehir
merkezlerine, hastanelere, sağlık merkezlerine nasıl ulaştırılmak istendiğini
ama şimdi paletli ambulanslar, helikopterler o bölgedeki vatandaşımızın
hizmetindedir. Bu hizmetlerin hepsinden PKK terör örgütü rahatsızdır, rahatsız
olmaktadır. Mardin’de geçen hafta yapılan toplantıda 10 maddelik bir eylem
planı açıklandı. Bu eylem planı, terörle mücadeleyi, terörle mücadelenin
sosyal, kültürel boyutlarını ele alan bir eylem planı. Yine, bu eylem planından
da PKK terör örgütü rahatsızdır. Kısacası, Türkiye'nin, bölgenin, Kürt kökenli
vatandaşlarımızın dirliğinden, huzurundan ve Türkiye'nin demokratikleşmesinden
bu örgüt, eli kanlı örgüt hep rahatsızdır. O rahatsız olsun, hem PKK’yla
mücadelemiz devam edecek hem de bölge insanımızın hem insan haklarından
kaynaklanan sorunlarını gidermeye devam edeceğiz hem bölgeyi yatırım yağmuruna
tutmaya, onların ihtiyaçlarını gidermeye devam edeceğiz. 
Bakın, oradaki vatandaşlarımız nereden kaçıyor, nereye
gidiyor? PKK terör örgütünün zulmünden kaçarak güneye, yurt dışına kaçmıyor,
Kobani’ye gitmiyor. Nereye gidiyor? Ankara’ya geliyor, İstanbul’a geliyor, yine
Türkiye Cumhuriyeti’nin içerisinde, o zulümden kaçarak yine kendi ülkesine
sığınıyor. İşte, değerli milletvekilleri, buradan PKK terör örgütünün işine
gelecek açıklamalar yapmamak gerekir, buradan gerçekleri çarpıtmamak gerekir.
Günlerce konuşuldu, “ambulanslar” denildi,
ambulanslarla ilgili, Sağlık Bakanımız Sayın Doktor Mehmet Müezzinoğlu
açıklamalar yaptı defalarca, bu açıklamalara rağmen yine aynı kara propagandayı
devam ettirdiniz. 200 metre mesafede ambulanslar bekliyor, yaralıların
ambulanslara nakledilmesi mümkün ama nakledilmiyor. Bu propaganda hep yapıldı,
hâlâ da yapılmaya devam ediliyor. İşte, o bahsedilen yere 200 metre mesafede
ambulanslar burada, hazır bekliyorlar, günlerce beklediler ama maalesef, kara
bir propagandayı sürekli gündemde tuttular. İşte ambulanslar, günlerce o
bahsedilen, iddia edilen yaralıların ambulanslara alınması için beklediler.
İşte ambulanslar, bekledi ama maalesef, bu propagandayı hep yaptılar. 
Şimdi, grup önerisine gelecek olursak, HDP Grubu
önerisinde de yine bir iddia var. İddia şu: 25 Temmuz 2015 tarihinde Türkiye’de
çeşitli hastanelerde tedavi olmuş 6 Suriyeli vatandaş EĞİTİM-SEN’in Genel
Merkezinde gözaltına alınıyor, savcılık soruşturma yaptıktan sonra suç unsuru
bulunmadığı gerekçesiyle serbest bırakıyor, serbest bırakıldıktan sonra da
bunlar İçişleri Bakanlığının ilgili birimlerince El Nusra terör örgütüne teslim
ediliyor. Bu bir iddia. Bu iddiayla ilgili olarak tabii, gerekli adli
soruşturmalar, idari soruşturmalar başlatıldı. Burada, HDP Milletvekili Sayın
Baydemir’in de bir dilekçesinin ardından İçişleri Bakanlığı müfettişleri de
görevlendirilerek bu iddianın doğru olup olmadığıyla ilgili bir araştırma
yapılıyor. Ayrıca, cumhuriyet savcılığının da “Böyle bir iddia gerçek mi, değil
mi?” bununla ilgili araştırması devam ediyor. Bu araştırmaların, bu
soruşturmaların, adli ve idari soruşturmaların da bitmesini şu anda beklememiz
gerekiyor.
Sayın Başkan, değerli milletvekilleri; şunu ifadeyim:
Türkiye Cumhuriyeti devletini teröre destek veren, terör örgütleriyle, DAİŞ’le,
El Nusra’yla, El Kaide’yle irtibatlı göstermeye çalışan bu propagandalarınıza
hiç kimse inanmaz, dünya da inanmıyor. Türkiye Cumhuriyeti Hükûmeti 30 Eylül
2013 tarihinde Bakanlar Kurulu kararıyla bu örgütleri terör örgütü listesine
almış ve almakla da kalmamış, sadece kâğıt üstünde, Resmî Gazete’de yayımlanan
bir karar olarak bu kalmamış, DAİŞ’le mücadelede, DAİŞ benzeri terör
örgütleriyle mücadelede de aktif rol almıştır. Bu anlamda, DAİŞ şüphesiyle
2.500’den fazla kişi yakalanmış, bine yakın kişi tutuklanmıştır. Bununla ilgili
hem hukuki mücadele devam etmektedir hem de koalisyon güçlerine yardım
anlamında, DAİŞ’le mücadele anlamında da Türkiye aktif rol almıştır. Bu
anlamda, İncirlik Hava Üssü’nü koalisyon güçlerine açan ülke Türkiye’dir.
Türkiye’yi DAİŞ terör örgütüyle irtibatlıymış, El Kaide bağlantılı örgütlerle
irtibatlıymış gibi göstermenin hiç kimseye bir faydası yoktur. Buna ilişkin
uluslararası belgeler de vardır, Avrupa Birliği normları da vardır. Burada da
Türkiye'nin bu anlamda bir irtibatının olmadığına ilişkin belgeler de
ortadadır.
Bu duygu ve düşüncelerle, HDP grup önerisinin,
araştırma önergesinin konusuyla ilgili soruşturma devam ettiğinden, grup
önerisinin gündeme alınmasına katılmadığımı belirtiyor, Genel Kurulu
saygılarımla selamlıyorum. (AK PARTİ sıralarından alkışlar)
BAŞKAN –Teşekkür ederim.
Halkların Demokratik Partisi…
İDRİS BALUKEN (Diyarbakır) – Sayın Başkan, sayın hatip
konuşması sırasında özellikle Cizre’deki durumla ilgili, daha önce
ambulanslarla ilgili yapmış olduğumuz tespitlerle burada kara propaganda
yaptığımızı ve gerçekleri çarpıttığımızı ifade etti. Müsaade ederseniz
sataşmadan dolayı söz alacağım.
BAŞKAN – Yani sadece bu nedenden dolayı verebilirim
çünkü biraz önce PKK’yla ilgili eleştirilerini sundu, herhâlde bu konuyla
ilgili bir talebiniz söz konusu olamaz. Bu gerekçeyle size iki dakika…
İDRİS BALUKEN (Diyarbakır) - Herhâlde anlatamıyorum ya
da siz anlamakta zorluk çekiyorsunuz.
BAŞKAN – Anladım. Bu gerekçeyle ilgili, sadece bu
gerekçeyle ilgili…
İDRİS BALUKEN (Diyarbakır) - Ambulanslarla ilgili bizim
söylediklerimizin…
BAŞKAN - Ben de diyorum ki, bu gerekçeyle ilgili…
İDRİS BALUKEN (Diyarbakır) - O zaman kasıtlı olarak o
cümleyi kullanıyorsunuz.
BAŞKAN - …size söz veriyorum. İki dakika, buyurun.
İDRİS BALUKEN (Diyarbakır) - PKK’nin bizim savunmamıza
ihtiyacı yok…
BAŞKAN - Cümlemi bitireyim, ondan sonra karar verin,
lütfen.
İDRİS BALUKEN (Diyarbakır) - …bunu sizin bilmeniz
lazım.
BAŞKAN - Cümlemi bitirmeme izin verin.
Buyurun.
IX.- SATAŞMALARA İLİŞKİN KONUŞMALAR
1.- Diyarbakır Milletvekili İdris Baluken’in, Bartın
Milletvekili Yılmaz Tunç’un HDP grup önerisi üzerinde yaptığı konuşması
sırasında HDP Grubuna sataşmasına nedeniyle konuşması
İDRİS BALUKEN (Diyarbakır) – Teşekkür ediyorum. 
Sayın Başkan, değerli milletvekilleri; hepinizi
saygıyla selamlıyorum. Bu ambulanslar meselesini defalarca buradan bütün
gerçekliğiyle ifade ettik. 23 Ocak ile 30 Ocak arasında Sağlık Bakanlığına
bağlı hiçbir ambulansın olay mahalline 1 kilometre mesafeden daha yakına
gitmediğini ifade ettik. Sadece 30 Ocak tarihinde kurulan kriz masasıyla yapmış
olduğumuz iletişimle birlikte, 30 Ocak tarihinde olay mahalline 150-200 metre
mesafedeki bir yere geçtiklerini ve orada belediye ambulansıyla birlikte
beklediklerini söyledik. Bütün bu üç haftalık süre içerisinde bahsetmiş
olduğunuz o durum bir gün için geçerli oldu ve o gün de yaratılan çatışma
mizanseniyle maalesef o ambulanslar tekrar günün sonunda oradan geri dönmek
zorunda kaldılar. Onun dışında, çatışma mizanseni yaratılmadan önce
ambulansların binanın 150-200 metre yakınına kadar gittiği bilgisi kesinlikle
yalandır. Birkaç gün sonra basınla birlikte, kameralarla birlikte o
televizyonlara yansıyan mizansenler için ambulanslar bir on dakika gidiyor,
ondan sonra da tekrar 1-1,5 kilometre ötedeki Dörtyol mevkiine geri dönüyor. 
Velhasıl, yani bütün bu söylediklerimize inanmak
zorunda değilsiniz. Ama ortada olan şöyle bir gerçek var: Maalesef, Cizre’de
toplu bir katliam AKP Hükûmetinin bilgisi dâhilinde yapılmıştır. Şu anda net
rakamlar veremiyoruz ama elimizdeki bilgilere göre 100’e yakın insanın orada
katledildiğine dair, ki üç haftalık süre içerisinde canlı yayında bütün Türkiye
kamuoyunun, dünya kamuoyunun seyredeceği şekilde bir katliamı
gerçekleştirdiğine dair son derece vahim bir bilgidir. Önümüzdeki günlerde
gerçekler ortaya çıkacak, siz de bu söylediklerinizden burada utanç
duyacaksınız. 
Hepinizi saygıyla selamlıyorum. (HDP sıralarından
alkışlar) 
BAŞKAN – Teşekkür ederim Sayın Baluken. 
VIII.- ÖNERİLER (Devam)
A) Siyasi Parti Grubu Önerileri (Devam)
1.- HDP Grubunun, Şanlıurfa Milletvekili Osman Baydemir
ve arkadaşları tarafından, Türkiye’de çeşitli hastanelerde tedavi olmuş 6
Suriye uyruklu yaralının İçişleri Bakanlığına bağlı ilgili birimce, Suriye’de
terör faaliyeti yürüten El Nusra örgütüne teslim edilmesinin araştırılması
amacıyla 22/12/2015 tarihinde Türkiye Büyük Millet Meclisi Başkanlığına
verilmiş olan Meclis araştırması önergesinin, Genel Kurulun 11 Şubat 2016
Perşembe günkü birleşiminde sunuşlarda okunmasına ve ön görüşmelerinin aynı
tarihli birleşiminde yapılmasına ilişkin önerisi (Devam)
BAŞKAN – Halkların Demokratik Partisi grup önerisini
oylarınıza sunacağım…
İDRİS BALUKEN (Diyarbakır) – Karar yeter sayısı…
BAŞKAN – Karar yeter sayısını arayacağım.
Kabul edenler… Kabul etmeyenler…
Kâtip üyeler arasında bir anlaşmazlık var, elektronik
cihazla oylama yapacağım; iki dakikalık süre veriyorum ve süreyi başlatıyorum. 
Pusula veren arkadaşlar lütfen Genel Kuruldan
ayrılmasın. 
(Elektronik cihazla oylama yapıldı) 
BAŞKAN – Karar yeter sayısı yoktur. 
Birleşime on beş dakika ara veriyorum. 
Kapanma Saati: 15.36
İKİNCİ OTURUM
Açılma Saati: 15.51
BAŞKAN: Başkan Vekili Ayşe Nur BAHÇEKAPILI
KÂTİP ÜYELER: Fehmi KÜPÇÜ (Bolu), Elif Doğan TÜRKMEN (Adana)
----- 0 -----
BAŞKAN
– Sayın milletvekilleri, Türkiye Büyük Millet Meclisinin 38’inci Birleşiminin
İkinci Oturumunu açıyorum.
Halkların
Demokratik Partisi Grubu önerisinin oylamasında karar yeter sayısı
bulunamamıştı. 
Şimdi
öneriyi tekrar oylarınıza sunacağım ve karar yeter sayısı arayacağım. Öneriyi
kabul edenler... Kabul etmeyenler... Öneri kabul edilmemiştir, karar yeter
sayası vardır.
Adalet
ve Kalkınma Partisi Grubunun İç Tüzük’ün 19’uncu maddesine göre verilmiş bir
önerisi vardır, okutup işleme alacağım ve oylarınıza sunacağım.
2.- AK PARTİ Grubunun, Genel Kurulun çalışma gün ve
saatlerinin yeniden düzenlenmesine ilişkin önerisi 
11/2/2016
Türkiye Büyük Millet Meclisi Başkanlığına
Danışma
Kurulu 11/02/2016 Perşembe günü (bugün) toplanamadığından, İç Tüzük’ün 19’uncu
maddesi gereğince, grubumuzun aşağıdaki önerisinin Genel Kurulun onayına
sunulmasını arz ederim.
 Coşkun
Çakır
 Tokat
 AK
PARTİ Grup Başkan Vekili
Öneri:
Genel Kurulun 11 Şubat 2016 Perşembe günkü (bugün)
birleşiminde 97 sıra sayılı Kanun Tasarısı’nın görüşmelerinin tamamlanmasına
kadar; 97 sıra sayılı Kanun Tasarısı’nın görüşmelerinin 11 Şubat 2016 Perşembe
günkü birleşiminde tamamlanamaması hâlinde Genel Kurulun haftalık çalışma
günlerinin dışında 12 Şubat 2016 Cuma günü saat 14:00'te toplanarak bugünkü
birleşiminde gündemin "Kanun Tasarı ve Teklifleri ile Komisyonlardan Gelen
Diğer işler" kısmında yer alan işlerin görüşülmesi ve 97 sıra sayılı Kanun
Tasarısı’nın görüşmelerinin tamamlanmasına kadar; yukarıda belirtilen
birleşimlerde gece 24:00'de günlük programın tamamlanamaması hâlinde günlük
programın tamamlanmasına kadar çalışmalarını sürdürmesi önerilmiştir. 
BAŞKAN – Adalet ve Kalkınma Partisi grup önerisinin
lehinde ilk konuşmacı İstanbul Milletvekili Sayın Mehmet Doğan Kubat’ı kürsüye
davet ediyorum. (AK PARTİ sıralarından alkışlar)
MEHMET DOĞAN KUBAT (İstanbul) – Sayın Başkanım, değerli
arkadaşlar; grup önerisinin lehinde görüşlerimi ifade etmek üzere söz almış
bulunuyorum. Bu vesileyle yüce heyetinizi saygılarımla selamlarım.
Değerli arkadaşlar, grup önerimiz, Meclisin bugün ve
yarınki çalışma programında bir değişiklik önerisidir. Biliyorsunuz, 97 sıra
sayılı AR-GE Kanunu Tasarısı olarak bilinen kanun tasarısının görüşmelerine dün
başladık. Bu kanun oldukça önemli bir kanun. Onuncu Kalkınma Planı ve 64’üncü
Hükûmet Programı çerçevesinde hazırlanmış ve şu anda bu kanunun ilgilendirdiği
kesim tarafından da beklenen, bir an önce yürürlüğe girmesi beklenen bir kanun.
Bu kanunda bilim ve teknoloji alanında ülkemizin bir çekim merkezi hâline
gelmesi için özellikle üniversitelerimizde yapılacak çalışmalara destekler,
yine, başta küçük ve orta ölçekli işletmeler olmak üzere, tüm işletmelerimizin
AR-GE ve tasarım faaliyetlerine vergi teşviki ve buna benzer onlarca
kolaylaştırıcı, teşvik edici hükümler ihdas edilmektedir. Dolayısıyla, bu kanun
-inşallah- zaten muhalefetimizin de büyük bir çoğunluğunun destek verdiği bir
kanun tasarısıdır. Ancak dün, maalesef, görüşmeler yoklama sebebiyle devam
edemeyince kanunun öngörüldüğü süre içerisinde tamamlanması riske girmiştir.
HAYDAR AKAR (Kocaeli) – Neredeydi arkadaşlarınız Doğan
Bey?
MEHMET DOĞAN KUBAT (Devamla) - Bu sebeple, bu kanun
tasarısının bir an önce yürürlüğe girmesi noktasında ki bu konuda da değerli
muhalefetimizin katkılarını da bekliyoruz ayrıca. 
HAYDAR AKAR (Kocaeli) – Katkı veririz de ilk önce
arkadaşlar bir gelsinler buraya, Genel Kurula.
MEHMET DOĞAN KUBAT (Devamla) - Bugün çalışmaların
tamamlanmasına kadar, kanunun bitimine kadar Meclisimizin çalışmalarına devam
etmesi, şayet bugün tamamlanamaması hâlinde yarın da kaldığı yerden başlayıp
kanunun bitimine kadar Genel Kurulun çalışması önerilmektedir.
Önerimize desteklerinizi bekler, yüce heyetinizi
saygılarımla selamlarım. (AK PARTİ sıralarından alkışlar) 
BAŞKAN – Teşekkür ederim Sayın Kubat. 
Adalet ve Kalkınma Partisi grup önerisinin aleyhinde
ilk konuşmacı olarak Sayın Engin Altay’ın yerine İstanbul Milletvekili Sayın
Mahmut Tanal konuşacak.
Buyurun Sayın Tanal. (CHP sıralarından alkışlar) 
MAHMUT TANAL (İstanbul) – Değerli Başkan, değerli
milletvekilleri; Adalet ve Kalkınma Partisinin Meclisin çalışma düzeniyle
ilgili önerisi üzerine söz almış bulunmaktayım. 
Sayın konuşmacı “Efendim, Mecliste yoklama istendiği
için dün akşam yoklama sağlanamadı.” dedi, bunu bir kusur olarak iletti.
Aslında yapılması gereken şuydu: Yoklamayı istemek, Meclisi denetlemek buradaki
tüm siyasi partilerin, tüm milletvekillerinin sorumluluklarında olan bir
husustur. Aslında burada kusuru ve kabahati Parlamentoya gelmeyen ve yoklamada
bulunmayan milletvekili arkadaşlarımızda aramak lazım. Bu açıdan sayın hatibin
bu yöndeki eleştirileri doğru değil. Evet, biz hatta haftanın üç günü değil,
haftanın beş günü bu Meclis çalışsın da halkın gerçekten istediği, özlem
duyduğu kanunların Parlamentodan çıkmasını istiyoruz ama görebildiğimiz
kadarıyla, maalesef, haftanın üç günü ve milletvekilleri takip etmeyen arkadaşlarımız
farkına varmadan -herkesi de aynı potaya koymuyorum- parmak kaldırıp parmak
indiriyorlar ve bu da Parlamentonun itibarını sarsan bir durum. Bu açıdan,
kanun yapma tekniği açısından da doğru bir husus değil değerli arkadaşlar. 
Şimdi, biraz önce söz alan Bartın Milletvekili Sayın
Yılmaz Bey dedi ki: “Efendim, biz TRT Şeş’i getirdik, ana dilde savunmayı
getirdik.” Bunlar külliyen yalan. Neden külliyen yalan? TRT Şeş’in kanunu yok
değerli arkadaşlar, TRT Şeş iki dudak arasında. Bir dönem “TRT 6” diyorlardı,
TRT Şeş yaptılar; TRT Şeş’ten de şimdi TRT Kurdî yaptılar. Bunun bir kanunu
yok. Buyurun, getirin Parlamentoya… Kanunu niye çıkarmıyorsunuz siz? İki dudak
arasında “Biz özgürlük getirdik, demokrasi getirdik.” Yalan, çıkarın kanunu,
ben o zaman size inanmış olayım. 
İki: Aynı şekilde ana dilde savunma… Ana dilde
savunmayla Avrupa İnsan Hakları Sözleşmesi’nin gerisine gittiniz. Nasıl
gerisine gittiniz? Mevcut olan, değişmeden önceki hâlinde, bizim Ceza
Muhakemesi Kanunu’nda soruşturmadan itibaren, yani vatandaşımız eğer resmî
dille kendisini savunamıyorsa, kendisini ifade edemiyorsa, polisle karşılaştığı
ilk aşamadan itibaren bildiği dil neyse; Kürtçeyse Kürtçe, İngilizceyse
İngilizce, Almancaysa Almanca, Fransızcaysa Fransızca, bununla kendisini savunabilirken,
sizin getirmiş olduğunuz yasayı, o dönem HDP’yle birlikte yaptınız,
“kovuşturmadan sonra” dediniz. Kovuşturmadan sonra ne demek? Yani, poliste ana
dilde savunma yapamazsınız, savcılıkta yapamazsınız, kovuşturmadan sonra
yapabilirsiniz. O dönem Adalet ve Kalkınma Partisi ile HDP bölge insanını
kandırdı ve aldattı. İşin doğrusu, özü buydu ve bu yasa şu anda da yürürlükte
değerli arkadaşlar. Bu
açıdan, Adalet ve Kalkınma Partisi güneydoğuya ne getirdi? 3 tane k getirdi. 3
k ne demek? Korkuyu getirdi, kaosu getirdi ve kanı getirdi. İşin doğrusu bu.
(CHP sıralarından alkışlar) 3 tane k yani
kaos, korku ve kan şu anda güneydoğuda hâkim. Hukukun askıya alındığı, temel
hak ve özgürlüklerin olmadığı… İşine geldiği zaman terör örgütleriyle kol kola
giren, işine gelmediği zaman da efendim ben terörle mücadele ediyorum.
Ben 80 milyon insana sesleniyorum. Ne diyorlar?
Efendim, “Amerika, sen bizim dostumuz musun yoksa PYD’nin dostu musun? PYD
terör örgütüdür.” Sesleniyorum ben, içimizde hukukçular var, terör örgütü ilan
etmek için ne gerekiyor? Bakanlar Kurulu kararı gerekiyor. Devamında ne
gerekiyor? Resmî Gazete’de ilan gerekiyor. Sayın Profesör Doktor Burhan Kuzu
Hocamız burada, anayasa hukuku hocamız, e, bir danışın o hocanıza. Benim de o
dönem hocam değildi ama yani o dönem derslere giriyordu, hocamızın yanında
duruyordum ama bilmiyorsanız bilen insandan öğrenin.
İDRİS BALUKEN (Diyarbakır) – Ona
MİT tırlarını sor. O tırları bilir.
OSMAN AŞKIN BAK (Rize) – Hocam de.
MAHMUT TANAL (Devamla) – Bilen
insan şunu söyleyecek size, diyecek ki: Bir ülkede bir örgütün terör örgütü
sayılabilmesi için öncelikle Bakanlar Kurulu kararı alınacak ve Resmî Gazete’de
ilan edilecek. Ey iki yüzlü siyasi iktidar, siz bunu yapmadan “terör örgütü”
diyorsunuz. Kamuoyuna niçin yalan bilgi veriyorsunuz? Gerçeklerle örtüşmeyen,
resmî hukukla, yasayla örtüşmeyen hususlarda gayet rahat kamuoyuna iyi algı
yönetiyorsunuz.
Siz Amerika’ya, efendim, laflar
atıyorsunuz, çatıyorsunuz. Peki, biz Malatya Kürecik’e gittik, Amerika üssünü
buraya kurmayın dedik. Siz niye kurdunuz? Amerika üssünü Kürecik’e, Malatya’ya
kuran, bu siyasi iktidar olan Adalet ve Kalkınma Partisi değil midir? İncirlik
üssü faal değildi, Adalet ve Kalkınma Partisi olarak Amerika’nın emrine verip onu faal hâline getiren siz değil misiniz?

Değerli arkadaşlar, Irak’ta askerlerimizin başına çuval
geçirip onun karşısında sessiz kalan yine Adalet ve Kalkınma Partisi değil
midir? 
Daha ötesi, Sayın Doğan Bey, hukukçuyuz. Ne diyoruz
biz? Efendim, güneydoğuda geceleri terör örgütü üyeleri geldiği zaman garibim
vatandaş korkudan bir ekmek verdiği zaman ertesi sabah ya polis ya jandarma
geliyordu: “Sen gelen terör örgütüne ekmek verdin.” Terör örgütüne yardım ve
yataklıktan dolayı dava açılıp binlerce ceza yiyen vatandaşımız var. Peki, siyasi
iktidar ne yaptı? Oslo’da gidip görüştü mü? Gidip valilere genelge gönderip
“Efendim siz görmezlikten gelin.” dedi mi? Bizzat Sayın Başbakanın itirafı:
“Çözüm sürecinde bunlar şehirleri yığınak hâline getirdiler.” Bu bir itiraftır.
Bu terör örgütlerine yardım ve yataklık değil de nedir bu?
BÜLENT TURAN (Çanakkale) – Karar verin, karşı mısın,
değil misin çözüme?
HAKAN ÇAVUŞOĞLU (Bursa) – Ya sen Apo posterleri altında
gösteri yapan adamsın! Apo posterinin altında yürüyüş yapan adamsın!
BAŞKAN – Sayın milletvekilleri, lütfen…
MAHMUT TANAL (Devamla) – Değerli kardeşlerim, burada
terör örgütleriyle kol kola giren, terör örgütleriyle aşık tutan siyasi
iktidardır. 
HAKAN ÇAVUŞOĞLU (Bursa) – Apo posterinin altında
yürüyüş yapansın sen be!
MAHMUT TANAL (Devamla) – Bakın, Suriye’yle ilgili
politikaya geldiğiniz zaman diyorsunuz ki siz…
HAKAN ÇAVUŞOĞLU (Bursa) – Cevap ver Sayın Tanal! Apo
posterinin altında yürüyen değil misin? Cevap ver!
BAŞKAN – Sayın milletvekilleri…
MAHMUT TANAL (Devamla) – Suriye’yle ilgili mültecileri
getirdiniz, sığınmacıları getirdiniz. Bakın, Sultanahmet’teki bombacı sizin
“sığınmacı” dediğiniz, kayıt yaptırdığınız kişi çıkmadı mı? Çıkmadı mı? Yani
“sığınmacı” deyip siz, gayet rahat bunların tamamına kol ve kanat gerdirdiniz. 
HAKAN ÇAVUŞOĞLU (Bursa) – Sayın Tanal, Apo posterinin
altında yürüdün mü, yürümedin mi kardeşim? Söyle yahu!
MAHMUT TANAL (Devamla) – Değerli arkadaşlar, siz PYD
örgütüne diyorsunuz terör örgütü. Peki siz PYD’nin liderini Ankara’da
karşılamadınız mı, İstanbul’da karşılamadınız mı? Bunlarla toplantılar
yapmadınız mı siz?
HALİS DALKILIÇ (İstanbul) Sen ne diyorsun? Merak
ediyoruz.
HAKAN ÇAVUŞOĞLU (Bursa) – Apo posterinin altında
yürüdün mü, yürümedin mi? Söyle Sayın Mahmut Tanal! 
GÖKCEN ÖZDOĞAN ENÇ (Antalya) – Değişen konjonktüre göre
Türkiye Cumhuriyeti devleti korunur. 
MAHMUT TANAL (Devamla) – Bunlara baktığınız zaman,
değerli arkadaşlar, burada hukuken, ahlaken, örfen, dinen, birlikte kol kola
yürüdünüz. 
Değerli milletvekilleri, bir daha milletvekili seçilmek
için, mevkiler için, makamlar için ülkenizi satmayın. Ülkenize sahip çıkın.
Terör örgütleriyle iş birliği, eylem birliği yapmayın. Ama, maalesef, bunu bu
siyasi iktidar yaptı. Sizin bu anlamdaki karneniz gerçekten çok çok zayıf.
Hatta ülkeye ihanetçi arıyorsanız, ülkeye ihanet ediliyorsa…
Değerli arkadaşlar, ülkede terör örgütleri 2002 yılında
siz geldiğiniz zaman sıfırdı, terör örgütleri yoktu bu şekilde. Ve bunların bu
ülkede yeşermesini, büyümesini, dağdan şehre inmesini siyasi iktidar yaptı. 
Yalnız milletvekilleri şunu karıştırıyor: İktidarla
sıralarda, burada oturanlar farklı insanlar. İktidarda olanların orada olması
lazım, onların konuşması lazım. Bu sözlerin muhatabı Bakanlar Kurulu. Sizin de
aynı şekilde Bakanlar Kurulunda, kendi bire bir toplantılarınızda bunu dile
getirmeniz lazım.
Bana yerinizden laf atarak prim yapamazsınız
arkadaşlar. 
HAKAN ÇAVUŞOĞLU (Bursa) – Ya öyle bir derdimiz yok ki.
Gerçeği ortaya koyuyoruz.
MAHMUT TANAL (Devamla) – Yani siz hep sürekli
diyorsunuz ki: “Biz seçimle geldik.” Halk size oy vermiyor. Halk, Recep Tayyip
Erdoğan’a oy veriyor. [AK PARTİ sıralarından “Bravo” sesleri ve alkışlar(!)] 
OSMAN AŞKIN BAK (Rize) – Aferin, aferin!
MAHMUT TANAL (Devamla) – Bana laf atmayın. Bakın, bu
niçin biliyor musunuz? Halk oyu size vermiyor. [AK PARTİ sıralarından
alkışlar(!)] Niçin? Sizin karşılığınız yok. Sizin karşılığınız olmadığı için
oyu size vermiyor. [AK PARTİ sıralarından “Bravo” sesleri ve alkışlar(!)]
BAŞKAN – Sayın milletvekilleri, konuşmacıyı
duyamıyorum.
MAHMUT TANAL (Devamla) – Yani bunu bilmeniz gerekir.
Sizin karşılığınız olmuş olsa size oy verecekler.
(Mikrofon otomatik cihaz tarafından kapatıldı) 
OSMAN AŞKIN BAK (Rize) – Hadi güle güle!
MAHMUT TANAL (Devamla) – Sizin karşılığınız olmadığı
için size oy vermiyor. Bunlardan utanmanız lazım, bundan üzülmeniz lazım. (AK
PARTİ sıralarından gürültüler) 
BAŞKAN – Sayın Tanal, teşekkür ederim.
MAHMUT TANAL (Devamla) – Bu sebepten dolayı
alkışlıyorsunuz. Yani hakikaten ancak bu kadar olabilir.
Ben hepinize teşekkür ediyorum. Saygı ve hürmetlerimi
sunuyorum. [CHP sıralarından alkışlar, AK PARTİ sıralarından alkışlar(!)] 
İDRİS BALUKEN (Diyarbakır) – Sayın Başkan…
BAŞKAN – Sayın Baluken, buyurun sizi dinliyorum. 
İDRİS BALUKEN (Diyarbakır) – Sayın Tanal konuşması
sırasında HDP’nin AKP’yle birlikte halkı kandırdığını ifade etti. Grubumuza
direkt sataşmada bulundu. 
BAŞKAN – Buyurun, iki dakika…
HAKAN ÇAVUŞOĞLU (Bursa) – Sayın Tanal, mor da bir
renktir.
BAŞKAN – Sayın milletvekilleri…
IX.- SATAŞMALARA İLİŞKİN KONUŞMALAR (Devam)
2.- Diyarbakır Milletvekili İdris Baluken’in, İstanbul
Milletvekili Mahmut Tanal’ın AK PARTİ grup önerisi üzerinde yaptığı konuşması
sırasında Halkların Demokratik Partisine sataşması nedeniyle konuşması
İDRİS BALUKEN (Diyarbakır) - Teşekkür ediyorum.
Sayın Başkan, değerli milletvekilleri; tekrar hepinizi
saygıyla selamlıyorum. 
HDP bugüne kadar asla halkı kandırmamıştır. Çözüm
süreci boyunca da yaptığı bütün çalışmaların arkasında durmuş ve kamuoyuna
şeffaf bir şekilde yaptığı bütün çalışmaları en son Dolmabahçe mutabakatındaki
on maddeyle de açık bir şekilde deklare etmiştir.
ALİ AYDINOĞLU (Balıkesir) – Silahlar gökten mi geldi?
İDRİS BALUKEN (Devamla) - Eğer bu konuda, bir yerlerden
kandırmayla ilgili bir şeyden bahsedilecekse 7 Haziran seçimlerinden sonra
ortaya çıkan saray darbesiyle ilgili kimin halkı kandırdığına CHP'li
arkadaşların bir kez daha bakması gerekiyor. 
7 Hazirandan sonra ortaya çıkan halk iradesi boşa
çıkarıldı, seçim sonuçları hiçe sayıldı, Parlamentonun kapısına kilit vuruldu,
otuz yedi gün boyunca siz “istikşafi görüşmeler” adı altında bu darbeye seyirci
kaldınız. Görüşmeler olumlu gidiyor derken otuz yedinci günün sonunda Genel
Başkanınız çıkıp “Biz koalisyonla ilgili herhangi bir şey konuşmadık.”
açıklaması yaptı. Elinizdeki milletvekili sayısıyla otuz yedi gün boyunca her
gün Genel Kurulu açtırıp Parlamentoyu çalıştırma yetkisine sahip olmanıza rağmen
110 imzayı zahmet edip bir araya getirip Parlamentoyu çalıştırmadınız. E, bütün
bunlar, işte, o darbe sürecinin önünü açtı. Darbe sürecine, savaş sürecini aynı
şekilde sahaya sürmesine neden oldu. Bunun tamamını sizin sorgulamanız
gerekiyor. 
Bir Suruç komisyonu kurulması için bile -içinizdeki
sol, sosyalist, devrimci, Alevi, vicdanlı vekil arkadaşlara asla bir şey
demiyorum, çok kıymetli emekleri de var, hiçleştirmek istemiyorum ama- kurumsal
olarak da direndiniz. Milletvekillerinizin baskısı üzerine 110 imzayı bir araya
getirip ondan sonra Meclise açtırdınız. Kusura bakmayın ama, bugün bir saray
darbesi varsa…
(Mikrofon otomatik cihaz tarafından kapatıldı) 
İDRİS BALUKEN (Devamla) - …bugün AKP’nin otoriter rejim
kurmayla ilgili bir çabası varsa buna en büyük katkıyı siz sağladınız. 
Hepinizi saygıyla selamlıyorum. 
BAŞKAN – Teşekkür ederim Sayın Baluken.
MAHMUT TANAL (İstanbul) – Sayın Başkan…
BÜLENT TURAN (Çanakkale) – Sayın Başkan…
BAŞKAN – Sayın Turan, buyurun. Daha önce kalktı, söz
istedi. 
Buyurun.
BÜLENT TURAN (Çanakkale) – Sayın grup başkan vekili
konuşmasında kimin halkı kandırdığıyla ilgili yanlış bilgiler verdi, bir. 
İkincisi, “saray darbesi” ifadesini kullanarak milletin
iradesine saygısızlık yaptı. Söz istiyorum bununla ilgili. 
BAŞKAN – Buyurun, iki dakika…
3.- Çanakkale Milletvekili Bülent Turan’ın, Diyarbakır
Milletvekili İdris Baluken’in sataşma nedeniyle yaptığı konuşması sırasında
Adalet ve Kalkınma Partisine sataşması nedeniyle konuşması
BÜLENT TURAN (Çanakkale) – Sayın Başkan, değerli
arkadaşlar; hepinizi saygıyla selamlıyorum.
Az önceki ana muhalefet partisi temsilcisi arkadaşımızı
ibretle izledik. Çözüm süreci bu milletin bir duasıydı; iyi niyetle başladı,
birtakım riskler alındı ancak gelinen yerde, terör örgütü başta olmak üzere,
terör örgütüyle arasına mesafe koyamayan bazı sözüm ona sivil yapılar
tarafından sabote edildi. 
Biz bu ülkede kan akmasın diye büyük bedeller ödedik.
Ancak ibretlik olan şudur: O gün çözüme karşı olan, her gün bize olmadık
hakaretler eden insanların bugün “Neden çözüm bitti?” diye şaşkınlıkla ifade
etmesi bizim tarafımızdan ibretlik meseledir. Keşke o gün çözümle ilgili, diğer
meselelerle ilgili de aynı derecede üst perdeden haykırıp bu meseleye sahip
çıksalardı.
Bir diğer grup başkan vekilimizin de ifade ettiği
meseleye gelince. Israrla “7 Haziran sonrası saray darbesi.”, “Milletin iradesi
yansımadı.” gibi ifadeler kullanıyorlar.
Değerli arkadaşlar, 7 Haziran ne kadar milletin
iradesiyse 1 Kasım da o kadar milletin iradesidir. (AK PARTİ sıralarından
alkışlar) O gün görüşmeler yapılmıştır, sonuç alınamamıştır, iyi ki de 1 Kasım
olmuştur. Şu polemiklerle zaman kaybeden bir hükûmet olacağına, şu
tantanalarla, boş laflarla, hamasi nutuklarla iş yapacaklarına Hükûmet işin
başındadır. Terörle mücadeleden dolayı sıkıntınız varsa… Daha yeni başlıyor,
onu da söyleyeyim, daha yeni başlıyoruz. Bu ülkenin millî birliği, beraberliği
sağlanıncaya kadar da elimizden geldiğince bu işin arkasında duracağız.
İDRİS BALUKEN (Diyarbakır) – Sen git cepheye canım,
Anadolu çocuklarını gönderme.
BÜLENT TURAN (Devamla) – Mesele 7 Haziran değildir,
mesele Suriye’de kendisine alan açabileceğini sanan birtakım insanlardır. Eğer
Suriye olmasaydı 7 Hazirandan rahatsız olmayacaktınız siz ama Suriye meselesi
bu hâle gelince, küresel güçlerin de etkisiyle beraber “Orada bize alan açılır
mı?” diyen malum örgütün, sizin çok sevdiğiniz örgütün bu yansımaları bunu
getirdi buraya. Mesele 7 Haziran değil, 1 Kasım bu milletin çok net olarak
meseleye el koymasıdır, millî iradenin de yüzde 97 gibi ona yansımasıdır.
Hepinizi saygıyla selamlıyorum. (AK PARTİ sıralarından
alkışlar) 
BAŞKAN – Teşekkür ederim Sayın Turan.
İDRİS BALUKEN (Diyarbakır) – Sayın Başkan…
MAHMUT TANAL (İstanbul) – Sayın Başkan…
BAŞKAN - Sayın Tanal’a söz vereceğim, sonra sizi
dinleyeceğim Sayın Baluken.
Buyurun. 
MAHMUT TANAL (İstanbul) – Sayın Başkanım, grup başkan
vekili arkadaşımız biraz önce söz aldığında…
BAŞKAN – Sayın Baluken’i mi kastediyorsunuz?
MAHMUT TANAL (İstanbul) – Evet, evet.
BAŞKAN – Evet…
MAHMUT TANAL (İstanbul) – Benim sarf etmediğim cümleyi
ifade ettiği ve partimize sataştığı için bu haksız sataşma nedeniyle söz
istiyorum.
BAŞKAN – Şimdi, sizin sarf etmediğiniz cümleyi
söylediğini iddia ediyorsanız size açıklama için yerinizden bir dakika söz
verebilirim.
MAHMUT TANAL (İstanbul) – Şuydu Sayın Başkanım, bakın,
benim dediğim husus şuydu…
BAŞKAN – Grup adına sataşma derse, grup başkan vekili
sizi görevlendirdiyse onu da bilelim.
ENGİN ALTAY (İstanbul) – O ayrı, hayır.
BÜLENT TURAN (Çanakkale) – O kendi grubunun başkanı
Sayın Başkan.
MAHMUT TANAL (İstanbul) – Mahmut Tanal olarak bana
sataşıldı.
BAŞKAN – Siz buyurun, kayda geçsin, söyleyin
söylediklerinizi.
MAHMUT TANAL (İstanbul) – Şunu söyledi Sayın Başkan,
dedi ki: “Efendim, siz eğer…”
BAŞKAN – Mikrofonu açayım, daha rahat konuşun.
Bir dakika, buyurun.
V.- AÇIKLAMALAR (Devam)
5.- İstanbul Milletvekili Mahmat Tanal’ın, Diyarbakır
Milletvekili İdris Baluken’in sataşma nedeniyle yaptığı konuşmasındaki bazı
ifadelerine ilişkin açıklaması 
MAHMUT TANAL (İstanbul) – Teşekkür ediyorum Sayın
Başkan.
Benim HDP ile AKP’nin birlikte hareket ettiği, halkı
kandırdığı yolundaki cümlem, ifadem aynen şuydu, dedim ki: Ana dilde savunmayla
ilgili burada Adalet ve Kalkınma Partisinin üyesi olan Bartın Milletvekiliniz
Sayın Yılmaz Bey söz aldığında dedi ki: “Biz ülkeye özgürlükler getirdik, ana
dilde savunmayı getirdik.” Dedim: “Külliyen bunlar yalan, gerçek dışı, hakikat
dışı beyanlar.” Ne için? Ceza Muhakemesi Kanunu’nda -siz de iyi bir
hukukçusunuz- hatırlarsanız…
BAŞKAN – Duydum, evet.
MAHMUT TANAL (İstanbul) – …2012 öncesi soruşturma
aşamasından itibaren savunma hakkı ücretsiz var iken, ancak yeni yapılan
düzenlemeyle ücreti sanık tarafından temin edilecek, sanık tarafından
karşılanacak; soruşturma aşamasında değil, kovuşturma aşamasından sonra ancak
getirilebildi. Hâlbuki Avrupa İnsan Hakları Sözleşmesi’nin hükümleri…
BAŞKAN – Bu düşüncelerinizi tekrar etmiştiniz, hepsi
kayda geçti. Sizi iyi dinledim, hepsini söylediniz, tekrar ediyorsunuz şimdi.
Zaten kayıtta var Sayın Tanal.
MAHMUT TANAL (İstanbul) – Bitmedi ki.
BAŞKAN – Ben dinledim sizi ama aynı şeyleri tekrar
ediyorsunuz.
MAHMUT TANAL (İstanbul) – Ama yani bu anlamda sataşmada
bulundu Sayın Başkanım, bunu ifade etmek için söz istiyorum sizden.
BAŞKAN – Açıklamanızı yaptınız Sayın Tanal, zaten aynı
şeyleri de söylemiştiniz, tekrar ettiniz.
Teşekkür ederim.
MAHMUT TANAL (İstanbul) – Sayın Başkanım, bakın, bu,
milletvekilleri arasındaki eşit davranma hukukuna aykırı hareket ediyorsunuz.
Yani bakın…
HAKAN ÇAVUŞOĞLU (Bursa) – Sayın Tanal, tutanaklara
geçti.
BAŞKAN – Sayın Tanal…
MAHMUT TANAL (İstanbul) – Sayın Başkanım, sizin…
BAŞKAN – “Açıklama yapacağım.” dediniz, mikrofonunuzu
açtım, aynı şeyleri tekrar ettiniz. 
MAHMUT TANAL (İstanbul) – Açıklama demedim, “Sataşmadan
dolayı söz istiyorum.” dedim. 
BAŞKAN – Söylediğiniz her şey -sizi çok iyi dinledim
kürsüdeyken- zaten zabıtta, tutanaklarda var.
MAHMUT TANAL (İstanbul) – Sayın Başkanım,
siz milletvekilleri arasında, kurallarda eşit bir şekilde davranmadığınız için,
biraz önceki hatiplere kürsüden söz verip bana buradan sadece… 
BAŞKAN – Ama “Açıklama yapacağım.”
dediniz. Bakın, size sordum Sayın Tanal.
MAHMUT TANAL (İstanbul) – Ben sataşmadan
dolayı söz istiyorum. Sataşmayı siz açıklamaya götürüyorsunuz.
BAŞKAN – Açıklama için yerinizden size
söz verdim.
MAHMUT TANAL (İstanbul) – Ben bu
tavrınız, bu her milletvekiline eşit bir şekilde davranmadığınızdan dolayı İç
Tüzük’ün 63’üncü maddesi uyarınca usul tartışmasını açıyorum tutumunuzla
ilgili.
BAŞKAN – Ben bütün milletvekillerine eşit
davranıyorum. Sadece şunu bilmenizi isterim: Eğer sataşmadan dolayı söz
isterseniz kürsüden iki dakika olarak veriyorum ama açıklama isterseniz
yerinizden bir dakika veriyorum.
MAHMUT TANAL (İstanbul) – Açıklama değil
Sayın Başkanım, sataşmadan dolayı.
BAŞKAN – Ayrıca siz konuşmaya
başladığınız zaman da “Açıklama yapacaksanız…” dedim, konuşmaya başladınız,
mikrofonu açtım. 
Teşekkür ederim Sayın Tanal.
Lütfen…
MAHMUT TANAL (İstanbul) – Sayın Başkanım,
lütfen, sataşmadan dolayı, bu tavrınızdan dolayı 63’üncü maddeye göre usul
tartışmasını açmak istiyorum.
BAŞKAN – Hangi gerekçeyle açıyorsunuz?
MAHMUT TANAL (İstanbul) – Gerekçesi şu:
Siz diğer milletvekillerine kürsüden konuşması için izin verdiğiniz hâlde bana
burada “Yerinden açıklama yap.” diyorsunuz. 
BAŞKAN – Sayın Tanal, bakın, tekrar
ediyorum.
MAHMUT TANAL (İstanbul) – Milletvekilleri
arasında farklı tutum ve davranışta bulunduğunuzdan dolayı.
BAŞKAN – Sayın Tanal, ben ne yaptığımı
biliyorum. Siz de geçen dönem buradaydınız. Biz genel olarak –teamül budur,
kural hâline gelmiştir- açıklama yapmak isteyen milletvekillerine yerinden bir
dakika veriyoruz.
MAHMUT TANAL (İstanbul) – Sayın Başkan,
açıklama talebim olmadı ki, ben “sataşma” diyorum, siz…
BAŞKAN – Müsaade edin, ben konuşuyorum
şimdi.
Sataşmadan dolayı söz isterseniz elbette
ki kürsüden iki dakika veriyoruz. Size söz verdim yerinizden, siz konuşmaya
başladınız, açıklama yapmaya başladınız ve kürsüde söylediğiniz şeyleri tekrar
ettiniz.
MAHMUT TANAL (İstanbul) – Değerli
Başkanım…
BAŞKAN – “Açıklama yapacağım.” dediğiniz
için de yerinizden size bir dakika söz verdim. Sataşma bunun neresinde lütfen
bana açıklayın, değerlendirmeye alayım.
MAHMUT TANAL (İstanbul) – Açıklayacağım. 
BÜLENT TURAN (Çanakkale) – Sayın Başkan,
diğer gündeme geçelim.
MAHMUT TANAL (İstanbul) – Değerli
Başkanım, siz Meclis Başkan Vekili sıfatıyla…
BAŞKAN – Sataşma neresinde, onu açıklayın bana.
MAHMUT TANAL (İstanbul) – İşte onu
anlatacağım, bir bırakırsanız izah edeceğim derdimi.
BAŞKAN – Hadi müsaade ediyorum.
Buyurun.
MAHMUT TANAL (İstanbul) – Değerli Başkanım, siz kürsüde
bulunan Meclis Başkan Vekili olarak -hani nasıl asliye hukuk mahkemeleri,
asliye ticaret mahkemeleri davacının veya davalının talebiyle bağlıysa, hukuku
da resen tatbik edecekse- ben sizden açıklama talebinde bulunmadığım hâlde,
sataşmada bulunduğu için sataşmadan dolayı söz istediğim hâlde siz bana
sataşmadan dolayı söz vermiyorsunuz, açıklamadan dolayı bana “yerinden” diyorsunuz.
Böyle bir şey olamaz Sayın Başkanım. Yani lütfen…
BAŞKAN – Bakın, tekrar ediyorum, Sayın Tanal, siz söz
istediniz…
BÜLENT TURAN (Çanakkale) – Etmeyin Sayın Başkan, diğer
gündeme geçelim. 
BAŞKAN – Netleştirelim arkadaşlar, sakin sakin. 
OSMAN AŞKIN BAK (Rize) – Ne dediğini bilmiyor Başkanım
ya! Hangi grup adına görüşüyorsun ya?
BAŞKAN – Söz istediniz…
MAHMUT TANAL (İstanbul) – Şunu, bakın…
BAŞKAN – Sayın Tanal, ben sizi dinledim, şimdi siz beni
dinleyin, olur mu?
MAHMUT TANAL (İstanbul) – Buyurunuz. 
BAŞKAN – Siz söz istediniz, dediniz ki: “Benim
söylemediğim bir şeyi söyledi grup başkan vekili.” “Açıklama mı yapacaksınız,
sataşmadan dolayı söz mü istiyorsunuz?” diye size sordum, siz açıklama yapmaya
başladınız. Ben de bunun üzerine, sizin bu tutumunuza uygun olmak üzere
mikrofonunuzu açtım ve siz açıklamanızı yaptınız. Süreniz doldu. Yani bu bir
dakikayı ve iki dakikayı ben uydurmuş değilim. 
MAHMUT TANAL (İstanbul) – Sayın Başkanım…
BAŞKAN – Bunu yaptım. Siz şimdi, sizden rica ediyorum,
hangi konuda size sataşıldı, bunun gerekçesini bana söyleyin.
MAHMUT TANAL (İstanbul) – Sayın Başkanım, Değerli
Başkanım, 69’a göre sataşmadan dolayı biz söz istediğimizde siz haklı olarak
diyorsunuz ki: “Arkadaş, bana derdini, meramını anlat. Ben size niçin söz vereceğim?”
İDRİS BALUKEN (Diyarbakır) – Mahmut Bey, usul
tartışması istediniz mi, istemediniz mi?
MAHMUT TANAL (İstanbul) – Ve ben de netice itibarıyla,
burada dedim ki: “Bana hatip sataşmada bulunduğu için…”
BAŞKAN – Sizden gerekçesini istiyorum. 
MAHMUT TANAL (İstanbul) – “…ben bu gerekçeden dolayı
sizin…”
BAŞKAN – Nedir gerekçeniz sataşmadan?
OSMAN AŞKIN BAK (Rize) – Ne dedi de sataştı ya, ne
dedi? “Güzel misin?” dedi sana!
MAHMUT TANAL (İstanbul) – İzin verir misiniz?
BAŞKAN – Buyurun. 
MAHMUT TANAL (İstanbul) – Meydancılık yapan
milletvekili, meydancılık yapmayın. 
OSMAN AŞKIN BAK (Rize) – “Güzel.” mi dedi sana? 
MAHMUT TANAL (İstanbul) – Meydancılık yapmayın! Varsa
bir şey gelirsin.
BAŞKAN – Sayın milletvekilleri, lütfen…
OSMAN AŞKIN BAK (Rize) – Meydancı sensin ulan!
MAHMUT TANAL (İstanbul) – Sayın Başkanım, o zaman
susturun. Siz susturmayacaksanız, yani bunu…
OSMAN AŞKIN BAK (Rize) – “Güzel.” mi dedi sana?
BAŞKAN – “Sayın milletvekilleri” dedim, benim elimde
cetvel yok. 
Buyurun. 
MAHMUT TANAL (İstanbul) – Yani susturun o zaman.
BAŞKAN – Benim elimde cetvel yok. Lütfen…
Sizi dinliyorum, devam edin. 
MAHMUT TANAL (İstanbul) – Cetvel… Ben o zaman size… İç
Tüzük’ün 161’inci maddesi bir cetveldir, gayet rahat…
BAŞKAN – Sayın Tanal, nedir talebiniz?
MAHMUT TANAL (İstanbul) – …ben size…
BAŞKAN – Talebiniz nedir?
HAKAN ÇAVUŞOĞLU (Bursa) – Sayın Başkanım, Tanal’ı bu
durumdan kurtarın lütfen, çok zor durumda!
MAHMUT TANAL (İstanbul) – Bakın, Sayın Başkanım, sesim
size gelmiyor diye, siz beni mikrofondan duyasınız diye açıklamayı hissettim. 
BAŞKAN – Hayır, ben gayet… Yani sizi net olarak…
Tutarken açtım mikrofonu. 
MAHMUT TANAL (İstanbul) – Evet, yani sesim gelmiyor
diye siz bana açtınız. 
BAŞKAN – Hayır, öyle bir şey yapmadım. Açıklama
yapacaksınız diye…
MAHMUT TANAL (İstanbul) – Açıklama için bana açmadınız
ki. 
BAŞKAN – Talebiniz nedir Sayın Tanal, talebiniz?
MAHMUT TANAL (İstanbul) – Benim talebim şu: Sayın grup
başkan vekili bana sataştı. 
BAŞKAN – Ne dedi? Gerekçesini söyleyin. 
MAHMUT TANAL (İstanbul) – Gerekçesi şu: “Esasen AKP’yle
iş tutan, iş birliği yapan, halkı kandıran sizsiniz.” dedi bana. Bu bir
sataşmadır İç Tüzük’ün 69’uncu maddesine göre. Bu sebepten dolayı ben söz
istiyorum. 
BAŞKAN – Gel, iki dakika. 
Tamam, bunu böyle açıkla, kurban olayım. 
MAHMUT TANAL (İstanbul) – Açıklamaya izin vermiyorsunuz
Sayın Başkanım. 
BAŞKAN – Ama başka türlü açıklıyorsunuz Sayın Tanal.
“Açıklama yapacağım.” diyorsun, Ceza Muhakemeleri Yasası’ndan bahsettin. 
MAHMUT TANAL (İstanbul) – Açıklamaydı o. 
BAŞKAN – Şimdi başka bir şey söylüyorsun.
Net söyle, karar verelim.
IX.- SATAŞMALARA İLİŞKİN KONUŞMALAR (Devam)
4.- İstanbul Milletvekili Mahmut Tanal’ın, Diyarbakır
Milletvekili İdris Baluken’in sataşma nedeniyle yaptığı konuşması sırasında
Cumhuriyet Halk Partisine sataşması nedeniyle konuşması
MAHMUT TANAL (İstanbul) – Sayın Başkan, değerli
milletvekilleri; 2012’de, hatırlanırsa, o dönem terör örgütleriyle kol kola
dolaşan siyasi iktidar, Habur’da karşılayan siyasi iktidar, Oslo’da görüşen
siyasi iktidar, efendim, bölge insanını kandırmak için dedi ki: “Ben, bakın,
ana dil savunmayı getiriyorum.”
BÜLENT TURAN (Çanakkale) – Getirdik.
HAKAN ÇAVUŞOĞLU (Bursa) – O zaman CHP ne dedi Sayın
Tanal, CHP ne dedi biliyor musun? 
MAHMUT TANAL (Devamla) – Ana dil savunmaya “kovuşturmadan
sonra” denildi ve “Parası da devlet tarafından ödenir.” denildi.
HAKAN ÇAVUŞOĞLU (Bursa) – Dilek Akagün Yılmaz vardı, ne
diyordu biliyor musun?
MAHMUT TANAL (Devamla) – Değerli milletvekilleri, hukuk
fakültesini okuyup adında, unvanında “avukat” olan birisi bana laf atar. Seni
ceza hukukunda sınıftan geçirmezler bu mantıkla eğer bir daha devam edersen.
Niçin biliyor musunuz? Çünkü “kovuşturma aşamasından sonra” diyor, “soruşturma
aşamasından sonra” demiyor. 
HAKAN ÇAVUŞOĞLU (Bursa) – O yasaya CHP ne dedi Sayın
Tanal, onu söyle.
MAHMUT TANAL (Devamla) – Ceza muhakemesinde 2 aşama
var. Kovuşturma öncesi nedir?
HAKAN ÇAVUŞOĞLU (Bursa) – O yasaya CHP ne dedi?
BAŞKAN – Sayın milletvekilleri, lütfen…
MAHMUT TANAL (Devamla) – Savcılık ve polis aşamasına
biz “soruşturma aşaması” deriz ve iddianame kabul edildikten sonraki aşamaya da
“kovuşturma aşaması” deriz. Hatta akil adamlar listesinin bu konuda raporu da
var. “Bu geriye bir gidiştir.” dedi. Şu anda akil adamlar içerisinde grubunuzda
milletvekili olanlar var. 
Avrupa İnsan Hakları Sözleşmesi diyor ki: “Kendisini
resmî dille kişi ifade edemiyorsa tercümanın ücretini devlet öder ve her
aşamasında kendisini ifade edebilecek şekilde ancak düzenleme yapılabilir.” Bu
anlamda, o dönemde de halkı kandırdınız, yine aynı lafların arkasından yine
kandırmaya devam ediyorsunuz. Adil yargılamayı, özgürlükleri egemen kılmak
istiyorsak yargılamanın her aşamasında resmî dili bilmeyen insanlar tercümanın
devlet tarafından ücreti ödenerek kendisini ifade edebilir. 
HAKAN ÇAVUŞOĞLU (Bursa) – Sayın Tanal, CHP ne dedi o
yasaya, CHP ne dedi?
MAHMUT TANAL (Devamla) – Bunun dışında ben, tabii,
Sayın Başkana bu tür yani… 
Hakikaten, gerçekten ben sizi geçmişte tanıyorum…
(Mikrofon otomatik cihaz tarafından kapatıldı)
MAHMUT TANAL (Devamla) – …avukatlık yaşamınızdan
tanıyorum ama bu insanlara nasıl tahammül ediyorsunuz!
BAŞKAN – “Bu insanlar” dediğiniz milletvekili.
GÖKCEN ÖZDOĞAN ENÇ (Antalya) – Biz sana tahammül
ediyoruz…
MAHMUT TANAL (Devamla) – Yani 3 dönemden beri aynı
grupla nasıl oluyorsunuz ben anlayamıyorum.
BAŞKAN – Sayın Tanal, “bu insanlar” dediğiniz
milletvekili, lütfen.
Teşekkür ederim, lütfen.
MAHMUT TANAL (Devamla) – Teşekkür ederim.
BAŞKAN – Zaten yerinizde söylediğiniz
şeyleri bir kez daha tekrar ettiniz Sayın Tanal, lütfen. “İç Tüzük’e uyalım.”
diyorsunuz, siz de İç Tüzük’e uyun lütfen.
İDRİS BALUKEN (Diyarbakır) – Sayın Başkan…
BÜLENT TURAN (Çanakkale) – Sayın Başkanım…
BAŞKAN – Sayın Bakuken’de sıra.
Buyurun.
İDRİS BALUKEN (Diyarbakır) – Sayın Başkan, AKP adına
konuşan sayın grup başkan vekili boş laflar, hamasi söylemler ve dış güçlerle
iş birliği şeklinde suçlamalar yöneltti partimize, o yüzden müsaade ederseniz
sataşmaya cevap vereceğim.
BAŞKAN – Buyurun.
İki dakika…
5.- Diyarbakır Milletvekili İdris Baluken’in, Çanakkale
Milletvekili Bülent Turan’ın sataşma nedeniyle yaptığı konuşması sırasında
Halkların Demokratik Partisine sataşması nedeniyle konuşması
İDRİS BALUKEN (Diyarbakır) – Teşekkür ediyorum.
Değerli arkadaşlar, bir ülkede bir seçim yapılmışsa ve
o seçimde ortaya çıkan halk iradesi kabul edilmemişse, o halk iradesine rağmen
yeni bir süreç yaşayan bütün topluma dayatılmışsa onun adı açık bir şekilde
darbedir, halk iradesine darbedir. Darbeler illaki askerî darbeler olmak
zorunda değildir; bürokratik darbeler vardır, yargının yaptığı darbeler vardır
ki 7 Hazirandan sonra da işte, bahsetmiş olduğumuz süreci işleten saray darbesi
gibi darbeler vardır. 
Niye darbe diyoruz? Bunu defalarca buradan ifade ettik,
seçimden sonra cumhuriyet tarihinde ilk kez bu Meclis bir tek komisyonunu
oluşturmadan tekrar seçime gitti. Böyle bir şey var mı? Bir tek komisyon
oluşmadı, bir tek komisyon toplantısı yapılmadı. Genel Kurul üst üste iki gün
çalışmadı, Genel Kurul toplam 4 gündemle sadece birkaç saat çalıştı. O
gündemler de bir, Meclis Başkanlığı seçimiydi; iki, RTÜK üyesi seçimiydi; üç,
bir savaş tezkeresi; dört, CHP’nin imzalarıyla toplanan Suruç komisyonu için
görüşmeydi. Eğer bir seçimden hemen sonra siz Meclisi işlevsiz bırakmışsanız,
komisyonları oluşturmamışsanız, Genel Kurulu çalıştırmamışsanız, üstüne üstlük
bir savaş sürecini başlatıp seçime gitmişseniz bunun adı son derece nettir,
darbedir. CHP’yi de o yüzden eleştiriyoruz zaten. O darbe süreci yapılırken
istikşafi görüşmelerle oyalanma değil, Parlamentoyu işletip Parlamentoyu her
gün çalıştırma tavrı gösterselerdi bugün bu darbe bu ülkenin başına böyle bela
olmayacaktı. 
PYD’yle ilgili zamanım yok, çok büyük laflar etmeyin.
İnanın ki kısa zamanda çark etme durumunda kalırsınız, sonra burada mahcup
olursunuz diyorum.
Hepinizi saygıyla selamlıyorum.
BAŞKAN – Teşekkür ederim Sayın Baluken. 
BÜLENT TURAN (Çanakkale) – Sayın Başkan...
ENGİN ALTAY (İstanbul) – Sayın Başkan...
BAŞKAN – Önce Sayın Turan, sonra siz.
Sayın Turan, nedir talebiniz?
BÜLENT TURAN (Çanakkale) – Az önce sayın konuşmacı
konuşmasında, geçen dönem bizim önergemiz olarak buraya gelen kanunla ilgili
çok yanlış bilgiler verdi, özellikle tercümanların parasının devlet tarafından
karşılanmadığı iddiasında bulundu. Bu yanlıştır, düzeltmek istiyorum.
BAŞKAN – Hangi konuşmacı? Sayın Tanal mı?
BÜLENT TURAN (Çanakkale) – Tanal.
BAŞKAN – Buyurun, iki dakika. (AK PARTİ sıralarından
alkışlar)
ENGİN ALTAY (İstanbul) – Sayın Başkan, düzeltme
yerinden oluyordu.
BAŞKAN – “Sataşma” dedi.
ENGİN ALTAY (İstanbul) – “Düzeltme” dedi, iddiaya
girelim mi?
BAŞKAN – Ben sataşma olarak algıladım. İki dakika söz
veriyorum olmuyor, vermiyorum olmuyor; bir noktada buluşalım.
Buyurun.
6.- Çanakkale Milletvekili Bülent Turan’ın, İstanbul
Milletvekili Mahmut Tanal’ın sataşma nedeniyle yaptığı konuşması sırasında
Adalet ve Kalkınma Partisine sataşması nedeniyle konuşması
BÜLENT TURAN (Çanakkale) – Sayın Başkan, değerli arkadaşlar;
aslında siyasi kültür olarak, siyasi ahlak olarak polemik yapmayı, tekraren
kürsüye çıkmayı, Meclise zaman kaybettirmeyi doğru bulmuyorum. Biz iş yapmak
istiyoruz, kanunu görüşmek istiyoruz ama halkımız bizi izliyor. Az önceki
konuşmanın ne kadar yersiz olduğu, gereksiz olduğu ortada. Mecbur kalıyoruz bu
polemiklere cevap vermek için. Keşke çok daha nitelikli iş yapan, keşke bizi
yoran, keşke kanunu buraya getiren bir muhalefet anlayışı olsa da biz daha çok
çalışsak. “On üç yıldan beri biz iş
yapıyoruz, onlar konuşuyor.” diye boşuna söylemiyoruz.
HAYDAR AKAR (Kocaeli) – Yaptığınız işler belli. 
BÜLENT TURAN (Devamla) – Az önce sayın konuşmacı, geçen
dönem AK PARTİ Hükûmetinin teklifiyle, tasarısıyla buraya gelen kanunda ana
dilde savunma hakkı verilirken tercümanla ilgili paranın, ücretin kişiye
ödetildiğini söyledi. Bundan dolayı da Yılmaz Tunç Vekilimizi eleştirdi.
Arkadaşlar, Yılmaz Bey hiç kimsenin tartışamayacağı
kadar kaliteli bir hukukçudur. Önce üslubunuza dikkat edeceksiniz. Onun
diplomasına, bunun avukatlığına laf edemesiniz; bu bir. 
İkincisi: O kanunda, tercümanla ilgili listeye tabi
olunursa bunu devlet karşılıyor. Bunu biliyorsunuz, bilmeniz gerekir. Ama,
kendi seçerse tabii ki ücretini kendisi ödeyecektir. Bunun dışında, Ceza Kanunu
dışında kalan bölümlerde, bilirkişiydi, diğer maddelerde kendisi ödeyecek tabii
ki. Fakat şunu söylüyorum: Ufak bir yanlışımız varsa, ki yok. Biz meseleyi
düzeltelim derken o zamanki sizin grubunuz ne yapıyordu? Bu kanuna “evet” dedi
mi? Biz “Ana dilde savunma ananın ak sütü gibi helal.” dedik. Siz ne dediniz?
HAYDAR AKAR (Kocaeli) – “Evet.” dedik. 
ENGİN ALTAY (İstanbul) – “Evet.” dedik.
BÜLENT TURAN (Devamla) – Ne dediniz? “Hayır, hayır,
hayır.” dediniz; olmaz. 
HAYDAR AKAR (Kocaeli) – Doğru söylemiyorsun kürsüde. 
BÜLENT TURAN (Devamla) – Dolayısıyla, bu kanuna “hayır”
diyeceksin, buradan bir teknik tartışma yaratacaksın; olmaz diyorum. 
Teşekkür ediyorum. (AK PARTİ sıralarından alkışlar) 
BAŞKAN – Teşekkür ederim. 
MAHMUT TANAL (İstanbul) – Sayın Başkan…
BAŞKAN – Sayın Altay…
OSMAN AŞKIN BAK (Rize) – Ya, yeter artık be! Tanal
partisi mi var burada be!
BAŞKAN – Sayın Aşkın Bak…
Sayın Altay…
ENGİN ALTAY (İstanbul) – Tanal’ı çıkarırım bak sahaya. 
BAŞKAN – Sayın Altay, bana konuşun, söz verdim size,
buyurun. 
ENGİN ALTAY (İstanbul) – Hem Sayın Baluken hem Sayın
Turan hakaretamiz şekilde, özellikle Sayın Turan eleştirilerde bulundu. 
BAŞKAN – Buyurun, iki dakika. 
ENGİN ALTAY (İstanbul) – İkisine ayrı ayrı cevap vermem
lazım yalnız. 
BÜLENT TURAN (Çanakkale) – Asla hakaret etmedim.
BAŞKAN – Şimdi, bakın, dört dakika veremem Sayın Altay.
Sayın Altay, iki dakika veriyorum, siz müthiş hatipliğinizle iki dakika içinde
her iki tarafa da cevap verirsiniz, ben buna inanıyorum. Buyurun, iki dakika. 
7.- İstanbul Milletvekili Engin Altay’ın, Diyarbakır
Milletvekili İdris Baluken ile Çanakkale Milletvekili Bülent Turan’ın sataşma
nedeniyle yaptıkları konuşmaları sırasında Cumhuriyet Halk Partisine sataşması
nedeniyle konuşması
ENGİN ALTAY (İstanbul) – Cumhuriyet Halk Partisinin uygulamalarının iktidar
partisini rahatsız etmesi çok doğaldır, HDP’yi rahatsız etmesini de anlayışla
karşılarız. Biz Cumhuriyet Halk Partisi olarak parlamenter demokratik sistemi…
HAKAN ÇAVUŞOĞLU (Bursa) – Sizi de
rahatsız ediyor Sayın Altay. 
ENGİN ALTAY (Devamla) – Bir tek seni anlayışla
karşılayamıyorum işte, bir tek seni şu Parlamentoda. 
HAKAN ÇAVUŞOĞLU (Bursa) – Bence sizi de rahatsız
ediyor. 
ENGİN ALTAY (Devamla) – Seninki sataşma değil, sataşma
bir ritüel de seninki tacize giriyor. 
BAŞKAN – Sayın Altay, siz Genel Kurula konuşun. 
ENGİN ALTAY (Devamla) – Seninki tacize giriyor.
BAŞKAN – Sayın Çavuşoğlu, siz de lütfen…
Buyurun, devam edin. 
ENGİN ALTAY (Devamla) – Cumhuriyet Halk Partisi demokrasiye inanan bir
parti olarak 7 Haziran seçim sonuçlarına da, 1 Kasım seçim sonuçlarına da
saygılı olmayı diskur edinmiş bir partidir. Elbette, 7 Haziran seçim
sonuçlarını Cumhuriyet Halk Partisi kadar diğer siyasi partiler de iyi okuyabilselerdi belki gerçekten 1 Kasım seçimlerine
ihtiyaç olmayabilirdi. 
Ancak, tabii, bir şey daha var, büyük bir gasp olayına
yol açan Sayın Cumhurbaşkanı. Anayasa’da kendisine verilmemiş bir yetkiyi,
Anayasa’yı ve devleti âdeta babasının çiftliği gibi -teşbihte hata olmaz-
kullanan Sayın Cumhurbaşkanı, Türkiye’de, Baluken’in dediği gibi, bir sivil
darbe mantığının sürecinin işlemesine yol açmıştır. (CHP sıralarından alkışlar)

İstikşafi görüşmelere katılmamızı doğru
buluyoruz, bugün olsa gene aynısını yaparız. Biz bu milletin, bu ülkenin, bu
halkın, bu devletin geleceğinden başka bir şey düşünmedik. Biz o zaman dedik
ki: “Türkiye’de 7 Haziranın sonuçları şudur: Seçmen geniş tabanlı, uzlaşmacı
bir büyük koalisyon istiyor. Geniş tabanlı, yüksek profilli bir hükûmete
Türkiye’nin ihtiyacı var, seçmenin mesajı budur.” Seçmen dedi ki: “AKP, tek
başına verdiğimiz yetkiyi kötüye kullandı, ona verdiğimiz bu ehliyeti elinden
alıyoruz.” Hem AKP’ye hem bize “Uzlaşın da nasıl uzlaşırsanız uzlaşın.” dedi.
Onun için uzlaşma kapısını açık tuttuk. Siyaset açık kapı işidir. Bunu yapmaya
da devam edeceğiz.
Sayın Turan nitelikli muhalefetten
bahsetti. Bunu söyleyecek son adam sensin. “Son adam” derken dost olduğumuz
için “son adam” diyorum.
(Mikrofon otomatik cihaz tarafından
kapatıldı) 
ENGİN ALTAY (Devamla) – Nitelikli
muhalefeti bilmem ama… 
BÜLENT TURAN (Çanakkale) – Nitelikli
muhalefet görmediniz ki siz.
ENGİN ALTAY (Devamla) – …Türkiye'nin acil
ihtiyacı olan şey nitelikli bir iktidardır.
BAŞKAN – Teşekkür ederim Sayın Altay.
ENGİN ALTAY (Devamla) - Utanın,
Türkiye'nin hâlinden utanın! (CHP sıralarından alkışlar)
BAŞKAN – Sayın Altay, teşekkür ederim.
On dakika ara veriyorum birleşime.
Kapanma
Saati: 16.31
ÜÇÜNCÜ OTURUM
Açılma Saati: 16.41
BAŞKAN: Başkan Vekili Ayşe Nur BAHÇEKAPILI
KÂTİP ÜYELER: Fehmi KÜPÇÜ (Bolu), Elif Doğan TÜRKMEN (Adana)
----- 0 -----
BAŞKAN
– Sayın milletvekilleri, Türkiye Büyük Millet Meclisinin 38’inci Birleşiminin
Üçüncü Oturumunu açıyorum.
VIII.- ÖNERİLER (Devam)
A) Siyasi Parti Grubu Önerileri (Devam)
2.- AK PARTİ Grubunun, Genel Kurulun çalışma gün ve
saatlerinin yeniden düzenlenmesine ilişkin önerisi (Devam)
BAŞKAN
- Adalet ve Kalkınma Partisi grup önerisinin görüşmelerine kaldığımız yerden devam
ediyoruz. 
Önerinin
lehinde ikinci konuşmacı Antalya Milletvekili Sayın Gökcen Özdoğan Enç’tir.
Buyurun Sayın Enç. (AK PARTİ sıralarından alkışlar)
GÖKCEN ÖZDOĞAN ENÇ (Antalya) – Sayın Başkan, değerli
milletvekilleri; bugünkü grup önerimizle çalışma saatlerimizi tekrar
düzenliyoruz. Görüşmekte olduğumuz “AR-GE Kanunu” diye adlandırılan kanunu
inşallah bugün yasalaştırmayı planlıyoruz. 24.00’teki çalışma saatini… 97 sıra
sayılı Kanun Tasarısı’nın görüşmelerinin bitimine kadar Genel Kurulun
çalışmalarına devam etmesini öneriyoruz. Kanunun tamamlanamaması durumunda, 12
Şubat Cuma günü saat 14.00’te Genel Kurulun açılışını yapıp kanun
görüşmelerinin bitirilmesine kadar Genel Kurulun çalışmasını planlıyoruz. Bu
vesileyle, grup önerimize destek istiyor, yüce heyetinizi saygıyla
selamlıyorum. (AK PARTİ sıralarından alkışlar) 
BAŞKAN – Teşekkür ederim.
Beş dakika ara veriyorum.
Kapanma Saati: 16.43
DÖRDÜNCÜ OTURUM
Açılma Saati: 16.48
BAŞKAN: Başkan Vekili Ayşe Nur BAHÇEKAPILI
KÂTİP ÜYELER: Fehmi KÜPÇÜ (Bolu), Elif Doğan TÜRKMEN (Adana)
----- 0 -----
BAŞKAN
– Sayın milletvekilleri, Türkiye Büyük Millet Meclisinin 38’inci Birleşiminin
Dördüncü Oturumunu açıyorum. 
Adalet
ve Kalkınma Partisi grup önerisinin görüşmelerine kaldığımız yerden devam
ediyoruz. 
Önerinin
aleyhinde ikinci konuşmacı Siirt Milletvekili Sayın Kadri Yıldırım’dır. 
Buyurun
Sayın Yıldırım. (HDP sıralarından alkışlar) 
Sayın
Yıldırım, biraz önce sizi salonda görmediğim için beş dakika ara vermek zorunda
kaldım. Onu bilginize sunayım. 
KADRİ
YILDIRIM (Siirt) – Teşekkür ederim. 
BAŞKAN
– Buyurun. 
KADRİ
YILDIRIM (Siirt) - Sayın Başkan, Meclisteki bütün arkadaşlarım; hepinizi
saygıyla selamlıyorum. 
Tabiî,
Meclisin kapalı veya açık olması sorunların çözümüne derman olması bakımından
önem taşıyor. Meclisin gerek kapalı olduğu geçen hafta gerekse açık olduğu bu
hafta ve daha önceki haftalarda maalesef yine yaşanan çatışmalarda onlarca
insanımızı kaybettik. Burada hepsine Allah’tan rahmet diliyorum. 
Dolayısıyla, Meclisin burada çözüm
mercisi görevini yerine getirmesi gerekiyor. Oysa, Meclisimizin artık bu
insanlarımızın ölmemesi için acilen bir çözüm bulması gerektiğine sanırım
herkes inanmaktadır. Milletimizin vekilleri olarak, burada hatipler tarafından
bu insanlar için kullanılan bazı sıfatlardan yola çıkarak ve bu sıfatlara
takılarak zamanımızı kaybetmemeliyiz. Örneğin, HDP'li bir vekil arkadaşımız
“gerilla” veya “savaş” kelimelerini kullandığı zaman, artık ondan sonra
söyleyeceği şeyler ne kadar önemli olursa olsun dinlenmemektedir ve tepkiyle
karşılanmaktadır. Bu kelimelerin yer aldığı önergeler de bu kelimelerden dolayı
reddedilmeye yeterlidir. Oysa, Türk Dil Kurumunun çıkarmış olduğu sözlüğe
bakacak olursanız “savaş”ın çatışma, mücadele ve cidal, “gerilla”nın da çete
anlamında kullanıldığı ve eş anlamlı olduğu görülüyor, bunu göreceksiniz.
Dolayısıyla “çete” denildiği zaman memnuniyet duyacaksanız, “gerilla” denildiği
zaman tepki göstereceksiniz, aslında, bu iki eş anlamlı kelimeyi birbirinden
tefrik etmemeniz manasına geliyor. İster “savaş” denilsin, ister “çatışma”;
ister “terörist” deyin, ister “gerilla”, ortada insanlarımızın hayatını
kaybettiği bir cidal, bir çatışma yaşanmaktadır. Bu çatışma devam ettiği sürece
insani ve İslami kurallar ayaklar altına alınmakta, bunların hiçbiri değer
bulmamaktadır. Cenazelere işkence yapılmakta, siviller katledilmekte, hatta
yaralılar öldürülmektedir. Kim yaparsa yapsın bunların hepsi hem insani hem de
İslami prensiplere aykırıdır. 
Çınar’da PKK’nin sebep olduğu veya yaptığı bir eylemde
siviller hayatını kaybetti ve özür diledi. Aynı özrü sivilleri öldüren
devletten de beklemek kadar doğal bir hak yoktur ve halk bunu bekliyor.
BAKİ ŞİMŞEK (Mersin) – Polisler ve askerler için de bir
özür dilesin.
KADRİ YILDIRIM (Devamla) - Hazreti Peygamber’in savaş
etiğini miras olarak devralan Hazreti Ebubekir aynen şöyle diyor, orijinal
ifadeleriyle: (…)(x) Yani “Yaralıyı öldürmeyin.” (…)(x)
“Çünkü artık onun bir parçası ondan değildir.” Yani savaşma yeteneğini
kaybetmiştir. Dolayısıyla, yaralanan kim olursa olsun öldürülmesi İslami ve
insani prensiplere aykırıdır. Ve yine Hazreti Ebubekir (…)(x) diyor
yani “Kafaları koparmayın.” Oysa, burada isim vermeyeceğim ama ben, bir ilde
öldürülen insanların kafalarının vücutlarından koparıldığına şahit oldum. Kim
yaparsa yapsın, kime yapılırsa yapılsın, bunun karşısında durmak gerekiyor.
Öyleyse, barışın sağlanması için acil bir şey yapması gerekiyor bu Meclisin.
HALİL ETYEMEZ (Konya) – Durun o zaman PKK’nın
karşısında. Niye durmuyorsunuz?
KADRİ YILDIRIM (Devamla) - Zira, ayette de deniliyor:
“Eğer müminlerden iki taife savaşırsa üçüncü bir taraf onların arasını bulsun,
onları barıştırsın.” Bu taifeler kim olursa olsun, mümin olarak
nitelendiriliyor ve şu anda Türkiye bir İslam ülkesi olduğuna göre çatışanlar
kim olursa olsun her iki taraf da mümindir. Dolayısıyla, yüce Meclise düşen
görev bu asli fonksiyonunu yerine getirmesidir. Ve yine dolayısıyla, ister HDP
olsun ister AK PARTİ ister CHP ister MHP’li kardeşlerimiz olsun; bu yangına, bu
ateşe bir su dökmeleri gerekmektedir. 
Özellikle MHP’li kardeşlerime sesleniyorum. Bölgede
sizin hakkınızda oluşan yanlış imajı silin ve barış için devreye girin. 
Bakın, burada Allah’ın selamını birbirimize vermekten
çekiniyoruz, korkuyoruz; bunun mutlaka giderilmesi gerekir, normale dönmesi
gerekir, MHP’li kardeşlerimizin inisiyatif alması gerekir. 
Biz şuna inanıyoruz ki öldürmekle ne asker ve polis
biter ne de onlarla savaşanlar biter ve…
HÜSNÜYE ERDOĞAN (Konya) – PKK’ya söyle bunu.
KADRİ YILDIRIM (Devamla) – …şunlara da inanıyoruz:
Öldürülen, şehit olan her polisin ve askerin yerini geride kalan onlarca asker
ve polis doldurduğu gibi, onlarla çatışanlardan da birisi öldüğünde, onların da
yerini dolduracak onlarca insan vardır. Dolayısıyla, bunun önünün alınması
gerekir, bunun reçetelerinin sunulması gerekir. 
Bir polis ve askerimiz şehit edildiğinde, ailesi ve
sevenleri “Şehitler ölmez.” sloganını atıyorlar ve onlarla çatışan birisi
öldürüldüğünde de aynı şekilde ailesi ve sevenleri “Şehitler ölmez.”in Kürtçe
eş anlamlısı olarak (…) (X) diyorlar. (AK PARTİ sıralarından
gürültüler)
BAŞKAN – Sayın milletvekilleri, lütfen…
KADRİ YILDIRIM (Devamla) – Bu ne biçim bir sistemdir,
bu ne biçim bir usuldür ki her iki taraf da “Şehitler ölmez.” veya (…) (X)
diyor. Öyleyse birbirimize laf atmak yerine, birbirimizi dinlememek yerine,
acil çözüm bekleyen bu soruna bir reçete sunmamız gerekir diye düşünüyorum. Bu
iş öldürmekle bitmiyor; otuz kırk yıldır bitmedi, otuz, kırk bin yıl da sürse
yine bitmeyecek.
AK PARTİ’li kardeşlerime de şunu söylüyorum: Bir
suçluluk psikolojisinden kendinizi kurtarın. Kısmen CHP, kısmen de MHP’li
vekillerimiz, sizi başlatmış olduğunuz barış, çözüm sürecinden dolayı bugün
gagalamaktadır ve siz de başınızı öne eğmektesiniz. Bana göre, iftihar etmeniz
gereken bir süreci başlattınız ve bana göre, sizinle o süreci başlatanlar da
iftihar edilecek bir şey yaptılar. Eğer araçta bir yanlışlık varsa, kullanılan
yöntemlerde bir yanlışlık varsa bunun yeri veya çaresi bu sorunu ele almaktan,
müzakere etmekten uzaklaşmak değil, bu yanlış yöntem ve araçları müzakere
etmek, yerine doğru yöntem ve araçları ikame ederek tekrar bu kardeş kavgasını
sona erdirmektir. Yoksa, psikolojik bir handikaba girmiş gibi bir
hâletiruhiyenizi görmek gerçekten endişe veriyor. 
Tekrar söylüyorum, bu süreç kardeş kanını durdurdu, sonuna
kadar arkasında durmanız lazım. Eğer yöntemde ve araçta bir hata, bir eksiklik
varsa buyurun gelin, 4 parti olarak birlikte bunu telafi edelim, birlikte bu
kardeş kavgasını durduralım. Bunun dışında bir çaremiz yok.
Tekrar hepinizi saygılarımla selamlıyorum. (HDP
sıralarından alkışlar)
BAŞKAN – Teşekkür ederim Sayın Yıldırım.
Sayın Çakır…
COŞKUN ÇAKIR (Tokat) – Sayın Başkan, Kadri Hoca
konuşmasında AK PARTİ’lileri suçluluk psikolojisi içerisinde olmakla itham
etmiştir. 69’a göre söz istiyorum.
BAŞKAN – Buyurun.
İki dakika süre veriyorum. (AK PARTİ sıralarından
alkışlar)
IX.- SATAŞMALARA İLİŞKİN KONUŞMALAR (Devam)
8.- Tokat Milletvekili Coşkun Çakır’ın, Siirt
Milletvekili Kadri Yıldırım’ın AK PARTİ grup önerisi üzerinde yaptığı konuşması
sırasında Adalet ve Kalkınma Partisine sataşması nedeniyle konuşması
COŞKUN ÇAKIR (Tokat) – Sayın Başkan, çok teşekkür
ederim.
Kadri Hoca, daha evvel de söylediğim gibi, söyleyeceğim
cümleyi çok fazlasıyla iyi anlayacak bir Hocamızdır. “Şecaat arz ederken
merdikıpti sirkatin söyler.” der eskiler. (AK PARTİ sıralarından alkışlar)
Hocanın söylediği tam da buna tekabül etmektedir. Ne demek suçluluk psikolojisi
içerisinde olmak? Eğer bizimle ilgili böyle bir şey söylüyorsa, biraz da espri
yapayım, dolma yiyen körün karşısındakiyle ilgili kanaati gibidir bu. Zira,
kendisi öyle yediği için başkasının da dolmayı öyle yediğini düşündüğünden. 
Değerli arkadaşlar, elbette söylemeye hacet yok ama
suçluluk psikolojisi içerisinde değiliz. Öte taraftan, Kadri Hoca öteden beri
burada bir dil kullanmaktadır. Kullanmış olduğu dil, din dilidir. Din dili,
esas itibarıyla, çok hassas kullanılması gereken bir dildir, sadra şifa bir
dildir; kaynaştırıcı, birleştirici bir dildir. Ancak, bu dili yeterince
dikkatli kullanmazsanız, özen göstermezseniz son derece tehlikeli kanalları
açmış olursunuz. Örnek, Kadri Hocamın vermiş olduğu cümle. Hazreti Ebubekir,
Hazreti Peygamber ve diğer takipçileri -tırnak içerisinde- savaşta savaşılan
insanlara karşı yapılacak ya da yapılması gereken muameleyi tanımlarken, Kadri
Hoca onun elbette müşriklere karşı yapılan bir muamele olduğunu çok iyi bilir.
Şimdi, kendiliğinden burada PKK’lıları peşinen müşrik ilan etmiştir. (AK PARTİ
sıralarından alkışlar) Onun için söylüyorum, bu dili kullanırken hassas olmak
ve özen göstermek gerekir diye.
Değerli Hocam, ister ayet ister hadis ya da özetiyle
söylemek gerekirse, nas olsun, bunları kullanırken lütfen özen gösterelim. Şu
anda da kullanmış olduğumuz bu dil, birleştirmeye, kaynaştırmaya katkı
sağlamıyor. Hocadan bunun bitmesi için, bu sorunun bitmesi için ne yapmak
gerekir, bunu beklerdim.
Saygılarımı sunuyorum. (AK PARTİ sıralarından alkışlar)
BAŞKAN – Teşekkür ederim Sayın Çakır.
SEYFETTİN YILMAZ (Adana) – Sayın Başkan…
BAŞKAN – Grup adına mı söz istiyorsunuz?
SEYFETTİN YILMAZ (Adana) – Bizim gruba da sataşma var.
BAŞKAN – Grup adına, yetkiniz var.
KAMİL AYDIN (Erzurum) – Evet.
BAŞKAN – Buyurun Sayın Aydın.
KAMİL AYDIN (Erzurum) – “MHP de çözüm sürecinin bir
tarafından gagalayarak...” diyerek bir sataşma var.
BAŞKAN – Yani, aslında konuşmacı “MHP yangına su
dökmeli.” diye bir öneride bulundu. 
KAMİL AYDIN (Erzurum) – Siz öyle anlamış olabilirsiniz
Başkanım. Biz bunu sataşma olarak addettik. Müsaade ederseniz…
BAŞKAN – “Yanlış bir intibayı gidermek zorunda.” dedi
ama bunu sataşma olarak algılıyorsanız Buyurun Sayın Aydın.
İki dakika…
9.- Erzurum Milletvekili Kamil Aydın’ın, Siirt
Milletvekili Kadri Yıldırım’ın AK PARTİ grup önerisi üzerinde yaptığı konuşması
sırasında Milliyetçi Hareket Partisine sataşması nedeniyle konuşması
KAMİL AYDIN (Erzurum) – Sayın Başkan, değerli
milletvekili arkadaşlar; gerçekten birkaç gündür böyle enteresan bir savunma
mekanizması oluşturuluyor. Dün de aynı şeylere benzer ifadeler kullanıldı.
Yani, burada bizim bağlı olacağımız yegâne kurallar Anayasa ve İç Tüzük. Biz
yeminimizi Anayasa’dan aldığımız ilkeler doğrultusunda yaptık ve gerçekten ona
bağlı kalacağımıza da yüce Türk milleti önünde yemin ettik. Şimdi, zaman zaman
bu Anayasa ve İç Tüzük’e aykırı ifadeler kullanılırken savunma mekanizması olarak
ta 1150’den, Sultan Sencer’den, efendim, Osmanlı’dan, efendim, işte,
cumhuriyetten önceki dönemlerde bölgesel ad olarak kullanılan, işte,
Kürdistan’dı, Lazistan’dı referansları vererek, gerçekten, ilme, mantığa,
bilgiye aykırı birtakım savunma mekanizmaları geliştiriliyor.
Burada da, bakın, Milliyetçi Hareket Partisinin duruşu
bellidir. Az ya da çok, biz her zaman hakkı söyledik, hakkı savunmaya devam
edeceğiz, tek bile kalsak şu yüce Meclis çatısı altında. Biz çözüm sürecine
hiçbir zaman “Hak bir süreç.” demedik, “Bu bir çözülme süreci.” dedik. Ve dedik
ki: “Ey Hükûmet, böyle bir tuzağa düşmeyin, yılanla torbaya girmeyin. PKK’yla
çözüm olmaz. Varlık nedenini hiçbir terör örgütü yok saymaz, ortadan kaldırmaz.
Bu bir zaman kazanmadır, bu bir palyatif çözüm arayışıdır, efendim, bu bir
aşıdır, can suyu istemedir, bu can suyunu vermeyin.” Ama, maalesef, bu süreci
başlattınız ve kendi ifadelerinizle, onlar zaman kazandı, efendim, bölgesel
birtakım güçler elde ettiler çıkardığınız yasalarla ve ilçelerimizi, sokaklarımızı
mayınladılar, depoladılar, silahlandırdılar. Ve daha sonrasında da bu, bizim
ifade ettiğimiz öngörümüzle, kana dönüştü. Dolayısıyla, biz dün de buna
“Çözüm.” demedik, “Çözülme, ihanet.” dedik; bugün de aynı şeyi diyoruz. 
Saygılarımla. (MHP sıralarından alkışlar)
BAŞKAN - Teşekkür ederim.
İDRİS BALUKEN (Diyarbakır) - Sayın Başkan…
KADRİ YILDIRIM (Siirt) - Sayın Başkan…
BAŞKAN - Sayın Yıldırım…
KADRİ YILDIRIM (Siirt) - AK PARTİ’li hatip
arkadaşımızın, grup başkan vekilimizin bir sataşma demesek de…
İDRİS BALUKEN (Diyarbakır) - Sataşma var ya.
KADRİ YILDIRIM (Siirt) - Cevap gerektiren bir durum
var. 
COŞKUN ÇAKIR (Tokat) - Hocam, “Sataşma.” de. 
KADRİ YILDIRIM (Siirt) - Sataşma sayılır.
BAŞKAN - Açıklama mı yapmak istiyorsunuz? 
COŞKUN ÇAKIR (Tokat) - Ürkek davranmayın, “Sataşma.”
deyin. 
KADRİ YILDIRIM (Siirt) - Benim, özellikle, o
kullandığım terminolojiyle alakalı mutlaka cevap vermem lazım.
BAŞKAN - Açıklama yapmak istiyorsanız yerinizden söz
vereceğim.
KADRİ YILDIRIM (Siirt) - Açıklama yapacağım.
ENGİN ALTAY (İstanbul) - Sataşma var Başkanım.
BAŞKAN - Sataşmaysa buradan.
KADRİ YILDIRIM (Siirt) - Sataşmadan dolayı…
HAYDAR AKAR (Kocaeli) - Doğru bir dil kullanılmadığını
söyledi. 
İDRİS BALUKEN (Diyarbakır) - Sataşma var Sayın Başkan.
HAYDAR AKAR (Kocaeli) - Sataşma…
ENGİN ALTAY (İstanbul) - Çok açık sataşma var.
KADRİ YILDIRIM (Siirt) - Sataşmadan dolayı kürsüye,
eğer izin verirseniz.
BAŞKAN - Peki, buyurun. 
İki dakika…
Bu kürsüde konuşmak çok seviliyor.
COŞKUN ÇAKIR (Tokat) - Hocam, sizi dinlemekten zevk
alırım.
KADRİ YILDIRIM (Siirt) - Sağ olun, teşekkürler.
10.- Siirt Milletvekili Kadri Yıldırım’ın, Tokat
Milletvekili Coşkun Çakır’ın sataşma nedeniyle yaptığı konuşması sırasında
şahsına sataşması nedeniyle konuşması
KADRİ YILDIRIM (Siirt) - Evet, tekrar hepinizi
saygılarımla selamlıyorum.
Bir kere, ben hiçbir tarafa “müşrik”, öbür tarafa
“mümin” gibi yanlış anlaşılmaya yol açacak bir şey kullanmadım. Ben iki mümin
taraf dedim dikkat ederseniz. Asker ve polis tarafı için de “mümin”, onlarla
çatışanlar için de “mümin” dedim ve ayette bu iki taifenin kastedildiğini
söyledim. Çünkü, öldürülen asker ve polislerin de namazı kılınıyor, onlarla
çatışanların da namazı kılınıyor. (AK PARTİ sıralarından gürültüler) 
MEHMET UĞUR DİLİPAK (Kahramanmaraş) – Kılınmıyor.
KADRİ YILDIRIM (Devamla) – Öldürülen polis ve askerin
de üzerinde, cenazelerinin üzerinde Kur'an’lar, Yasin’ler, hatimler
indiriliyor, okunuyor, onların da üzerinde, cenazeleri üzerinde,
kabristanlarında aynı uygulama yapılıyor. 
MEHMET UĞUR DİLİPAK (Kahramanmaraş) – PKK bayrağı
asılıyor.
KADRİ YILDIRIM (Devamla) – Dolayısıyla, asla ve kata
hiçbir tarafı müşrik veya öbür tarafı mümin gibi bir terminolojinin içerisine
düşmedim. Ben yıllarımı bu işe vermişim, terminolojiyi iyi kullanmasını
bilirim, ayetlerden de, hadislerden de çok iyi anlıyorum. Kürdistan
medreselerinde yedi yıl okudum, ilahiyatı okudum, master ve doktorayı
ilahiyatta yaptım. Bana göre, bu terminolojiyi sağa sola çekmektense
muhtevasına eğer kulak verirseniz ve gereğini yaparsanız son derece daha
yararlı olur diye düşünüyorum. (AK PARTİ sıralarından gürültüler) 
COŞKUN ÇAKIR (Tokat) – Hocam, Hazreti Peygamber’in ve
Hazreti Ömer’in muhatabı kimdir?
KADRİ YILDIRIM (Devamla) – Asla böyle bir kategori yok.
Ha, eğer örneklik açısından söyleyecek olursanız Hazreti Peygamber’in ve onun
raşit halifelerinin uygulamaları, asrısaadeti her zaman bizim için örnektir ama
Emevilerden itibaren, sosyal adaletten uzak, cariyeleştirici, köleleştirici,
saraycı bir zihniyeti de kabul etmiyoruz. Bu, İslam’la da uyuşmuyor; bu,
İslam’a da aykırıdır. Ama, Hazreti Peygamber’in -asrısaadetin- ve dört
halifenin uygulamaları bizim için örnektir, insani evrensel değerler
taşımaktadır. Bunları her zaman dile getirmekte de asla bir beis görmüyoruz,
yorulmayacağız da ve bu soruna bir çözüm buluncaya kadar da burada size hitaben
konuşmaya devam edeceğim. 
(Mikrofon otomatik cihaz tarafından kapatıldı) 
BAŞKAN – Teşekkür ederiz Sayın Yıldırım. 
KADRİ YILDIRIM (Devamla) – Siz sataşsanız da, laf
atsanız da biz bunu gerçek bir şekilde dillendirmeye devam edeceğiz.
BAŞKAN – Sayın Yıldırım, teşekkür ederim. 
KADRİ YILDIRIM (Devamla) – MHP’li arkadaşlarımızla,
kardeşlerimizle ilgili söylediklerimin de arkasında duruyorum. Mutlaka onların
da bir şekilde bu sürece olumlu manada müdahil olmaları gerektiğine inanıyorum.

BAŞKAN – Sayın Yıldırım, teşekkür ederim. 
KADRİ YILDIRIM (Devamla) – Saygılarımla. (HDP
sıralarından alkışlar)
COŞKUN ÇAKIR (Tokat) – Kadri Hocam, Peygamber’in ve Ebu
Bekir’in verdiğiniz örnekteki muhatabı kimdi, bunu söyleyin, yeter. 
BAŞKAN – Sayın Çakır…
KADRİ YILDIRIM (Siirt) – Tamam. 
BAŞKAN – Lütfen siz yerinize buyurun.
COŞKUN ÇAKIR (Tokat) – Kimdir muhatabı?
BAŞKAN – Sayın Çakır, söz talebiniz varsa bunu bana
yapın, kişiye değil, lütfen. 
COŞKUN ÇAKIR (Tokat) – Yok efendim. 
VIII.- ÖNERİLER (Devam)
A) Siyasi Parti Grubu Önerileri (Devam)
2.- AK PARTİ Grubunun, Genel Kurulun çalışma gün ve
saatlerinin yeniden düzenlenmesine ilişkin önerisi (Devam)
BAŞKAN - Adalet ve Kalkınma Partisi Grubunun İç
Tüzük’ün 19’uncu maddesine göre verilmiş önergesini şimdi oylarınıza sunacağım:
Kabul edenler… Kabul etmeyenler… Kabul edilmiştir.
VII.- BAŞKANLIĞIN GENEL KURULA SUNUŞLARI (Devam)
B) Önergeler (Devam)
2.- Başkanlığın, İzmir Milletvekili Selin Sayek
Böke’nin Plan ve Bütçe Komisyonu üyeliğinden istifasına ilişkin önerge yazısı
(4/13) 
BAŞKAN - Sayın milletvekilleri, İzmir Milletvekili
Sayın Selin Sayek Böke’nin Plan ve Bütçe Komisyonu üyeliğinden istifasına
ilişkin yazısı 11/2/2016 tarihinde Başkanlığımıza ulaşmıştır.
Bilgilerinize sunuyorum.
Gündemin “Seçim” kısmına geçiyoruz.
X.- SEÇİMLER
A) Komisyonlarda Açık Bulunan Üyeliklere Seçim
1.- Plan ve Bütçe Komisyonunda boş bulunan üyeliğe
seçim 
BAŞKAN - Plan ve Bütçe Komisyonunda boş bulunan
Cumhuriyet Halk Partisi Grubuna düşen 1 üyelik için Eskişehir Milletvekili Utku
Çakırözer aday gösterilmiştir.
Oylarınıza sunuyorum: Kabul edenler… Kabul etmeyenler…
Kabul edilmiştir.
Gündemin “Kanun Tasarı ve Teklifleri ile Komisyonlardan
Gelen Diğer İşler” kısmına geçiyoruz.
1’inci sırada yer alan, Araştırma ve Geliştirme
Faaliyetlerinin Desteklenmesi Hakkında Kanun ile Bazı Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı ve Sanayi, Ticaret,
Enerji, Tabii Kaynaklar, Bilgi ve Teknoloji Komisyonu Raporu’nun görüşmelerine
kaldığımız yerden devam edeceğiz.
XI.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER
A) Kanun Tasarı ve Teklifleri
1.- Araştırma ve Geliştirme Faaliyetlerinin
Desteklenmesi Hakkında Kanun ile Bazı Kanun ve Kanun Hükmünde Kararnamelerde
Değişiklik Yapılmasına Dair Kanun Tasarısı (1/540) ve Sanayi, Ticaret, Enerji,
Tabii Kaynaklar, Bilgi ve Teknoloji Komisyonu Raporu (S. Sayısı: 97) (x)
BAŞKAN – Komisyon? Burada.
Hükûmet? Burada.
Dünkü birleşimde İç Tüzük’ün 91’inci maddesine göre
temel kanun olarak görüşülen tasarının birinci bölümünde yer alan 2’nci maddesi
üzerinde Gaziantep Milletvekili Mahmut Toğrul ve arkadaşlarının önergesinin
oylama işleminde kalınmıştı.
Önergeyi hatırlatmak için tekrar okutup oylarınıza
sunacağım.
Türkiye Büyük Millet Meclisi
Başkanlığına
Görüşülmekte olan 97 sıra sayılı Kanun Tasarısı’nın
2’nci maddesinin tasarı metninden çıkarılmasını arz ve teklif ederiz.
İdris Baluken (Diyarbakır) ve arkadaşları
BAŞKAN – Önergeyi oylarınıza sunuyorum: Kabul edenler…
Kabul etmeyenler… Önerge kabul edilmemiştir.
İDRİS BALUKEN (Diyarbakır) – Başkan, niye… Konuşmacı
falan yok mu?
BAŞKAN – Konuştu dün, dün konuştu oylamasında
kalmıştık.
İDRİS BALUKEN (Diyarbakır) – Tamam.
BAŞKAN – Diğer önergeyi okutuyorum:
Türkiye Büyük Millet Meclisi
Başkanlığına
Görüşülmekte olan 1/540 esas numaralı Araştırma ve
Geliştirme Faaliyetlerinin Desteklenmesi Hakkında Kanun ile Bazı Kanun ve Kanun
Hükmünde Kararnamelerde Değişiklik Yapılmasına Dair Kanun Tasarısı’nın 2’nci
maddesinde geçen “tabi” ifadesinin “bağımlı” şeklinde değiştirilmesini arz ve
teklif ederiz.
Mevlüt Karakaya (Adana) ve arkadaşları
BAŞKAN – Komisyon önergeye katılıyor mu?
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU BAŞKANI ZİYA ALTUNYALDIZ (Konya) – Katılmıyoruz Sayın
Başkan.
BAŞKAN – Hükûmet?
BİLİM, SANAYİ VE TEKNOLOJİ BAKANI FİKRİ IŞIK (Kocaeli)
– Katılmıyoruz Sayın Başkan.
BAŞKAN - Önerge üzerinde Adana Milletvekili Sayın
Mevlüt Karakaya konuşacak. 
Buyurun. (MHP sıralarından alkışlar)
MEVLÜT KARAKAYA (Adana) – Sayın Başkan, değerli
milletvekilleri; Araştırma ve Geliştirme Faaliyetlerinin Desteklenmesi Hakkında
Kanun ile Bazı Kanun ve Kanun Hükmünde Kararnamelerde Değişiklik Yapılmasına
Dair Kanun Tasarısı’nın 2’nci maddesiyle ilgili Milliyetçi Hareket Partisi
Grubunun vermiş olduğu önerge üzerine söz almış bulunuyorum. Yüce heyetinizi
saygıyla selamlıyorum. 
Değerli milletvekilleri, elimizdeki kanun
tasarısının 2’nci maddesiyle, 278 sayılı TÜBİTAK Kanunu’nun 2’nci maddesinin
birinci fıkrasının (j) bendi üzerinde düzenleme, değişiklik önerilmektedir. Bu
değişiklikle, biliyorsunuz, 2004 yılında çıkarılan 5102 sayılı Kanun’la
yükseköğrenim gören öğrencilere burs verme yetkisi tüm kamu kurumlarından ve
özel kuruluşlardan alınarak Yüksek Öğrenim Kredi ve Yurtlar Kurumuna
verilmişti. 2004 yılında AKP tarafından hayata geçirilen bu uygulama
neticesinde, öğrencilerimizin iki ayrı kurumdan yardım ve destek alması
engellenmiş, TÜBİTAK’tan başarı bursu alan öğrencilerimizin YURTKUR’dan aldığı
yardımlar otomatik olarak kesilmişti. On iki yıl boyunca AKP hükûmetleri başarı
bursu alan öğrencileri bir nevi cezalandırmıştır. Bu yanlış politika,
yükseköğrenimdeki öğrencilerimizin proje üretmelerine ve kendilerini
geliştirmelerine engel olmuştur. Araştırma geliştirme faaliyetleri teşvik
edilmek bir yana, âdeta öğrencilerimiz için kaçınılması gereken bir alan hâline
dönüşmüştür. On iki yıl gecikmeli de olsa bu yanlış uygulamadan vazgeçilmesini
olumlu buluyoruz. İhtiyaç sahibi öğrencilerimizin desteklenmesi, yüksek başarı gösteren
öğrencilerimizin ayrıca ödüllendirilmesi konusunda ilgili tasarı maddesini
destekliyoruz. Fakat burada dikkat edilmesi gereken husus, gerek YURTKUR
gerekse TÜBİTAK tarafından verilecek yardım ve desteklerin adalet ve hakkaniyet
esaslarına uygun olarak dağıtılması gerektiğidir. Geçmişte Adalet ve Kalkınma
Partisi hükûmetleri dönemindeki yaşanan sınav skandalları, işe girişlerde
yapılan hile ve iltimaslar, sahte diploma ve başarı belgesi rezillikleri toplum
üzerinde, başta da gençlerimiz üzerinde başarılı ve dürüst olmanın değil,
hilebazların, düzenbazların, hak tanımaz, hukuk bilmezlerin kazandığı düzen
algısını oluşturmuştur. Bunun en kötü yanı da gençlerimizin devlete, siyasete
olan güven duygusunun yok olmasıydı. Yardımların gerçekten ihtiyacı olan,
ödüllerin ise başarıyı hak eden öğrencilere verilmesi, takibinin mutlak suretle
yapılması gerekmektedir.
Değerli milletvekilleri, maalesef, ülkemizde on dört
yıldır bilime, bilişime, teknolojiye, AR-GE’ye yapılan yatırımlar gelişmiş ve
gelişmekte olan ülkelere nispeten çok düşük durumdadır. Bundan dolayı, yeni
Türk markaları yaratılamamakta, mevcut markalarımız küresel piyasalarda
tanınmamaktadır. Biz, Milliyetçi Hareket Partisi olarak bilime, teknolojiye
yapılacak yatırımları destekliyoruz. Bunun yanında, başta savunma sanayisine
yönelik tedarikler olmak üzere, tüm kamu kurumlarının tedarik politikalarının
AR-GE’ye dayalı olması gerektiğini defalarca söyledik, bu bağlamda kanun
tasarısını olumlu fakat yetersiz bulduğumuzu da bir kez daha ifade etmek istiyorum.

Ülkemizin gelişmesi, refahı için çıkarılan kanunların,
oluşturulan stratejilerin, hazırlanan eylem planlarının kâğıt üzerinde
kalmaması ve bir an önce uygulamaya konulmasını diliyor, yüce heyetinizi
saygıyla selamlıyorum. (MHP sıralarından alkışlar) 
BAŞKAN – Teşekkür ederim. 
Önergeyi oylarınıza sunuyorum: Kabul edenler... Kabul
etmeyenler... Önerge kabul edilmemiştir. 
Maddeyi oylarınıza sunuyorum: Kabul edenler... Kabul
etmeyenler... Madde kabul edilmiştir. 
3’üncü maddede üç adet önerge vardır, okutuyorum: 
Türkiye Büyük Millet Meclisi
Başkanlığına
Görüşülmekte olan 97 sıra sayılı Kanun Tasarısı’nın
3’üncü maddesinde yer alan "üç yıl" ibaresinin "dört yıl"
olarak değiştirilmesini arz ve teklif ederiz.
 İdris Baluken Mahmut
Toğrul Mehmet Emin Adıyaman
 Diyarbakır Gaziantep
 Iğdır
 Hüda Kaya Behçet
Yıldırım
 İstanbul Adıyaman
Türkiye
Büyük Millet Meclisi Başkanlığına
Görüşülmekte olan 1/540 esas numaralı Kanun
Tasarısı’nın 3’üncü maddesinde geçen "yedi yıl içerisinde" ibaresinin
"beş yıl içerisinde" olarak değiştirilmesini arz ve teklif ederiz.
 Mehmet Necmettin Ahrazoğlu Emin
Haluk Ayhan Celal Adan
 Hatay Denizli İstanbul
 Mustafa Mit Ruhi
Ersoy Nuri Okutan
 Ankara Osmaniye Isparta
Türkiye Büyük Millet Meclisi Başkanlığına
Görüşülmekte
olan 97 sıra sayılı Araştırma ve Geliştirme Faaliyetlerinin Desteklenmesi
Hakkında Kanun ile Bazı Kanun Hükmünde Kararnamelerde Değişiklik Yapılmasına
Dair Kanun Tasarısı’nın 3’üncü maddesi ile düzenlenen 2547 sayılı kanunun
3’üncü maddesinin birinci fıkrasına eklenen (y) bendine "eczacılıkta"
ibaresinden önce gelmek üzere "endüstri mühendisliğinde, işletmede,
mimarlıkta, psikolojide, sosyolojide” ibarelerinin eklenmesini arz ve teklif
ederiz.
 Kazım Arslan Tahsin
Tarhan Didem Engin
 Denizli Kocaeli İstanbul
 İrfan Bakır Akif
Ekici Tur Yıldız Biçer
 Isparta  Gaziantep Manisa
 Orhan Sarıbal
 Bursa
BAŞKAN – Okunan son önergeye Komisyon katılıyor mu?
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU BAŞKANI ZİYA ALTUNYALDIZ (Konya) – Katılmıyoruz Sayın Başkan.
BAŞKAN – Hükûmet?
BİLİM, SANAYİ VE TEKNOLOJİ BAKANI FİKRİ IŞIK (Kocaeli)
– Katılmıyoruz Sayın Başkanım.
BAŞKAN – Önerge üzerinde Manisa
Milletvekili Tur Yıldız Biçer konuşacak.
Buyurun Sayın Biçer. (CHP
sıralarından alkışlar) 
TUR YILDIZ BİÇER (Manisa) - Sayın Başkan, teşekkür
ederim.
Sayın milletvekillerim, sözlerime başlamadan önce
hepatit C konusuna ilişkin bir görseli sizlerle paylaşmak istiyorum.
(Hatibin elektronik cihazla bir ses kaydı dinletmeye
başlaması)
İLKNUR İNCEÖZ (Aksaray) – Başkanım, böyle bir usul var
mı?
BAŞKAN – Sayın Biçer, ben size söz verdim, orada
söylenenleri siz ifade edebilirsiniz, zaten anlaşılmıyor hiçbir şekilde. 
COŞKUN ÇAKIR (Tokat) – Hiçbir şey anlamıyoruz Sayın
Vekilim.
FUAT KÖKTAŞ (Samsun) – Anlamıyoruz.
BAŞKAN - Dolayısıyla da bir işlem yapabilmem mümkün
olamayacak. 
İSMAİL TAMER (Kayseri) – Böyle bir yöntem yok Başkan,
anlamıyoruz da zaten.
TUR YILDIZ BİÇER (Devamla) – Sesi artırabilirseniz
Başkanım.
BAŞKAN – Ses yeteri kadar artmış vaziyette. Siz
anlatırsanız çok daha iyi olur, ben size söz verdim. 
COŞKUN ÇAKIR (Tokat) – Sizi dinleyelim, sizi.
RAMAZAN CAN (Kırıkkale) – Dinlemek istiyoruz,
anlamıyoruz.
COŞKUN ÇAKIR (Tokat) – Sizi dinlemek isteriz, sizi.
TUR YILDIZ BİÇER (Devamla) – Anlatacağım izin
verirseniz.
BAŞKAN – Sayın Biçer, lütfen…
İLKNUR İNCEÖZ (Aksaray) – Böyle bir usul yok.
TUR YILDIZ BİÇER (Devamla) – Dinleyebilirseniz çok
sevinirim.
RAMAZAN CAN (Kırıkkale) – Sizi dinlemek istiyoruz,
anlamıyoruz onu.
COŞKUN ÇAKIR (Tokat) – Sizi dinlemek istiyoruz, sizden duymak
istiyoruz.
BAŞKAN – Şu anda hiçbir şey anlaşılmıyor yaptığınız
dinletiden, ben de bir şey anlamıyorum ve işlem yapma gereği olup olmayacağını
da bilemiyorum. 
TUR YILDIZ BİÇER (Devamla) – Bakın, izin verirseniz çok
memnun…
BAŞKAN - Siz söyleyebilirsiniz, dinletmeye gerek yok,
ben size söz verdim. 
TUR YILDIZ BİÇER (Devamla) - Ben konuşuyorum videoda. 
Teşekkür ederim Başkanım.
COŞKUN ÇAKIR (Tokat) – Sizi dinlemek isteriz sizi,
konuşmacı olarak.
İLKNUR İNCEÖZ (Aksaray) – Böyle bir usul yok Sayın
Başkanım.
BAŞKAN – Burada sözlü olarak konuşabilirdiniz veya da
yazılı olarak verseydiniz Sayın Biçer. 
(Hatibin elektronik cihazla bir ses kaydı dinletmeye
devam etmesi)
COŞKUN ÇAKIR (Tokat) – Makineyi değil de hatibi
dinlemek isteriz.
BAŞKAN - Sayın Biçer, lütfen…
TUR YILDIZ BİÇER (Devamla) – Peki, tamam. 
COŞKUN ÇAKIR (Tokat) – Sayın Başkan, makineyi değil
hatibi dinlemek istiyoruz.
TUR YILDIZ BİÇER (Devamla) - Devam… Bitiyor zaten.
İLKNUR İNCEÖZ (Aksaray) – Sayın Başkanım, İç Tüzük’te
böyle bir usul yok.
BAŞKAN – Sayın Biçer, lütfen siz sözlü olarak ifade
eder misiniz söyleyeceklerinizi, ben size söz verdim.
Buyurun.
TUR YILDIZ BİÇER (Devamla) – Sayın Başkan, sayın
vekillerim; ülkemizde sağlık politikası önce bireyi, sonra aileyi, sonra da
toplumun her kesimini maddi ve manevi yönden tahrip eden bir noktaya doğru
hızla ilerliyor. Bu saydıklarım içinde ciddi bir kesimi de hepatit C hastaları
ve onların çevresindekiler oluşturuyor. Hepatit C tedavisinde kullanılan yeni
kuşak antiviral ilaçlar 2015 yılında Sağlık Bakanlığı tarafından
ruhsatlandırılmasına rağmen Sosyal Güvenlik Kurumunun ödeme listesine hâlâ
alınmamıştır. Ülkemizde görmezden gelinen ve sayıları her geçen gün artan 35
bin kayıtlı hepatit C hastası var. Bu sayı sizlere çok küçük gelebilir ama acı,
rakamlarla açıklanamayacak kadar büyük aslında. Ülkemizde hastalığını bilmeden
yaşayan 500 bin civarında hepatit C hastası var. Bu, hepatit C ile yaşayan 500
bin kişide karaciğer sirozu ve karaciğer kanseri gelişebilir demek. Hepatit C
hastalığının göz ardı edilen dramatik bir yönü daha var: Hastalığın fark
edilmesinden sonra kişi toplum tarafından tamamen soyutlanıyor. Sosyal bir
sorun hâline gelen bu durum birçok aileyi olumsuz yönde etkiliyor ve boşanmalar
ortaya çıkıyor. Hepatit C hastaları evlerinde, iş yerlerinde, okulda, sokakta
rahat hareket edemez hâle geliyorlar. Gündelik hayatın, iş hayatının içinde
arkadaşa, eşe, çocuğa ve diğer bireylerine karşı bir kabul edilme savaşı
veriyorlar. Bu yüzden, hastalıklarını çok fazla insana bulaştırma riskini de taşıdıklarını
fark edemiyorlar. Bu da ülkemizde hastalığın yayılmasına ve sorunun büyümesine
neden oluyor. Yeni kuşak antiviral olarak isimlendirilen bu ilaçların bir
kutusu 40 bin TL. Tam bir kür için 3 kutu ilaç kullanmak gerekiyor, toplamda
tedavinin gideri 120 bin TL oluyor. Sosyal Güvenlik Kurumu bu ilaçların
bedelini ödemiyor ancak hastalık siroz nedeniyle karaciğer nakline ya da
karaciğer kanseri evresine geldiği zaman tedavi giderlerini karşılıyor. İşin
trajikomik olan yanı, Sosyal Güvenlik Kurumunun karaciğer naklinde ödediği
miktarın 110 bin TL, artı hastanın yaşadığı her yıl başına 20 bin TL; karaciğer
kanserinde ise toplamda 150 bin TL olması. Sağlık Bakanlığı ve Sosyal Güvenlik
Kurumu vatandaşımızın sağlıklı yaşam hakkını hiçe sayarak tamamen tasarruf
boyutuyla bakmakta. Buradan Sağlık Bakanımız Sayın Müezzinoğlu’na ve Hükûmetin
sağlık politikasını yürütenlere sesleniyorum. Devlet daha fazla gecikmeden ve
ek düzenleyici engeller koymadan, 500 bin hepatit C’li vatandaşımızın
sofosbuvir dâhil…
(Mikrofon otomatik cihaz tarafından kapatıldı) 
TUR YILDIZ BİÇER (Devamla) - …diğer yeni ilaçlara
ulaşmasını sağlamak üzere acil olarak hareket geçmelidir.
BAŞKAN – Teşekkür ederim Sayın Biçer.
TUR YILDIZ BİÇER (Devamla) – Binlerce hastayı aylarca,
yıllarca bekleten bıktırıcı bürokratik kurul toplantıları yerine, hasta için
hayati önemde olan bu ilaçların ödemesi devlet tarafından yapılmalıdır.
BAŞKAN – Sayın Biçer, teşekkür ederiz, süreniz bitti. 
TUR YILDIZ BİÇER (Devamla) – Genel Kurula saygılarımı
sunuyorum. (CHP sıralarından alkışlar)
FUAT KÖKTAŞ (Samsun) – Sayın Hatip, bize alet dinletene
kadar bunları anlatsaydın ya. 
TUR YILDIZ BİÇER (Devamla) – Eğer dinleme nezaketinde
bulunsaydınız videodaki de benim sesimdi ve görseller daha çarpıcıydı.
Çok teşekkür ediyorum dinlediğiniz için.
BAŞKAN – Teşekkür ederim Sayın Biçer.
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir.
Diğer önergeyi okutuyorum:
Türkiye Büyük Millet Meclisi
Başkanlığına
Görüşülmekte olan (1/540) esas numaralı Kanun
Tasarısı’nın 3’üncü maddesinde geçen "yedi yıl içerisinde" ibaresinin
"beş yıl içerisinde" olarak değiştirilmesini arz ve teklif ederiz.
Ruhi Ersoy (Osmaniye) ve
arkadaşları
BAŞKAN – Komisyon önergeye katılıyor mu?
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU BAŞKANI ZİYA ALTUNYALDIZ (Konya) – Katılmıyoruz Sayın
Başkanım.
BAŞKAN – Hükûmet?
BİLİM, SANAYİ VE TEKNOLOJİ BAKANI FİKRİ IŞIK (Kocaeli)
– Katılmıyoruz Sayın Başkanım.
BAŞKAN – Önerge üzerinde Osmaniye Milletvekili Sayın
Ruhi Ersoy konuşacak.
Buyurun Sayın Ersoy. (MHP sıralarından alkışlar)
RUHİ ERSOY (Osmaniye) – Sayın Başkanım, değerli
milletvekilleri; AR-GE üzerine yapılan bu tartışmayı hayırlı bir çalışma olarak
buluyoruz öncelikle. Bu konuda da olumlu görüşümüz olmakla beraber, birtakım
tavsiyelerimiz olacak, bunlara dikkat edilmesi tarafımızca, grubumuz tarafından
da önemle istirham edilir.
Özellikle, Bilim, Sanayi ve Teknoloji Bakanımız,
TÜBİTAK Başkanımız buradalar, “Türkiye’deki bilim politikası eşittir pozitif
bilimler ve teknoloji” olarak algılayan anlayıştan bir kere kurtulmak
gerekiyor. Bilim, aynı zamanda sosyal bilimdir. 19’uncu yüzyılın pozitivizm
anlayışında ortaya çıkan seküler aklıyla pozitif bilimler çok gelişmiş ama
sosyal bilimler metodoloji olarak pozitif bilimlerin taklidinde kaldığı için
kendine ait bir üslup geliştirememiş. Türkiye’de, Türk üniversitelerinde bugün çok
hatırlı, güzel bölümler var fakat bölümler tezlerini, akademik çalışmalarını ve
çıktılarını “Toplumun hangi sorununa çözüm üretti acaba?” diye istatistik
çalışma yaptığımızda sağlıklı cevaplar alamıyoruz. İlim, hikmet olup raflarda
sınırlı kalıyor, akademik çalışma ve bilimsel çalışma yapanlara unvan veriyor
ama hizmet olup eyleme dönme noktasında büyük bir problem yaşıyor. Dolayısıyla,
bugün itibarıyla Bilim ve Teknoloji Bakanımıza ve TÜBİTAK Başkanımıza pozitif
bilimlerle eş zamanlı olarak sosyal bilimlerin de bilim programı içerisinde
toplumsal sorunlara ve taleplere çözüm üretebilir bir hâle gelebilmesini,
tartışmasını teklif ediyoruz. Bu konuda gelişmiş ülkelerin yaptıkları işlere
bakarsanız -çeşitli vesilelerle oralarda çalışan sosyal bilimci arkadaşlarımız
var- yani dünya politikalarını, emperyal politikalarını belirlemek için
antropolojiyi, folkloru, Türkoloji’yi nasıl kullandıklarını ve beraberinde
nasıl bir kültür programı yaptıklarını görürler.
Bir başka husus, bilim için zeminin, ortamın ve bilim
adamı profilinin ortaya çıkması için toplumda genel anlamda adanmış insan
hikâyeleri profilleri sorunumuz var. Dün, Sayın Cumhurbaşkanı öğretmen
atamalarında, adanmış insan hikâyelerinin olması için göreve giden arkadaşların
bölgede kalmasını tavsiye ediyor ama uygulanan siyasi program ve Hükûmet
politikası köşe dönmece ve kısa süreçte müteahhitleşmeyi teşvik ettiği ve
akademik anlamda çalışma yapanların dahi çalışmasını bırakıp zengin olma
mücadelesine girdikleri bir ortamı da beraberinde getiriyor. Yani Hükûmet
olarak ortaya koyduğunuz çalışmalarda değer üretmiş bilim, sanat insanlarının,
değer üretmiş fikir insanlarının çocuklarını siyaseten listelerinize alıp
Meclise taşımanız yetmiyor, onların ürettikleri bilimsel çalışmaları, sanat ve
felsefe tartışmalarını politik dile dönüştürebilecek fikir hürriyetini
tartışabilecek bir programa getirmek gerekiyor.
Evet, sosyal bilim liselerinin açılmasını, sosyal bilim
merkezli bir üniversitenin kurulmasını hayırlı işler olarak gördük onlara
verilen isimlendirmeler dâhil. Ama, ne oldu? Bu ülkede bir sosyal bilim
üniversitesi vardı. Sosyal bilim liselerinin akıbeti ne oldu? Bu ülkenin zeki,
çalışkan, dereceli çocuklarının tamamı fen lisesi tercih edebilir noktadaydı.
Şimdi, biz aynı zamanda bu Parlamento grafiğinde de ve Türk siyasetinde de,
devlet aklında da sosyal bilimde zeki çocukların okuması ve disiplinler arası
yaklaşımlarla konulara yaklaşmasının ülkemizin sorunlarını çözme noktasında çok
daha hayırlı işler yapacağını düşünüyoruz ve özellikle bu yasada yedi yıldan üç
yıla çekilmesi meselesini genç bilim insanlarını teşvik olarak, iyi bir çalışma
olarak görüyoruz. Fakat üniversitelerde var olan 50/d sorunuyla ilgili
iyileştirme girişimlerinin devamını sadece üniversite yönetimlerine
bırakmayarak inisiyatifi üniversite yönetimlerinden alıp akademik çalışma yapan
50/d’li öğrencilere kadro imkânlarının da –kendilerine- temin edilebileceğini
ifade etmemiz lazım. 
Bir de çekinmeyelim, bendendir değildir ayrımını
yapmayalım, bilimsel birikimi olan, özellikle sosyal bilimsel birikimi olan,
değer üreten insanları -sizden olmasa da görüşleriyle- ortamlara davet edip
onlardan istifade edelim. Başka Türkiye olmadığını, Türk kültürünün ve
Türk-İslam medeniyetinin bu manada estetik ve ince işçiliğini yapan çok değerli
milliyetçi entelektüellerin varlığını hatırlatır, bu kapsamdaki çalışmaları
yaparken bu birikimi işe koşma noktasında taassup sahibi olmadan millete
hizmette Milliyetçi Hareket Partisi her zaman için hazırdır fakat bunları
siyasal alanda istismar malzemesi yapmanın da çok ötesinde düşünmektedir diyor,
huzurunuzdan saygıyla ayrılıyorum. (MHP sıralarından alkışlar) 
BAŞKAN – Teşekkür ederim.
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir. 
Diğer önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 97 sıra sayılı Kanun Tasarısı’nın 3’üncü maddesinde yer alan “üç yıl”
ibaresinin “dört yıl” olarak değiştirilmesini arz ve teklif ederiz.
Behçet Yıldırım (Adıyaman) ve
arkadaşları
BAŞKAN –
Komisyon önergeye katılıyor mu?
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI ZİYA ALTUNYALDIZ
(Konya) – Katılmıyoruz Sayın Başkanım.
BAŞKAN –
Hükûmet?
BİLİM, SANAYİ VE
TEKNOLOJİ BAKANI FİKRİ IŞIK (Kocaeli) – Katılmıyoruz Sayın Başkanım.
BAŞKAN – Önerge üzerinde Adıyaman Milletvekili Sayın
Behçet Yıldırım konuşacak.
Buyurun Sayın Yıldırım. (HDP sıralarından alkışlar) 
BEHÇET YILDIRIM (Adıyaman) – Sayın Başkan, değerli
milletvekili arkadaşlarım; hepinizi saygıyla selamlıyorum. 
Başkan, bu arada size geçmiş olsun dileklerimi
sunuyorum.
BAŞKAN – Çok teşekkür ederim.
BEHÇET YILDIRIM (Devamla) – Çok şanslısınız çünkü iyi
bir tedavi süreci yaşadınız, birkaç yıl sonra bu güzel tedaviyi göremezsiniz.
BAŞKAN – “Bu güzel…”
BEHÇET YILDIRIM (Devamla) – Tedaviyi, bu güzel tedaviyi
göremezsiniz çünkü tıpta kalite gittikçe düşüyor.
BAŞKAN – Hiç kimse hastalanmasın, hiç kimse dermansız
dert yaşamasın.
BEHÇET YILDIRIM (Devamla) – İnşallah, inşallah.
Evet, korkarım bu gidişle, bu anlayışla iyi hekim
yetişmesi güçleşecek, özellikle üniversitelerde, araştırma hastanelerinde,
devlet hastanelerinde gün geçtikçe kalitenin düştüğü bir gerçek. 
Söz aldığım 3’üncü madde şöyle: “Doktora Sonrası
Araştırma: Doktora ile tıpta, diş hekimliğinde, eczacılıkta ve veteriner
hekimlikte uzmanlık veya sanatta yeterlik eğitimi sonrasındaki yedi yıl
içerisinde bir yükseköğretim kurumunda azami üç yıl süre ile gerçekleştirilen
araştırma yoluyla deneyim kazanımıdır.”
Şimdi, bunun özü, kaynağı YÖK’e dayanıyor arkadaşlar.
Her kesimin, hepimizin sürekli eleştirdiği YÖK’e yama şeklinde bir bent
eklenmiş. Son söyleyeceğim cümleyi başta söyleyeyim: Gelin, hep beraber
eleştirdiğimiz bu faşist 12 Eylül Anayasası’nı, YÖK'ü, Yüksek Seçim Kurulunu
kaldıralım; yerine özgür, çağdaş, insan haklarına saygılı bir anayasa yapalım.
YÖK'ün de üniversitelerimizin de bilim adamlarımızın da üniversite
çalışanlarının da öğrencilerin de bilimin de önünü açalım, ufuklarını
genişletelim diyorum. Herkes özgürce ilimlerini yapsın, araştırmalarını yapsın,
fikirlerini savunsun diyorum.
Daha önce yarı özerk olan üniversiteler bugün tek elden
yönetilmektedir. Rektörlük seçimleri yapılıyor; liyakate bakılmaksızın, aldığı
oya bakılmaksızın, iktidara yakın, biat edenler rektör olarak atanmaktadır.
Örneğin, İstanbul Üniversitesi rektörlük seçimlerinde iki dönemde de en fazla
oyu alan, gerçek bir bilim adamı Profesör Doktor Raşit Tükel 2 defa en fazla
oyu almasına rağmen atanmamıştır, yerine başkaları atanmıştır. Bu sadece bir
örnek. Rektör adayları sarayın ve iktidarın gözüne girmek için torpil peşinde
koşuşturmakta, seçilince de yerlerini pekiştirmek için iktidarın ve sarayın
emir kulu hâline gelmektedir. Geçen ay barış, kardeşlik, özgürlük adına basın
açıklaması ve yürüyüş yapan Malatya İnönü Üniversitesinde 100’ün üstünde
öğrenci Rektörlüğün keyfî uygulamasıyla okuldan uzaklaştırılmıştır. Yine, saray
tarafından atanan bu rektörler kendi zihniyetine yakın kişilere pozitif ayrım
yapmakta, dolayısıyla rektörleriyle anlaşamayan birçok öğretim görevlisi
çeşitli baskılardan bıkarak işinden ayrılmakta, bu kıymetli bilim adamlarımız
ya özel sektöre ya da istemeye istemeye daha periferideki bir üniversiteye
gitmek zorunda bırakılmaktadır.
Bilim adamı toplumun aynasıdır. Bir tek kendi branşıyla
yetinmemeli, toplumsal olaylara refleks göstermelidir. Aydın insan olmanın
bilinciyle halk adına, toplum adına hareket etmeli, görüşleri topluma ışık
tutmalıdır. İktidar da, toplum da bu görüşlerden, bu bilim yuvalarından
yararlanmalıdır diyorum. Ama, biz ne yapıyoruz, daha doğrusu iktidar ne
yapıyor? Şu an ülkemizde yaşanan bu kaotik ortamdan çıkmak adına birlik,
beraberlik, kardeşlik, barış isteyen, çatışmalı ortamın sona ermesi için çağrı
yapan akademisyenlerimizi âdeta bir linç kampanyasıyla karşı karşıya bırakıyor,
tehdit ediyor, hakaret ediyor, işlerine bile son verebiliyor.
21’inci yüzyılda bilim adamlarını hiçe sayan, “Her şeyi
ben bilirim, ben karar veririm.” diyen, tek adam olma hevesleri olan bir siyasi
iradeyle karşı karşıyayız. Bu anlayışla nasıl çağdaş, özgür, yeni bir anayasa
yapacağız? Saray ne derse o olur. Sorgulamayan, eleştirmeyen Meclis çoğunluğunu
elinde bulunduran bir iktidarla nasıl çoğulcu bir anayasa çıkaracağız
kuşkuluyum, inşallah yanılırım ben diyorum. 
Dün bu yasa maddelerini çıkaracaktık ama sırf “evet”
veya “hayır” demek için burada bulunan milletvekili arkadaşlarımız Genel Kurula
SMS’le çağrılıyor. Sanırım, dün akşam bu SMS’lerde bir yanlışlık oldu,
kendileri buraya gelemedi, dün görüşülmesi gereken yasaları bugün görüşüyoruz. 
Gelelim kendi mesleğimle ilgili çarpıklığa: Tıp
fakültelerine bakıyoruz, temel bilimler çökmüş, yeterli yetişmiş eleman yok,
yeterli eleman yok; kadavra yok, maketler üzerinden eğitim yapılıyor, mantar
gibi tıp fakülteleri türemiş. Adıyaman’da mesela, altyapı yok, doktor yok,
preklinik dediğimiz temel bilimlerde bir tane öğretim görevlisi, doktor yok;
bunun yerine veterinerlerle, biyologlarla sürdürülüyor. On yedi yıl çalıştığım
çocuk hastanesinde 1 profesör, 3 yan dal uzmanı ve 3-4 yardımcı doçentle idare
edilmeye çalışılıyor.
Sürem azalıyor, onun için bazı yerleri geçmek
zorundayım. Dün Sağlık Bakanlığı bütçesi görüşüldü. Eğer bir ilçemizde,
Cizre’de bir binanın bodrum katında onlarca yaralı sivile ambulans
gönderemiyorsak, gönüllü hekimler için oraya bir koridor açamıyorsak ben bu
bütçeyi ne yapayım, halk bu bütçeyi ne yapsın? 
Herkese saygılar sunuyorum. (HDP sıralarından alkışlar)

BAŞKAN – Teşekkür ederim Sayın Yıldırım. 
Önergeyi oylarınıza sunuyorum…
İDRİS BALUKEN (Diyarbakır) – Karar yeter sayısı…
BAŞKAN - Karar yeter sayısı arayacağım. 
Kabul edenler… Kabul etmeyenler…
Kâtip üyeler arasında anlaşmazlık olduğundan elektronik
cihazla oylama yapacağız.
Üç dakika süre veriyorum. 
(Elektronik cihazla oylama yapıldı) 
BAŞKAN – Karar yeter sayısı vardır, önerge kabul
edilmemiştir. 
Maddeyi oylarınıza sunuyorum: Kabul edenler… Kabul
etmeyenler… Madde kabul edilmiştir. 
4’üncü maddede üç adet önerge vardır, okutuyorum: 
Türkiye Büyük Millet Meclisi
Başkanlığına
Görüşülmekte olan 1/540 esas numaralı Kanun
Tasarısı’nın 4’üncü maddesinde geçen "ilk üçe" ibaresinin "ilk
beşe" olarak değiştirilmesini arz ve teklif ederiz.
Mehmet Necmettin Ahrazoğlu Emin
Haluk Ayhan Zühal Topcu
 Hatay Denizli Ankara
 Celal Adan Ruhi
Ersoy Mustafa Mit
 İstanbul Osmaniye Ankara
 Nuri Okutan 
 Isparta
Türkiye Büyük Millet Meclisi
Başkanlığına
Görüşülmekte olan 97 sıra sayılı Kanun Tasarısı’nın
4’üncü maddesinde yer alan "ilk üçe giren" ibaresinin "ilk ona
giren" olarak değiştirilmesini arz ve teklif ederiz.
 İdris Baluken Mahmut
Toğrul Mehmet Emin Adıyaman
 Diyarbakır Gaziantep
 Iğdır
 Hüda Kaya Behçet
Yıldırım Erdal Ataş
 İstanbul Adıyaman İstanbul
Türkiye Büyük Millet Meclisi
Başkanlığına
Görüşülmekte olan 97 sıra sayılı Araştırma ve
Geliştirme Faaliyetlerinin Desteklenmesi Hakkında Kanun ile Bazı Kanun ve Kanun
Hükmünde Kararnamelerde Değişiklik Yapılmasına Dair Kanun Tasarısı’nın 4’üncü
maddesinde geçen "ilk üçe giren" ibaresinden sonra gelmek üzere
", onur, teşvik ve jüri özel ödülü alan" ibaresinin eklenmesini arz
ve teklif ederiz.
 Kazım Arslan Tahsin
Tarhan Didem Engin
 Denizli Kocaeli İstanbul
 İrfan Bakır Akif
Ekici 
 Isparta  Gaziantep 
BAŞKAN – Okunan önergeye Komisyon katılıyor mu?
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU BAŞKANI ZİYA ALTUNYALDIZ (Konya) – Katılmıyoruz Sayın
Başkan.
BAŞKAN – Hükûmet?
BİLİM, SANAYİ VE TEKNOLOJİ BAKANI FİKRİ IŞIK (Kocaeli)
– Katılmıyoruz Sayın Başkan.
BAŞKAN – Önerge
üzerinde Isparta Milletvekili Sayın İrfan Bakır konuşacak. 
Buyurun Sayın
Bakır. (CHP sıralarından alkışlar) 
İRFAN BAKIR (Isparta) – Sayın Başkan, değerli
milletvekilleri; hepinizi saygıyla selamlıyorum. Sözlerime başlamadan önce son
iki günde 9 şehit vermemizin üzüntüsünü, acısını hep birlikte yaşıyoruz. Sadece
ana ocaklarına değil bizlerin yüreğine de ateş düşmekte. Şırnak, Cizre ve
Sur’da şehit olan asker, polis ve memurlarımıza Allah’tan rahmet, kederli
ailelerine başsağlığı diliyorum.
97 sıra sayılı Araştırma ve Geliştirme Faaliyetlerinin
Desteklenmesi Hakkında Kanun ile Bazı Kanun ve Kanun Hükmünde Kararnamelerde
Değişiklik Yapılmasına Dair Kanun Tasarısı’nın 4’üncü maddesi hakkında şahsım
adına söz almış bulunmaktayım. Öncelikle, tasarının hazırlanmasında emeği
geçen, ülkesi için çalışan, başka hiçbir amaç gütmeyen, tamamen eğitimde,
bilimde ve ilimde bir adım daha nasıl ileriye gidebilirizin planlarını yapan ve
uygulamaya çalışan arkadaşlarıma emeklerinden dolayı teşekkür ederim.
Bizde yapılan hiçbir hizmete hasetlik olmaz, sonuçta
hepimiz ülkemiz için çalışmaktayız, en azından ben böyle düşünüyorum.
Konuşmamın başında belirtmek isterim ki, Türkiye Cumhuriyeti için yapılacak her
bir olumlu çalışmanın destekçisi, milletimiz için olumsuz gördüğümüz her şeyin
de karşısında olacağız. 
Yasalaşmak üzere olan kanun tasarısına gelirsek:
Öncelikle Sayın Bakan Fikri Bey’e Komisyon toplantılarındaki yapıcı ve
uzlaşmacı tavrından dolayı teşekkür etmek gerek. Ancak 33 maddeden oluşan ve
görüşülmekte olan kanun tasarısının -yanlış hatırlamıyorsam- 2 ya da 3 tane
maddesi oy birliğiyle Komisyonda kabul edilmiştir, diğerleri oy çokluğuyla
iktidarın isteği doğrultusunda sonuçlanmıştır. Biz isterdik ki, tüm maddelerde
mutabık kalınsın, anlaşmaya varılsın. Eminim ki, o zaman ülkemiz için çok daha
olumlu sonuçlar elde etmiş oluruz. Umarım ki, bundan sonra ülkemiz için
alınacak kararlarda sadece iktidarın dediği değil muhalefetin de söyledikleri
dikkate alınır. Çünkü o zaman, inanın, belli bir kesimin değil tüm
vatandaşlarımızın yararına sonuçlar elde edilecektir. Hele ki birliğe,
beraberliğe en ihtiyaç duyduğumuz bu zamanlarda bunun önemi büyük. Bir ülkenin
gelişmesinde, ekonomisinin büyümesinde, buna bağlı olarak refahının artmasında
günümüz koşullarında AR-GE’nin önemi kaçınılmazdır. AR-GE’ye yapılacak olan
mantıklı, öngörülü yatırımların mutlaka karşılıkları fazlasıyla alınacaktır.
Gerek kamunun gerek özel sektörün AR-GE yatırımlarına, yüksek teknolojiye ve
markalaşmaya zaman ve emek harcaması, bu yatırımlara yönelik teşviklerin artırılması
ülkemizde istihdam, üretim, sanayileşme ve hizmetler sektörü bakımından önemli
adımların atılmasını sağlayacaktır. 
Biz Cumhuriyet Halk Partisi olarak mantıklı politikalar
sonucunda oluşturulacak bu yatırımların, ülkemize sağlayacağı faydaların bilinci
içerisindeyiz ve üzerimize de düşen her türlü görevi yapmaya hazırız. 
Seçim bildirgemizde de büyük önem verdiğimiz üretime,
tasarıma ve AR-GE’ye yapılması gereken teşviklerin artırılması konusu bizlerin
bu konuya verdiği önemin bir göstergesidir. 
Bunun yanında, Cumhuriyet Halk Partisi olarak
geliştirdiğimiz olduğumuz tüm politikalarda her zaman gerçekçi ve öngörülebilir
olmaya özen gösterdik. Halkımızı yanıltıcı, yanlış, gerçeklikten ve
ulaşılabilirlikten uzak hiçbir vaatte bulunmadık. 
Yapılacak olan AR-GE alanındaki tüm yatırımların kalıcı
olması ve faydasının sürdürülebilir olması için üniversite-sanayi-devlet iş
birliği kapsamlı modelin uygulanması gerektiğini savunuyoruz. Çünkü bilim ve
teknoloji üretmek için öncelikle sağlıklı işleyen bir eğitim sisteminin olması
ve bu sistemde de bilim üretecek bireylerin yetiştirilmesi gerekmektedir. 
Evet, değerli milletvekilleri, görüşülmekte olan 97
sayılı Kanun Tasarısı’ndaki çoğu maddeye grubumuz olarak katılmakla birlikte,
aslında gerçekçi, yapısal bir reform içermediğini maddeleri okuyunca
görebiliyoruz. Bunun sonucunda ülkemizin bilim ve teknoloji alanında küresel
rekabet içerisinde önümüzdeki yıllarda girmesi mümkün görünmemektedir. Çünkü
yakın geçmişe baktığımızda izlenen politikalar sonucunda, bu kanun tasarıyla,
AR-GE harcamalarının millî gelir içerisindeki payının yüzde 3 olacağı
inandırıcılık taşımamaktadır. Daha geçtiğimiz yıl AR-GE harcamalarının millî
gelir içindeki payı yalnızca yüzde 1,02 olmuştur. Bunun için konulacak
hedeflerin gerçekçi, ulaşılabilir ve öngörülü olması gerekmektedir. Bu,
yalnızca bu kanun tasarısı hakkında değil, tüm konularda olması gereken bir
hedeftir. 
Size 2015 yılı Avrupa Birliği Raporu’ndan bir ifadeyi
söylemek istiyorum: “Türkiye'de Bilim, Sanayi ve Teknoloji Bakanlığı ve bağlı
kuruluşları TÜBİTAK, KOSGEB ve Ekonomi, Kalkınma ve Maliye Bakanlıkları
tarafından yürütülen birçok kamu destek programı yer almaktadır. Ancak söz
konusu programlar kapsamlı bir çerçevede yer almamaktadır.” deniliyor. İşte bu
kapsamı artırmak için bilime, eğitime, enerjiye, sanayiye, ticarete, esnafa,
köylüye, çiftçiye, girişimcilere öğrenciye destek vermeli, onları teşvik
etmeliyiz. 
Hazır, teşvik konusuna değinmişken Isparta’mızın 2’nci
teşvik bölgesinde oluşu sanayi, ticaret, enerji ve turizm potansiyelinin
düşmesine ve gelişmekte geç kalmasına yol açmaktadır. Oysaki Isparta ilinin
ticaret, enerji, ulaşım, sanayi ve turizm potansiyeli konumu gereğince yeteri
kadar iyidir. Ancak, yeterli teşviklerin yapılmaması, yatırımların azalmasına
yol açmıştır. Her geçen gün sanayideki, ticaretteki, turizmdeki umudumuzu
kaybediyoruz. Biz Isparta’nın bir an önce 4’üncü ya da 5’inci teşvik bölgesine
geçirilmesini talep ediyoruz. Bu konuyu yazılı bir soru önergesi olarak da
sormuştuk. Ancak henüz ilgili bakanlıktan cevap alamadık. Bu konuya da dikkat
çekmek istiyor, bu hususta daha hassas ve eşit olmanızı temenni ediyorum. 
Şimdiden, görüşülmekte olan kanun tasarısının ülkemize
ve tüm vatandaşlarımıza hayırlı olmasını diliyor, saygılarımı sunuyorum. (CHP
sıralarından alkışlar)
BAŞKAN – Teşekkür ederim Sayın Bakır. 
Önergeyi oylarınıza sunuyorum: Kabul edenler.. Kabul
etmeyenler… Önerge kabul edilmemiştir. 
Diğer önergeyi okutuyorum: 
Türkiye Büyük Millet Meclisi
Başkanlığına
Görüşülmekte olan 97 sıra sayılı Kanun Tasarısı’nın
4’üncü maddesinde yer alan “ilk üçe giren” ibaresinin “ilk ona giren” olarak
değiştirilmesini arz ve teklif ederiz. 
İdris Baluken (Diyarbakır) ve
arkadaşları
BAŞKAN – Komisyon önergeye katılıyor mu?
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU BAŞKANI ZİYA ALTUNYALDIZ (Konya) – Katılmıyoruz Sayın
Başkanım. 
BAŞKAN – Hükûmet?
BİLİM, SANAYİ VE TEKNOLOJİ BAKANI FİKRİ IŞIK (Kocaeli)
– Katılmıyoruz Sayın Başkan. 
BAŞKAN – Önerge üzerinde İstanbul Milletvekili Sayın
Erdal Ataş konuşacak. 
Buyurun. (HDP sıralarından alkışlar)
ERDAL ATAŞ (İstanbul) – Sayın Başkan, değerli
milletvekilleri; tasarının tamamında olduğu gibi bu maddede de esas olarak
reformla eğitimi ve araştırma, geliştirmeyi ilerletme, onun sorunlarını çözme
yönünde bir girişim yok. Burada da sadece iyileştirme ve küçük destekler
çerçevesinde bir bakış açısı söz konusu. Maddede sadece eğitim alanındaki
mevcut sorunları çözmek, bunlara köklü çözümler getirmek, aynı zamanda
araştırma, inceleme ve geliştirmede bu toplumun önünü açmak yerine, işte, ilk 2
tane, 3 tane insana destek verme ve bunları ilerletme, teşvik etme üzerine bir
anlayış söz konusu. Bu, hem toplumun ilerletilmesi, araştırma, inceleme ve
bilimsel geliştirmelerde hem de eğitimde genel olarak toplumun geliştirilmesini
sağlayamaz. Eşitsizlikçi, yani eşitsiz olan bu yaklaşımın devam ettirilmesi
hâlinde coğrafyamızda hem bilimsel alanda çalışma yürüten insanların önü
engellenmiş olacak hem de bu insanların önemli oranda beyin göçüyle bu ülkeden
ayrılmalarına neden olmuş olacak. Eğitim alanında, yani genel bu 3 tane
yarışmacıya sunulacak olan avantajlar ya da destek, aslında bütün öğrencilerin
yani eğitim alanında bulunan bütün insanların sorunlarını çözebilecek temele
sahip olan bu coğrafyamızda maalesef iktidarlar tarafından bir şekilde
işletilmeyerek öğrenciler arasında ve eğitimciler arasında eşitsizlik,
haksızlık devam ettiriliyor. 
Sınav sistemi, mesela, önemli bir problemdir. Bunların
ortadan kaldırılması, yarışmaların ortadan kaldırılması, insanların tümünün
bilimsel araştırmalara teşvik edilmesi gerekirken, yine, aynı şekilde, eğitim
alanında insanların tümünün sınavsız bir şekilde, parasız bir şekilde, bilimsel
temelde eğitim yapabileceği yasalar geliştirmek yerine, yine aynı şekilde,
üniversiteler üzerinde, araştırma birimleri üzerinde var olan siyasal baskıyı,
12 Eylül faşist Anayasası’nın sonuçlarından biri olan bu kurumu, YÖK’ü, ortadan
kaldırmak yerine, 2-3 tane insanın desteklenmesi uğruna eğitim alanındaki
mesele engellenmektedir. 
Sadece bununla da kalınmıyor. Eğitim alanında parayla,
sınavla, diğer engellerle insanlar engellendiği gibi mevcut var olan yasalar da
uygulanmıyor. Yani bu çerçevede de önemli haksızlıklar söz konusu. 3 tane
insanın sorununu çözmek, onları desteklemek, onları ilerletmek adına, söylenen
ya da geliştirilmek istenen, yapılmak istenen bu düzenlemenin yapıldığı bu
zaman dilimi içerisinde Kürt illerinde yüz binlerce öğrenci sınavlara
girememekte, yükseköğrenime kendisini kaydettirememekte ya da bu tür sınavlara girse
bile önemli bir eşitsizlikle bu sınavlarda eğitim dışı, araştırma dışı
bırakılmaktadır. 
Sadece bu da değil, diyelim ki bu 3 tane insan
desteklendi ve bu insanlar gitti, bilim insanı oldular, bu noktada da önemli
problemler var. Akademisyen olanlar ya konuşamıyor ya da bu ülkenin sorunlarına
yönelik en küçük bir meseleyi dile getirdiklerinde hapisle, saldırıyla,
baskıyla, linç girişimiyle, küfürlerle karşı karşıya kalıyor. Böyle bir
gerçeklik içerisinde 3 tane insanın desteklenmesi, milyonlarca öğrencinin,
binlerce akademisyenin bu meselenin dışında bırakılması gibi bir durum söz
konusu. 
Aynı şekilde, araştırma ve inceleme
meselelerinde de genel olarak uygulanan bu politika sadece küçük bir sermaye
kesiminin ihtiyaçlarını çözebilecek, işte, eğitimli insanların yaratılması
üzerine şekilleniyor. Eğitim alanının neredeyse tamamı bir şekilde rant alanına
çevrilmiş ve eğitim paralı hâle getirilerek Türkiye’de insanların parasıyla
insanlar sömürülüyor ve eğitim hakkı gasbediliyor. 
Bu meseleyi şöyle çözebiliriz; parasız,
bilimsel, ana dilde eğitim meselesi gündeme getirilerek. Bu ülkede sadece
askeriyeye yatırılmış olan gelirlerin çok küçük bir bölümüyle bu ülkede
üniversiteler, araştırma enstitülerinin tümü geliştirilerek bu ülkedeki tüm
insanların eğitimden hem parasız olarak yararlanması sağlanmış olacak hem eşit
çerçevede eğitim alması sağlanmış olacak hem de coğrafyamızın ve dünyadaki
insanlığın ilerletilmesinde, bilimsel gelişmelerde, çalışmalarda insanların
daha aktif rol alması sağlanmış olacak. Bu yapılmadığı sürece yapılan bu
düzenlemeler sadece bu Meclisin de geçiştirme temelinde yapmış olduğu bir
oyalanmanın ilerisine gidemez.
Hepinizi saygıyla selamlıyorum. (HDP
sıralarından alkışlar)
BAŞKAN – Teşekkür ederim Sayın Ataş. 
İDRİS BALUKEN (Diyarbakır) – Karar yeter
sayısı… 
BAŞKAN - Önergeyi oylarınıza sunacağım ve
karar yeter sayısı arayacağım.
Kabul edenler… Kabul etmeyenler… Karar
yeter sayısı vardır, önerge kabul edilmemiştir. 
Diğer önergeyi okutuyorum. 
Türkiye
Büyük Millet Meclisi Başkanlığına
Görüşülmekte olan (1/540) esas numaralı
Kanun Tasarısı’nın 4’üncü maddesinde geçen “ilk üçe” ibaresinin “ilk beşe”
olarak değiştirilmesini arz ve teklif ederiz. 
Zühal
Topcu (Ankara) ve arkadaşları 
BAŞKAN – Okunan önergeye Komisyon
katılıyor mu? 
SANAYİ, TİCARET, ENERJİ, TABİİ KAYNAKLAR,
BİLGİ VE TEKNOLOJİ KOMİSYONU BAŞKANI ZİYA ALTUNYALDIZ (Konya) – Katılmıyoruz
Sayın Başkan. 
BAŞKAN – Hükûmet?
BİLİM, SANAYİ VE TEKNOLOJİ BAKANI FİKRİ
IŞIK (Kocaeli) – Katılmıyoruz Sayın Başkan. 
BAŞKAN – Önerge üzerinde Ankara
Milletvekili Zühal Topcu konuşacak.
Buyurun Sayın Topcu. (MHP sıralarından
alkışlar)
ZÜHAL TOPCU (Ankara) – Sayın Başkan, değerli
milletvekilleri; insana yapılan yatırımın en önemli yatırım olarak kabul
edilmesi lazım. Belki dillerde kabul ediyoruz ama bunu zihinlerde ve eylemlere
dönüşme hâlinde pek kabul ettiğimizin göstergeleri şu anda yok ondan bahsetmek
istiyoruz. Çünkü bir ülkenin geleceğini belirleyen ve sürdürülebilir kılan
insana yapılan yatırımdır ama on dört yıllık iktidara baktığımızda artık
öğrencinin adının olmadığını görebiliyoruz, insanın adının olmadığını, telaffuz
edilmediğini görebiliyoruz; öğretmenin adının olmadığını, eğitim sisteminden
bahsedilemeyeceğini artık görebiliyoruz. Bunu nereden görüyoruz? Artık, her
gün, eğitime yönelik, eğitime dair yapılan hem icraattan hem de söylemlerden bu
sonuçlara varıyoruz çünkü yapılan eğitimin sonuçları artık diğer alanlarda
telafisi mümkün olmayacak şekilde karşımıza çıkmaktadır. Çünkü bakıyorsunuz,
şiddet boyutunda, toplumsal şiddette, eğitimdeki şiddette, kadına yönelik
şiddette gerçekten istatistiki rakamların dikkate değer bir şekilde arttığını
görebiliyoruz. Uyuşturucu kullanımında insanların nasıl, o çocukların nasıl
telef edildiğine hepimiz şahidiz. Eğer gerçekten insana yatırım yapılsaydı,
eğitim insan odaklı olsaydı durum çok daha farklı olabilirdi ve bir ülkeyi
kalkındıracak olan ve bu kalkınmayı da sürdürebilecek olan insana yapılan
yatırımdır ama eğitim sistemi içerisinde öğrencilerin nasıl telef edildiklerine
hepimiz şahidiz.
Bir örnek vermek istiyoruz üniversite sınavlarından.
Üniversite sınavlarına giren öğrencilerin yaptıkları netler açısından olaya
baktığımızda, 2010 yılında Türkçe ortalaması 21,5 iken 2015 yılında bu, 15,5
ortalamaya düşmüştür yani 15 soru yapıyorlar doğru olarak. Matematik ortalaması
11; 2010 yılında, 2015’te 5,2. Sosyal bilimler ortalamasına baktığınızda, 2010
yılında 12, 2015 yılında 10 ortalama. Şimdi, o zaman soruyoruz: Hangi insan
odaklı eğitimden bahsediyorsunuz? Yani hangi öğretmen odaklı eğitimden bahsediyorsunuz
ve hangi gelecekten bahsediyorsunuz? Şu anda, özellikle, öğrencilerin
zorlanarak girdikleri, ana babaların perişan olduğu, o TEOG sınavlarının şu
andaki durumuna baktığımızda içler acısı. Soruların çalındığı, soruların yanlış
hazırlandığı bir sistemde hangi yetenekli öğrencilerden, hangi katma değer
üretiminden bahsedebilirsiniz. Şu anda derece yapılarak girilen Anadolu
liselerinin son sınıflarında, bilmem işte, 11’inci sınıflarında sınıflar
boşalmış durumda. Artık eğitim bitmiştir, öğrenciler temel liselere
kaymışlardır, açık liselere geçmişlerdir. O zaman hangi kaliteden
bahsediyorsunuz, hangi katma değerden bahsediyorsunuz. 
Doğu Anadolu’da şu anda eğitim yapılmıyor. Biz
zamanında bu kürsülerden sürekli olarak bağırdık, dedik ki: “Doğu Anadolu gidiyor.
Teröristler özellikle sabote ediyorlar. Okullarda İstiklal Marşı okunmuyor.
Özellikle teröristler okullara gidip terör propagandası yapıyorlar. Eğitim
bitmiş durumda. “Sözde Kürtçe okullar açıldı.” dediğimizde, burada Sayın Millî
Eğitim Bakanı “Haberimiz yok.” dedi. Şu andaki gelinen duruma baktığınızda
nasıl izah edeceksiniz? Bunların bir sorumlularının olması lazım, hesap vermesi
lazım. Akşamdan sabaha kalkıp da “Biz bunu değiştiriyoruz, şu anda artık
güvenlik politikaları uyguluyoruz, terörle mücadele ediyoruz, bitene kadar da
edeceğiz.” demenin aslı yok artık. Zamanında yapmanız lazımdı, yapmadıysanız da
hesap vermeniz lazım. 
Her gün neredeyse 3-4 şehit geliyor. Bir evlat kolay
yetişmiyor. Onun için, lütfen, lütfen bundan sonra artık bir tane bile şehide
tahammülümüz kalmadı. Yazık, evlatlar gidiyor gereken tedbirlerin bir an önce
alınması gerekiyor.
Teşekkür ediyorum.
BAŞKAN – Teşekkür ederim Sayın Topcu.
Önergeyi oylarınıza sunuyorum: Kabul edenler... Kabul
etmeyenler... Önerge kabul edilmemiştir.
Maddeyi oylarınıza sunuyorum: Kabul edenler... Kabul
etmeyenler... Madde kabul edilmiştir.
5’inci maddede üç adet önerge vardır, okutuyorum:
Türkiye Büyük Millet Meclisi
Başkanlığına
Görüşülmekte olan (1/540) esas numaralı Araştırma ve
Geliştirme Faaliyetlerinin Desteklenmesi Hakkında Kanun İle Bazı Kanun ve Kanun
Hükmünde Kararnamelerde Değişiklik Yapılmasına Dair Kanun Tasarısı'nın 5’inci
maddesinde geçen "izni" ifadesinin "onayı" şeklinde
değiştirilmesini arz ve teklif ederiz.

 Emin
Haluk Ayhan Mehmet Necmettin Ahrazoğlu Muharrem
Varlı
 Denizli Hatay Adana
 Yusuf Halaçoğlu Fahrettin
Oğuz Tor Mehmet Erdoğan
 Kayseri Kahramanmaraş Muğla
 Mevlüt Karakaya
 Adana
BAŞKAN – Sayın milletvekilleri, şimdi okutacağım iki
önerge aynı mahiyette olduğundan birlikte işleme alacağım.
Türkiye Büyük Millet Meclisi
Başkanlığına
Görüşülmekte olan 97 sıra sayılı Araştırma ve
Geliştirme Faaliyetlerinin Desteklenmesi Hakkında Kanun ile Bazı Kanun ve Kanun
Hükmünde Kararnamelerde Değişiklik Yapılmasına Dair Kanun Tasarısı’nın 5’inci
maddesi ile 2547 sayılı Kanun’un 58’inci maddesine eklenen fıkranın aşağıdaki
şekilde değiştirilmesini arz ve teklif ederiz.
"k)Üniversite sanayi işbirliği kapsamında
araştırma ve geliştirme, tasarım ve yenilik projeleri ile faaliyetleri
sonucunda elde edilen gelirler döner sermaye işletmesinin ayrı bir hesabında
toplanır. Bu gelirlerden (b) fıkrası uyarınca yapılacak olan kesintiler de
dahil herhangi bir kesinti yapılmaz. Bu kapsamda görev yapan öğretim elemanına
ödenecek gelirin yüzde 85'i, herhangi bir vergi kesintisi yapılmaksızın ilgili
öğretim elemanına ödenir. Ödenecek gelirin öğretim elemanı ile söz konusu proje
ya da faaliyette görev alan kişiler arasında ne şekilde paylaştırılacağı
yönetmelikle belirlenir. Kalan tutar, (b) fıkrasında belirtilen işler için
kullanılır. Bu kapsamda değerlendirilecek proje ve faaliyetlere, öğretim
elemanının müracaatı doğrultusunda, üniversite yönetim kurulunun izni ile karar
verilir."
 Kazım Arslan Tahsin
Tarhan İrfan Bakır
 Denizli Kocaeli Isparta
 Orhan Sarıbal Zeynel
Emre Akif Ekici
 Bursa İstanbul Gaziantep
Aynı mahiyetteki diğer önergenin imza sahipleri:
 İdris Baluken Mehmet
Emin Adıyaman Mahmut Celadet Gaydalı
 Diyarbakır Iğdır Bitlis
 Mahmut Toğrul Hüda
Kaya Kadri Yıldırım
 Gaziantep İstanbul Siirt
BAŞKAN – Aynı mahiyetteki önergelere Komisyon katılıyor
mu?
SANAYİ, TİCARET, ENERJİ, TABİİ KAYNAKLAR,
BİLGİ VE TEKNOLOJİ KOMİSYONU BAŞKANI ZİYA ALTUNYALDIZ (Konya) – Katılmıyoruz
Sayın Başkan. 
BAŞKAN – Hükûmet?
BİLİM, SANAYİ VE TEKNOLOJİ BAKANI FİKRİ
IŞIK (Kocaeli) – Katılmıyoruz Sayın Başkan. 
BAŞKAN – Önergeler üzerinde ilk konuşmacı
Bitlis Milletvekili Mahmut Celadet Gaydalı.
Buyurun Sayın Gaydalı. (HDP sıralarından
alkışlar)
MAHMUT CELADET GAYDALI (Bitlis) – Sayın Başkan, değerli
milletvekilleri; partim ve grubum adına, görüşülmekte olan Araştırma ve
Geliştirme Faaliyetlerinin Desteklenmesi Hakkında Kanun ile Bazı Kanun ve Kanun
Hükmünde Kararnamelerde Değişiklik Yapılmasına Dair Kanun Tasarısı’nın 5’inci
maddesi üzerinde söz almış bulunmaktayım. 
Değerli milletvekilleri, araştırma geliştirme, tasarım
ve yenilik projeleri ile üniversite sanayi iş birliği faaliyetleri sonucu elde
edilen gelirler döner sermaye işletmesinin ayrı bir hesabında toplanacak. Bu
gelirlerden herhangi bir kesinti yapılmayacak. Bu kapsamda görev yapan öğretim
elemanlarına ödenecek gelirin yüzde 85’i herhangi bir vergi kesintisi
yapılmaksızın ilgili öğretim elemanına ödenecek. Kalan tutar yasada belirtilen
işler için kullanılacak. “Bu kapsamda değerlendirilecek proje ve faaliyetlere,
öğretim elemanlarının müracaatı doğrultusunda, üniversite yönetim kurulunun
izniyle karar verilir.” diye bir ibare bulunmaktadır.
Bizler, burada, üniversite ve sanayi iş birliği
alanında atılımları destekliyor, aynı zamanda üniversitelerden mezun olan
kişilerin iş dünyası ve hayatına entegre olmaları ve de uzun vadede işsizlik
sorununun çözümü boyutunda önemli ve gerekli buluyoruz. Fakat üniversitelerin
birer ticarethaneye dönüştürülmesine ve bilgiyi ticarileştirme emelleriyle
eğitim alanlarının metalaştırılmasına da karşıyız. Eğitim hizmetinin
metalaşması genel olarak eğitimin içeriğinin dönüşmesine; bilimsel özgürlüğün,
kurumsal özerkliğin ve demokratik işleyişin tamamen ortadan kalkmasına neden
olmaktadır.
Ne yazık ki özerk araştırma kurumlarının
yaşamasına izin verilmeyen bir ülke olma talihsizliğini yaşıyoruz.
Üniversiteler, özgür düşünce ortamının olması ve araştırma ve geliştirme
kapsamında yenilikçi fikirlerin oluşması gereken alanlardır. Devletin ve ona
bağlı kurumların birer parçası olarak faaliyet sürdüren üniversiteler,
uygulamadan ziyade birçok alanda sadece teorik bilgilerin hayat bulduğu,
pratikte ise tamamen eksikliklerin yer aldığı kurumlar durumundadır. Öncelikle,
üniversite ve ona bağlı özgün gelişimin sağlanması boyutunda uygulama
alanlarının açılması gerekmektedir. 
Bugün, özellikle, AKP Hükûmeti, iktidara geldiği günden
bugüne kadar özel sermayeyi destekleyerek, koruyarak ve genişleterek toplumun
her alanına yaymaktadır. Üretimden daha çok ticarete önem veren devlet anlayışı
ve kamudan ziyade desteklenen özel sektörler, küresel boyutta meydana
gelebilecek ekonomik dalgalanmaların çok fazla hissedildiği bir ülke yaratmış
durumdadır. Özellikle, neoliberal politikalarla her türlü emek sömürüsü
gerçekleşmekte, aynı zamanda dünya pazarlarında meydana gelen gelişmeler
sonrası kâr güdüsüyle her türlü çabayı ve eforu sarf etmektedir.
“Araştırma” ve “geliştirme” sözlerine kavramsal
nitelikleriyle bakıldığında “araştırma” için en gerekli nitelikler özgür, özerk
ve eleştirel ortamın sağlanmasıdır; geliştirme ise bu ortamın tahsis
edilmesinden sonra ortaya çıkacak olan sonuçtur. Özellikle, Hükûmet ve
yetkililer, liselerden başlamak üzere, üniversite ve yüksekokullarda her türlü
özgün ve eleştirel fikrin doğmasını engellemektedir. Bugünün Türkiyesi’nde her
türlü fikir, bölücülük olarak algılanmaktadır. Akademisyenler örneğinde de bunu
net bir şekilde gördük.
Bir başka husus ise bu gelişimin sağlanması konusunda
ilkokuldan başlamak üzere, etkin ve tamamen uygulama ile görsele dayalı
sistemin yaygınlaştırılması olmalıdır. Fakat, özellikle, hukuksuz sokağa çıkma
yasaklarının sürdüğü illerde bırakın uygulamalı eğitimi, normal eğitimin bile
verilmediği görülmektedir. Hükûmet, bilimi, aklı ve ona bağlı gelişimi
öğretmenleri bölgeden çekerek mi destekliyor? En temel haklar arasında yer alan
eğitim hakkının bile önü kesilerek mi küresel düzeyde ekonomik ve teknolojik
gelişmeler meydana getirilecektir? Ya da vahşet bodrumunda mahsur kalmış
insanlar kendi kaderlerine terk edilerek mi bilgi ticarileştirilecektir?
Hepinize saygılar sunuyorum. (HDP sıralarından
alkışlar) 
BAŞKAN – Teşekkür ederim Sayın Gaydalı.
Şimdi aynı mahiyetteki diğer önerge üzerinde Bursa
Milletvekili Sayın Orhan Sarıbal konuşacak.
Buyurun Sarıbal. (CHP sıralarından alkışlar) 
ORHAN SARIBAL (Bursa) – Sayın Başkan, değerli
milletvekilleri; öncelikle 10 Ekim 2015’te Gar’ın önünde katledilen dostlarımın
anıları önünde saygıyla eğiliyorum. Dün onların dördüncü ayıydı ama henüz bir
çalışma yapılmadı, hukuken bir girişimde bulunulmadı. 
Yine, tabii, kirli savaşta yoksul çocuklarımız ölmeye
devam ediyor, siviller ne yazık ki mağdur oluyorlar. Bir an önce bu kirli
savaşın bitmesi için daha fazla barıştan yana sesimizi yükseltmemiz gerektiğini
ve bunun sorumluluğunun da Türkiye Büyük Millet Meclisinde olduğunu bir kez
daha sizlerle paylaşmak isterim.
Tabii, Adalet ve Kalkınma Partisi, her alanda olduğu
gibi bu alanda da öğretim üyelerine onurlu, insanca yaşayacağı bir maaşı vermek
yerine, işte böyle özel sektörle ya da yapılan değişik çalışmalarla elde
edilecek bir havuzla durumu idare etme yolunu seçmiştir. Tabii, öğretim üyeleri
daha fazla ücret alsınlar; tabii, daha iyi yaşasınlar. Ama araştırma ve
geliştirmeye verdiğiniz desteğin on üç yıllık sürecinin sonucunu sizlerle
paylaşmak isterim.
Evet, birkaç gündür gündemde, halkımız kırmızı et
yiyemiyor. Bakan açıklama yaptı. On üç yıldır tarım sektörünü, çiftçiyi,
köylüyü, serbest piyasanın bir aracı yaptınız, ticarete konu yaptınız ama
kırmızı et sorununu çözemeyince “Ya nerede öyle serbest piyasa?” dediniz, hadi
geçelim onu “Biz kamuyuz, elimizde sopa var, dizginleriz bunu.” dediniz. Şöyle
bir açıklama yaptı Bakan, diyor ki: “Kıyma 32 lira, kuşbaşı 34 lira. Karkas
kesim 23,3 liradan kesilirse…” 
Ne demek “karkas” biliyor musunuz? Bu, gelen bir canlı
hayvanın kesildikten sonra kalan kısmı karkas denen kısım. İyi bakın buna:
Bunun içinde kemik var, bunun içinde sinir var, bunun içinde damar var yani bir
kıymaya konmaması gereken ürünler de var. Kemik, damar, sinir ve ısıdan
kaynaklanan, buharlaşmadan kaynaklanan kayıpları çıkardığınızda insanca,
sağlıklı bir gıda için şöyle bir kıyma çıkar ortaya. Bu kıymanın o 23,3 liraya
kestiğiniz etten çıkabilmesi için yüzde 30 ilave etmeniz lazım. Bunun karşılığı
ne demek, biliyor musunuz? 31,1 TL demek. Yani, kasap bize sağlıklı bir kıyma
verebilmek için 31,1 liraya bu eti mal etmek zorunda. Hele bir de kuşbaşı
istiyorsanız bunun maliyeti 35 lirayı geçiyor. Yani, Bakan tarım kökenli
olmadığı için, muhtemelen üst yönetiminin de tarımla ilgili bir bilgi birikimi
olmadığı için muhtemelen karkas etin ne olduğunu bilmiyor. Karkas etten siz
kemiği çıkardığınızda yüzde 20 fire verir; ısıdan kaynaklanan kaybı
çıkardığınızda yüzde 2 fire verir; damar, sinir vesaireyi çıkardığınızda yüzde
1 fire verir. Hadi, indirmek istiyorsunuz ya, indirmediğiniz o yüzde 8 KDV’yi
de eklediğiniz zaman yüzde 31 ek maliyet gelir kasaba. Dolayısıyla, sizin 32
liraya kıymayı, 34 liraya eti verme şansınız yok. Ancak bir yerde verirsiniz, o
da onlarca yıldır özelleştirdiğiniz et balık kurumlarında verirsiniz, o da dışarıdan
getirdiğiniz Angus eti veya ithal eti verebilirsiniz. Başka, normal kasapta bu
eti bu şekilde satma şansınız yok çünkü sorunu yaratan sizlersiniz, sorunu da
çözme şansınız yoktur. 
Son on yılda yaptığınız şeyi sizinle paylaşalım: Tam
300 bin ton et getirdiniz, 300 bin ton et, karkas et. Tam 4 milyon canlı hayvan
getirdiniz; 2,2 milyon küçükbaş, 1 milyon 800 bin büyükbaş ve buna karşılık tam
4 milyar para ödediniz. İşte sizin AR-GE’niz, işte sizin bütçeniz, işte sizin
üniversiteniz, işte sizin gelişmişliğiniz!
Evet, sorunu yaratanlar sorunu çözemezler. Sevgili
Bakanı buradan uyarıyorum, meraları özelleştireceğine kaba yem sağlayarak
hayvancılığı geliştirebilir. 
Saygılar sunuyorum. (CHP ve HDP sıralarından alkışlar) 
BAŞKAN – Teşekkür ederim.
Aynı mahiyetteki önergeleri oylarınıza sunuyorum…
İDRİS BALUKEN (Diyarbakır) – Karar yeter sayısı…
BAŞKAN – Karar yeter sayısı arayacağım. 
Kabul edenler… Kabul etmeyenler… Karar yeter sayısı
yoktur. 
Birleşime beş dakika ara veriyorum. 
Kapanma Saati: 18.09
BEŞİNCİ OTURUM
Açılma Saati: 18.16
BAŞKAN: Başkan Vekili Ayşe Nur BAHÇEKAPILI
KÂTİP ÜYELER: Fehmi KÜPÇÜ (Bolu), Elif Doğan TÜRKMEN (Adana)
----- 0 -----
BAŞKAN – Sayın milletvekilleri, Türkiye Büyük Millet
Meclisinin 38’inci Birleşiminin Beşinci Oturumunu açıyorum.
97 sıra sayılı Kanun Tasarısı’nın 5’inci maddesi
üzerinde aynı mahiyetteki iki önergenin oylanmasında karar yeter sayısı
bulunamamıştı. Şimdi aynı mahiyetteki önergeleri tekrar oylarınıza sunacağım ve
karar yeter sayısı arayacağım.
Önergeleri oylarınıza sunuyorum: Kabul edenler… Kabul
etmeyenler… Önerge kabul edilmemiştir, karar yeter sayısı vardır.
97 sıra sayılı Kanun Tasarısı’nın görüşmelerine
kaldığımız yerden devam edeceğiz.
Komisyon burada.
Hükûmet burada.
Diğer önergeyi okutuyorum:
Türkiye Büyük Millet Meclisi
Başkanlığına
Görüşülmekte olan (1/540) esas numaralı Araştırma ve
Geliştirme Faaliyetlerinin Desteklenmesi Hakkında Kanun ile Bazı Kanun ve Kanun
Hükmünde Kararnamelerde Değişiklik Yapılmasına Dair Kanun Tasarısı'nın 5’inci
maddesinde geçen "izni" ifadesinin "onayı" şeklinde
değiştirilmesini arz ve teklif ederiz.
Mevlüt Karakaya (Adana) ve
arkadaşları
BAŞKAN – Komisyon önergeye katılıyor mu?
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU BAŞKANI ZİYA ALTUNYALDIZ (Konya) – Katılmıyoruz Sayın
Başkanım.
BAŞKAN – Hükûmet?
BAŞBAKAN YARDIMCISI LÜTFİ ELVAN (Mersin) – Katılmıyoruz
Sayın Başkan.
BAŞKAN – Önerge üzerinde Adana Milletvekili Sayın
Mevlüt Karakaya konuşacak.
Buyurun Sayın Karakaya. (MHP sıralarından alkışlar) 
Sayın milletvekilleri, lütfen sessizliğimizi koruyalım.
MEVLÜT KARAKAYA (Adana) – Sayın Başkan, değerli
milletvekilleri; hepinizi saygıyla selamlıyorum. 
Görüşülmekte olan tasarının 5’inci maddesiyle ilgili
söz almış bulunuyorum. Bu maddede 2547 sayılı Kanun’un 58’inci maddesine bir
bent ekleniyor ve bu bentle üniversite-sanayi iş birliği artırılmaya
çalışılıyor ve bu maksatla, bu kapsamdaki projelerle -araştırma geliştirme
projeleri, tasarım ve yenilik projeleriyle- ilgili olarak öğretim üyelerine
ödenecek ücretlerin ya da gelirlerin vergiden muafiyeti sağlanmaya çalışılıyor.
Yani buradaki amaç, hedef döner sermayeler aracılığıyla üniversitelerde
üretilen bilgilerin üretime aktarılması ancak şu soruyu da sormak lazım: Üretim
nerede, Türkiye’de acaba üreten kaldı mı? 
Bugünlerde et konusunu, et üretimi ve et piyasası
fiyatlarıyla ilgili konuları hep birlikte takip ediyoruz. Diğer alanlarda,
diğer sektörlerde de bir üretim kalmadı çünkü hakikaten bir avanta ekonomisi
var. Hiç kimse üretimi artırmak ya da AR-GE yaparak üretimini daha ileriye
götürecek bir çalışma içerisinde maalesef bulunmuyor çünkü imar rantından
zengin olmak varken, uygulanan on dört yıllık ekonomi politikalarına
baktığımızda sermaye transferlerinin olduğunu görüyoruz ve bunların sonuçlarına
baktığımızda, üreten kesim için üretim yapmak, AR-GE yapmak gerçekten boşa
yapılan bir uğraş hâline geliyor. Öncelikle bizim bu rant ekonomisini, avanta
ekonomisini bir şekilde düzeltmemiz lazım. 
Değerli milletvekilleri, bakın, 2002 yılında
Türkiye’deki servet dağılımına baktığımızda, yüzde 1’lik kesim servetin yüzde
38’ine sahipken -ki yüzde 99’u yüzde 62’ye sahipti- 2014 yılında yüzde 38’den
yüzde 54’e çıkmış. Servet dağılımında ciddi bir şekilde toplum aleyhine bir
gelişme söz konusu, daha doğru bir ifadeyle kötüleşme söz konusu. 
Bunu bir kenara bıraktığımızda, bakın, önümüze
getirilen yasa tasarısına baktığımızda bu yasa tasarısında -komisyon
raporlarını okudum, orada Sayın Bakanın ifadelerine baktım- Hükûmetin yapmayı
planladığı, hedeflediği ifadeleri göremiyoruz. 
Sayın Bakan, sayın milletvekilleri;
bakın, burada, söz konusu maddenin (b) fıkrasındaki kesintilerin ortadan
kaldırılacağı belirtiliyor ve “Bu kapsamda görev yapan öğretim elemanlarına
ödenecek gelirin yüzde 85’i, herhangi bir vergi kesintisi yapılmaksızın ilgili
öğretim elemanına ödenir.” deniyor. Her tarafı çok kötü kaleme alınmış
maalesef. Üniversitelerden görüş alındı mı alınmadı mı, bu nasıl kaleme alındı
bilemiyorum ama Hükûmetin bu yasama faaliyetleri çalışmaları sırasında,
maalesef, bir karakteristik hâline getirdikleri “Dokundurmam.” şeklindeki
uygulamalara da bir son vermek lazım diye düşünüyorum. Komisyon çalışmalarında
da böyle, Genel Kurulda da böyle. 
Buradaki ifade, aslında “ödenecek”
ifadesini çıkararak doğru, amacına, hedefine ulaşabilecek bir ifadedir. Doğru
kaleme alınmamıştır, yanlış bir şeydir. Ben bunu bugün de birkaç döner sermaye
sorumlusuna okuttum, amaçlananı karşılamadığını, hatta farklı anlama geldiğini
hepsi ifade ediyorlar. Onun için, burada, “ödenecek” ifadesinin mutlaka çıkması
gerekiyor. Aksi takdirde, uygulamada, toplam elde edilen gelirlerin yüzde 85’i
öğretim elemanlarına ödenmeyecek veya farklı oranlar yine üniversiteler
tarafından belirlenecek, öğretim elemanına ödenecek olan tutarın da yüzde 85’i
vergiden muaf biçiminde bir uygulamaya gidecek. Bunun önüne geçmek için daha
burada fırsat varken hiç olmazsa bu…
(Mikrofon otomatik cihaz tarafından
kapatıldı)
MEVLÜT KARAKAYA (Devamla) - …“ödenecek”
kelimesini aynı cümle içerisindeki iki “öğretim elemanı”, bir taraftan “ilgili”
diğer taraftan “görevli” ifadesinin olmasına da hiç gerek yoktur. 
Hepinize çok teşekkür ediyor, saygılarımı sunuyorum.
(MHP sıralarından alkışlar) 
BAŞKAN – Teşekkür ederim ben de. 
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir. 
Maddeyi oylarınıza sunuyorum: Kabul edenler… Kabul
etmeyenler… Madde kabul edilmiştir. 
6’ncı maddede üç adet önerge vardır, okutuyorum:
Türkiye
Büyük Millet Meclisi Başkanlığına
Görüşülmekte olan (1/540) esas numaralı Araştırma ve
Geliştirme Faaliyetlerinin Desteklenmesi Hakkında Kanun ile Bazı Kanun ve Kanun
Hükmünde Kararnamelerde Değişiklik Yapılmasına Dair Kanun Tasarısı'nın 6’ncı
maddesinde geçen "ve ihtisas teknoloji geliştirme bölgesinde"
ifadesinin "ve ihtisas teknoloji geliştirme bölgelerinde" şeklinde
değiştirilmesini arz ve teklif ederiz.
 Emin Haluk Ayhan  Mehmet
Necmettin Ahrazoğlu
 Denizli Hatay…
OKTAY VURAL (İzmir) – Önergeyi geri çekiyoruz. 
BAŞKAN – Önerge çekilmiştir. 
Diğer önergeyi okutuyorum:
Türkiye
Büyük Millet Meclisi Başkanlığına
Görüşülmekte olan 97 sıra sayılı Araştırma ve
Geliştirme Faaliyetlerinin Desteklenmesi Hakkında Kanun ile Bazı Kanun Hükmünde
Kararnamelerde Değişiklik Yapılmasına Dair Kanun Tasarısı’nın 6’ncı maddesinde
geçen “ve ihtisas teknoloji geliştirme bölgesinde" ibaresinden önce gelmek
üzere “Organize Sanayi Bölgeleri'nde" ibaresinin eklenmesini arz ve teklif
ederiz.
 Kazım Arslan Tahsin
Tarhan Didem Engin
 Denizli Kocaeli İstanbul
 İrfan Bakır Akif
Ekici Ali Özcan
 Isparta Gaziantep İstanbul
Türkiye
Büyük Millet Meclisi Başkanlığına
Görüşülmekte olan 97 sıra sayılı Kanun Tasarısı’nın
6’ncı maddesinin aşağıdaki şekilde değiştirilmesini arz ve teklif ederiz.
MADDE 6- 25/10/1984 tarihli ve 3065 sayılı Katma Değer
Vergisi Kanununun geçici 20 nci maddesinin (1) numaralı fıkrası "4691
sayılı Teknoloji Geliştirme Bölgeleri Kanununa göre teknoloji geliştirme
bölgesinde ve ihtisas teknoloji geliştirme bölgesinde faaliyette bulunan
girişimcilerin kazançlarının gelir veya kurumlar vergisinden istisna bulunduğu
süre içinde münhasıran bu bölgelerde ürettikleri yazılım geliştirme ve sistem
yönetimi şeklindeki teslim ve hizmetleri katma değer vergisinden
müstesnadır." şeklinde değiştirilmiştir.
 İdris Baluken Mahmut
Toğrul Mehmet Emin Adıyaman
 Diyarbakır Gaziantep
 Iğdır
 Hüda Kaya Kadri
Yıldırım
 İstanbul Siirt
BAŞKAN – Okunan son önergeye Komisyon katılıyor mu? 
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU BAŞKANI ZİYA ALTUNYALDIZ (Konya) – Katılmıyoruz Sayın
Başkan.
BAŞKAN – Hükûmet?
BİLİM, SANAYİ VE TEKNOLOJİ BAKANI FİKRİ IŞIK (Kocaeli)
– Katılmıyoruz Sayın Başkan.
BAŞKAN – Önerge üzerinde Mehmet Emin Adıyaman
konuşacak, Iğdır Milletvekili. 
Buyurun Sayın Adıyaman. (HDP sıralarından alkışlar) 
MEHMET EMİN ADIYAMAN (Iğdır) – Sayın
Başkan, değerli milletvekilleri; hepinizi saygıyla selamlıyorum. 
Değerli milletvekilleri, tabii, AR-GE
çalışmaları esasen inovasyon süreçlerinin en önemli aşaması. Dolayısıyla, bir
mal veya ürünün üretim süreci ve pazara, piyasaya sürülmesinin en önemli, hatta
başlangıç noktası olan hiç kuşkusuz o mal ya da ürünün ya da o metanın
öncelikli aşaması olan bilgi birikiminin oluşması gerekiyor. Tabii, bilgi
birikiminin yoğunlaştığı ve oluştuğu alanlar da hiç şüphesiz üniversitelerdir.
Dolayısıyla, genel anlamda, tüm hatiplerin dile getirdiği gibi, Türkiye’deki
üniversitelerin eğitim düzeyi ortada. Ama, ben, özellikle Iğdır Üniversitesinin
şu anda içinde bulunduğu koşulların bu AR-GE çalışmaları kapsamında huzura
getirilen kanunun amacına uygun bir eğitim düzeyinde olmadığını belirtmek
isterim. 
Değerli arkadaşlar, Iğdır Üniversitesi
2008 yılında kurulmuş bir üniversite. Iğdır coğrafi konumu itibarıyla İran,
Azerbaycan ve Ermenistan’la komşu olan, 3 ülkeyle komşu olan nadir bir ilimiz.
Bu ilimizde kurulan üniversite 2008 yılından bu tarafa geçen süre içerisinde
hâlâ altyapı sorunlarını, bina gibi fiziki sorunlarını halletmiş değil. Daha da
önemlisi, bu üniversitemizde yeterli, nitelikli öğretim elemanı bulunmamaktadır
ve kendisiyle aynı yıllarda kurulmuş benzer üniversitelerle âdeta farklı bir
uygulamaya tabi tutulmaktadır. Yani, Iğdır Üniversitesi ismi itibarıyla
üniversite olmakla beraber, aslında, İstanbul, Ankara gibi batı şehirlerindeki
bir özel kolej düzeyinde bile bir eğitim düzeyine sahip değil. 
Siyasal iktidarın lise mezunlarını salt
“üniversite” adı altında apolitikleştirmek duyarsızlaştırmak ve dört beş yıllık
gibi bir süreci kaybettirmek adına mantar üretir gibi her ilde üniversite
üretmesi, üniversite kurması aslında “üniversite” kavramına, üniversiteden amaç
edinilen bilginin oluşumuna uygun düşmemektedir.
2006 yılı itibarıyla Iğdır’la denk olan
ve aynı yıllarda kurulmuş olan örneğin Osmaniye Üniversitesi eski rakamla 26
trilyon 600 bin, Ardahan Üniversitesi keza 26 trilyon 800 bin, yine Bayburt Üniversitesi
31 trilyon gibi bir bütçeye sahip; buna mukabil Iğdır Üniversitesinin bütçesi
17 trilyon. Yani denk üniversitelerle mukayese ettiğimizde, bu üniversitelerin
bütçelerinin yarısı kadar bir bütçeye sahip ve bütçe ancak personel giderlerine
yetmektedir.
Yine, daha da önemli bir konu: Özlük
hakları Iğdır Üniversitesi tarafından ödenen, doçentlik ve yardımcı doçentlik…
Doktora tezi yapan ama tüm özlük hakları Iğdır Üniversitesince karşılanan fakat
batıdaki üniversitelerde doktoralarını ve doçentlik tezlerini hazırlayanlar bu
süreç bittikten sonra Iğdır Üniversitesine dönmemektedir.
Yine, Iğdır Üniversitesi coğrafik konumu
itibarıyla İran ve Azerbaycan gibi komşu ülkelerden maliyet itibarıyla
Türkiye’deki hocalardan daha ucuz bir maliyete doçent ve profesör temin
etmesine rağmen, Yükseköğretim Kurulu maalesef bu ilgili branşlarda bölüm
açılmasına izin vermemektedir.
Dolayısıyla, üniversitelerde bilimin gelişmesine olanak
sağlayacak altyapıyı, bilimin gelişmesine ve bu AR-GE ve inovasyon süreçlerine
katkı sunacak o bilgi birikiminin oluşmasının temeli olan üniversiteleri
geliştirmediğimiz sürece bu tür kanun tasarıları ancak birkaç üniversitede
eğitim veren hocaların ve yine batıdaki sermaye sınıfının çıkarlarına yaramış
olacaktır, yoksa ülke genelinde istenilen sonucu elde etmemize imkân
vermeyecektir.
Teşekkür ediyor, hepinizi saygıyla selamlıyorum. (HDP
sıralarından alkışlar)
BAŞKAN – Teşekkür ederim Sayın Adıyaman.
İDRİS BALUKEN (Diyarbakır) – Karar yeter sayısı…
BAŞKAN – Karar yeter sayısını arayacağım.
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir, karar yeter sayısı vardır.
Diğer önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 97 sıra sayılı Araştırma ve Geliştirme Faaliyetlerinin Desteklenmesi
Hakkında Kanun ile Bazı Kanun ve Kanun Hükmünde Kararnamelerde Değişiklik
Yapılmasına Dair Kanun Tasarısı’nın 6’ncı maddesinde geçen “ve ihtisas
teknoloji geliştirme bölgesinde” ibaresinden önce gelmek üzere “Organize Sanayi
Bölgeleri'nde” ibaresinin eklenmesini arz ve teklif ederiz.
Ali Özcan (İstanbul) ve
arkadaşları
BAŞKAN – Komisyon önergeye katılıyor mu?
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU BAŞKANI ZİYA ALTUNYALDIZ (Konya) - Katılmıyoruz Sayın Başkan.
BAŞKAN – Hükûmet?
BİLİM, SANAYİ VE TEKNOLOJİ BAKANI FİKRİ IŞIK (Kocaeli)
- Katılmıyoruz Sayın Başkan.
BAŞKAN – Önerge üzerinde İstanbul Milletvekili Sayın
Ali Özcan konuşacak. 
Buyurunuz Sayın Özcan. (CHP sıralarından alkışlar)
ALİ ÖZCAN (İstanbul) – Sayın Başkan, değerli
milletvekilleri; bugün gerçekten AR-GE’yle ilgili maddeleri görüşmek üzere
burada toplanmış bulunuyoruz. Tabii ki gelişmiş ülkelerde ve gelişmekte olan
ülkelerde AR-GE çok önemli bir şeydir. 
Ama bugün Türkiye’de doğu ve güneydoğuda yaşanan bu
çatışmalı dönemde ve orada devlet ve Özel Harekât ile PKK arasına sıkışmış
halkımızın bu durumu varken ben Cumhuriyet Halk Partisi milletvekili olarak
sizlere sesleniyorum: Gelin bu konunun araştırmasını ve geliştirmesini yapalım.
Gelin bu konuda biz birlikte hareket edelim. Gelin Mecliste diyalogla ve
birbirimizin düşüncesini alarak doğu ve güneydoğuda yaşayan halkımızın
sıkıntılarına çözüm bulalım. Orada bir çatışma hâli var. Darbe ve sıkıyönetim
dönemlerinde bile bu kadar uzun süre sokağa çıkma yasağı yokken, halkımız orada
yetmiş günden daha fazla bir zaman evinden dışarı çıkamamakta, yerinden
yurdundan edilmekte ve bu çatışma ortamı, bizim -işte, Sur’da- tarihî
eserlerimizi, kültürel varlıklarımızı yok etmekte. Elbette orada şehitlerimiz
var, elbette askerlerimiz ölüyor, elbette polisler ölüyor ama orada bu
çatışmalı ortamda sivil halkımız da ölüyor; çocuklar ölüyor, anneler ölüyor,
kadınlarımız ölüyor. Bunların ölümü Hükûmetin aczini ifade eder. Bir an evvel
bu çatışmasızlık ortamını yaratabilmek için Mecliste diyalog hâlinde olmamız
lazım, birlikte hareket etmemiz lazım ve bu sorunların çözümünü ısrarla
birlikte takip etmemiz, ısrarla birlikte talep etmemiz lazım. Barışın ve
hukukun üstünlüğünü egemen kılmak için birlikte hareket etmemiz lazım. Evet,
Doğu ve Güneydoğu Anadolu’ya gittik, orada gördük, esnaf kan ağlıyor, halkımız
kan ağlıyor. Sur’daki bütün tarihî, kültürel eserler yok edilmiş hem de tankla,
topla yok edilmiş. Ve orada gördüğümüz manzara şudur arkadaşlar: Biz yeniden
orayı canlandırmaya kalksak en az beş yıl, altı gerekli, belki de on yıl
gerekli. Buna hakkımız var mı? 90’lı yıllarda biz köylerden boşalttık
insanlarımızı, şimdi ilçelerden boşaltıyoruz, ilçelerimizi yok ediyoruz. Buna
hakkımız var mı değerli arkadaşlar? Oradaki halkımız bir şey istiyor, diyor ki:
“Temel hak ve özgürlükler konusunda ben eşit vatandaş olmak istiyorum. Batıda
ne varsa, batının ne değerleri varsa -entelektüel değerleri de dâhil- onları
ben sizinle birlikte yaşamak istiyorum.” Bu halkımızın istediği, doğu ve
güneydoğudaki halkımızın istediği çok mu arkadaşlar? Yaşam hakkı istiyor, en
temel hakkı insanın yaşam hakkı. “Ölmek istemiyorum.” diyor ve “Yarınlarda
çocuklarım ölmesin, analar ölmesin ve ben istediğim gibi doğuyla batıyla
kardeşçe yaşamak istiyorum…” 
Değerli arkadaşlar, biz burada Mecliste konuşurken
birbirimize güvenmiyoruz. Burada arkadaşlarımız bir şeyi diyorlarsa eğer
buradaki arkadaşlarımız karşı çıkıyorsa, buradaki arkadaşlarımız buradaki
arkadaşlarımızın düşüncesinde eğer yanlışlık buluyorlarsa… Kaç sefer araştırma
önergesi verdik, bunun araştırma önergesi olmasına da gerek yok, gelin, bir
komisyon kuralım ve bütün partilerin birlikte hareket ettiği ve birlikte
değerlendirdiği doğu ve güneydoğu raporunu burada, Mecliste halkımıza sunalım. 
(Mikrofon otomatik cihaz tarafından kapatıldı) 
BAŞKAN – Teşekkür ederim Sayın Özcan...
ALİ ÖZCAN (Devamla) – Elbette hendekler kapatılsın
diyoruz, elbette silahlar sussun diyoruz ama operasyonlar da dursun diyoruz.
Yaşanan her şeye rağmen halk karşı karşıya gelmek istemiyor.
BAŞKAN – Sayın Özcan, teşekkür ederim…
ALİ ÖZCAN (Devamla) – Halk kardeşçe yaşamak istiyor,
halk “Hukuktan başka bir alternatifimiz yok, hukuk herkese lazım.” diyor.
1990’lı yıllarda… Söyledim onu. Huzur ortamı ve istikrar istiyor. AR-GE demek
sermayeyi ilgilendiren bir konu ve sermaye dediğiniz zaman huzur ortamı olmadan
sermaye oraya gitmez, onun için bir an evvel o sermayenin oraya gidebilmesi
için…
BAŞKAN – Sayın Özcan, toparlar mısınız lütfen?
ALİ ÖZCAN (Devamla) – Sayın Bakanımız
gitti, Mardin’de dedi ki: “Sıfır kredi esnafa.” Yahu huzur yoksa, güven yoksa,
o güven ortamını siz yaratamamışsanız sıfır krediyle siz para verseniz ne
yapacak esnaf? Hiçbir şekilde bir şey yapamaz. Sıkıntının kaynağı ekonomik
değildir, sıkıntının kaynağı siyasaldır. Onun için de bu mesele bu Mecliste
çözülmelidir.
BAŞKAN – Sayın Özcan, teşekkür ederim.
ALİ ÖZCAN (Devamla) – Siz çözeceksiniz, biz çözeceğiz,
siz çözeceksiniz. Hepimiz kardeşiz. Bu memleketin bize ihtiyacı var. Bu Meclis
bunu yapacak güçtedir. (CHP ve HDP sıralarından alkışlar)
BAŞKAN – Teşekkürler Sayın Özcan.
ALİ ÖZCAN (Devamla) – Asla, asla buradaki olayları bir
başkanlık sürecine bağlamamamız lazım. Sayın Cumhurbaşkanımıza buradan
sesleniyorum: Ekvador’a da gitsin, Peru’ya gitsin ama en sonunda, en sonunda
gelsin, doğu ve güneydoğuda barış türkülerini birlikte söyleyelim. (CHP ve HDP
sıralarından alkışlar)
İSMAİL TAMER (Kayseri) – HDP’ye, oraya söyle!
BAŞKAN – Sayın Özcan, teşekkür ederim; önergeyi
oylayacağım, lütfen...
ALİ ÖZCAN (Devamla) – Hepinize teşekkür ediyorum.
Sabrınızı taşırdım, zamanımı aşırdım ama şu an çok doluyum, daha çok şeyler
konuşacağız. 
BAŞKAN – Bir sonraki önergede, lütfen Sayın Özcan.
ALİ ÖZCAN (Devamla) – Gelin, beraber bir komisyon
kuralım, Doğu Anadolu’ya gidelim, yerinde inceleyelim; var mısınız, buyurun
gelin. (CHP sıralarından alkışlar; AK PARTİ sıralarından gürültüler)
BAŞKAN – Önergeyi oylarınıza sunuyorum: Kabul
edenler... Kabul etmeyenler... Önerge kabul edilmemiştir.
Maddeyi oylarınıza sunuyorum: Kabul edenler... Kabul
etmeyenler... Madde kabul edilmiştir.
7’nci maddede üç adet önerge vardır, okutuyorum: 
Türkiye Büyük Millet Meclisi
Başkanlığına
Görüşülmekte olan 97 sıra sayılı Kanun Tasarısı’nın
7’nci maddesinde yer alan “yenilik” ibaresinin “inovasyon” şeklinde
değiştirilmesini arz ve teklif ederiz.
 İdris Baluken Mahmut
Toğrul Hüda Kaya
 Diyarbakır Gaziantep İstanbul
 Kadri Yıldırım Filiz
Kerestecioğlu Demir Mehmet Emin Adıyaman
 Siirt İstanbul Iğdır
Türkiye Büyük Millet Meclisi
Başkanlığına
Görüşülmekte olan (1/540) esas numaralı Araştırma ve
Geliştirme Faaliyetlerinin Desteklenmesi Hakkında Kanun ile Bazı Kanun ve Kanun
Hükmünde Kararnamelerde Değişiklik yapılmasına Dair Kanun Tasarısı’nın 7’nci
maddesinde geçen “beş” ifadesinin “on” şeklinde değiştirilmesini arz ve teklif
ederiz.
 Emin Haluk Ayhan Mehmet
Necmettin Ahrazoğlu Muharrem Varlı
 Denizli Hatay Adana
 Fahrettin Oğuz Tor Yusuf
Halaçoğlu Zühal Topcu
 Kahramanmaraş Kayseri Ankara
 Mehmet Erdoğan
 Muğla
Türkiye Büyük Millet Meclisi
Başkanlığına
Görüşülmekte olan 97 sıra sayılı Araştırma ve
Geliştirme Faaliyetlerinin Desteklenmesi Hakkında Kanun ile Bazı Kanun ve Kanun
Hükmünde Kararnamelerde Değişiklik Yapılmasına Dair Kanun Tasarısı’nın 7’nci
maddesinin aşağıdaki şekilde değiştirilmesini arz ve teklif ederiz. 

 Kazım Arslan Tahsin
Tarhan Didem Engin
 Denizli Kocaeli İstanbul

 İrfan Bakır Akif
Ekici Erkan Aydın
 Isparta Gaziantep Bursa
"MADDE 7- 12/4/1990 tarihli ve 3624 sayılı Küçük
ve Orta Ölçekli İşletmeleri Geliştirme ve Destekleme İdaresi Başkanlığı
Kurulması Hakkında Kanuna aşağıdaki madde eklenmiştir.
"EK MADDE 1 - Başkanlık tarafından yürütülen
araştırma ve geliştirme, tasarım ve yenilik faaliyetlerinde görev yapmak üzere
4/11/1981 tarihli ve 2547 sayılı Yükseköğretim Kanunu'nun 38’inci maddesi çerçevesinde
görevlendirilen öğretim elemanları ile kamu görevlilerine ve uzmanlığı ile
ilgili olmak kaydıyla hizmetinden yararlanılacak diğer kişiler için yapılacak
harcamalar Başkanlık bütçesinden gerçekleştirilir. Bu kapsamda görevlendirilen
öğretim elemanları ile kamu görevlisi olmayan alanında uzman diğer kişilere
harcırah giderleri içinde olmak kaydı ile 2547 sayılı Kanunun 38’inci
maddesinde öngörülen tutarın beş katını aşmamak kaydıyla diğer kanunlardaki
düzenleme ve kısıtlamalara tabi olmaksızın her yıl Başkanlıkça belirlenecek
tutar üzerinden doğrudan görevlendirilen kişiye ödeme yapılır. Bu Kanun ile
2547 sayılı kanuna göre görevlendirileceklerin asli görevlerine ait aylık,
ücret, ödenek, her türlü zam ve tazminatları ile diğer mali ve sosyal hakları
ödenmeye devam edilir. Bu madde kapsamında görevlendirilen öğretim elemanlarına
yapılacak olan ödemeler döner sermaye kesintisinden etkilenmez." 
BAŞKAN – Okunan son önergeye Komisyon katılıyor mu?
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU BAŞKANI ZİYA ALTUNYALDIZ (Konya) – Katılmıyoruz Sayın
Başkan.
BAŞKAN – Hükûmet?
BİLİM, SANAYİ VE TEKNOLOJİ BAKANI FİKRİ IŞIK (Kocaeli)
– Katılmıyoruz Sayın Başkan.
BAŞKAN – Önerge üzerinde Bursa Milletvekili Sayın Erkan
Aydın konuşacak. 
Buyurun Sayın Aydın. (CHP sıralarından alkışlar) 
Sayın milletvekilleri, rica etsem, lütfen biraz sessiz
olabilir miyiz.
ERKAN AYDIN (Bursa) – Sayın Başkan, değerli
milletvekilleri; 97 sıra sayılı Kanun Tasarısı’nın 7’nci maddesi üzerinde
verilen önergeyle ilgili söz almış bulunmaktayım. 
7’nci madde bu kanunun maddeleri içerisinde suistimale
en açık, muğlak ifadelerin yer aldığı düzenlemelerinden bir tanesidir. Bu
nedenle, grubumuz bu maddeye muhalefet şerhi koymuştur. 
Küçük ve Orta Ölçekli İşletmeleri Geliştirme ve
Destekleme İdaresi Başkanlığının yürüteceği araştırma, geliştirme ve yenilik
faaliyetleri için yapılacak harcamalarda kişilere ya da hizmet satın almalar
için kullanılacak muğlak ifadeler yolsuzluklara yol açma tehlikesi
taşımaktadır. Ayrıca, tasarının öğretim üyeleri ve kamu görevlileri için ödenek
sağlama kısmına “hizmetten yararlanacak diğer kişiler için yapılacak” ibaresi
bu konuda uzman olmayan kişilerin de istihdamına yol açabilecek ve hak etmediği
kaynakları kullanmasına neden olabilecektir. Ayrıca, projeyi amacından
çıkaracak başka bir boşluk da “her türlü süreçte” ibaresinin bu kanundan
çıkartılması gerekmektedir. Bu iki konu, bu maddenin suistimale açık olmasıyla
ilgili çok büyük sıkıntılar içermektedir. 
Konu hassastır çünkü KOBİ’lere verilen destek yıllardır
yolsuzluk iddialarını da beraberinde taşımaktadır. İktidar partisi, KOBİ’lere
verilen desteği parti çıkarı olarak görmekte, devlet kesesinden dağıtmaktadır.
Bir girişimcinin KOSGEB’ten hibe ya da kredi alabilmesi için AKP il merkezi ya
da ilçe başkanlıklarından icazet alması gerekmektedir. KOSGEB hakkında ortaya
atılan yolsuzluk iddiaları defalarca Genel Kurulda ifade edilmesine rağmen
herhangi bir soruşturma açılmamıştır maalesef. İktidar partisinin bu
vurdumduymazlığı kimi çevrelere cesaret vermiş, şimdi de KOSGEB’ten nemalanan
bir sürü dolandırıcı türemiştir. Kendilerini danışman şirket olarak tanıtan
dolandırıcılar, KOSGEB’in hibelerinden yararlanmak isteyen girişimcilere destek
garantisi vadederek hem fikrini hem parasını hem de projesini çalmaktadır.
Dolandırıcıların KOSGEB’in girişimcilere sağladığı 50 bin liralık hibe desteği
için proje çalışmalarında yardımcı oldukları ileri sürülmektedir. Bu aşamada
fikrini danışman şirkete anlatan girişimciler, projelendirme çalışması için de şirkete
ayrıca 500 lira para ödemektedir. Kendini girişimciye danışman şirket olarak
tanıtan dolandırıcılar tüm bu işlemleri İnternet ve telefon üzerinden
yönetmekte, aradan geçen zaman içerisinde de kimseye ulaşılamayarak burada
girişim için başvuran destekçiler zarar görmektedir. Bunu ben söylemiyorum,
KOSGEB Başkanı Recep Biçer söylüyor. Başkan diyor ki: “Birçok İnternet sitesinde
hibe kredi almanın püf noktaları.” şeklinde yönlendirmeler yapılıyor. Bunun
için KOSGEB’in ağır şartlar uyguladığı ve en ufak bir hatada kesinlikle kredi
alınamadığını belirtiyor; bunun için de danışmanlık yapılıyor iddiasını ileri
sürüyor. Bu dolandırıcılar hakkında da nasıl bir takip yapılıyor, bilmiyoruz.
Daha önceki yıllarda KOSGEB’te büyük vurgunlar yapılmış ama tahkikatlar bir
türlü sonuçlanmamıştı. Örneğin, bundan üç yıl önce Eskişehir’de 2006 yılında
yayınlanan bir araştırmayı “kopyala yapıştır” yöntemiyle Gaziantep’te yapılmış
anket gibi göstererek KOSGEB’in binlerce lirası dolandırıldı. Gaziantep’te
KOSGEB, KOBİ’lerin işlerini geliştirmesi için yüzde 60’ı hibe olmak üzere 250
bin liraya kadar proje desteği verdi. KOSGEB’in desteğinden faydalanmak üzere
Gaziantep’te 2 binin üzerinde firma başvurdu ve bununla birlikte de yolsuzluk
iddiaları gündeme geldi. İsmini vermeyeceğim bir şirket buradan ciddi oranda
zarar gördü. Aynı günlerde Gaziantep’te yürütülen denetim ve soruşturma
sonucunda da savcılık 70 tane dosyaya el koyarak bu dosyalarda ciddi anlamda
usulsüzlük tespit etti. 
Şimdi, KOBİ desteklerinde yapılan bu kadar usulsüzlük
var iken söz konusu maddede muğlak ifadelerin olması yeni suistimallere
davetiye çıkaracağı için bu iki ifadenin 7’nci maddeden çıkarılmasını talep
ediyor, Komisyonumuz da bu maddeye şerh koymuş bulunuyoruz. 
Bütün milletvekillerine saygılar sunuyorum. (CHP
sıralarından alkışlar) 
BAŞKAN – Teşekkür ederim. 
Sayın Bakan bir açıklama istedi. 
Buyurun. 
V.- AÇIKLAMALAR (Devam)
6.- Bilim, Sanayi ve Teknoloji Bakanı Fikri Işık, Bursa
Milletvekili Erkan Aydın’ın 97 sıra sayılı Kanun Tasarısı’nın 7’nci maddesiyle
ilgili önerge üzerinde yaptığı konuşmasındaki bazı ifadelerine ilişkin
açıklaması 
BİLİM, SANAYİ VE TEKNOLOJİ BAKANI FİKRİ IŞIK (Kocaeli)
– Sayın Başkanım, sayın hatibin konuşmasında ortaya koyduğu yolsuzluk
iddialarıyla ilgili konu, çok kısa bir açıklama gerektiren bir konu. 
Bu noktada şunu özellikle ifade etmek isterim: KOSGEB,
KOBİ’leri destekleyen ve çok ciddi, KOBİ’lere destek veren bir kurum. Bu
kurumun hukuk ve mevzuat içerisinde yürütülmesi esastır. Uygulamada herhangi
bir yanlışlık yapılırsa bu yanlışlığın tespitini önce KOSGEB’in teftiş kurulu,
Bakanlığımızın teftiş kurulu ve hukuk sistemi içerisinde takibi de bizim temel
görevimizdir. Biraz önce sayın vekilin ortaya koyduğu konuların tamamı şu anda
hukuk içerisinde incelenmektedir. Hukukun biz de yakinen takibini yapıyoruz.
Hiçbir şekilde kurumda yolsuzluğa müsaade etmeyiz. Yolsuzluğa teşebbüs eden
veya böyle bir iddia olduğu zaman da bu, her şekilde hukuk zemininde sonuna
kadar takip edilir, bunun da biz takipçisiyiz. Gaziantep’te dediğiniz,
Denizli’de oldu ve bir iki ilimizde olan bu tip iddialar şu anda hukukun
denetiminde devam etmektedir.
BAŞKAN – Teşekkür ederim. 
XI.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
1.- Araştırma ve Geliştirme Faaliyetlerinin
Desteklenmesi Hakkında Kanun ile Bazı Kanun ve Kanun Hükmünde Kararnamelerde
Değişiklik Yapılmasına Dair Kanun Tasarısı (1/540) ve Sanayi, Ticaret, Enerji,
Tabii Kaynaklar, Bilgi ve Teknoloji Komisyonu Raporu (S. Sayısı: 97) (Devam)
BAŞKAN - Önergeyi oylarınıza sunuyorum: Kabul edenler…
Kabul etmeyenler… Önerge kabul edilmemiştir.
Diğer önergeyi okutuyorum:
Türkiye Büyük Millet Meclisi
Başkanlığına
Görüşülmekte olan (1/540) esas numaralı Araştırma ve
Geliştirme Faaliyetlerinin Desteklenmesi Hakkında Kanun ile Bazı Kanun ve Kanun
Hükmünde Kararnamelerde Değişiklik yapılmasına Dair Kanun Tasarısı’nın 7’nci
maddesinde geçen “beş” ifadesinin “on” şeklinde değiştirilmesini arz ve teklif
ederiz.
Zühal Topcu (Ankara) ve
arkadaşları
BAŞKAN – Komisyon önergeye katılıyor mu?
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU BAŞKANI ZİYA ALTUNYALDIZ (Konya) – Katılmıyoruz Sayın
Başkan.
BAŞKAN – Hükûmet?
BİLİM, SANAYİ VE TEKNOLOJİ BAKANI FİKRİ IŞIK (Kocaeli)
– Katılmıyoruz Sayın Başkan.
BAŞKAN – Önerge üzerinde Ankara Milletvekili Sayın
Zühal Topcu konuşacak.
Buyurun Sayın Topcu. (MHP sıralarından alkışlar)
ZÜHAL TOPCU (Ankara) – Sayın Başkan, değerli
milletvekilleri; gelişmiş ülkelerin en önemli göstergelerinden bir tanesi de
üniversiteler. Tabii ki, üniversiteler derken “üniversite” kavramını canlı
tutan ve ayakta tutan da insan unsuru olmaktadır. Burada da özellikle lokomotif
olarak baktığımızda, akademisyenlere, burada ders veren, hocalık yapan
şahsiyetlere sunulan hizmetler önem arz etmektedir. Bir üniversite kurulma
aşamasında baktığımızda, üç boyutuyla gerçekten başarılı olarak hizmet sunması
lazım. Bunlardan bir tanesi, altyapı boyutuyla… Bir üniversite kurulacağı zaman
özellikle altyapısının, burada hem öğrencilere hem de öğretmenlere hizmet
götürmesi lazım. Sosyal ihtiyaçların giderilebileceği, birtakım teknolojik
altyapıların sunulabileceği yatırımların olması gerekiyor. 
Şimdi… (Gürültüler)
Sayın Başkan, ikaz eder misiniz lütfen.
BAŞKAN – Sayın milletvekilleri, sessiz kalmanızı rica
ediyorum. Sayın konuşmacı rahatsız oldu, haklıdır. 
Buyurun. 
ZÜHAL TOPCU (Devamla) – Bu altyapı problemleri
giderildikten sonra diğer önemli unsurlardan bir tanesi de hocalara sağlanacak
olan, ödenecek olan, emeklerinin karşılığı olan da ücret boyutudur. Acaba bu
ücret boyutu bu emeği ne kadar karşılamaktadır? Bir öğretim elemanını da bir
insan olarak, bir sosyal varlık olarak kabul ettiğinizde, ihtiyaçlarının
giderilmesi gerekmektedir. Şu anda üniversitelerde bir öğretim elemanının
verdiği hizmet karşılığında aldığı ücret, gerçekten onun ihtiyaçlarını
karşılamaya yetmemektedir. Bu aynı zamanda bir aile sahibidir, bunun aynı
zamanda bir sosyal yaşantısı vardır, bu aynı zamanda -bu öğretim elemanı- kendi
alan çalışmasını da yürütmek zorundadır; kitap almak zorundadır, kongrelere
katılmak zorundadır. Bütün bunlar için üniversiteler çok fazla katkı yapmadığı
için bunları da cebinden karşılamak zorundadır. 
Önemli sorunlardan bir tanesi de, “yönetim iklimi”
dediğimiz, kendisini mutlu ve rahat hissedebileceği ortamların olması. Şu anda
üniversitelere baktığımızda, öğretim elemanları kadro tehdidiyle karşı
karşıyadır. Özellikle öğretim üyesi olmanın ilk adımlarından bir tanesi olan
araştırma görevliliği kadrosunda olan arkadaşlar gerçekten huzursuzdur.
Doktoraları bittiği zaman bir kadro güvencesi bulunmamaktadır. Doktoraları
bittikten sonra boşta kalıp kadro tahsis edilmemektedir. Bunun yerine, biat
kültürü geliştiği için, liyakat yerine sadakat kültürü geliştiği için ve yandaş
kültürü geliştiği için, gerçekten, bilimsel liyakat dikkate alınmayıp iktidara
yakınlık baz alınmaktadır. Şimdi böyle bir yapıyla ne kadar bilimsel çalışma
yapılabilir, bunları da sizin takdirinize bırakıyoruz. 
Özellikle Dünya Ekonomik Forumunun Küresel Rekabet Endeksi’ne
baktığımızda, 2015 yılı verilerine baktığımızda, 140 ülke arasında Türkiye
ortalama olarak 51’inci sırada yer alıyor. Özellikle sağlık ve ilköğretim
açısından bakıldığında Türkiye 73’üncü sırada, yükseköğretim ve eğitim
sıralamasında 55’inci sırada, iş gücü piyasası yeterliliği açısından 127’nci
sırada, teknolojik hazırlık açısından 64’üncü sırada yer almaktadır ve
inovasyon açısından da 60’ıncı sırada yer alıyor. 
Şimdi, bu açıdan bakıldığında, her bölgeye, her şehre
üniversite kurma ile övünen bir iktidarın üniversite kalitesinden, hocalara ve
öğrencilere sunduğu hizmet açısından değerlendirmesi bir kenara
bırakılmaktadır. Üniversiteleri öğrenciyle doldurmak yetmiyor, gerçekten bu
öğrencilerin buradan donanımla mezun olması lazım ve gerçekten donanımlı
öğretim elemanları tarafından da yetiştirilmesi lazım.
Teşekkür ediyoruz. (MHP sıralarından alkışlar) 
BAŞKAN – Sayın Topcu, teşekkür ederim.
Önergeyi oylarınıza sunuyorum: Kabul edenler... Kabul
etmeyenler... Önerge kabul edilmemiştir. 
Diğer önergeyi okutuyorum: 
Türkiye Büyük Millet Meclisi
Başkanlığına
Görüşülmekte olan 97 sıra sayılı Kanun Tasarısı’nın
7’nci maddesinde yer alan “yenilik” ibaresinin “inovasyon” şeklinde
değiştirilmesini arz ve teklif ederiz.
Mahmut Toğrul (Gaziantep) ve
arkadaşları
BAŞKAN – Komisyon önergeye katılıyor mu? 
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU BAŞKANI ZİYA ALTUNYALDIZ (Konya) – Katılmıyoruz Sayın
Başkanım. 
BAŞKAN – Hükûmet?
BİLİM, SANAYİ VE TEKNOLOJİ BAKANI FİKRİ IŞIK (Kocaeli)
– Katılmıyoruz Sayın Başkan.
BAŞKAN – Önerge üzerinde Gaziantep Milletvekili Sayın
Mahmut Toğrul konuşacak.
Buyurun Sayın Toğrul. (HDP sıralarından alkışlar) 
MAHMUT TOĞRUL (Gaziantep) – Sayın Başkan, değerli
milletvekilleri ve Genel Kurulun sevgili emekçileri; hepinizi saygıyla
selamlıyorum.
Aslında sözlerime başlamadan önce, biraz önce CHP’li
hatibin -sanırım bölgeye gitmişti, Ali Özcan- burada dile getirdiği tüm
ifadelere katıldığımızı, altına imza attığımı ifade etmek isterim.
Değerli arkadaşlar, AR-GE ve tasarım
faaliyetlerinden bahsediyoruz. Bu AR-GE ve tasarım faaliyetlerinin bilimsel
ölçüm ve değerlendirmelerini yapan kurumlarımız var. Bunların başında TÜBİTAK
geliyor, TÜBA geliyor. Dün TÜBİTAK’ın ne hâlde olduğunu ifade etmeye çalıştım,
bugün TÜBA hakkında, TÜBA’nın ne yaptığını, TÜBA’nın ne olduğunu anlatmaya
çalışacağım, AKP döneminde TÜBA ne hâle geldi bunu ifade etmeye çalışacağım. 
Değerli milletvekilleri, bilimsel
kurullar ülkelerin prestijli yapılarıdır. Bu prestiji de başta özerk
olmalarıyla, gerektiğinde devleti ve hükûmeti eleştirerek ilerlemeye ve
yanlışları düzeltmek için sağlayacakları katkıyla bunu sağlarlar. Bu
kurullardaki bilim insanlarının yetkinlikleri eğer doğru tespit edilirse
tartışmaya kapalı olur, farklı ekollerden de olsalar kendi alanlarında bilime
yol açan, bilime katkı yapan akademisyenlerden oluşmuş olurlar. 
TÜBA, tabii ki dünyada benzerleri esas
alınarak oluşturulmaya çalışılmış bir kurum, ancak AKP’nin yaptığı değişikle
TÜBA, özerk bir yapıyı bırakın neredeyse atamayla işletilen bir devlet
dairesine dönüştürülmüştür. Bugün TÜBA’daki üyelerin üçte 1’ini Hükûmet, üçte
1’ini YÖK ve kalanını da asli üyeler seçiyor. Aslında toplamda
değerlendirdiğinizde, Hükûmetin bir arka bahçesi anlamına geliyor. Başkanı da
üçlü kararnameyle Başbakan, Cumhurbaşkanı ve Bilim, Sanayi ve Teknoloji Bakanı
tarafından atanıyor. Bu yönüyle devlet dairesi olmaktan başka aslında TÜBA’nın
bir özelliği de kalmıyor. Bu atamaları protesto eden onlarca, yüzlerce
akademisyen maalesef TÜBA üyeliğinden istifa etmek durumunda kalmışlardır. 
Özerk olmayan bir kurumun akademisyenlere öğrenim
destekleri ve kurumun yapısından ötürü de vereceği hizmet sorgulamaya açık hâle
gelecektir. Atamayla yükselen bilim insanlarının bilimsel bilgiye değil
liyakate dayalı bir sistemi benimsemesi seçim kriterinde de benzeri bir eğilim
göstermelerine sebep olacaktır.
Değerli arkadaşlar, maalesef bilimsel kurumlar AKP
iktidarı döneminde tamamen birer kadrolaşma alanı olarak seçilmiştir.
Bir diğer önemli şey, maalesef, TÜBA oluşturulurken de
tekçi bir yapıyla oluşturulmuştur. TÜBA’nın görevleri arasında Türkçeyi bilim
dili olarak geliştirmek önerilmiştir. Hâlbuki ülkemiz çok dilli, çok kültürlü,
çok farklı inançta bir ülkedir. Dolayısıyla bu coğrafyadaki farklı dillerin de
farklı kültürlerin de inceleme alanına dâhil edilmesi gerekiyor. Oysa TÜBA
sadece Türkçeyle ve Türkçeyi geliştirmekle ilgilendiği için, maalesef, örneğin
ülkemizin nereden bakarsanız bakın yüzde 30-40’ının konuştuğu Kürtçenin bilim
dili olarak geliştirilmesini görevleri arasında görmüyor. 
Şimdi, öyle bir şey ki, akademik ortamda örneğin
Kürtçeyle eğitim yapılamadığı gibi, zaman zaman, AKP’li sözcüler, işte, “Ana
dilinde eğitim hakkı verdik.” gibi aslında gerçeği ifade etmeyen birtakım
ifadeler kullanmaktadır. Özel eğitim kurumları kurduğunu söylüyorlar Kürtçe
eğitim veren. Bir tane saysınlar değerli arkadaşlar. Özel eğitim kurumlarını
maalesef devletin yapılarına rağmen bizler kendimiz kurduk, kendimiz oluşturduk
ve devlet de her şeyiyle şu anda o kurumları kapatmak için elinden geleni
yapıyor. Böyle kurumların mutlak bir şekilde Kürtçeyle eğitim yapan bir
üniversiteyi de önüne koymak görevi olmalıdır. Çünkü Kürt vatandaşlarımız da
vergi veriyorlar ve kendi ana dilinde eğitim hakkı almak istiyorlar.
Dolayısıyla bu ülkenin…
(Mikrofon otomatik cihaz tarafından kapatıldı) 
MAHMUT TOĞRUL (Devamla) – …kurumları da bu ihtiyacı
karşılayacak çabaların içerisinde olmalıdır. En kısa zamanda ana dilinde eğitim
yapan bir üniversiteye bu ülkede ihtiyaç olduğunu belirtiyorum.
Saygılar sunuyorum. (HDP sıralarından alkışlar)
BAŞKAN – Teşekkür ederim Sayın Toğrul. 
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir.
Maddeyi oylarınıza sunuyorum: Kabul edenler... Kabul
etmeyenler... Madde kabul edilmiştir.
8’inci maddede üç adet önerge vardır, okutuyorum:
Türkiye Büyük Millet Meclisi
Başkanlığına
Görüşülmekte olan 97 sıra sayılı Kanun Tasarısı’nın
8’inci maddesinin "cc" bendinde yer alan "herhangi"
ifadesinin madde metninden çıkarılmasını arz ve teklif ederiz.
 İdris Baluken Mahmut
Toğrul Mehmet Emin Adıyaman
 Diyarbakır  Gaziantep Iğdır
 Hüda Kaya Kadri
Yıldırım Müslüm Doğan
 İstanbul Siirt İzmir
Türkiye Büyük Millet Meclisi
Başkanlığına
Görüşülmekte olan 97 sıra sayılı Araştırma ve
Geliştirme Faaliyetlerinin Desteklenmesi Hakkında Kanun ile Bazı Kanun ve Kanun
Hükmünde Kararnamelerde Değişiklik Yapılmasına Dair Kanun Tasarısı’nın 8’inci
maddesinin "o)" bendinin aşağıdaki şekilde değiştirilmesini arz ve
teklif ederiz.
 Kazım Arslan Tahsin
Tarhan Didem Engin
 Denizli Kocaeli İstanbul
 İrfan Bakır Akif
Ekici Turabi Kayan
 Isparta Gaziantep Kırklareli
"o) Teknisyen: Mühendislik, fen ve sağlık
bilimleri alanında yüksek öğrenim görmüş ya da meslek lisesi veya meslek
yüksekokullarının tasarım teknik, fen veya sağlık bölümlerinden mezun, teknik
bilgi ve deneyim sahibi kişileri,"
Türkiye Büyük Millet Meclisi
Başkanlığına
Görüşülmekte olan Araştırma ve Geliştirme
Faaliyetlerinin Desteklenmesi Hakkında Kanun ve Kanun Hükmüne Kararnamelerde
Değişiklik yapılmasına Dair Kanun Tasarısı’nın 8’inci maddesinde yer alan z,
aa, bb, cc bentlerinin madde metninden çıkarılmasını arz ederiz.
 Mehmet Necmettin Ahrazoğlu Emin
Haluk Ayhan Ruhi Ersoy
 Hatay Denizli Osmaniye
 Mustafa Mit Celal
Adan Nuri Okutan
 Ankara İstanbul Isparta
BAŞKAN – Okunan son önergeye Komisyon katılıyor mu?
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU BAŞKANI ZİYA ALTUNYALDIZ (Konya) – Katılmıyoruz Sayın
Başkan.
BAŞKAN – Hükûmet?
BİLİM, SANAYİ VE TEKNOLOJİ BAKANI FİKRİ IŞIK (Kocaeli)
– Katılmıyoruz Sayın Başkanım.
BAŞKAN – Önerge üzerinde Hatay Milletvekili Mehmet
Necmettin Ahrazoğlu konuşacak.
Buyurun Sayın Ahrazoğlu. (MHP sıralarından alkışlar)
MEHMET NECMETTİN AHRAZOĞLU (Hatay) - Sayın Başkan,
değerli milletvekilleri; 97 sıra sayılı Araştırma ve Geliştirme Faaliyetlerinin
Desteklenmesi Hakkında Kanun Tasarısı’nın 8’inci maddesi hakkında Milliyetçi
Hareket Partisi Grubu adına söz almış bulunuyorum. Bu vesileyle hepinizi
saygıyla selamlıyorum.
8’inci maddeyle, Bakanlık adının güncellenmesi, tasarım
faaliyetinin destek kapsamına alınması nedeniyle tanımlarda bazı değişiklik ve
eklemeler yapılması, ihtisas teknoloji geliştirme bölgesi tanımının 4691 sayılı
Kanun’a eklenmesi, AR-GE projesi ve bölge alanı tanımlarına yer verilmesi
amaçlanmıştır.
Değerli milletvekilleri, tasarının düzenlemelerine
bakıldığında eğitim ayağının zayıf olduğu görülmektedir. En önemli
zenginliğimiz olan genç nüfusumuza iyi bir eğitim verilmediği, gençlerimizin
üniversiteden mezun olurken iş bulma kaygıları içinde oldukları, eğitim
sistemimizde çok sık değişiklik yapılması sebebiyle süreklilik ve istikrarın
sağlanamadığı, okul öncesi dönemden başlayarak yaratıcı, sorgulayan, araştıran,
sınırları zorlayan nesiller yetiştirmenin gerektiği göz ardı edildiği, ulusal bilim,
teknoloji ve sanayi gelişiminin altyapısını oluşturan en önemli unsurlardan
birinin yükseköğretim olduğu aşikârdır. Mühendislik, bilim ve sağlık
alanlarındaki yükseköğretim birimleri ise bunların temel kaynağıdır.
Türkiye'deki üniversitelerde temel bilimler alanları,
2007 yılından itibaren işlevsiz hâle getirilmiş, öğrenci kontenjanlarının
artırılmasına rağmen mezunları -istihdam imkânı daraldığı için- tercih edilemez
hâle gelmiştir. Söz konusu birimlere kayıt yaptıran öğrencilerin toplam
yükseköğretim kayıtlarına oranı açısından Türkiye, 37 ülke sıralamasında sondan
2’nci sırada gelmektedir.
Ülkemizin acı gerçeklerinin başında gelen diğer bir
konu ise Türkiye'nin üniversite mezunlarının istihdam oranının büyüklüğü
açısından 35 ülke arasında en alttaki 5 ülke içerisinde yer almasıdır.
Erkeklerde 30'uncu sırada, kadınlarda ise sondan 2’nci yani 34'üncü sırada
bulunmaktadır. Bu yarışta Türkiye'nin de etkinliğini artırması, sanayiye daha
fazla önem ve somut destekler vermesi, AR-GE ve inovasyonda sanayi-üniversite-kamu
iş birliğini devletin oyun kurucu rolüyle geliştirmesi, bilimsel fikirleri
ticarileştirmesi, eğitim sistemini reforme etmesi, kadınların eğitim ve çalışma
hayatına katılımını sağlaması gerekmektedir.
Değerli milletvekilleri, Milliyetçi Hareket Partisi
seçim beyannamemizde de belirttiğimiz gibi, bu amaçlara ulaşmak için
araştırmacı insan gücü yetiştirilmesine önem verilmesi, bilgi ekonomisi ve
inovasyon için gerekli ortamın oluşturulması gerekmektedir. Çok kısa süre
içerisinde ve yıllar itibarıyla artan bir şekilde bin kişi başına düşen tam
zamana eşdeğer araştırmacı sayısı 3'e, AR-GE harcamalarının gayrisafi yurt içi
hasıla içindeki payı bugünkü yüzde 1,01 seviyesinden dört yıl içerisinde yüzde
2 ve üzerine çıkarılması sağlanmalıdır.
Sayın Başkan, değerli milletvekilleri;
üniversitelerimizin bilgi ve teknoloji üretim merkezleri hâline gelmeleri
sağlanmalıdır.
Üniversiteler, özellikle PKK ve bölücü örgüt yanlısı
personelden arındırılmalı, öğrencilerin eğitim hakkına kasteden terör yanlısı
yöneticiler bilim yuvalarında barındırılmamalıdır.
Geçtiğimiz yıl, Ege Üniversitesinde, bölücü terör
örgütü tarafından Ülkü Ocakları Başkanımız Fırat Yılmaz Çakıroğlu'nu şehit
edenler, onları koruyan ve kollayanlar sürecini maalesef yaşamıştık.
Üniversitelerimiz bilimin, eğitimin, öğrenimin devam etmesi gereken yerler
olması gerekirken üniversitelerde özellikle bölücü terör örgütlerinin
saldırıları devam etmektedir.
(Mikrofon otomatik cihaz tarafından kapatıldı) 
MEHMET NECMETTİN AHRAZOĞLU (Devamla) - Yüce Meclis kürsüsünden,
hem üniversitelerimizin yöneticilerini hem de emniyet görevlilerini uyararak
buralarda terör örgütü faaliyetlerini yürütenlerle ilgili etkili bir mücadele
sürdürülmesinin ve tekrar, Ülkücü Fırat Yılmaz Çakıroğlu'nun şehadetine
götürecek süreçlerin yaşanmaması için gerekli önlemlerin alınması gerektiğini
ifade etmek istiyorum.
BAŞKAN – Teşekkür ederim Sayın Ahrazoğlu.
MEHMET NECMETTİN AHRAZOĞLU (Devamla) - Üniversiteler,
Türk milletinin geleceğine ışık tutacak ilim, irfan merkezleri olmalı diyor, hepinizi
saygıyla selamlıyorum. (MHP sıralarından alkışlar) 
BAŞKAN – Teşekkür ederim.
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir. 
Diğer önergeyi okutuyorum:
Türkiye Büyük Millet Meclisi Başkanlığına
Görüşülmekte olan 97 sıra sayılı Araştırma ve
Geliştirme Faaliyetlerinin Desteklenmesi Hakkında Kanun ile Bazı Kanun ve Kanun
Hükmünde Kararnamelerde Değişiklik Yapılmasına Dair Kanun Tasarısı’nın 8’inci
maddesinin "o)" bendinin aşağıdaki şekilde değiştirilmesini arz ve
teklif ederiz.
"o) Teknisyen: Mühendislik, fen ve sağlık
bilimleri alanında yüksek öğrenim görmüş ya da meslek lisesi veya meslek
yüksekokullarının tasarım teknik, fen veya sağlık bölümlerinden mezun, teknik
bilgi ve deneyim sahibi kişileri,"
Türabi Kayan (Kırklareli) ve
arkadaşları
BAŞKAN – Okunan önergeye Komisyon katılıyor mu?
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU BAŞKANI ZİYA ALTUNYALDIZ (Konya) – Katılmıyoruz Sayın
Başkan.
BAŞKAN – Hükûmet?
BİLİM, SANAYİ VE TEKNOLOJİ BAKANI FİKRİ IŞIK (Kocaeli)
– Katılmıyoruz Sayın Başkan.
BAŞKAN – Önerge üzerinde, Kırklareli Milletvekili Sayın
Türabi Kayan konuşacak. 
Buyurun Sayın Kayan. (CHP sıralarından alkışlar) 
TÜRABİ KAYAN (Kırklareli) – Teşekkür ediyorum Sayın
Başkan. 
Değerli milletvekilleri, Araştırma ve Geliştirme
Faaliyetlerinin Desteklenmesi Hakkında Kanun ile Bazı Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı’nın 8’inci maddesi
üzerinde söz almış bulunuyorum. 
Ülkemizin gelişmesi açısından ve teknolojide ilerlemesi
açısından atılmış bir adımdır. O nedenle, doğru buluyoruz ve eksik buluyoruz,
bunun yanında da yetersiz buluyoruz. Yetersiz buluyoruz çünkü ayrılan bütçe,
gelişmiş ülkelerdeki ayrılan bütçelerin yarısı, hatta bazı ülkelerin üçte 1’i
kadardır. Bunun yanında, burada ayrılan payı, ayrılan zamanın verimli bir
şekilde sonuç alınması açısından da yetersiz buluyoruz çünkü burada yaptıkları
çalışmalarda İran’ın dahi gerisinde kalmış bulunuyoruz. Eksik buluyoruz çünkü
eğitim ayağı eksiktir. Eğitim ayağı sağlıklı olmayan bir işin sağlıklı bir
şekilde yürümesi de mümkün değildir. Bugün, eğitimde Orta Doğu Teknik
Üniversitesini bitirmeye çalışan bir anlayış; bugün, TÜBİTAK dediğimiz Türkiye
Bilimsel ve Teknik Araştırma Kurumunu yerle bir eden bir zihniyetin burada
yapacağı çalışmalardan sağlıklı bir sonuç alacağı kanaatinde değiliz biz.
Değerli arkadaşlar, Hükûmet, geldiği günden bu yana
sürekli olarak siyasal imamları kadrolaştırıp kurumların başına getirmeye
çalışıyor ve getirdi de. Bunlar, aynı zamanda, kendileri gibi olan kişileri bu
kurumlara dolduruyorlar. 
Şimdi sizlere soruyorum: Bugün, sağlıklı bir eğitim
almayan, iyi, nitelikli bir elden geçmeyen ve o şekilde eğitim alan
insanlarımızla, öğrencilerimizle, gençlerimizle dünya çapında yarışma şansımız
var mı? Yoktur. Bugün, sağlıklı eğitime en çok ihtiyacımız olan dönemdir. O
yüzden bizler diyoruz ki: Önce eğitimi sağlıklı bir şekilde ele almalıyız. 
Üniversite açmakla övünüyoruz ama nitelikli
üniversitemiz kaç tane var, dünyada kaç tane ilk 500’e giren üniversitemiz var,
düşünüyor muyuz? Bir tane var, Orta Doğu Teknik Üniversitesi, onun da çanına ot
tıkamaya çalışıyoruz. Niye? Çünkü onları dinlemiyor; çünkü kendisi akli
düşünceye inanıyor; çünkü kendisi naklî düşünceye değil, akli düşüncenin
getirdiklerine inanıyor; ondan dolayı işini bitirmeye çalışıyorlar.
Değerli arkadaşlar, teknik eleman yetiştirmek, mühendis
yetiştirmek, yüksek lisans yaptırmak, lisansüstü yaptırmak, doktora yaptırmak;
bunlar sağlıklı eğitim kurumlarının ele alıp da en sağlıklı bir şekilde
yetiştirip ortaya salması gereken işlerdir. Şimdi, bizler en sağlıklı, en
nitelikli eğitim kurumumuzu bitirmeye çalışıyoruz. Ondan sonra da AR-GE’ye para
ayırıyoruz, AR-GE’ye zaman ayırıyoruz ve bunlarla da ilerleyeceğimizi sanıyoruz.
İlerleyemeyiz. Önce kendi felsefemizi yaratmamız gerekir. Felsefeden korkan bir
anlayışla biz bir adım dahi ileriye gidemeyiz. Kendi bilimimizi üretmemiz
lazım. Kendi bilimimizi üretmemiz için özgür, hür iradeli üniversitelere
ihtiyacımız var. YÖK’ün kölesi olan üniversitelerin yapacağı fazla bir katkı
yoktur bu AR-GE’ye. Ondan dolayı bizler diyoruz ki: Değerli arkadaşlar, bu ülke
nitelikli eğitime geçmek zorundadır. Nitelikli eğitime geçmek için de hiç
kimsenin kulu kölesi olmayan eğitim kurumlarına, öğretim görevlilerine
ihtiyacımız vardır. Önce bunu düzelteceğiz, ondan sonra ülkemizin teknoloji
üretmesini, bilim üretmesini ve felsefede de dünyayla yarışmasını sağlayacağız
diyorum.
Hepinize teşekkür ediyor, sağlıklı ve mutlu AR-GE’ler
yaratmanızı diliyorum. (CHP sıralarından alkışlar)
BAŞKAN – Teşekkür ederiz Sayın Kayan.
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir.
Diğer önergeyi okutuyorum:
Türkiye Büyük Millet Meclisi
Başkanlığına
Görüşülmekte olan 97 sıra sayılı Kanun Tasarısı’nın
8’inci maddesinin "cc" bendinde yer alan "herhangi"
ifadesinin madde metninden çıkarılmasını arz ve teklif ederiz.
Müslüm Doğan (İzmir) ve
arkadaşları
BAŞKAN – Komisyon önergeye katılıyor mu?
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU BAŞKANI ZİYA ALTUNYALDIZ (Konya) – Katılmıyoruz Sayın
Başkan.
BAŞKAN – Hükûmet?
BİLİM, SANAYİ VE TEKNOLOJİ BAKANI FİKRİ IŞIK (Kocaeli)
- Katılmıyoruz Sayın Başkan.
BAŞKAN – Önerge üzerinde İzmir Milletvekili Sayın Müslüm
Doğan konuşacak.
Buyurun Sayın Doğan. (HDP sıralarından alkışlar)
MÜSLÜM DOĞAN (İzmir) – Sayın milletvekilleri;
görüşülmekte olan kanun tasarısının 8’inci maddesi üzerine söz almış
bulunmaktayım.
Kapitalist modernitenin egemen olduğu dünyamızda sürdürülebilir
ekonomik büyümenin ne kadar yenilik ürettiği ve ilişkilendirildiği hususunda
AR-GE’yle olan ilişkisi ortadadır. Teknolojik anlamda üretildiği ve
ilişkilendirildiği bu durumda ileri olan ekonomiler gelişmiş ülkeler olarak
değerlendirilmekte ve kapitalizmin ruhu gereği olarak da rekabet edebilme
olanaklarını bu şekilde yakalayabilmektedirler. Bilindiği üzere, AR-GE,
bilimsel ve teknik bilgi birikimini artırmak amacıyla sistematik bir temele
dayalı olarak yürütülen yaratıcı çaba ve bu bilgi birikimini yeni uygulamalarda
kullanma işidir. 
Değerli milletvekilleri, çağdaş dünya yaşamında yer
alan AR-GE çalışmaları, doğrudan insan yaşamının vazgeçilmezi durumuna
gelmiştir. Toplumsal yaşamı kolaylaştırmak ve yaşam kalitesinin artırılması
hususunda yine AR-GE kapsamında, AR-GE’nin hedefleri arasında yer almıştır.
Değerli milletvekilleri, bu kadar önemli olan AR-GE
çalışmalarının ülkemizde ne durumda olduğuna baktığımızda, Türkiye ve dünya
istatistikleriyle ilgili bilginize sunmak istediğim rakamlar var. Her 10 bin
çalışan arasında araştırıcı sayısı Türkiye’de 11 iken Avrupa Birliği
ülkelerinde 94’tür bu rakam. Yine, gayrisafi yurt içi hasıla içinde AR-GE’ye
ayrılan pay Türkiye’de yüzde 0,67 iken Avrupa Birliğinde ise bu 1,92’dir.
Milyon nüfus başına düşen yıllık bilimsel yayın sayısı Türkiye’de 41, Avrupa
Birliğinde ise bu 613’tür. Avrupa Patent Ofisinden alınan, milyon nüfus başına
düşen yıllık patent sayısı Türkiye’de 1’i bile bulamazken Avrupa Birliğinde 135
olarak ifadesini bulmaktadır. 
Öncelikle AR-GE’ye bakışımızın değişmesi gerektiği
yukarıda ortaya koyduğumuz verilerden de anlaşılmaktadır. AR-GE’nin temel
araştırma, uygulama araştırma, deneysel gelişme şeklinde üç aşamayı içerdiği ve
bunun tartışmasız bir gerçek olduğu ortadadır. Üç aşamayı da içine alan bu üçlü
ayağı geliştirmediğimiz sürece, esas almadığımız sürece -ölçme, izleme ve
değerlendirme, bunu başarabilmek- bilimsel, sistematik çalışmayı mümkün
kılamaz. Bu nedenle, proje bazlı çalışmaların esas alınmasının gerektiğini
düşünüyoruz.
Değerli milletvekilleri, bu kanun tasarısını görüşürken
ülkemizdeki durumu çok iyi biliyorsunuz. Kan ve gözyaşı almış yürümüş, bizim
burada ortaya koyduğumuz araştırma önergeleri… Niçin kan akmaktadır, niçin
gözyaşı var, niçin halklar birbirinden bu kadar uzaklaştırılıyor, araştıralım
derken; kirli bir yöntem ortaya koyulurken, bu kirli yöntemi kim ortaya
koyuyor, bunu araştıralım derken buna ret oyu kullanıyorsunuz. 
Bakın, değerli milletvekilleri, bu ülkenin kurucu asli
unsurlarını biliyorsunuz. Burada ifade ederken de üzülüyorum. Farklı
uluslardan, milliyetlerden, farklı inançlarda yaşayan bir Anadolu halkı var.
Tek tip bir anlayış, Türk-İslam sentezci, Jön Türkçü, İttihat Terakkici,
karakol cemiyet anlayışlı sistem artık çökmüştür. Bu sistemi uygulamaktan
vazgeçelim. İnançlarımız özgür olsun, halklarımız kardeşçe, barış içerisinde
bir arada yaşasın. Kan ve gözyaşının akmasını, kanın durmasını biz burada
araştırmazsak neyi araştıracağız sayın milletvekilleri? 
İnanın, bakın, ben bölgede çalışmalar yapıyorum. Bugün
Alevi inancının ve öğretisinin kutsal bir günü. Oruç tuttu Aleviler ve
kardeşliğin, barışın egemen olması için bugün dua ettiler. Bu ülkede akan
gözyaşının, anaların gözyaşının bir an önce durması gerekiyor. Burada hepimizin
büyük emek vermesi gerekiyor, hepimiz ciddi bir emek ortaya koymamız gerekiyor.
Eğer biz bu araştırma önergelerini ortaya koyup tekçi bir sistemi mahkûm
etmezsek halklar, inançlar birbirine düşecek. Suriye örneği var, Irak örneği
var. Bin yıllık kadim dostluğumuz neden bu noktaya geldi? Bunu araştırmazsak,
bunu ortaya koymazsak inançlar, öğretiler, uluslar, milliyetler arasındaki
aralık çoğalacak, birbirine düşman olacak. Gelin bunu araştıralım diyorum,
hepinize saygılar sunuyorum arkadaşlar. (HDP sıralarından alkışlar)
BAŞKAN – Teşekkür ederim Sayın Doğan.
Önergeyi oylarınıza sunuyorum...
İDRİS BALUKEN (Diyarbakır) – Karar yeter sayısı...
BAŞKAN – Karar yeter sayısı arayacağım.
Kabul edenler... Kabul etmeyenler... Karar yeter sayısı
yoktur. 
Birleşime beş dakika ara veriyorum.
Kapanma Saati: 19.19
ALTINCI OTURUM
Açılma Saati: 19.25
BAŞKAN: Başkan Vekili Ayşe Nur BAHÇEKAPILI
KÂTİP ÜYELER: Fehmi KÜPÇÜ (Bolu), Elif Doğan TÜRKMEN (Adana)
----- 0 -----
BAŞKAN – Sayın milletvekilleri, Türkiye Büyük Millet
Meclisinin 38’inci Birleşiminin Altıncı Oturumunu açıyorum.
97 sıra sayılı Kanun Tasarısı’nın 8’inci maddesi
üzerinde İzmir Milletvekili Müslüm Doğan ve arkadaşlarının önergesinin
oylanmasında karar yeter sayısı bulunamamıştı. 
Şimdi önergeyi tekrar oylarınıza sunacağım ve karar
yeter sayısı arayacağım. 
Kabul edenler… Kabul etmeyenler… Önerge kabul
edilmemiştir, karar yeter sayısı vardır. 
97 sıra sayılı Kanun Tasarısı’nın görüşmelerine
kaldığımız yerden devam edeceğiz. 
Komisyon burada. 
Hükûmet burada. 
8’inci maddeyi oylarınıza sunuyorum: Kabul edenler…
Kabul etmeyenler… Madde kabul edilmiştir. 
9’uncu maddede üç adet önerge vardır, okutuyorum:
Türkiye
Büyük Millet Meclisi Başkanlığına
Görüşülmekte olan Araştırma ve Geliştirme
Faaliyetlerinin Desteklenmesi Hakkında Kanun ve Kanun Hükmünde Kararnamelerde
Değişiklik Yapılmasına Dair Kanun Tasarısı’nın 9’uncu maddesinin birinci
fıkrasında geçen “Kalkınma Bakanlığı” ibaresinden sonra gelmek üzere
"Ekonomi Bakanlığı" ibaresinin eklenmesini arz ederim.
 Baki Şimşek Emin
Haluk Ayhan Mehmet Necmettin Ahrazoğlu
 Mersin Denizli Hatay
 Celal Adan Mustafa
Mit Ruhi Ersoy
 İstanbul Ankara Osmaniye
 Nuri
Okutan
 Isparta
Türkiye
Büyük Millet Meclisi Başkanlığına
Görüşülmekte olan 97 sıra sayılı Kanun Tasarısı’nın
9’uncu maddesinin üçüncü fıkrasında yer alan "gerekli görmesi"
ifadesinin madde metninden çıkarılmasını arz ve teklif ederiz.
 İdris Baluken Mahmut
Toğrul Mehmet Emin Adıyaman
 Diyarbakır Gaziantep
 Iğdır
 Hüda Kaya Kadri
Yıldırım
 İstanbul Siirt
Türkiye
Büyük Millet Meclisi Başkanlığına
Görüşülmekte olan 97 sıra sayılı Araştırma ve
Geliştirme Faaliyetlerinin Desteklenmesi Hakkında Kanun ile Bazı Kanun ve Kanun
Hükmünde Kararnamelerde Değişiklik Yapılmasına Dair Kanun Tasarısı’nın 9’uncu
maddesinin birinci fıkrasında geçen "Değerlendirme Kurulunun çalışmasına
ilişkin usul ve esaslar yönetmelikle belirlenir” cümlesinin fıkradan
çıkarılmasını arz ve teklif ederiz.
 Kazım Arslan Tahsin
Tarhan Haydar Akar
 Denizli Kocaeli Kocaeli
 Ömer Fethi Gürer Erkan
Aydın Özkan Yalım
 Niğde Bursa Uşak
 Melike
Basmacı
 Denizli
BAŞKAN – Okunan son önergeye Komisyon katılıyor mu? 
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU BAŞKANI ZİYA ALTUNYALDIZ (Konya) – Katılmıyoruz Sayın
Başkan.
BAŞKAN – Hükûmet?
BİLİM, SANAYİ VE TEKNOLOJİ BAKANI FİKRİ IŞIK (Kocaeli)
– Katılmıyoruz Sayın Başkan.
BAŞKAN – Önerge üzerinde Kocaeli
Milletvekili Sayın Haydar Akar konuşacak. 
Buyurun Sayın Akar. (CHP sıralarından
alkışlar)
HAYDAR AKAR (Kocaeli) – Sayın Başkan,
değerli milletvekilleri; AR-GE konusunu konuşuyoruz ve AR-GE konusunda
Türkiye’nin çok eksikleri bulunduğunu ifade etmekle birlikte, yine de bir
şeyler yapılmasına, bir çaba gösterilmesine destek veriyoruz. 
Aslında, tasarıya baktığımızda, gerçekten
AR-GE’ye büyük paylar ayrılan ülkelerle karşılaştırdığımızda sadece teoriden
öteye gidemediğini görüyoruz ki AKP’nin bundan önceki on üç yıllık hükûmetleri
döneminde de bunu çok rahatlıkla gördük. Çünkü bir hedef koymuşlardı bu işe
başlarken, Hükûmet etmeye başlarken yüzde 3’lük bir hedef koymuşlardı ama
geldiğimiz noktada, yıllar itibarıyla bakarsak 2009’da 0,85 iken bugün ancak
1,01’e gelebilmişiz. Bunu da diğer gelişmiş ülkelerle karşılaştırdığımızda
rakamların çok gerisinde kaldığımız açık ve net bir şekilde görülüyor. 
Bir de bunu nereden görebiliyoruz? Yüksek
teknoloji ürünleri ihracatını ve ithalatını karşılaştırdığımızda, ne kadar
ithalatın yüksek olduğunu, yüksek teknoloji ürünlerinin ihracatının da yüzde
7’lerden, ihracatın toplamının yüzde 7’lerinden, AKP hükûmetlerinin iktidara
geldiği yüzde 7’lerden yüzde 2’lere, 3’lere, 3,70’ler civarına gerilediğini
görüyoruz. Bu da şunu söylüyor bize: AKP geldikten sonra, üretim yapmayan,
geliştirmeyen veya toplumu tüketime alıştıran, ithal mallarıyla toplumu
kucaklaştıran bir yönetim tarzı izlediğini hep birlikte görmüş oluyoruz. 
Bugün bu çabaların gösterilmesine de
destek veriyoruz. Hangi çabanın? AR-GE’ye biraz pay ayrılmasının, yeni yeni
değerler katmasının. Ama, yine, AR-GE’nin de belli sektörde yoğunlaşmaması, bir
sektör üzerinde yoğunlaşmaması ya da yüksek teknoloji ürünleri üzerinde
yoğunlaşmaması, her şeye AR-GE verilebilir veya bir pay ayrılabilir olması
gelecekte bu ihtimalin de, yüzde 3’ler seviyesine çıkma ihtimalinin de zayıf
olduğunu görüyoruz. 
Yine, bu 9’uncu maddedede teknoloji
geliştirme bölgelerinden bahsediyor ve bununla ilgili bir değerlendirme kurulu
kuruluyor. Teknoloji geliştirme bölgelerini organize sanayi bölgeleri gibi
kentlerde kuracaksınız. Bu kentlerde kurduğunuz teknoloji geliştirme
bölgelerine bütün birimleri katmışsınız ama kentlerde asıl katılması gereken
belediyeleri unutmuşsunuz. Niye unuttuğunuzu da anlamış değilim çünkü organize
sanayi bölgelerini, bir Vatikan gibi, bayrağı olan bir cumhuriyet hâline
dönüştürdünüz. Belediyeler denetleyemiyor, içlerine giremiyor, imar mevzularına
karışamıyor, kamulaştırmalarına karışamıyor, ayrı bir cumhuriyet hâline
dönüştürdünüz, yeni bir cumhuriyet kuruyorsunuz, teknoloji geliştirme bölgesi.
Yine bölgenin en dinamik kamu kurumu olan belediyeleri bunun dışında
tutmuşsunuz.
Şimdi, benim söylemek istediğim şu
aslında: Bundan on yıl önce başlanan bu “çipli” dediğimiz nüfus kâğıtları ve
aynı zamanda, yeni dağıtılmaya başlanan bu ehliyetler. Bu kimlik kartları
üzerinde, her ikisinde de temaslı ve temassız olmak üzere 2 tane çip bulunuyor.
Çip nedir? Yonga; bilginin üzerinde olduğu yongalardan bahsediyoruz. Bunlar da
Türkiye’de geliştirilmiyor. TÜBİTAK’tan aldığım bilgiye göre, bu çiplerin de
Türkiye’de geliştirileceği konusunda çalışmaların yapıldığını söylüyorlar,
hatta bu çipleri okuyacak cihazların da geliştirildiğini ifade ediyorlar.
Yalnız, teoriden pratiğe geçerken bir
şeyi yapmak zorundayız. Eğer biz bir kimlik kartı geliştirmişsek, bunları
okuyacak cihazları da geliştirmişsek, bu kimlik kartı üzerinde 2 çip bulunuyor
ve o 2 çipin birinde nüfus bilgilerimiz, diğerinde de bize vize uygulayan
ülkelerin kullanabileceği bilgiler varsa bu çiplerin üzerinde ehliyet bilgileri
de olabilir. Dünyada birçok örneği var, tek tek örneklerini saymayacağım ama bu
işi başarmışlar. 
Madem TÜBİTAK bu işi başarmış, böyle güzel
bir proje yapmış, Bolu’da uygulamaya geçmişiz, beş altı yıldır bu kimlik
kartları dağıtılmış ama biz bunu işte düşündüğümüz gibi bir yerde duruyoruz,
daha ileriye gidemiyoruz, bunun farklısını geliştiremiyoruz, başka alanlarda
başka işler yapmaya başlıyoruz, hem maliyetler yükseliyor hem zaman harcamış
oluyoruz.
Benim tavsiyem, değiştirilmesi konusunda
birine beş yıl öngörmüşsünüz -kimlik kartlarına üç yıl, ehliyetlere beş yıl-
bunlar çok rahat birleştirilebilir ve vatandaşın iki ayrı iş yapmasının önüne
geçilebilir. 
Tabii, bunları yaparken çıkarmamız
gereken bir yasa da var. Neydi? Kişisel verilerin güvenliği yasası. Henüz bu
yasayı çıkarmadık ama millete çipli kartları, kimlik kartlarını, ehliyetleri
dağıtmaya başlıyoruz.
BİLİM, SANAYİ VE TEKNOLOJİ BAKANI FİKRİ IŞIK (Kocaeli)
– Haftaya geliyor.
HAYDAR AKAR (Devamla) - Haftaya geldiğini biliyorum.
Bunların birbirine senkronize hâlinde getirilmesi
gerekiyor. Ki biliyorsunuz, Verilerin Güvenliği Yasası’nıda en önce kabul eden
ülkelerden biriyiz 30 ülke arasında ama en son Meclise getiren ülkeyiz, çok geç
kaldık bu konuda. 
Zaman da daraldı. 
Benim size tavsiyem: Tekrar gözden geçirin, tek kart
hâline dönüştürün. İnsanları birden fazla masraftan kurtarmış olun ve hiç
olmazsa teknolojinin nimetlerinden insanlar yararlansın, birbirleri arasında da
senkronizasyonu sağlamış olalım diyorum.
Teşekkür ediyorum. (CHP sıralarından alkışlar)
BAŞKAN – Teşekkür ederim Sayın
Akar.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 97 sıra sayılı Kanun Tasarısı’nın 9’uncu maddesinin üçüncü fıkrasında yer
alan “gerekli görmesi” ifadesinin madde metninden çıkarılmasını arz ve teklif
ederiz.
Kadri Yıldırım (Siirt) ve
arkadaşları
BAŞKAN – Okunan önergeye Komisyon katılıyor mu?
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU BAŞKANI ZİYA ALTUNYALDIZ (Konya) - Katılmıyoruz Sayın
Başkan.
BAŞKAN – Hükûmet?
BİLİM, SANAYİ VE TEKNOLOJİ BAKANI FİKRİ IŞIK (Kocaeli)
- Katılmıyoruz Sayın Başkan.
BAŞKAN – Önerge üzerinde Siirt Milletvekili Sayın Kadri
Yıldırım konuşacak.
Buyurun Sayın Yıldırım. (HDP sıralarından alkışlar)
KADRİ YILDIRIM (Siirt) – Sayın Başkan, değerli
milletvekilleri; saygılarımı tekrar hepinize sunuyorum.
Biz üniversitedeyken AR-GE’yle ilgili yaptığımız
toplantılarda, panellerde, konferanslarda 3-4 tane madde vardı, ilke vardı, ön
plana çıkıyordu. Bunlardan bir tanesi, bunun mutlaka merkeziyetçi yapıdan uzak
kalması yani tam da bizim arzuladığımız yerinden yönetimle bu işin
çözümlenmesi. Bir tanesi, üniversitelerde motivasyonun sağlanması. Bir tanesi,
doktora ve postmodern doktoranın mutlaka ve mutlaka özendirilmesi gerektiğiydi
ve en önemlisi de AR-GE bağlamında bütün kültürler, bütün diller bu
üniversitelerde mutlaka ama mutlaka yerini almalı, hayat hakkı bulmalıdır. 
Şimdi, tabii, biliyoruz ki değişik kültürler denince
bunlardan bir tanesi de Kürt dilidir, Kürt kültürüdür. Üç yüz küsur sene evvel
yaşayan büyük Kürt İslam âlimi ve düşünürü Ahmed-i Hani’nin üç yüz küsur sene
evvel bu kültürün, bu dilin dönemin resmî makamları tarafından resmî dil olarak
kabul edilmesi talebi vardı. Bakın, bugün, Mem û Zîn yani Ahmed-i Hani’nin bu
şaheseri Kültür Bakanlığı yayınları arasında çıkmıştır. Ahmed-i Hani üç yüz
küsur sene evvel şunları söylüyor: “…”(x) Yani, “Bu dilimize ‘Değersizdir.’
demeyin”. “…”(x) “Üzerinde iktidarın, yönetimin resmî
onay mührü yoktur.” “…”(x) “Eğer bu dile bir resmî onay mührü
vursaydı” “…”(x) “Böyle sahte bir para, sahte bir pul
gibi kalmayacaktı.”
Dolayısıyla, Sayın Başbakan geçenlerde Mardin’de master
planı açıklarken maddelerden bir tanesinde de Ahmed-i Hani ruhuna değinmişti,
bu birleştirici ruhtan bahsetmişti. Ben de diyorum ki Kültür Bakanlığımız Mem û
Zîn’i bastırdı ve iyice okusun. İçerisinde Ahmed-i Hani Kürtçenin ana dilde
eğitimde kullanılması için Kürtçeye resmî onay mührü olan sikkenin vurulması
gerektiğini açıkça belirtmiştir. Dolayısıyla, sizi Mem û Zîn’in içerisindekiyle
amel etmeye davet ediyorum ve Hani’nin diline bu resmiyet mührünün vurulması
için üzerinize düşen görevi yapmanızı istiyorum.
İkincisi, üniversitelerde doktoradan bahsediliyor AR-GE
kapsamında. Bakın, benim geldiğim Mardin Artuklu Üniversitesinde açılan bir
Kürt Dili ve Edebiyatı Bölümü vardır enstitü bünyesinde. Başka enstitülerde de
bu Kürt Dili Bölümü açılmıştı. YÖK tarafından öbür üniversitelerdeki o
bölümlere doktora hakkı verildi hiçbir kadrolu eleman orada olmamasına rağmen.
Fakat, benim geldiğim Mardin Artuklu Üniversitesindeki Kürt Dili Bölümü için, o
zaman Başbakan olan Sayın Erdoğan geldiğinde bizim orada yaptıklarımızın birer
devrim olduğunu ifade etti ve bunun değerlendirileceğini söyledi ama ondan
sonra hiçbir şey yapılmadı. Yapılmamanın nedenlerinden bir tanesi de Mardin
Artuklu Üniversitesinde açılan bu bölüme öğretim elemanı ve öğrenci alırken
bana sipariş üzerine gönderilen ve kendilerini güya iktidara yakın hisseden
bazı derneklerin, vakıfların ve sendikaların bu siparişlerini kabul
etmeyişimdir. Zira, ben şuna inanıyorum: Bilimde, akademide, evrensel
değerlerde siparişler kabul edilmez; bilimsel etik, bilimsel prensipler
geçerlidir. O yüzden de ben şunu arz ediyorum: Mutlaka ama mutlaka hem Kürt
dilinin eğitimde kullanılması ve resmî olarak tanınması hem de özellikle Mardin
Artuklu Üniversitesinde bu doktora programının bir an evvel açılması gerekiyor.
Aksi takdirde, objektiflik, somutluk tartışılacaktır, ben de tartışmaya devam
edeceğim. 
Hepinize saygılar sunuyorum. (HDP sıralarından
alkışlar) 
BAŞKAN – Teşekkür ederim.
Önergeyi oylarınıza sunuyorum: Kabul edenler... Kabul
etmeyenler... Önerge kabul edilmemiştir.
Diğer önergeyi okutuyorum:
Türkiye
Büyük Millet Meclisi Başkanlığına
Görüşülmekte olan Araştırma ve Geliştirme
Faaliyetlerinin Desteklenmesi Hakkında Kanun ve Kanun Hükmünde Kararnamelerde
Değişiklik Yapılmasına Dair Kanun Tasarısı’nın 9’uncu maddesinin birinci
fıkrasında geçen “Kalkınma Bakanlığı” ibaresinden sonra gelmek üzere
"Ekonomi Bakanlığı" ibaresinin eklenmesini arz ederim.
Baki
Şimşek (Mersin) ve arkadaşları
BAŞKAN – Komisyon önergeye katılıyor mu?
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU BAŞKANI ZİYA ALTUNYALDIZ (Konya) – Katılmıyoruz Sayın
Başkan.
BAŞKAN – Hükûmet?
BİLİM, SANAYİ VE TEKNOLOJİ BAKANI FİKRİ IŞIK (Kocaeli)
- Katılmıyoruz Sayın Başkan.
BAŞKAN – Önerge üzerinde Mersin Milletvekili Sayın Baki
Şimşek konuşacak.
Buyurun Sayın Şimşek. (MHP sıralarından alkışlar)
BAKİ ŞİMŞEK (Mersin) – Sayın Başkan, değerli
milletvekilleri; yüce heyetinizi saygıyla selamlıyorum.
97 sıra sayılı Araştırma ve
Geliştirme Faaliyetlerinin Desteklenmesi Hakkında Kanun ile Bazı Kanun ve Kanun
Hükmünde Kararnamelerde Değişiklik Yapılmasına Dair Kanun Tasarısı’nın 9’uncu
maddesi hakkında vermiş olduğumuz önerge üzerine söz almış bulunmaktayım. Bu
vesileyle aziz Türk milletini ve yüce Meclisi saygıyla selamlıyorum. 
Konuşmama başlamadan önce bundan tam bir
yıl önce, 11 Şubatta, derdi sadece üniversitede eğitim görmek olan Özgecan
Aslan’ı evine giderken kaçırıp tecavüz girişiminde bulunup, direnince önce
kollarını ve bacaklarını kesip öldüren, daha sonra da cesedini yakarak katleden
canileri lanetliyorum. Özgecan’ı unutursak
ahlakımızı, vicdanımızı, insanlığımızı kaybederiz diyorum. Özgecan’ı
unutmayacağız, unutturmayacağız. Özgecan Aslan’ın ailesine başsağlığı
diliyorum. 
Tabii, AR-GE’yle ilgili görüşmeleri buradan dikkatle
takip ediyorum. Yüzde 1’lik bütçelerle Türkiye’de ciddi araştırma geliştirme
faaliyetlerinin yapılmasının da mümkün olmadığına inanıyorum. ASELSAN dışında
Türkiye’de araştırma ve geliştirmeye dönük ciddi bir kurum olduğunu da
düşünmüyorum. 
Ben bugün buradan, on dört yıldır Türkiye’yi yöneten bir
Hükûmetin araştırma ve geliştirmeyle ilgili somut şeyler ortaya koymuş olmasını
isterdim. Bugün 550 tane milletvekilinin cebinde 1 tane yerli ve millî cep
telefonu yok. 550 milletvekilinin bindiği 1 tane yerli ve millî otomobil
maalesef yok. On dört yıl ülkeyi yöneten bir Hükûmetin bunları yapmış olmasını beklerdik
ama hâlâ “Yapacağız.” deniliyor, “Bakacağız.” deniliyor, önümüzdeki yıllarda
ilk yerli ve millî uçağı uçuracağımız söyleniyor. 
Ben buradan Sayın Bakanıma ve AKP’li milletvekillerine
sesleniyorum: Sorumluluğunuz büyüktür. Türkiye’de maalesef otuz yıldır terör
var, bunun on dört yılında sizler varsınız. Otuz yıllık terörün on dört yılında
AKP var. 2005 yılında o zamanki Sayın Başbakanın Diyarbakır’a gidip “Kürt
sorunu vardır, bunu çözeceğiz.” deyip bir tarafına Barzani’yi, bir tarafına
Şivan Perver’i alıp “….” (x) demesiyle başladı Türkiye’de terör.
Daha sonra Habur’da teröristler davullarla zurnalarla karşılandılar.
Teröristlerin ayağına hâkimler, savcılar gönderildi. Hâkimler, savcılar
sordular teröristlere: “Pişman mısınız?” dediler. Teröristler dediler ki: “Biz
mağarada yaşıyoruz ama pişman değiliz, davamızın mücadelesini yapıyoruz.” Ama
maalesef, devletin hâkimleri bunlara “Yok yok, pişmansınız, biz sizi serbest
bırakıyoruz.” dediler. Daha sonra bu görüşmeler Oslo’da, İmralı’da,
Dolmabahçe’de devam etti. Bugün Sayın Cumhurbaşkanı diyor ki: “Benim Dolmabahçe
görüşmelerinden haberim yok.”
ENGİN ALTAY (İstanbul) – Var var. 
İDRİS BALUKEN (Diyarbakır) – Var var, hepsinden haberi
var. 
BAKİ ŞİMŞEK (Devamla) – Eğer Dolmabahçe görüşmelerinden
haberi yok ise Yalçın Akdoğan Dolmabahçe Sarayı’nda kimden aldığı yetkiyle
pazarlık etti teröristler adına? Bunu ben yüce Meclisin takdirine sunuyorum. 
Türkiye Cumhuriyeti devleti dünya var oldukça
yaşayacaktır. Türk devleti ve Türk milleti var olacaktır, bunun önünde hiçbir
güç duramayacaktır diyorum. 
Yüce heyetinizi saygıyla selamlıyorum. (MHP
sıralarından alkışlar)
BAŞKAN – Teşekkür ederim.
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir.
Maddeyi oylarınıza sunuyorum: Kabul edenler… Kabul
etmeyenler… Madde kabul edilmiştir.
Sayın milletvekilleri, saat 20.45’e kadar ara veriyorum
birleşime.
Kapanma
Saati: 19.43
YEDİNCİ OTURUM
Açılma Saati: 20.46
BAŞKAN: Başkan Vekili Ahmet AYDIN
KÂTİP ÜYELER: Fehmi KÜPÇÜ (Bolu), Elif Doğan TÜRKMEN (Adana)
----- 0 -----
BAŞKAN – Sayın milletvekilleri, Türkiye Büyük Millet
Meclisinin 38’inci Birleşiminin Yedinci Oturumunu açıyorum.
97 sıra sayılı Kanun Tasarısı’nın görüşmelerine
kaldığımız yerden devam edeceğiz.
Komisyon? Burada.
Hükûmet? Burada.
10’uncu madde üzerinde bir adet önerge vardır,
okutuyorum:
Türkiye Büyük Millet Meclisi
Başkanlığına
Görüşülmekte olan 97 sıra sayılı Kanun Tasarısı’nın
10’uncu maddesinin ilk fıkrasında yer alan “Bakanlar Kurulunun” ifadesinin
madde metninden çıkarılmasını arz ve teklif ederiz.
 İdris Baluken Filiz
Kerestecioğlu Demir Mahmut Celadet Gaydalı
 Diyarbakır İstanbul Bitlis
 Erol Dora Müslüm
Doğan Mahmut Toğrul
 Mardin İzmir Gaziante
BAŞKAN – Komisyon önergeye katılıyor mu?
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU BAŞKANI ZİYA ALTUNYALDIZ (Konya) – Katılmıyoruz Sayın
Başkanım.
BAŞKAN – Hükûmet?
BİLİM, SANAYİ VE TEKNOLOJİ BAKANI FİKRİ IŞIK (Kocaeli)
- Katılmıyoruz Sayın Başkan.
BAŞKAN – Önerge üzerinde söz isteyen Mardin
Milletvekili Erol Dora. 
Buyurun Sayın Dora.
Beş dakikadır süreniz. 
EROL DORA (Mardin) – Sayın Başkan, değerli
milletvekilleri; 97 sıra sayılı Araştırma ve Geliştirme Faaliyetlerinin
Desteklenmesi Hakkında Kanun Tasarısı’nın 10’uncu maddesi üzerinde Halkların
Demokratik Partisi adına söz almış bulunuyorum. Genel Kurulu saygıyla
selamlıyorum.
Değerli milletvekilleri, günümüz bilgi çağında
uluslararası alanda rekabet edebilmenin en önemli koşulu bilgiye yatırım
yapmaktır. “Bilgiye yatırım” denilince ilk akla gelen kavramlardan biri
AR-GE’dir. Bir toplumun refah seviyesi ve bu seviyenin artması ülkenin gelişim
potansiyeline, bilgiyi kullanma ve yayma yeteneğine bağlıdır. Ancak Türkiye'de
AR-GE çalışmalarında merkeze konulan üniversitelerin durumuna baktığımızda,
bilimsel faaliyetlerdeki niteliksizleşme, sistemin dayattığı rekabetle
birbirine daha da yabancılaşmış hâle gelen çalışanlar, YÖK eliyle örülmüş
ilişkilerin sonucu olarak akademik yükselmelerde artan adaletsizlikler
biçiminde sıralanabilecek sorunlar yumağı artarak devam etmektedir. 
Değerli milletvekilleri, yükseköğretim sisteminde nicel
anlamda gözlenen ani ve hızlı değişiklikler üniversitelerin öğretim elemanı ve
altyapı gereksinimleri karşılanmadan ve üniversiteden beklenen bilimsel
faaliyet ve kalite hedeflerinin geri plana itildiği bir anlayışla
gerçekleştirilmiştir. 2002'de toplam üniversite sayısı 76 iken, bugün 104 tane
devlet, 71 tane vakıf üniversitesi olmak üzere toplam 175 üniversite
bulunmaktadır. Ancak artan nicelik karşısında üniversitelerin niteliklerinin
sürekli düşüyor olması önemli bir çelişkidir.
Değerli milletvekilleri, üniversitelerde denetim
mekanizması önemli bir sorundur. YÖK, YDK, ÖSYM ve rektörler âdeta engelleyici
birer denetleme mekanizması hâline gelmişlerdir. Nitelikli eğitim, eleştirel
düşünce ve yaratıcı araştırmanın yolu standartlaştırma ve dışsal denetimden değil,
demokratik katılım ve kamusal denetimden geçmektedir. Bu bağlamda,
üniversiteler özerk yapılar olmalıdır. Akademik özerklik, üniversitenin kendi
stratejik planları uyarınca diğerlerinden farklı olabilmesinin mümkünlüğüdür.
Dolayısıyla, demokratik olan yöntem, eğitim programlarını, araştırma ve
inceleme politikalarını, üniversitenin kendi demokratik kurulları ve
bileşenleriyle tespit etmesidir.
Değerli milletvekilleri, araştırma görevlileri iş
tanımlarındaki muğlaklıklar nedeniyle çoğu zaman angaryaya maruz kalmaktadır.
Bunun yanında, akademik yükselmeler statükocu hiyerarşik bir düzene
dönüşmüştür. Bunun en bariz örneği doçentlik unvanının alınması sürecidir.
Üniversitelerarası Kurulun doçentlik başvuru ve jüri oluşturma sistemi sağlıklı
işlememektedir. Yardımcı doçent, doçent ve profesör kadrolarında kişiye özgü
uygulamalar yapılmakta ve haksızlıklar artmaktadır. Bunun yanında, AKP
Hükûmetinin polisi üniversiteye yerleştirmesi, üniversite bileşenlerinin, ifade
özgürlüğünden, akademik ve bilimsel özgürlüklere, örgütlenme hakkından yaşam
hakkına kadar en temel hak ve özgürlükleri tehdit eden bir uygulamadır.
Değerli milletvekilleri, neoliberal iktisat
politikaları, birçok ülkede olduğu gibi Türkiye'de de üniversiteleri serbest
piyasanın etkisine almış ve üniversitenin, piyasanın ve küresel sermayenin
ihtiyacı olan bilgi ve elemanların üretilmesi hedefine kilitlemiştir. Toplumsal
sorunlara kulaklarını, gözlerini kapamış bir üniversite ve bilim insanı
tipolojisi kabul edilemez. Üniversiteler ve bilim insanları, evrensel bilgi
birikiminin toplumsal yarar bağlamında uygulanabilmesinde önemli bir role
sahiptirler. Ancak, Türkiye'deki üniversiteler ve bilim insanları bu rolü
oynayamaz duruma getirilmektedir. Geçtiğimiz haftalarda yaşadığımız,
akademisyenlerin başlattıkları barış duyarlılığına yönelik, iktidar tarafından
desteklenen gözdağı verme, gözaltına alma, soruşturma açma, işine son verme
biçimlerindeki çağ dışı linç kampanyaları bunun en yakın örneğidir.
Değerli milletvekilleri, üniversitelerin toplumsal sorunlarla
ilişkileri üniversite-sanayi iş birliğinin ötesine geçmeli ve kamu kesimi
yanında yerel yönetimler, işçi sendikaları ve sivil toplum örgütleri
aracılığıyla diğer toplum katmanlarını da kapsayıcı bir nitelik kazanmalıdır.
Türkiye'de de üniversiteler, insan, toplum ve doğa yararına yeniden
kurgulanmalı, özerk yapılara dönüştürülmeli, dünya bilim ailesinin saygın bir
üyesi hâline gelmelidirler.
Bu duygu ve düşüncelerle tekrar Genel Kurulu saygıyla
selamlıyorum. (HDP sıralarından alkışlar)
BAŞKAN – Önergeyi oylarınıza sunuyorum: Kabul edenler…
Kabul etmeyenler… Önerge kabul edilmemiştir. 
10’uncu maddeyi oylarınıza sunuyorum: Kabul edenler…
Kabul etmeyenler… Madde kabul edilmiştir. 
11’inci madde üzerinde iki adet önerge vardır,
okutuyorum: 
Türkiye Büyük Millet Meclisi Başkanlığına
Görüşülmekte olan 97 sıra sayılı Kanun Tasarısı’nın
11’inci maddesinde yer alan "veya tasarım” ifadesinin "ve tasarım”
olarak değiştirilmesini arz ve teklif ederiz.
 İdris Baluken  Mahmut
Toğrul  Filiz Kerestecioğlu Demir
 Diyarbakır Gaziantep İstanbul
 Müslüm Doğan  Mahmut
Celadet Gaydalı Meral Danış Beştaş
 İzmir Bitlis Adana

BAŞKAN – Şimdi maddeye en aykırı önergeyi okutup işleme
alacağım. 
Türkiye Büyük Millet Meclisi Başkanlığına
Görüşülmekte
olan (1/540) esas numaralı Araştırma ve Geliştirme Faaliyetlerinin
Desteklenmesi Hakkında Kanun ile Bazı Kanun ve Kanun Hükmün ve Kararnamelerde
Değişiklik Yapılmasına Dair Kanun Tasarısı'nın 11’inci maddesinin aşağıdaki
şekilde değiştirilmesini arz ve teklif ederiz.
"MADDE 11-
4691 sayılı Kanunun 7’nci maddesinin birinci fıkrasına "çerçevesinde"
ibaresinden sonra gelmek üzere "en az üniversite mezunu" ve
"AR-GE" ibaresinden sonra gelmek üzere "veya tasarım"
ibaresi eklenmiştir."
 Aruz Erdem Mehmet
Necmettin Ahrazoğlu Mustafa Mit
 İstanbul Hatay Ankara
 Emin Haluk Ayhan Ruhi
Ersoy Celal Adan
 Denizli Osmaniye İstanbul
 Nuri Okutan
 Isparta
BAŞKAN –
Komisyon önergeye katılıyor mu?
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI ZİYA ALTUNYALDIZ
(Konya) – Katılmıyoruz Sayın Başkanım.
BAŞKAN – Hükûmet
katılıyor mu?
BİLİM, SANAYİ VE
TEKNOLOJİ BAKANI FİKRİ IŞIK (Kocaeli) – Katılmıyoruz Sayın Başkanım.
BAŞKAN – Önerge
üzerinde söz isteyen İstanbul Milletvekili Arzu Erdem.
Buyurun Sayın
Erdem. (MHP sıralarından alkışlar) 
Buyurun, beş
dakikalık süreniz başladı.
ARZU ERDEM
(İstanbul) – Teşekkür ederim Sayın Başkan.
Değerli
milletvekilleri, her gün, şehidimiz olmasın diye dua ediyorum ancak ne yazık ki
hemen hemen her gün içimiz yanıyor. Dün ve önceki gün ateş sadece vatan
evlatlarımızın, polisimizin ve emniyet güçlerimizin evlerine düşmedi,
memurlarımızın şehadet haberleriyle de içimiz yandı. Önceki gün Uludere’de
yapılan hain saldırılar sonucu 2 memurumuz, 3 askerimiz ve 3 polisimiz şehit
olmuştur. Dün ise yine 1 şehidimiz var. Kederli ailelerine sabır diliyorum,
büyük Türk milletimizin başı sağ olsun.
Değerli
milletvekilleri, Araştırma ve Geliştirme Faaliyetlerinin Desteklenmesi Hakkında
Kanun ile Bazı Kanun Hükmünde Kararnamelerde Değişiklik Yapılmasına Dair Kanun
Tasarısı’nın 11’inci maddesi üzerine Milliyetçi Hareket Partisi Grubu adına söz
almış bulunmaktayım. Genel Kurulu saygılarımla selamlıyorum.
Liderimiz Sayın Devlet Bahçeli “Çözüm çözülmedir."
demedi mi? “Çözüm ihanettir." demedi mi? “Çözüm felakettir." demedi
mi? İşte bugün bu ihanet sürecinin bedelini çiçeği burnunda vatan evlatlarımız,
gencecik polislerimiz, o bölgede görev yapan öğretmenlerimiz, hemşirelerimiz,
hocalarımız, doktorlarımız ve aziz Türk milletimiz ödemektedir. Milliyetçi
Hareket Partisi “Terörle müzakere olmaz.” derken bugünleri gördü “Terörle
mücadele edelim." dedi. Evet, bugün Liderimiz Sayın Devlet Bahçeli’nin
söyledikleri hep doğru çıktı. İhanet süreci olan çözüm süreci, evimize şehit ateşlerini düşürmektedir,
ekonomiden tutun turizme kadar olumsuz etkilerini katlayarak göstermektedir.
İktidar partisi 7 Haziran ile 1 Kasım arasında meydana gelen terör olaylarına
ve toprağa her gün düşen aziz şehitlerimize rağmen yanlış politikasını devam
ettirdi. Neden biliyor musunuz? Tek bir sebebi vardı: Oy kaygısı. İktidar
partisi ne kadar büyük bir yanlış yaptığını görmesine rağmen aziz Türk
milletimize ülkemizde derin yaralar açan çözüm sürecini o gün bile “bitirdik”
demek yerine buzdolabına kaldırmayı önerdi. Milliyetçi Hareket Partisi o gün de
felaket süreci, ihanet süreci, çözülme süreci olan sözde çözüm sürecini
sonlandırmaya ve terörle mücadele etmeye çağırdı.
Değerli milletvekilleri, 20
Temmuzdan bu tarafa 166 askerimiz, 125 polisimiz, 7 korucumuz ve 2 memurumuz
yani toplam 300 kardeşimizi şehit verdik. Bugün verdiğimiz bu kayıplar düne
kadar PKK’ya gösterilen yoğun sevgi ve sempatinin bedelidir. Yüce Türk milleti
bu bedeli ağır ödemektedir. Çözüm süreci denilen bu süreçte şehirlere kadar
terör inmiş, sokak savaşları çıkmıştır. Bu süreç Oslo’da verilen sözlerin
sonucudur. Bu süreç İmralı’da kurulan kirli pazarlıkların sonucudur. Bu süreç
Dolmabahçe Sarayı’nda AKP ve malum buluşmayla ilan edilen ihanet mutabakatının
kanlı sonucudur. Bu süreç Türk milletimize gencecik fidanlarımızın al bayrağa sarılı
tabutlarıyla ödetilmiştir. Buradan da anlaşılacağı gibi yapılanların bedelini
ödeyen aziz milletimizin ta kendisidir.
Değerli milletvekilleri, sözde
çözüm süreci denilen çözülme sürecinde rol alan iktidar partisi görevlilerinin
birkaçı hâlâ aramızda. Hatırlıyorlar mı acaba söylediklerini? İsim vermeme
gerek yok, söz sahibi sözünü bilir elbette. “Öcalan’ın olayları okuma
kabiliyeti ve tecrübesi vardır.” denildi iktidar partisi yetkilileri
tarafından, hafızalarımızda. “Dağa çıkışlar eskiye oranla daha nitelikli hâl
aldı.” denildi yine iktidar partisi yetkilileri tarafından, hafızalarımızda.
Bebek katili Öcalan’a methiyeler dizildi. O dönem değil mi terör örgütü PKK’nın
şehirlerde silahlanması, mahalle mahalle,
sokak sokak teşkilatlanması ve bunlara göz yuman iktidar partisi. İktidar
partisi dağlardan “Ne mutlu Türk’üm diyene” yazılarının kaldırıldığını görmedi
mi? Resmî dairelerin üzerindeki Türkçe tabelaların kaldırılıp yerine başka
tabelaların konduğunu yine görmedi mi? Biz Milliyetçi Hareket Partisi olarak
gördük ve uyardık ama dönemin Başbakanı Sayın Davutoğlu da gördü bunları. Hatta
Diyarbakır mitinginde farklı pankartlarla karşılaşınca teşekkür etti. 
Tabii ihanet sürecinin baş mimarlarından Sayın
Cumhurbaşkanının da bugünkü tabloda vebali bir hayli büyük. 2 Haziran 2011’de
“Kürt sorunu vardır.” demiştir. Hamdolsun, doğruyu anlayıp 28 Nisan 2015’te
“Kürt sorunu yoktur.” demiştir. 23 Ağustos 2010’da “PKK’yla görüşen
şerefsizdir. Bunu herkes bilsin.” demiştir. 19 Eylül 2011’de ise “PKK’yla biz
değil, devlet görüştü. Görüşecek.” demiştir. 27 Eylül 2012’de “PKK’yla görüşme
talimatını bizzat ben verdim.” demiştir ve nihayet ülkemizin sürüklendiği
felaketi anlayıp 28 Temmuz 2015’te “Çözüm sürecini devam ettirmek mümkün
değil.” diyebilmiştir. 
(Mikrofon otomatik cihaz tarafından kapatıldı)
ARZU ERDEM (Devamla) – Yüce Meclis çatısı altında
telaffuz edilen ve benim tekrar etmek istemediğim bir kelimeye karşılık son
sözlerimi söylemek istiyorum. Etnik kimlik üzerinden siyaset yapılmaz. Bin
yıllık kardeşliğimizi kimse bozamaz. Burası Türkiye’dir. Dilimiz Türkçedir.
Bayrağımız beyaz ay yıldızlı al bayraktır ve bu vatan üzerinde yaşayan herkes
Türkiye Cumhuriyeti vatandaşıdır. Ne mutlu Türk’üm diyene! 
Saygılarımla. (MHP sıralarından alkışlar) 
BAŞKAN – Önergeyi oylarınıza sunuyorum: Kabul edenler…
Kabul etmeyenler… Önerge kabul edilmemiştir. 
Diğer önergeyi okutuyorum:
Türkiye Büyük Millet Meclisi
Başkanlığına
Görüşülmekte olan 97 sıra sayılı Kanun Tasarısı’nın
11’inci maddesinde yer alan "veya tasarım” ifadesinin "ve tasarım”
olarak değiştirilmesini arz ve teklif ederiz.
İdris Baluken (Diyarbakır) ve
arkadaşları
BAŞKAN – Komisyon önergeye katılıyor mu?
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU BAŞKANI ZİYA ALTUNYALDIZ (Konya) – Katılmıyoruz Sayın
Başkan.
BAŞKAN – Hükûmet katılıyor mu?
BİLİM, SANAYİ VE TEKNOLOJİ BAKANI FİKRİ IŞIK (Kocaeli)
– Katılmıyoruz Sayın Başkan.
BAŞKAN – Önerge üzerinde söz isteyen Adana Milletvekili
Meral Danış Beştaş. 
Buyurun Sayın Beştaş. (HDP sıralarından alkışlar) 
MERAL DANIŞ BEŞTAŞ (Adana) – Sayın Başkan, değerli
milletvekilleri; hepinizi saygıyla selamlıyorum. 
Bugün Özgecan’ın ölümünün, katledilmesinin, vahşice
katledilmesinin 1’inci yıl dönümü. Gerçekten onu katledenlerin yargı karşısında
hak ettikleri cezayı almasını çok önemli buluyoruz ve bu kararların bütün
kadına yönelik şiddet ve katliamlara karşı da uygulanması gerektiğini bir kez
de buradan ifade etmek istiyoruz. Ve Özgecan şahsında, bugüne kadar gerek aile
içinde gerek aile dışında gerek kamusal alanda herhangi bir yerde şiddete
uğrayan, tecavüz ve tacize uğrayan ve bunun bedelini hayatıyla ödeyen bütün
kadınları saygıyla anmak istiyoruz.
Tabii, kadına yönelik şiddet sadece Özgecan davasıyla
sınırlı değil. Bunu önemle düşünmemiz, tartışmamız ve hatırlamamız gerekiyor.
Türkiye’de toplumsal anlamda, aileden başlayarak toplumun tüm kesimlerine
sirayet eden, aslında kadına yönelik ikincil sınıf yaklaşımı, ayrımcı tutum,
maalesef, neredeyse övünülecek ve bununla gurur duyulacak bir aşamaya
gelmiştir. 
Bizim için kadın bir bireydir, bir öznedir, toplumun
yarısıdır. O da en az erkekler kadar hak ve özgürlüklere sahip ve toplumun
bütün karar alma mekanizmalarında eşit düzeyde, denk düzeyde yer alması gereken
bir cinsi temsil eder.
Türkiye, kadına yönelik şiddetten Avrupa İnsan Hakları
Mahkemesinde ilk kez dünyada mahkûm edilen tek ülkedir. Opuz kararında -o
kararın, o başvurunun başvurucu avukatı olarak çok yakından biliyorum-
Türkiye’de kadına yönelik ayrımcılık vardır kararı Avrupa İnsan Hakları
Mahkemesinin kararı olarak hukuk tarihindeki yerini almıştır. Tabii ki, bu
övünülecek bir durum değil. 
Bizim amacımız, Türkiye’de kadına yönelik ayrımcılığı,
şiddeti, taciz ve tecavüzü, istismarı ortadan kaldırmaktır. Çünkü -bu toplumda-
kadınların özgür olmadığı, kadınların eşit olmadığı, kadınların birey olarak
toplumda kendi yerine kavuşamadığı müddetçe asla tüm toplumun özgür
olamayacağını ve eşitlikten söz edemeyeceğini de bir kez daha ifade etmek
istiyoruz.
Özgecan vesilesiyle, bugün Şırnak Cizre’de çıplak bir
kadın bedeninin sosyal medyada sabahtan itibaren, dün geceden itibaren servis
edildiğini çok üzülerek paylaşmak istiyorum.
MEHMET ERDOĞAN (Gaziantep) – Valilik yalanladı onu.
MERAL DANIŞ BEŞTAŞ (Devamla) – En son Muş Varto’da
“Kader Kevser Eltürk” olarak bildiğimiz ve basında “Ekin Van” olarak bilinen
çıplak bir kadın bedeni yine kamuoyuna servis edilmişti. Bugün Cizre’de bu
iğrenç, bu korkunç bir tarzda servis edilen fotoğraflar yine gözümüzün önünde.
Bunu yapanlar insan olamaz, bunu yapanlar insanlıktan nasibini almış olamaz.
Bir kadının bedenini çıplak vaziyette fotoğraflarını çekip servis etmek
insanlıktan nasibini almamış olmak demektir. Ama maalesef Şırnak Valiliği
yaptığı açıklamada bunu yapanları soruşturacağım yerine, tıpkı Muş Valiliği
gibi -bunu çeken ve servis edenlere biz soruşturma başlattık demişti Muş
Valiliği- bugün yaptığı, biraz önce düşen yazılı açıklamaya göre, Cizre’deki
başarılı operasyonlara, başarıya gölge düşürülmek istendiğini söylemektedir. 
Gerçekten bu açıklama utancımızı ve bu ayıbı bir kez
daha büyütmektedir. Nerede olduğu önemli değil, kimin yaptığı ve bunun yargı
önünde hesabını vermesi önemlidir. 2016 Türkiyesi’nde kadınların soyularak,
öldürüldükten sonra çıplak bedenlerinin teşhir edilmesinin anlatılır, izah
edilir, kabul edilebilir, tartışılabilir hiçbir yönü yoktur. Şırnak Valiliği
de, sanki başka bir ülkeyi işgal ediyormuş gibi, bir galibiyetten söz
etmektedir. Orada yaralılar katlediliyor, yaralılar yakılarak öldürülüyor.
Burada isimlerini saydığımız şahıslardan, sivillerden şu ana kadar haberimiz
yok ve bu sorularımıza hiçbir yanıt alamadık. 
Bu vesileyle, bugün sosyal medyaya düşen çıplak kadın
bedeni, Özgecan, Ekin Van ve daha birçok kadının, hayatını kaybeden birçok
kadının anısı önünde saygıyla eğiliyorum ve gerçekten hepimizin sorumluluğunu
bir kez daha hatırlatmak istiyorum.
Teşekkür ederim, saygılar sunuyorum. (HDP ve CHP
sıralarından alkışlar) 
BAŞKAN – Önergeyi oylarınıza sunuyorum:
Kabul edenler…
İDRİS BALUKEN (Diyarbakır) – Karar yeter sayısı…
BAŞKAN – Neyse, diğerinde şey yaparsınız, oylamaya
geçtim.
Kabul edenler… Kabul etmeyenler… Önerge kabul
edilmemiştir.
Maddeyi oylarınıza sunuyorum: Kabul edenler… Kabul
etmeyenler… Madde kabul edilmiştir.
12’nci madde üzerinde iki adet önerge vardır,
okutuyorum:
Türkiye Büyük Millet Meclisi
Başkanlığına
Görüşülmekte olan 97 sıra sayılı Kanun Tasarısı’nın
12’nci maddesinde yer alan “damga vergisinden” sonra gelen “,” virgülün,
noktalı virgül “;” olarak değiştirilmesini arz ve teklif ederiz.
 İdris Baluken Filiz Kerestecioğlu
Demir Mahmut Celadet Gaydalı
 Diyarbakır İstanbul Bitlis
 Mahmut Toğrul Müslüm
Doğan Mehmet Emin Adıyaman
 Gaziantep İzmir Iğdır
BAŞKAN – Diğer önergeyi okutuyorum:
Türkiye Büyük Millet Meclisi
Başkanlığına
Görüşülmekte olan (1/540) esas numaralı Araştırma ve
Geliştirme Faaliyetlerinin Desteklenmesi Hakkında Kanun ile Bazı Kanun ve Kanun
Hükmünde Kararnamelerde Değişiklik Yapılmasına Dair Kanun Tasarısı’nın 12’nci
maddesinde geçen “düzenlenen” ibaresinden sonra gelmek üzere “değerli”
ibaresinin eklenmesini arz ve teklif ederiz.
 Emin Haluk Ayhan Mehmet
Necmettin Ahrazoğlu Muharrem Varlı
 Denizli Hatay Adana
 Yusuf Halaçoğlu Fahrettin
Oğuz Tor Mehmet Erdoğan
 Kayseri Kahramanmaraş Muğla
BAŞKAN – Komisyon önergeye katılıyor mu?
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI ZİYA ALTUNYALDIZ
(Konya) – Katılmıyoruz Sayın Başkan.
BAŞKAN – Hükûmet
katılıyor mu?
BİLİM, SANAYİ VE
TEKNOLOJİ BAKANI FİKRİ IŞIK (Kocaeli) - Katılmıyoruz Sayın Başkan.
BAŞKAN – Önerge
üzerinde söz isteyen yok.
Gerekçeyi
okutuyorum:
Gerekçe:
Bu düzenlemeyle
bölge için gerekli her türlü hizmetlerin yürütülmesinde yönetici şirketin,
üzerindeki mali yüklerin azaltılması amacıyla değerli kâğıtlardan alınan damga
vergisinden de muaf tutulması öngörülmektedir.
BAŞKAN – Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer önergeyi
okutuyorum:
Türkiye Büyük Millet Meclisi Başkanlığına
Görüşülmekte
olan 97 sıra sayılı Kanun Tasarısı’nın 12’nci maddesinde yer alan “damga
vergisinden” sonra gelen “,” virgülün, noktalı virgül “;” olarak
değiştirilmesini arz ve teklif ederiz.
İdris
Baluken (Diyarbakır) ve arkadaşları
BAŞKAN - Komisyon önergeye katılıyor mu?
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI ZİYA ALTUNYALDIZ
(Konya) – Katılmıyoruz Sayın Başkan.
BAŞKAN – Hükûmet
katılıyor mu?
BİLİM, SANAYİ VE
TEKNOLOJİ BAKANI FİKRİ IŞIK (Kocaeli) - Katılmıyoruz Sayın Başkan.
BAŞKAN – Önerge
üzerinde söz isteyen Iğdır Milletvekili Mehmet Emin Adıyaman.
Buyurun Sayın Adıyaman. 
FUAT KÖKTAŞ (Samsun) – Virgülü niye noktalı virgül
yapacağını bir anlatıver de dinleyelim. 
MEHMET EMİN ADIYAMAN (Iğdır) – Değerli milletvekilleri,
hepinizi saygıyla selamlıyorum. 
Değerli milletvekilleri, bu kanun tasarısında, tabii,
amaç AR-GE araştırmaları ve inovasyon süreçlerinde üretim, mal ve ürünlerin
esasen kapitalist anlayış itibarıyla piyasa ve pazar alanında hem rekabet
gücünü arttırmak ama aynı zamanda mal ve hizmeti üreten, yani metayı üretenin
daha fazla kârını arttırmak. Şimdi, tabii, sermaye ve meta üreten kapitalist
sistem ya da kapitalistler ama aynı zamanda bu malın piyasada bir de alıcısını
bulması gerekiyor. Yani, AR-GE’yle oluşan bilgi birikimi sonucu üretilen
ürünün, üretilen metanın pazarda bir de alıcısının olması lazım, yani
tüketicinin olması lazım. Şimdi, biz mal ve hizmetin daha kaliteli üretilmesi
açısından bu kanunu çıkarıyoruz. Ancak bu kanundan dolayı bu malı alacak
tüketici sınıfın, yani emekçi yığınların, yani işçinin, yani köylünün bu
üretilen teknoloji ürünü veya piyasada var olan herhangi mal ve ürünün daha
kaliteli bir biçimde pazara sürülmesinde alım gücünün olup olmaması önemli bir
sorun. Şimdi, toplumumuzun büyük kesimi tüketici. Dolayısıyla tüketicinin alım
gücü yoksa eğer, yani işçilerin geçim kaygısı kazançlarıyla ancak yaşam
standartlarını devam ettirebiliyorsa, köylülük keza ancak yaşamını idame
ettirebiliyorsa o zaman bu araştırmanın, bu bilgi birikiminin ürüne
yansımasının çok da bir anlamı olmayacaktır. 
AKP iktidarının on üç yıllık iktidar sürecinde köylülük
tüketildi yani köylünün tarım sektöründe ürettiği malların, elde ettiği gelirin
kaynakları tüketildi. Bugün Türkiye şeker pancarı üretiminde kendi kendisine
yeten bir ülkeyken, hemen hemen Türkiye’nin pek çok ilinde şeker fabrikaları
yıllar önce çalışırken şimdi Türkiye’de şeker pancarı neredeyse üretilmez
duruma gelindi ve biz şekeri ithal eder duruma geldik. Keza hayvancılığın çok
yoğun olduğu ve köylünün büyük oranda geçimini hayvancılıkla temin ettiği bir
ülkede şimdi âdeta hayvan yok düzeyine indirgendi, dış ülkelerden et ithal eder
duruma geldik.
Tabii, bunun bir mantığı vardır. Yani mevcut serbest
piyasa ekonomisinin ve kapitalist sistemin bu süreci yaşatacağını aslında
biliyoruz. Mesele nedir? Köylüyü köyünden koparmak, köylüyü ucuz iş gücü olarak
işte tam da bu kanunun hizmet etmek istediği kapitalistlere yani sermayedar
sınıfına ucuz iş gücü yaratmaktır. Dolayısıyla, burada tartışılan kanunun
özünde ya da paralelinde tüketici sınıfın işi ve köylünün de hayat
standartlarının, gelir düzeyinin yükseltilmesine yönelik faaliyeti ya da yasal
düzenlemeleri de bu Meclisin gündemine getirmesi gerekiyordu iktidarın. Ama
iktidar, görünen o ki toplumun büyük çoğunluğunu oluşturan emekçi sınıfların,
köylülüğün, işçiliğin ve memurların çıkarlarını göz ardı etmekte, hatta bilimi
halkın genel anlamda çıkarları doğrultusunda kullanmak yerine sermayenin
çıkarlarını düşünerek sermayedarların sermayelerini birkaç kat daha artırmaya
yönelik, belki bir ölçüde daha az maliyetle daha çok mal üretmeye, kazancına
kazanç katmaya yönelik bir faaliyet olarak değerlendiriyoruz.
Hepinizi saygıyla selamlıyorum. (HDP sıralarından
alkışlar)
BAŞKAN – Önergeyi oylarınıza sunuyorum: Kabul edenler…
Kabul etmeyenler… Önerge kabul edilmemiştir.
12’nci maddeyi oylarınıza sunuyorum: Kabul edenler…
Kabul etmeyenler… Madde kabul edilmiştir.
Şimdi 13’üncü maddeye bağlı ek madde 1’i oylarınıza
sunuyorum: Kabul edenler… Kabul etmeyenler… Ek madde 1 kabul edilmiştir.
13’üncü maddeye bağlı ek madde 2 üzerinde üç adet
önerge vardır, okutuyorum:
Türkiye Büyük Millet Meclisi
Başkanlığına
Görüşülmekte olan 97 sıra sayılı Kanun Tasarısı’nın
13’üncü maddesine bağlı Ek Madde 2'de yer alan ve "fondan"
ifadesinden sonra gelen "," virgülün, ";" noktalı virgül
olarak değiştirilmesini arz ve teklif ederiz.
 İdris Baluken Mahmut
Toğrul Filis Kerestecioğlu
 Diyarbakır Gaziantep İstanbul
 Mahmut
Celadet Gaydalı Müslüm Doğan 
 Bitlis İzmir
Türkiye Büyük Millet Meclisi
Başkanlığına
Görüşülmekte olan 97 sıra sayılı Araştırma ve
Geliştirme Faaliyetlerinin Desteklenmesi Hakkında Kanun ile Bazı Kanun Hükmünde
Kararnamelerde Değişiklik Yapılmasına Dair Kanun Tasarısı’nın 13’üncü
maddesiyle düzenlenen Ek Madde 2'de yer alan "araştırmalarda"
ibaresinin kaldırılmasını arz ve teklif ederiz.
 Kazım Arslan  Tahsin
Tarhan Didem Engin
 Denizli Kocaeli İstanbul
 İrfan Bakır Akif
Ekici Özkan Yalım
 Isparta Gaziantep Uşak
BAŞKAN – Şimdi maddeye en aykırı önergeyi okutup işleme
alacağım.
Türkiye Büyük Millet Meclisi
Başkanlığına
Görüşülmekte olan Araştırma ve Geliştirme Faaliyetlerinin
Desteklenmesi Hakkında Kanun ve Kanun Hükmüne Kararnamelerde Değişiklik
yapılmasına Dair Kanun Tasarısı’nın 13’üncü maddesine bağlı Ek Madde 2'nin
aşağıdaki şekilde yeniden düzenlenmesini arz ederim.
EK MADDE 2 - Bu kanun kapsamında yürütülen yazılım,
Ar-Ge, yenilik projeleri ile ilgili araştırmalarda kullanılmak üzere ithal
edilen, Türkiye'de üretimi bulunmayan, yatırım malı ve/veya aramalı
niteliğindeki ürünler, gümrük vergisi ve her türlü fondan, bu kapsamda
düzenlenen kağıtlar ve yapılan işlemler damga vergisi ve harçtan muaftır.
"
 Arzu Erdem Mehmet
Necmettin Ahrazoğlu Mustafa Mit
 İstanbul Hatay Ankara
 Emin Haluk Ayhan Celal
Adan Ruhi Ersoy
 Denizli İstanbul Osmaniye
 Nuri
Okutan
 Isparta
BAŞKAN – Komisyon önergeye katılıyor mu?
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU BAŞKANI ZİYA ALTUNYALDIZ (Konya) – Katılmıyoruz Sayın
Başkan.
BAŞKAN – Hükûmet katılıyor mu?
BİLİM, SANAYİ VE TEKNOLOJİ BAKANI FİKRİ IŞIK (Kocaeli)
- Katılmıyoruz Sayın Başkan.
BAŞKAN – Önerge üzerinde söz isteyen İstanbul
Milletvekili Arzu Erdem.
Buyurun Sayın Erdem. (MHP sıralarından alkışlar)
ARZU ERDEM (İstanbul) – Tekrar teşekkür ederim Sayın
Başkan.
Değerli milletvekilleri, biraz önce konuşmamın sonunda
bahsetmek istediğim konuyu burada tekrar kürsüde mutlaka telaffuz etmek
istiyorum. Yüce Meclis çatısı altında telaffuz edilen ve benim tekrar etmek
istemediğim bir kelimeye karşılık son sözlerimi söylemek istiyorum: Etnik
kimlik üzerinden siyaset yapılmaz. Bin yıllık kardeşliğimizi kimse bozamaz.
Burası Türkiye’dir, dilimiz Türkçedir, bayrağımız beyaz ay yıldızlı al
bayraktır ve bu vatan üzerinde yaşayan herkes Türkiye Cumhuriyeti vatandaşıdır
ve Türk’tür. Ne mutlu Türküm diyene!
Teşekkür ederim Sayın Başkan.
Değerli milletvekilleri, Araştırma ve Geliştirme
Faaliyetlerinin Desteklenmesi Hakkında Kanun ile Bazı Kanun Hükmünde
Kararnamelerde Değişiklik Yapılamasına Dair Kanun Tasarısı’nın 13’üncü maddesi
üzerine Milliyetçi Hareket Partisi Grubu adına söz almış bulunmaktayım. Genel
Kurulu saygılarımla selamlıyorum.
Değerli milletvekilleri, görüşmekte olduğumuz AR-GE
faaliyetlerinin desteklenmesi hakkındaki kanun tasarısını genel olarak müspet
karşılamaktayız. Ancak bazı konularda aynı fikirde değiliz. Milliyetçi Hareket
Partisi, aziz milletimizin menfaatlerini ilgilendiren her konuya destek
vermiştir ve vermeye devam edecektir. Bu tasarı ile ilgili de desteğini ve
emeğini ortaya koymuştur. Ve belirtmek istiyorum ki emek veren netice almak
ister.
Türkiye’nin gelişmiş ülkelerle rekabet edebilmesi ve
ekonomik olarak bağımsız bir millî devlet olabilmesinin yolu araştırma,
geliştirmeden geçmektedir. Üreten bir toplum olmak için AR-GE’ye dayalı ekonomi
politikalarının uygulanması gerekmektedir. 
Değerli milletvekilleri, AR-GE kelimesi, son zamanlarda
sıkça kullanılmaktadır ülkemizde, ancak farklı yorumlanmaktadır. Kimilerine
göre AR-GE yeni bir ürün üretmektir, kimilerine göre ise bilimsel çalışmalar
yapmaktır. AR-GE kavramı devlet düzeyinde sahiplenilmesi gereken bir kavramdır
ve gelecekte var olmak için gerek devlet olarak gerek kurum olarak gerek birey
olarak AR-GE’ye gereken ehemmiyeti vermeliyiz. Unutmamalıyız ki teknolojisini
kendisi geliştiremeyen ülkeler millî olamazlar. 
AR-GE reform paketi olarak adlandırdığınız bu tasarı
aslında bir reform içermemektedir çünkü daha önce de belirttiğim gibi, konulmuş
olan bu hedeflerin inandırıcılığı bir tartışma konusudur. İktidarınız süresince
yapamadığınız, hatta koymuş olduğunuz hedeflerin yanına dahi yaklaşamadığınız
bir süreci hep birlikte yaşadık. Çocuklarımızın motivasyonunu artırmak için
“Hedeflerinizi yüksek koyun.” deriz, “Hayalleriniz büyük olsun.” deriz. Lakin,
devlet hayallerle yönetilemez. Gerçekçi, ulaşılabilir, aziz Türk milletini
yanıltmayacak hedefler konulmalı ve o hedeflere ulaşmak için yine gerçekçi
çalışmalar yapılmalıdır.
Milliyetçi
Hareket Partisi olarak her zaman bizlerin asli görevi ülkemizin, milletimizin
refah seviyesini yükseltmektir demekteyiz, hatta görevden ziyade boynumuzun
borcudur diyoruz. Ancak tasarıya baktığımızda, gelişmiş ülkelerle rekabete
girmek için tasarı yeterli değildir çünkü iktidar partisi bugüne kadar
gerçekleştiremediği hedeflerle yüzleşmekten kaçınmakta ve öngördüğü hedeflere
ulaşmak için yapısal bir reform planlayamamaktadır. 
Değerli
milletvekilleri, bir taraftan AR-GE konusunda gelişmiş ülkelere yetişme gayreti
içerisinde olan bir iktidar, diğer taraftan işsizlikten kendisini yakan
gencecik bir insanın dramı. Birçok konuda olduğu gibi sorunlar dağ gibi,
çözümler ise hep hayalî. Umut bol, söz bol; buna karşılık, verilen sözler
neticesinde umutlarıyla oynanan insanların çaresizlikleri ise gün gibi ortada. 
Yerine
getirilmeyen sözlerin en çarpıcı örneği de bir başka bakanın verdiği sözün
diğer bakan tarafından yere düşürülmesidir. Bunlar hepimizin ve en başta aziz
milletimizin hafızalarında elbette. 
Kul
hakkına girmemek için inanmadığınız sözleri söylemeyin, başaramayacağınız
işlere girişmeyin, yapamayacağınız iş için kimseye söz vermeyin; sadece yerine
getirebileceğiniz şeyler için söz verin diyorum, saygılarımı sunuyorum. 
Teşekkür ederim. (MHP sıralarından
alkışlar)
BAŞKAN – Önergeyi oylarınıza
sunuyorum: Kabul edenler... Kabul etmeyenler... Önerge kabul edilmemiştir.
Diğer önergeyi okutuyorum:
Türkiye Büyük Millet Meclisi
Başkanlığına
Görüşülmekte olan 97 sıra sayılı Araştırma ve
Geliştirme Faaliyetlerinin Desteklenmesi Hakkında Kanun ile Bazı Kanun Hükmünde
Kararnamelerde Değişiklik Yapılmasına Dair Kanun Tasarısı’nın 13’üncü
maddesiyle düzenlenen Ek Madde 2’de yer alan “araştırmalarda” ibaresinin
kaldırılmasını arz ve teklif ederiz. 
Özkan
Yalım (Uşak) ve arkadaşları
BAŞKAN – Komisyon önergeye katılıyor mu? 
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU BAŞKANI ZİYA ALTUNYALDIZ (Konya) – Katılmıyoruz Sayın
Başkan.
BAŞKAN – Hükûmet?
BİLİM, SANAYİ VE TEKNOLOJİ BAKANI FİKRİ IŞIK (Kocaeli)
– Katılmıyoruz Sayın Başkan.
BAŞKAN – Önerge üzerinde söz isteyen Uşak Milletvekili
Özkan Yalım. (CHP sıralarından alkışlar) 
Buyurun Sayın Yalım. 
ÖZKAN YALIM (Uşak) – Teşekkür ederim Sayın Başkan. 
Değerli Bakanım ve de yüce Meclis, değerli
arkadaşlarım; 97 sıra sayılı Kanun Tasarısı ve 13’üncü maddesi üzerinde söz
aldım. 
AR-GE için teşvik ve destek verilecek teknolojiyi
geliştirmek adına gereken desteklerin çok iyi yapıldığını, yapılmak istendiğini
görmekteyim. Ancak, bundan önce vatandaşlarımızın çok ciddi problemleri var.
2015 yılı sonu itibarıyla ülkemizdeki çiftçimizin sıkıntılarını anlatmak
istiyorum. 
Bakın, 2015 yılı sonunda bir çiftçimiz traktörüne
trafik sigortası olarak senelik 120 TL ödüyordu, 2016 yılında gördüğünüz gibi
250 TL ödüyor yani 2 kat artmış durumda. Peki, enflasyon ne oldu Türkiye’de?
2015 sezonunda yüzde 8,8. Peki, ne arttı yüzde 8 artarken? Çiftçinin kullandığı
emek makinesi olan traktörü 2 kat arttı yani sadece ödediği trafik sigortası 2
kat arttı. Akaryakıtı, Avrupa’nın en pahalısını kullanıyor. Bunun yanında,
ödediği SSK’sı, BAĞ-KUR’u ne oldu? 430 TL ödediği aylık BAĞ-KUR’u, SSK’sı,
maalesef 2016 yılında 570 TL’ye yani yüzde 35, yüzde 36’lık bir de zam geldi.
Yani, bu ne demek oluyor? Siz Değerli Bakanımız ve de yöneticilerimiz;
çiftçimize kaşıkla verdiniz, kepçeyle geri aldınız. 
Bunun yanında, gelelim normal
vatandaşımıza. Evet, günümüzün -olmazsa olmazlarından- mecbur kıldığı küçük
araçlarımız, Türkiye Cumhuriyeti vatandaşı bir ailenin kullandığı küçük bir
araç ne ödüyor? 2015 yılında 250 TL trafik sigortası öderken 2016 yılında 750
TL oldu. Yani tam tamına 3 kat, yüzde 300 arttı, tekrar ediyorum, yüzde 300.
Ama enflasyon neydi? Tekrar söylüyorum, 8,8.
Gelelim küçük esnafımızın kullandığı
araçlara yani kamyonet cinsine. Küçük esnafımızın kendi işini yürütebilmek
adına, yükünü taşıyabilmek adına, aldığı malı tezgâhına getirebilmek adına,
dükkânına getirebilmek adına aldığı kamyonetine ödediği 2015 yılındaki trafik
sigortası 376 TL’yken 800 TL’ye ulaştı. Yani bu da yaklaşık 3 katı, yüzde 300’e
yakın artmış durumdadır. Tekrar ediyorum, enflasyon yüzde 8,8 iken.
Gelelim ticari taksimize, bugün trafik
derdinden kurtulmak adına kullandığımız, İzmir’de, İstanbul’da, Ankara’da,
bütün illerde kullandığımız ticari taksilerimize yani bizim emekçilerimize,
bizi gitmek istediğimiz yere ulaştıran kardeşlerimizin kullandığı araçlara yani
ticari taksilere. 2015 yılında bir ticari taksi senelik 800 TL trafik poliçesi
öderken bugün yani bu yıl, 2016 yılında 1.844 TL. Yaklaşık bu da 3 katına
ulaştı. Tekrar ediyorum, enflasyon yüzde 8,8.
Gelelim toplu taşımaya değerli
milletvekilleri, yani otobüslere. 2015 yılında bir otobüs 1.500 TL trafik
poliçesi öderken nasıl olduysa -galiba büyük işverenler biraz korunmuş- onların
poliçesi sadece yüzde 80, yüzde 90 artmış; onlarda bir korunma var ama yine
enflasyon yüzde 8,8 olurken onların trafik poliçesi de aynen yüzde 90 civarında
artmış.
Evet, gelelim dünyanın ve de Türkiye'nin insan yaşamını
sürdürebilmek adına olmazsa olmaz ihtiyaçlarını taşıyan emektar kaptanlarımızın
yani ulaştırmadan sorumlu olan kaptanlarımızın ve de nakliye firmalarımızın
ödediklerine. Bir kamyonun, normal bir kamyonun 2015 yılında ödediği trafik
poliçesi 1.750 TL’ydi, bugün 3 bin TL oldu yani bu da 2 kat arttı.
Gelelim en büyük nakliyecimize. Bakın, dikkatinizi
çekerim, olmazsa olmaz, bir çekicinin fiyatı, en büyük rakam burada yani
kamyoncuyu durdurmak adına, nakliyeciyi durdurmak adına elinizden geleni
yapıyorsunuz. 2015 yılında 2.500 TL olan bir çekicinin, bir tırın trafik
poliçesi maalesef 6.370 TL’ye ulaştı. Avrupa’da, Bulgaristan’da, Belçika’da,
Hollanda’da bu çekicinin trafik poliçesi sadece 650 euro ama Türkiye’de 1.900
euro. 
(Mikrofon otomatik cihaz tarafından kapatıldı)
ENGİN ALTAY (İstanbul) – Eşkıya bunlar, eşkıya! Hükûmet
değil, Deli Dumrul bunlar, Deli Dumrul!
ÖZKAN YALIM (Devamla) - Sayın Bakanım, bunu nasıl
anlatacaksınız ben bir Türkiye Cumhuriyeti vatandaşı olarak gerçekten merak
ediyorum. Gerçekten çok üzücü bir durum bu. (CHP sıralarından alkışlar)
BAŞKAN – Teşekkürler Sayın Yalım.
ÖZKAN YALIM (Devamla) – Ben teşekkür ederim.
BAŞKAN - Önergeyi oylarınıza sunuyorum: Kabul edenler…
Kabul etmeyenler… Önerge kabul edilmemiştir.
Diğer önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 97 sıra sayılı Kanun Tasarısı’nın 13’üncü maddesine bağlı Ek Madde 2'de
yer alan ve "fondan" ifadesinden sonra gelen "," virgülün,
";" noktalı virgül olarak değiştirilmesini arz ve teklif ederiz.
Mahmut Toğrul (Gaziantep) ve
arkadaşları
BAŞKAN –
Komisyon önergeye katılıyor mu?
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI ZİYA ALTUNYALDIZ
(Konya) - Katılmıyoruz Sayın Başkan.
BAŞKAN – Hükûmet
katılıyor mu?
BİLİM, SANAYİ VE
TEKNOLOJİ BAKANI FİKRİ IŞIK (Kocaeli) - Katılmıyoruz Sayın Başkan.
BAŞKAN – Önerge
üzerinde söz isteyen Gaziantep Milletvekili Mahmut Toğrul.
Buyurun Sayın
Toğrul. 
MAHMUT TOĞRUL
(Gaziantep) – Sayın Başkan, değerli milletvekilleri; AR-GE faaliyetlerinin
aslında yapılacağı yer tabii ki üniversitelerdir. 
Şimdi, yapılan bir anketle üniversitelerde yaşanan
sorunları biraz dikkatinize sunmak istiyorum. Değerli arkadaşlar, yapılan bir
anket çalışmasında en çok karşılaşılan sorun… Sorunlar çok fazla ama ben birkaç
tanesi üzerinde durmak istiyorum. Birincisi, üniversitelerde dekan veya
yüksekokul müdürü atamalarının fakülte görüşleri veya liyakat dikkate alınmadan
keyfî yapılması. Değerli arkadaşlar, dekan olmak ya da bir yüksekokul müdürü
olmak tamamen rektörün iki dudağı arasına bırakılmış ve ilahiyat fakültesine
bir temel bilimci, fen fakültesine bir tarihçi dekan olabilmekte veya
yüksekokul müdürü olabilmektedir.
Diğer bir önemli sorun değerli arkadaşlar, kadro
ilanları üniversitelerde adrese teslim yapılıyor. Öyle ilanlar var ki hepinizin
memurlar.net’e girip verilen ilanların birkaç tanesini görmesini isterim. Öyle
bir ilan tarifi yapılıyor ki… Kişinin adını yazsanız belki aynı isme ait birkaç
insan vardır Türkiye’de ama öyle bir ilan veriyor ki o kişi dışında asla bir
başkasının başvurma şansı söz konusu olamaz. Doğrudan, mesela “doktora”
başlığını koyuyor. “Doktora” başlığında ilan koyuyor, diyor ki: “Bu konuda
doktora yapmış olmak.” Değerli arkadaşlar, bir konuda bir doktora yapılır, eğer
diğeri yapılıyorsa onu çürütmek üzere yapılır ama bizimkiler ilan koyarken
doktora başlığını veya yüksek lisans tez başlığını koyarak eleman alma yoluna
gidiyorlar. 
Değerli arkadaşlar, yine, ana bilim dalı bölüm
başkanlıklarına seçimler asla yapılmamakta, yine tamamen rektöre yakınlık esas
alınmaktadır. 
Yine, bir diğer madde, araştırma görevlisi kadroları.
Değerli arkadaşlar, ihtiyaç önce düşünülmeden kişi bulunuyor, kişiye uygun
araştırma görevlisi kadrosunun nerede açılacağı tartışılıyor. Bunları bire bir
yaşamış bir öğretim üyesiyim değerli arkadaşlar.
Yine, bir başka maddeden bahsetmek istiyorum. Doktorası
bitenlerin doktora sonrası kadroya yükselmeleri için rektöre yakın olma temel
şartı vardır. Eğer rektöre yakın değilseniz beklersiniz. Aslında bu tüm
kadrolarda vardır. Örneğin, şu anda konuşan kişi on yıl bu ülkede doçent olarak
kalmıştır, sadece rektöre yakın olmadığı için değerli arkadaşlar. Sadece
rektörü eleştirdiğimiz için, üniversitede yapılan uygulamaları eleştirdiğimiz
için beş yıl süreyle doçentlikte fazlaca bekletilmiş bir öğretim üyesiydim ben.
Neyse ki cemaat kavgası, AKP, cemaat birbirine düşünce biz aradan
sıyrılabildik. 
Yine, bir başka madde değerli arkadaşlar, hedeflenmiş
kişilere yönelik mobbing. Şu anda üniversitelerin en temel sorunu mobbingdir
değerli arkadaşlar. İstediğiniz gibi davranmayan, istediğiniz gibi yakın
durmayan bir kişiyi öyle bezdiriyorsunuz ki… Zaten mobbing bezdir, kaçır. Ve o
öğretim üyesi ağzıyla kuş tutsa ne bir fondan destek alabilir ne bir çalışma
yapabilir ne bir yükselme veya başka bir şeyde bir imkâna sahip olabilir. 
Değerli arkadaşlar, yine üniversitelerdeki en önemli
sorunlardan bir tanesi bölümün isteği dışında kadro talebidir. Örneğin, benim
bulunduğum fen fakültesi kimya bölümüne -ki bu yasal değildir- bölüm başkanı
ama yönetime yakın olduğu için, karşı çıkmadığı için bölüm başkanının izni
olmadan kadro ilanına çıkılıyor ve hedeflenmiş kişi kadroya seçiliyor. Bu
sorunları artırmamız tabii ki çok mümkün, özellikle akademisyenlerin yaşadığı
sorunlara değindim ama teknik personel, idari personel ve öğrencilerin yaşadığı
sorunlar herhâlde hepinizin bilgisi dâhilindedir. Yurt sorunundan tutun da
öğrenciler üzerine yürütülen faşizan soruşturmalar diz boyu yükselmiştir.
Sadece son dönemde Malatya İnönü Üniversitesinde 97 öğrenci uzaklaştırma cezası
almıştır değerli arkadaşlar. Bu, takdirlerinize sunulur, 97 öğrenciyi
uzaklaştırmak. 
BAŞKAN – Önergeyi oylarınıza sunuyorum: Kabul edenler…
Kabul etmeyenler… Kabul edilmemiştir. 
MAHMUT TOĞRUL (Gaziantep) – Karar yeter sayısı
istiyorum Başkan. 
BAŞKAN – İşleme geçtikten sonra…
MAHMUT TOĞRUL (Gaziantep) – Başkanım, bakın, bu
tavrınız hakkında…
BAŞKAN – Şimdi, bir dakika, bir dakika maddeyi
oylayacağım. Ama, işleme geçtikten sonra… 
MAHMUT TOĞRUL (Gaziantep) – Daha oturmadım ama Başkan,
ben oturmadım Başkan. 
BAŞKAN – Oturmayabilirsin, e, sürekli ayaktasın diye
ben işlem yapmayacak mıyım, kusura bakmayın.
MAHMUT TOĞRUL (Gaziantep) – Başkan, siz bu tavrı
gelenekselleştirmeye başladınız. 
BAŞKAN – 13’üncü maddeye bağlı ek madde 2’yi oylarınıza
sunuyorum: Kabul edenler… Kabul etmeyenler… Madde kabul edilmiştir. 
Şimdi, 14’üncü madde üzerinde iki tane önerge vardır,
okutuyorum: 
Türkiye Büyük Millet Meclisi
Başkanlığına
Görüşülmekte olan (1/540) esas numaralı Kanun
Tasarısı’nın 14’üncü maddesinin 3’üncü fıkrasında geçen "yüksek lisans
yapanlar için birbuçuk yılı," ibaresinin "yüksek lisans yapanlar için
iki yılı,", "doktora yapanlar için iki yılı" ibaresinin de
"doktora yapanlar için üç yılı" olarak değiştirilmesini arz ve teklif
ederiz.
Mehmet Necmettin Ahrazoğlu Emin
Haluk Ayhan Celal Adan
 Hatay Denizli İstanbul
 Ruhi Ersoy Yusuf
Halaçoğlu Mustafa Mit
 Osmaniye Kayseri Ankara
 Nuri Okutan 
 Isparta
Türkiye Büyük Millet Meclisi
Başkanlığına
Görüşülmekte olan 97 sıra sayılı Kanun Tasarısı’nın
14’üncü maddesi ikinci fıkrasında yer alan ve "Haftalık kırkbeş saatin
üzerindeki ve ek çalışma sürelerine ilişkin ücretler bu istisnadan
faydalanamaz." ifadesinin madde metninden çıkarılmasını arz ve teklif
ederiz.
 İdris Baluken Mahmut
Toğrul Filiz Kerestecioğlu Demir
 Diyarbakır Gaziantep
 İstanbul

 Müslüm Doğan Mahmut
Celadet Gaydalı 
 İzmir  Bitlis
 
BAŞKAN – Komisyon önergeye katılıyor mu?
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU BAŞKANI ZİYA ALTUNYALDIZ (Konya) – Katılmıyoruz Sayın
Başkan.
BAŞKAN – Hükûmet katılıyor mu?
BİLİM, SANAYİ VE TEKNOLOJİ BAKANI FİKRİ IŞIK (Kocaeli)
– Katılmıyoruz Sayın Başkan.
BAŞKAN – Önerge üzerinde söz isteyen
Diyarbakır Milletvekili İdris Baluken. 
Buyurun Sayın Baluken. 
İDRİS BALUKEN (Diyarbakır) – Teşekkür ederim. 
Sayın Başkan, değerli milletvekilleri; hepinizi
saygıyla selamlıyorum. 
Tabii, önemli bir konu konuşuluyor. AR-GE üzerine
yapılan bir yasal düzenleme ve yine akademiyadaki özgürlükler ve gelişme
düzeyiyle ilgili palyatif çözüm arayan bir yasal düzenleme konuşuluyor. Bizim
burada ifade ettiğimiz bütün görüşlerde bütün bu gelişme düzeyinin, ülkemizdeki
demokrasi düzeyinin gelişmesiyle doğrudan ilişkili olduğunu hep ifade etmiştik.
Yani bir ülkede demokrasi yoksa o ülkede ne akademiyada bir gelişme sağlamak
mümkün olur ne de bu yönlü palyatif AR-GE yasalarıyla herhangi bir çözüm
yaratmak mümkün olur düşüncesindeyiz. Türkiye’de maalesef hâlâ düşünce ve ifade
özgürlüğü sorunu var, Türkiye’de hâlâ basın özgürlüğü sorunu var, Türkiye’de
hâlâ demokratik, bilimsel, özerk üniversitelerle ilgili bir yapının hayata
geçmesi sorunu var. Yani özerk olmayan bir üniversiteden, vesayet altında olan
bir üniversiteden, bir akademi camiasından AR-GE’yle ilgili işte Mecliste
yapılan palyatif çözümlemelerle birlikte bir gelişme beklemenin kendisi zaten
gerçekçi değil kanaatindeyiz. 
AKP Hükûmeti, üniversiteler üzerindeki vesayetçi
anlayışı kaldıracağını defalarca seçim meydanlarında bütün Türkiye halklarına
söz verecek şekilde haykırdı; 12 Eylül Anayasası’nı değiştireceğini, bu darbe
anayasasının kurumları içerisinde olan YÖK’ü kaldıracağını, Millî Güvenlik
Kuruluyla ilgili mevcut durumu düzelteceğini yapmış olduğu bütün seçim
çalışmalarında bir taahhüt olarak defalarca ortaya koymasına rağmen hem bu
darbe anayasasını hem de bu darbe kurumlarını devletin egemeni olduktan sonra
canhıraş bir şekilde koruma altına aldı. Dolayısıyla yaşamış olduğumuz bütün
sorunları da bir yönüyle AKP, kendi devletçi anlayışı üzerinden yeniden bir
statükonun devamı şeklinde maalesef bugünlere kadar getirdi. 
YÖK gibi bir garabet ortadayken, YÖK gibi bir vesayet
anlayışı üniversiteler üzerindeyken o yetmedi bir de üniversiteler üzerine bir
saray vesayeti getirdi yani bugün sarayla çelişen hiçbir akademisyenin, hiçbir
rektörün üniversitelerde. Artık, bırakın bir bilimsel araştırma yapmasını,
bilime katkı sunacak bir çalışma yapmasını üniversitede tutunması bile mümkün
olmayacak bir ortamı AKP maalesef yarattı. İşte, geçen haftalarda bu Meclis
kürsüsünde “Biz sizin savaş suçunuza ortak olmayacağız.” diyen akademisyenlerin
karşılaşmış olduğu akıbeti burada defalarca ifade ettik. 1.128 akademisyen
sadece savaşa karşı oldukları için, sadece insanlığa karşı işlenen suçları
kabul etmedikleri için, sadece “Bu ülkede artık çocuklar ölmesin.” dedikleri
için AKP’nin ve sarayın tam bir linç kampanyasına maruz kaldılar. Çoğu,
üniversitelerden alınıp mahkeme salonlarına götürüldü; çoğu, günlerce
gözaltında tutuldu; çoğu, işinden ayrılmak zorunda kaldı. Yani burada biz
AR-GE’yi konuştuğumuz bir süre içerisinde birçok akademisyenin fikirlerinden
dolayı işsiz kaldığı bir ortam üzerinden değerlendirme yapmak durumunda
kalıyoruz. Dolayısıyla böylesi bir ortam içinde AR-GE’nin geliştirilmesi,
akademiyada bir özgürlüğün sağlanması mümkün değil.
Bir de, tabii, özellikle AKP döneminde bu bilimsel
kurulların tamamının bir kadrolaşmaya tabi tutulması ve kendi içerisinde
Türk-İslam sentezine uygun bir şekilde yapılandırılmasıyla ilgili süreçler
işletildi. Yani düşünün ki TÜBİTAK, bu ülkedeki 50 bin kitabı toplayıp yerlilik
ve millîlik üzerinden bir değerlendirmeye tabi tutma cesaretini, akademi
dünyasının gözünün içine baka baka kendinde görebiliyor. Burada herhangi bir
bilimsel özgürlükten söz etmek mümkün değil, düşünce ve ifade özgürlüğünden söz
etmek mümkün değil, özgürlüğün olmadığı bir yerde de bu şekilde palyatif AR-GE
yasalarıyla herhangi bir çözüm geliştirmek mümkün değil diyorum.
Hepinizi saygıyla selamlıyorum. (HDP sıralarından
alkışlar)
BAŞKAN – Önergeyi oylarınıza sunuyorum: Kabul edenler…
Kabul etmeyenler… Önerge kabul edilmemiştir.
Diğer önergeyi okutuyorum: 
Türkiye Büyük Millet Meclisi
Başkanlığına
Görüşülmekte olan (1/540) esas numaralı Kanun
Tasarısı’nın 14’üncü maddesinin 3’üncü fıkrasında geçen "yüksek lisans
yapanlar için birbuçuk yılı," ibaresinin "yüksek lisans yapanlar için
iki yılı,", "doktora yapanlar için iki yılı" ibaresinin de
"doktora yapanlar için üç yılı" olarak değiştirilmesini arz ve teklif
ederiz.
Yusuf Halaçoğlu (Kayseri) ve
arkadaşları
BAŞKAN – Komisyon önergeye katılıyor mu? 
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU BAŞKANI ZİYA ALTUNYALDIZ (Konya) – Katılmıyoruz Sayın
Başkan. 
BAŞKAN – Hükûmet katılıyor mu?
BİLİM, SANAYİ VE TEKNOLOJİ BAKANI FİKRİ IŞIK (Kocaeli)
– Katılmıyoruz Sayın Başkan. 
BAŞKAN – Önerge üzerinde söz isteyen Kayseri
Milletvekili Yusuf Halaçoğlu. 
Buyurun Sayın Halaçoğlu. (MHP sıralarından alkışlar)
YUSUF HALAÇOĞLU (Kayseri) – Teşekkür ederim Sayın
Başkan.
Değerli arkadaşlar, öncelikle hepinizi saygıyla
selamlıyorum.
Sayın Bakanım, kabul etseydiniz keşke daha iyi olurdu
çünkü biliyorsunuz, yüksek lisans iki yıldır, doktora da üç yıldır. Yani, yurt
dışındakilerle özellikle…
BİLİM, SANAYİ VE TEKNOLOJİ BAKANI FİKRİ IŞIK (Kocaeli)
– Biz sadece derslerle ilgili bölümü aldık.
YUSUF HALAÇOĞLU (Devamla) – Derslerle ilgili bölümü
çıkarıp da hani zaten gelir vergisinden muafiyet meselesi var ya onunla
bağlantılı olarak… 
AR-GE’de en iyi araştırmayı yapacak olan yüksek lisans
ve doktoradır çünkü yeni şeyler ortaya koyarlar. Dolayısıyla, bu konuda daha
iyi netice almak için aslında normalde, kurallarda yüksek lisans ve doktorada
olduğu gibi iki ve üç yılların kabulü çok yerinde olacaktı.
Değerli arkadaşlar, “AR-GE” diyoruz, araştırma
geliştirme. Şimdi, her şeyden önce şunu özellikle belirteyim: Bir ülkenin
lokomotifidir araştırma ve geliştirmeler, yeni buluşlar ve ülkeye yön verecek
birtakım yeni tespitler muhakkak ki ülkenin gelişmesinde son derece büyük önem
taşır. Bunun için bu alanda payların artırılması gerekir ki bizim gayrisafi
millî hasılamız yüzde 1 mertebesindeyken diğer Dünya Bankası verilerine göre
2013 yılında bu oran Çin’de 2,01, Almanya’da yüzde 2,85, Japonya’da 3,47, Güney
Kore’de 4,15’tir. 
Şimdi, her şeyden önce şunu da özellikle belirteyim:
Bir ülkenin demokrasisinin yerleşmesi için muhakkak ki bilen insanların yani
cehaletin ortadan kalkması gerekir. Bunun için, biraz önce söylediğim gibi,
lokomotif görevini görecek olan entelektüel insanlardır ve araştırmacılardır.
Araştırmacılara yeterli değeri verdiğiniz takdirde, liyakate yeterli derecede önem
verdiğiniz takdirde demokrasiyi yerleştirebilirsiniz. Cahil insanla bir yere
çıkamazsınız yani siz istediğiniz kanunu çıkarın, o kanunu uygulayacak ciddi
insanlar belli yerlerde, makamlarda yer almadığı veya ona uyan bir topluluk
olmadığı takdirde her zaman başınız belaya girer.
Şimdi, eline silah almış insanlar eğer kanuna
uymuyorlarsa ve devlete başkaldırmışlarsa devletin de bunlarla mücadele etme
hakkı vardır. Sonuç olarak yani “demokrasi” dediğimiz husus kişiseldir,
ferdîdir ve kişilere verilecek hak ve hürriyetler aslında ülkenin tümüne şamil
olacağı için de bu çerçeve içerisinde yürür. 
Dediğim gibi, liyakat son derece önemli. Osmanlı
Devleti’nde Fatih Sultan Mehmet bile liyakatle ilgili bir yasa çıkarmış. Hangi
görevlere kimlerin hangi görevlerden geleceği belirlenmiş. Yani, siz
Başbakanlık Müsteşarlığına üniversitede hiç devlet görevinde bulunmamış birini
tak diye getirirseniz, orada bocalar ve devletin çarkını bilmediği için orada
birtakım yanlış işler de yapar. Hâlbuki, o işi bilen insanlar yer alacak olursa
o zaman bu iş daha kolay yürür. Size bir örnek vereyim: 1700-1850 yılları
arasında merkez idarede, Osmanlı Devleti’nde, yani Divan-ı Hümayuna bir başvuru
hâlinde yüz elli senelik periyot içerisinde en kısa sürede cevaplama 0,7
gündür. En uzun cevaplama süresiyse, neticelendirme süresiyse 13,5 gündür.
Ortalama, yüz elli yılın ortalaması merkez bürokrasisinde 5,3’tür. Şimdi,
düşünün, iletişim ağının olmadığı bir dönemde bile böylesine bürokrasiyi iyi
yürüten bir devlet. Sebebi? Liyakat sahibi insanları layık olduğu yere
getirmesinden kaynaklanmıştır.
Dolayısıyla, ben şunu söylemek istiyorum: Biz, eğer,
bizim ülkemizde birtakım yeni araştırmalar yapan insanları desteklemeyecek
olursak işte o zaman liyakat sahibi insanı da yerleştirmemiz ve layık olduğu
yere getirmemiz mümkün olmaz. Siz bilimsel kuruluşların başına yandaş veyahut
da siyasi ve ideolojik görüşlü insan getiremezsiniz. Yani bilim adamı sıfatını
taşıyanlar da ideoloji içerisinde olamazlar. İdeoloji içerisinde olamazlar,
oldukları takdirde yanlış karar verirler, devletin yasalarını bir tarafa
bırakarak meselelere farklı yönde bakmaya başlarlar. Yani sayınızın 1.200
olması hiçbir şeyi ifade etmez. Dolayısıyla, burada sizin ortaya koyduğunuz
bilgiler, devletin kuralları çerçevesinde hareket edip etmediğinizdir. Bilim
adamıysanız objektif olacaksınız ve herhangi bir ideoloji içerisinde
bulunmayacaksınız.
Burada bir şeyi daha söylemek istiyorum. Araştırma
görevlilerinden sözleşmeli yani 50/d olanlar, bunlar doktorasını bitirdikten
sonra işlerine son veriliyor. Rektöre bırakmamak lazım. Yetişmiş elemana zaten
ihtiyaç varsa -ki bazı rektörler ideolojik sebeplerle kabul etmiyorlar- bu
50/d’yi kaldırıp bu istihdamı yapmak lazım. Aksi takdirde şu yapılabilir:
İllaki gelişen üniversitelere yapıyorsak, gelişen üniversitelerin kadrolarından
bu doktorayı gelişmiş üniversitelere yaptırabiliriz ve yaptıktan sonra
dönebilirler. Bu 50/d çok can yakıcı bir durumdadır, bunun düzeltilmesi
gerekir. 
Hepinize saygılar sunuyorum. (MHP sıralarından alkışlar)
BİLİM, SANAYİ VE TEKNOLOJİ BAKANI
FİKRİ IŞIK (Kocaeli) – Şu anda çalışıyoruz üzerinde. 
BAŞKAN
– Teşekkürler Sayın Halaçoğlu. 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Maddeyi
oylarınıza sunuyorum: Kabul edenler… Kabul etmeyenler… 14’üncü madde kabul
edilmiştir. 
Böylece
birinci bölüm üzerinde yer alan maddelerin oylamaları tamamlanmıştır. 
Şimdi
ikinci bölümün görüşmelerine başlıyoruz. 
İkinci
bölüm, 15’inci maddeye bağlı geçici madde 4 ve 5’inci maddeler dâhil olmak
üzere 15 ilâ 33’üncü maddeleri kapsamaktadır. 
İkinci
bölüm üzerinde gruplar adına ilk söz, Milliyetçi Hareket Partisi Grubu adına
Samsun Milletvekili Erhan Usta’ya aittir. 
Buyurun Sayın Usta. (MHP
sıralarından alkışlar) 
Süreniz on dakikadır. 
MHP GRUBU ADINA ERHAN USTA
(Samsun) – Teşekkür ederim Sayın Başkan. 
Sayın Başkan, değerli
milletvekilleri; Genel Kurulu saygıyla selamlıyorum.
Görüşmekte
olduğumuz AR-GE Kanun Tasarısı’nın ikinci bölümü üzerine Milliyetçi Hareket
Partisi Grubu adına söz almış bulunuyorum. Hepinizi saygıyla selamlıyorum
tekrar. 
Şimdi,
AR-GE önemli bir husus. Şöyle birazcık geriye gidecek olursak, aslında Türkiye
ne yaptı son on-on beş yılda veya yirmi yılda? İstihdamın önemli bir kısmını
tarımdan, hizmet sektörüne, bir miktar da sanayiye kaydırdı. Bunu yaparak
aslında biz düşük gelir grubundan orta gelir gurubuna geçebildik. Ancak, bundan
sonra orta gelir grubundan yüksek gelir grubuna geçmenin yolu teknoloji
üretmekten geçiyor, teknolojiyi ticarileştirmekten geçiyor, markalaştırıp
gelire dönüştürmekten geçiyor. Özellikle 2000 yılından itibaren, daha önceki
konuşmalarımda da zaman zaman ifade etmiştim, Türkiye demografik fırsat
penceresi içerisine girdi yani bir otuz yıl var önümüzde, bunun on beş yılı
geçti. On beş yılın çok verimli geçtiğini söyleme imkânımız maalesef yok. Ama,
kalan on beş yılda eğer biz bu teknolojiyi geliştirirsek, nüfusumuzu iyi
istihdam edersek, nüfusumuzu katma değeri yüksek ürünlerin üretiminde istihdam
edersek işte o zaman orta gelir tuzağını aşma imkânımız olabilecektir. Diğer
türlü, bunu gerçekleştiremediğimiz zaman orta gelir tuzağında birçok ülkenin
kaldığı gibi bizim kalmamız da maalesef kaçınılmaz olacaktır.
Şimdi,
Türkiye ciddi bir büyüme sorunu yaşıyor, büyüyememe sorunu yaşıyor. Bunu daha
önceki konuşmalarımızda hep ifade ettik, zaten bilinen bir şey. Büyüme
sorunuyla birlikte aslında bir de cari açık sorunu yaşıyor. İki sorun aynı
anda, iki sorun birbirlerini de aslında etkiler nitelikte. Büyüyememe
sorunumuzun önemli bir kısmı, aslında yeteri kadar tasarrufumuz yok, yatırım
yapamıyoruz. Tasarruflarımızı çok fazla artırma imkânımız da maalesef sınırlı,
artırılması lazım. Dolayısıyla, yatırım yapma imkânımız bizim, emsal ülkeler
kadar olma imkânı yok. Yani, emsal ülkelerde millî gelirin yüzde 35’ine yakın
yatırım yapılırken biz sadece yüzde 20 yatırım yapıyoruz. Geriye ne kalıyor?
İstihdam üzerinden -onun da belirli sınırları var- büyümek kalıyor ama en
önemlisi verimlilik üzerinden büyümek. Yani, Türkiye'nin önündeki sorunlarını
aşacak, bu darboğazı giderecek husus, toplam faktör verimliliğini artırmak,
toplam faktör verimliliğinin büyümeye katkısını artırmaktır.
Toplam
faktör verimliliği dediğimiz ne? İşte, aslında istihdam ve yatırımın dışındaki
her şey. Bugün burada konuştuğumuz AR-GE destekleri, inovasyon, yenilikçilik
-adına ne derseniz- hukuk sistemi, eğitim sistemi, kamu yönetimi, insan gücünün
eğitilmesi, iş gücünün eğitilmesi, hepsi aslında bizim faktör verimi dediğimiz
olay. Fakat, toplam faktör verimliliğinin büyümeye katkısında, üzülerek ifade
etmek gerekir ki 2007 sonrasında çok kötü bir performansımız var. 2007’ye kadar
olan performans fena değil ama 2007-2013 döneminde toplam faktör verimliliğinin
büyümeye katkısı eksi olmuş maalesef. Yani, aslında büyümek için önümüzdeki en
büyük imkân, alan burasıyken buradan büyümeye eksi katkı geliyor. Toplam faktör
verimliliğinin katkısı sıfır olsaydı Türkiye 2007-2013 döneminde 3,9
büyüyecekti ortalama. Ancak, buradan bir yarım puan eksildiği için maalesef 3,4
büyüyor. Dolayısıyla toplam faktör verimliliğinin büyümeye katkısını artırmamız
gerekiyor. Az önce ifade ettiğim gibi, bunun yolu da şimdi, burada, bugün
görüştüğümüz AR-GE konusundan geçiyor. Bunun daha tabii ileri aşamalara
taşınması lazım. Onları da birazdan ifade etmeye çalışacağım. 
Şimdi,
cari açık sorunu yaşıyoruz diyoruz. Diğer bir husus, tabii üretemeyen bir
ekonomi cari açık sorunu yaşayacaktır. Üretemeyen, tasarruf etmeyen bir
ekonominin bu sorunu yaşaması kaçınılmazdır. Şimdi, diğer bir olay,
ihracatımızın veya üretimimizin -hangisini alırsanız alın değişmiyor- maalesef
teknoloji niteliğinde de kötüleşme var. Yani bunu geçmiş 2002’ye göre de
mukayese edebilirsiniz. Bu mukayeseye baktığınız zaman yüksek teknoloji
ürünlerin payında bir gerileme var. Orta teknolojide, düşük teknolojide bir
artış olmakla birlikte, ama esas önemli olan yüksek teknoloji ürünlerin payında
bir düşüş var. 
Peki,
son yıllarda ne olmuş diye baktığımızda, beni daha endişelendiren 2013-2014
gelişmesi. Maalesef, burada, arkadaşlar, yüksek teknoloji ürünlerin payında son
bir yılda bir değişme olmamakla birlikte ortanın altından düşük teknolojiye
doğru kayıyoruz, burası çok, yani çok manidar. 35,3’ten 36,6’ya çıkıyor düşük
teknolojilerin payı. Yani biz yüksek teknolojilerin payını artıralım derken
nitelik daha da fazla düşüyor. Bu neyi doğuruyor biliyor musunuz? Bu, bir defa
ciddi bir ücret rekabetini doğuruyor. Yani ücret üzerinden rekabet etmek
zorunda kalıyorsunuz. Bugün asgari ücretin artırılmasıyla ilgili yaşadığımız
sıkıntının temelinde, esasında bu var. 
Diğer
bir husus da, teknoloji yoğunluğu düşük olduğu zaman enerji yoğunluğu yüksek
oluyor. Enerjide zaten dışa bağımlıyız ve bu dışa bağımlılığımız daha da
artıyor çünkü düşük teknoloji ürünler yüksek enerji harcıyorlar. Yani bu da
zaten bizim enerjide dışa bağımlılığımızı artıran diğer bir faktör oluyor.
Dolayısıyla teknoloji seviyesini artırmamız gerekiyor. 
Şimdi,
bugün görüştüğümüz kanun tasarısına geldiğimizde, maalesef -Sayın Sanayi Bakanı
ve Komisyon Başkanımız beni bağışlasınlar ama- bu Doğu Bloku mantığıyla
hazırlanmış bir tasarıdır esas itibarıyla. Niye böyle diyorum? Çünkü rekabet
gücünü artırmak kendi özgün teknolojinizi yaratmakla oluyor. 
Şimdi,
bu işin iki tane fazı var. Birinci fazında AR-GE’nin desteklenmesi, AR-GE
tabanlı bilgi üretilmesi ve bunun prototipe dönüştürülmesi. Ama bunun daha da
önemlisi, buradan sonra olan ikinci fazı var. Yani AR-GE sonucu ortaya çıkan
teknolojinin daha fazla para ve refah sağlayacak şekilde üretilmesi yani daha
fazla para ve refah üretmesi. 
Şimdi,
burası, bu ikinci faz, bu kanun tasarısında tamamen ihmal edilmiş durumda.
Sadece birinci fazla, yani AR-GE’yi destekliyorsunuz ancak hiçbir sonuç elde
edemeyebilirsiniz. Yani bunu gelire veya refaha dönüştürme imkânı olmayabilir.
Şimdi,
bu ikinci fazda yani bu ürettiğimiz teknolojiyi daha fazla para ve refaha
dönüştürme nasıl olacak? Bunun yolu ticarileştirmekten geçiyor.
Ticarileştirmeyle ilgili programlar, maalesef, burada çok az. Bir defa, seri
üretim tesislerinin kurulması lazım, yatırım yapılması lazım. Yine aynı baştaki
noktaya dönüyoruz; bunun için tasarruf gerekiyor, yatırım için kaynak
gerekiyor. 
İkinci
husus, teknolojinin patentinin, lisansının, akreditasyonunun,
standardizasyonunun, sertifikasyonunun yapılması lazım. Bunlar bu kanun
tasarısında, maalesef, ihmal edilmiş durumda. Son aşamada da bunun
markalaştırılması gerekiyor ve en iyi yollardan satılması gerekiyor.
Şimdi,
maalesef, bu kanunda bu ikinci fazı hiç göremiyoruz. Bu da büyük bir eksiklik,
bu eksikliğin bir an önce giderilmesi gerekir. Doğu Bloku ülkeleri işte zaten
bu yüzden battı. Yani birinci fazda güçlüydüler ancak ikinci fazı yapamadığınız
zaman, bunu ticarileştirip gelire, refaha dönüştüremediğiniz zaman yaptığınız
işin çok fazla bir anlamı olmuyor. Dolayısıyla, bu eksikliğin bir an evvel
giderilmesi lazım.
Şimdi, tabii, birinci fazda esas parayı harcıyorsunuz,
uzun sürüyor, süresi uzun, riskli ve pahalı. Yani en kötü olan aşamalarını, en
zor, sıkıntılı aşamalarında bir şeyler yapmaya çalışıyorsunuz ama bunun esas
kaymağını yiyeceğiniz aşamayı ihmal ederseniz yaptığınız şeylerin, aldığınız
risklerin, yaptığınız maliyetlerin ülkeye, ekonomiye, millete çok fazla faydası
olmayacaktır. O yüzden, ikinci fazın bir an evvel -hemen bu kanun tasarısına
belki eklenme imkânı yok ama- özellikle ticarileştirmeyle ilgili yeni
yöntemlerin buraya konulması lazım.
Şimdi, tabii, bu ikinci fazın devamı mahiyetinde ortaya
çıkacak ürünün de daha burada inovatif yöntemlerle bir pazarlama yani hizmet
inovasyonuna, pazarlama inovasyonuna, organizasyon inovasyonuna, süreç inovasyonuna
ihtiyacımız var yine daha fazla para ve refaha dönüştürmek için. 
Dolayısıyla, bu, bu anlamda bir reform değil maalesef,
üzülerek ifade etmek gerekiyor. Reform bütüncül olur, reform az önce
bahsettiğimiz bu iki fazı birlikte hayata geçirmekle olur. Sadece AR-GE
çalışmalarını yapmak –AR-GE çalışmasının yapılmasını asla küçümsemiyorum ama-
sadece bununla sınırlı kalmak beklenen faydayı maalesef doğurmayacaktır,
beklenen faydayı oluşturmayacaktır. Bunu yapamadığımız sürece de, konuşmamın
başında ifade ettiğim gibi, Türkiye’yi hiçbir şekilde orta gelirden üst gelir
grubuna çıkarma imkânımız olmayacaktır. 
Dolayısıyla bu kanun tasarısının, esas itibarıyla bu
baktığımız çerçevede geliştirilmesi lazım, niteliğinin artırılması lazım. Eğer
bunu yaparsak Türkiye için çok hayırlı bir hizmet yapmış oluruz. 
Bunun yapılması dilek ve temennileriyle, ben, yüce
heyetinizi saygıyla selamlıyorum, hepinize çok teşekkür ediyorum. (MHP
sıralarından alkışlar) 
BAŞKAN – Teşekkürler Sayın Usta.
Gruplar adına ikinci söz, Cumhuriyet Halk Partisi Grubu
adına İstanbul Milletvekili Didem Engin’e aittir.
Buyurun Sayın Engin. (CHP sıralarından alkışlar) 
Süreniz on dakikadır.
CHP GRUBU ADINA DİDEM ENGİN (İstanbul) – Sayın Başkan,
sayın milletvekilleri; dünya, endüstri 4.0’dan yani 4’üncü Sanayi Devrimi’nden,
nesnelerin İnternet’inden, akıllı cihazların ve sistemlerin entegre olduğu,
yapay zekâ ile akıllı fabrikaların üretim yaptıkları bir dönemden bahsederken,
uluslararası kuruluşlar Türkiye'nin AR-GE, teknoloji ve inovasyona yönelik
çalışmalarını nasıl değerlendiriyorlar, Türkiye'nin dünyadaki diğer ülkelerle
kıyaslandığında durumu nedir? Objektif birkaç görüşü ve değerlendirmeyi
sizlerle paylaşmak istiyorum.
2015 yılı Avrupa Birliği İlerleme Raporu’nda
“inovasyon” konusunda Türkiye neredeyse tüm göstergelerde AB ortalamasının
oldukça altında kalarak mütevazı seviyede yenilikçi olarak sınıflandırılıyor.
OECD’nin Ulusal, Bilim ve İnovasyon Sistemleri Raporu’nda 46 ülke arasında
Türkiye neredeyse bütün kriterlerde ya ortalamanın altında ya da en son 5-6
ülke içerisinde yer alıyor. Dünya Ekonomik Forumu’nun Küresel Rekabet
Raporu’nda kıyaslanan 140 ülke arasında Türkiye rekabetçilik anlamında genel
sıralamada 2014 yılında 45’inci sıradayken 2015 yılında 51’inci sıraya
geriliyor. 
Raporda rekabetçilik 12 kritere bakarak
değerlendiriliyor, bu kriterlerden biri de inovasyon. Türkiye 2014 yılında
inovasyonda 56’ncı sıradayken 2015’te 60’ıncı sıraya geriliyor. Türkiye'nin
teknoloji, AR-GE, inovasyon konularında dünya sıralamalarındaki durumu bu kadar
kötüyken, Hükûmetin bu konuda kulağa hoş gelen söylemlerin ve gündelik
adımların ötesine geçen, uzun vadeli hedefleri gerçekçi ve kapsamlı bir şekilde
ele alan bir yaklaşımı ne yazık ki yok. 
2007 yılında 60’ıncı Hükûmet Programı’nda AKP millî
gelirden AR-GE’ye ayrılan payın 2013’e kadar yüzde 2’ye çıkarılmasını
hedeflemişti. 2013 yılında bu oran 0,95 oldu. Tek başına iktidar olan AKP altı
senede, yani 2007’den 2013’e kadar bu oranı 0,72’den ancak 0,95’e çıkarabildi.
Yani hedeflenen oranın yarısı bile gerçekleştirilemedi fakat kimse çıkıp da
“Biz hedeflerimizi gerçekleştiremedik.” demedi. Hedeflerin neden
tutturulamadığı konusunda detaylı analiz yapmadan ve gerçeklerle yüzleşmeden
Hükûmet bu başarısızlığı kapatmaya çalıştı. Nasıl mı? Hedef yükselterek. Daha
yüzde 1’i yakalayamamışken bu sefer 2023’te millî gelirden AR-GE’ye ayrılacak
payın yüzde 3 olması hedeflendi. Güzel bir hedef ama nasıl? 
Dünyadaki diğer ülkelere bakarsak, Finlandiya gayrisafi
yurt içi hasılasının yüzde 3,55’ini AR-GE’ye harcıyor, İsveç 3,41’ini, Japonya
3,55’ini. Her 3 ülke de bizim 2023 için hedeflemiş olduğumuz yüzde 3’ü bugünden
gerçekleştiriyor. Her 3 ülke de 2020’de bu oranı yüzde 4’e çıkarmayı
hedefliyor, yani 3,5 civarından yüzde 4’e çıkarmayı hedefliyorlar. Türkiye’de
ise Hükûmet, bu oran yüzde 1’in altındayken yüzde 3 hedefliyor yani bugünkü
durumuyla hedeflediği oran arasında en büyük açık olan ülke Türkiye. Önemli
olan sadece hedef koymak değil, bu hedefleri gerçekleştirmek için kararlı,
gerçekçi ve sorumluluk sahibi bir tutum izlemek. 
Teknolojik olarak güçlü ülkeleri incelediğimizde
görüyoruz ki bu ülkeleri diğerlerinden farklı kılan en önemli unsur güçlü ve
nitelikli iç gücü. Bizde ise ne yazık ki en zayıf olduğumuz alanlardan biri. Bu
kadar önemli bir genç nüfusa sahipken eğitim sistemimizde çok sık değişiklik
yapılması sebebiyle süreklilik ve istikrar yok. AR-GE ve yenilikçiliğin
önündeki en büyük engel yaratıcılığın olmamasıdır. Okul öncesi dönemden
başlayarak yaratıcı, sorgulayan, araştıran, sınırları kabul eden değil,
sınırları zorlayan nesiller yetiştirebilmemiz gerekirken ülkemizde durum çok
farklı. 
On dört sene boyunca tek başına iktidar olan bir
partinin hedeflerini gerçekleştirememek için hiçbir gerekçesi olamaz. Hükûmetin
bu on dört sene boyunca eğitimde, bilimde, teknolojide gerekli atılımları
gerçekleştirmek için elini kolunu bağlayan hiçbir şey olmadı. Örneğin, ben
beklerdim ki tek başına iktidar olan bir Hükûmette “bilim ve teknoloji”
denilince akla gelen iki bakanlık olan Bilim, Sanayi ve Teknoloji Bakanlığı ve
Millî Eğitim Bakanlığı bir araya gelip bu AR-GE kanununu Meclisimize sunsunlar.
İsterdim ki Millî Eğitim Bakanı da burada olsun ve okul öncesi eğitimden
başlayarak ilköğretimde ve ortaöğretimde düşünme becerilerinin
geliştirilmesine, iş birliği yetkinliklerinin arttırılmasına, yaratıcılığı,
sorgulamayı geliştirmeye yönelik programları, bilimsel çalışmaları teşvik
etmeye yönelik diğer ülkelerden daha ilerici bir yaklaşımla aldıkları kararları
Meclise sunsunlar. Ama ne yazık ki bu mümkün olmadı. 
Üzerine konuştuğumuz AR-GE paketi Meclis Başkanlığına
geldikten iki gün sonra toplanma çağrısı yaptı Komisyon. Yani bizim kanun
teklifini incelemek için sadece iki gün süremiz vardı. İki toplantıda, toplamda
yedi saatte kanun teklifi Komisyondan geçti. Ne alt komisyon kurabildik ne de
Komisyonda konunun uzmanlarını ve paydaşlarını dinleyebildik. Şimdi de Genel
Kurulda birkaç saatte kanun onaylanacak. 
Aylarca ülkemizin enerjisini başkanlık
sistemi tartışmalarına harcayacağımıza, isterdim ki aylarca AR-GE’yi, teknolojiyi,
inovasyonu, girişimciliği, markalaşmayı, özgürlükleri; örneğin ifade
özgürlüğünü, basın özgürlüğünü, yargı bağımsızlığını konuşalım ve ülkemizi
küresel rekabette daha güçlü bir konuma getirebilmek için ortak akılla çözüm
yollarını araştıralım. İfade özgürlüğünün olmadığı hâllerde düşünce özgürlüğü
de anlamını yitiriyor, düşünce özgürlüğünün olmadığı yerlerde ise bilimin
gelişmesi mümkün değil. Çağdaş ve bilimsel eğitim imkânlarını sunmak ve ifade
özgürlüğünü güvence altına alacak hukuk sistemini oluşturmak bu Hükûmetin en
öncelikli görevlerinden biri. 
Biliyorsunuz, ekonomik kalkınmayı sağlayan en önemli
unsurlardan biri de verimlilik artışı. Verimlilik artışı ise öncelikli olarak
teknolojik gelişmeyle sağlanabilir. Yapılan araştırmalar gösteriyor ki
teknolojiye, AR-GE'ye, inovasyona yapılan yatırımlar verimliliği, rekabet
gücünü ve ülkelerin büyüme hızlarını da artırıyor. 
Finlandiya’da kişi başına millî gelir 2000 yılında 24
bin dolarken 2014’te 50 bin dolara ulaşmış yani on dört sene içerisinde, 2000
yılından 2014’e gelene kadar 2 katından daha fazla bir seviyeye ulaşmış. Güney
Kore’de yine aynı tarihlerde, 2000 yılında 12 bin dolardan 2014’te 28 bin
dolara sıçramıştır. Ülkemizde ise 2007 yılından bugüne kişi başına millî
gelirin 10 bin dolar civarında takılıp kalması sebebiyle ülkemizin orta gelir
tuzağında olduğu nitelendirmesi yapılmakta. 
Dünya Bankası sınıflandırmasına göre ülkemizin
ihracatındaki yüksek teknolojili ürünlerin payı yalnızca yüzde 2, Çin’de bu
oran yüzde 27, Fransa’da yüzde 26, Amerika’da yüzde 18, Almanya ve İsrail’de
yüzde 16, Kore’de yüzde 27. Bu rakamlar da gösteriyor ki orta gelir tuzağında
olan ülkemiz aynı zamanda orta teknoloji tuzağı riski de taşımakta. 
Dünyadaki diğer ülkelere bakmanın yanı sıra, küresel
şirketlerdeki gelişmeleri de göz ardı etmemek gerekli. Volkswagen 2015 yılında
cirosunun yüzde 5,7’sini AR-GE'ye ayırarak 15,3 milyar dolar harcadı, Samsung
cirosunun yüzde 7,2’sini ayırarak 14,1 milyar dolar harcadı. İntel gelirinin
yüzde 20,6’sını AR-GE'ye ayırarak 2015 yılında 11,5 milyar dolar yatırım yaptı.
Dünyanın en yenilikçi iki firması olan Apple 6 milyar dolar, Google 9,8 milyar
dolar harcadı AR-GE’ye. Ülkemizde ise sanayi, teknoloji ve AR-GE’yle ilgilenmek
kolay değil. Millî gelir içinde sanayinin payı 1999’da yüzde 30,2’yken, bugün
yüzde 24’e kadar geriledi. Ülkemizde sanayiye yatırım yapmak yerine
müteahhitlik yapmak tercih ediliyor. Alışveriş merkezi, konut, rezidans, inşaat
işlerinin getirisinin çok daha fazla olduğu bir ülkede sanayiye, AR-GE’ye
yatırım yapmak da ayrı bir özveri gerektiriyor. 
Son olarak şunları ifade etmek isterim: Pakette bizim
de desteklediğimiz olumlu adımlar var fakat ülkemizin, gündelik sorunları
çözmeye yönelik yaklaşımdan ziyade, radikal bir bakış açısıyla, bütüncül ve
kapsamlı bir vizyonla devrim niteliğinde reformlara ihtiyacı var. Ayrıca,
sadece kanun yapmak sorun çözmüyor, uygulamada da adil, eşitlikçi, dürüst,
tarafsız bir yaklaşım ortaya koymak gerekli, özgürlükçü bakış açısını
yaygınlaştırmak, örneğin üniversiteleri özgürleştirmek, kamu kurum ve
kuruluşlarına atanan yöneticilerde liyakati prensip edinmek gibi, işte ancak o
zaman gerçek reformlardan bahsedebiliriz. 
Teşekkür ederim. (CHP sıralarından alkışlar) 
BAŞKAN – Gruplar adına üçüncü söz, Halkların Demokratik
Partisi Grubu adına Muş Milletvekili Ahmet Yıldırım’a aittir. 
Buyurun Sayın Yıldırım. (HDP sıralarından alkışlar) 
On dakikalık sürenizi başlatıyorum. 
HDP GRUBU ADINA AHMET YILDIRIM (Muş) – Teşekkür ederim
Sayın Başkan. 
Sayın Başkan, değerli milletvekili
arkadaşlarım; evet, şüphesiz toplumsal yaşamda siyasal müdahaleye açık çok
farklı alanlar olabilir. Cumhuriyet tarihi boyunca siyasal müdahalelere açık
olmuş toplumsal yaşamın çok farklı süreçleri vardır. Ancak, en geri kalmış
ülkelerde bile, özellikle toplumsal yaşam süreçlerinde siyasal müdahaleyi çok
kabul etmeyecek, kaldırmayacak olan süreçlerin başında bilim, araştırma ve
inovasyon süreçleri gelir. Bu temelde bakıldığında, özellikle araştırmayı
üniversiteler boyutu itibarıyla göz önünde bulundurursak üniversitelerin
siyasallaşma süreçleri cumhuriyet tarihiyle yaşıttır. Sadece AKP iktidarı
döneminde üniversitelerin siyasallaştığını iddia edemeyiz. AKP iktidarı
döneminde de siyasal ama ondan öncesinde de üniversiteler ve araştırma
kurumları siyasallaşmıştı. Cumhuriyet tarihi boyunca hiçbir zaman üniversiteler
özgür olmadı ve özgür düşüncenin ifadesine açık olmadı. 
Aslında, üniversitelerin tarihi, bir
anlamda muhalif düşüncenin, özgür düşüncenin sürekli müdahale edildiği,
müeyyidelerle karşı karşıya kaldığı süreçlerdir ta 1940’lardan bugüne kadar. Ki
1948’de siyasal düşünlerinden ötürü Behice Boranların, Pertev Naili
Boratavların ve Niyazi Berkeslerin atılışından bugüne kadar diyebiliriz ki
üniversitelerde muhalif düşünceye, toplumsal sorunlara, özellikle çözüm üretme
süreçlerine her zaman müdahaleler oldu ancak hiçbir zaman, 2005-2006, özellikle
de 2007’de Cumhurbaşkanının değişmesinden sonra üniversitelere yapılan
müdahalelerden sonra üniversitelerin siyasallaştığı, ideolojize edildiği ve
kamplaştırıldığı kadar bir siyasal üniversite veya üniversitelere müdahale
süreçleriyle karşılaşmadık.
Örneğin, bir buçuk yıl önce, hâlâ, Türkiye’de toplumsal
yapının bilmediği, üniversitelerin bilmediği, akademisyenlerin bilmediği ve
bizim aslında müdahale ettiğimiz, YÖK Başkanının neden değiştiği
açıklanmamıştır. Çünkü 2001 yılında AKP kurulduğunda parti programına ve 3
Kasım seçimlerine girerken seçim beyannamesine yazdığı en önemli hususlardan
biri, 1980 darbesinin ve onun Anayasası’nın ürünü olan bütün yapıların
değiştirileceği hususundaydı; bu yapılardan biri de YÖK’tü. İlk Millî Eğitim
Bakanı Mumcu, önce YÖK’ün kaldırılacağını, daha sonra eş güdüm kurumu hâline
getirilerek adının “YEK” diye değiştirileceğini… Zamanla üniversitelerdeki
özellikle akademisyen kadrolaşmalarında kendi lehlerine kompozisyon değişince
ve rektör atamaları 2007 Cumhurbaşkanlığı değişikliğinden sonra kendi
inisiyatiflerine geçince ve üniversitelere siyasi müdahaleleri kendi
zaviyelerinden yapmaya başlayınca üniversiteler artık bir bilim, eğitim ve araştırma
yuvası olmaktan giderek uzaklaşmaya başladı. 6 Kasım 2014 günü -ki 6 Kasım, bir
faşist darbenin açığa çıkarmış olduğu ve üniversitelerin üzerine karabasan gibi
çöken YÖK’ün kuruluş yıl dönümüydü- bugüne kadar hiç kimsenin bilmediği bir
nedenle dönemin YÖK Başkanı Gökhan Çetinsaya mevcut Cumhurbaşkanı tarafından
görevden alınmış ve bir kararnameyle Başbakan Başmüşavirliğine getirilmiştir. 
Burada özellikle yükseköğretim açısından durum bu iken
araştırma kurumları olarak Bakanlığınıza bağlı olan TÜBİTAK ve TÜBA’da son bir
buçuk iki yılda paralel yapı örgütlenmesi gerekçe gösterilerek artık araştırma,
AR-GE ve inovasyon kurumlarına da ciddi siyasi müdahaleler yapılmıştır.
Şüphesiz araştırma kurumlarında ödeneklerin artırılması önemlidir, şüphesiz
araştırma ve inovasyon kurumlarında personel artırımı önemlidir, şüphesiz
araştırma kurumlarının fiziki ve teknik kapasitesinin artırılması önemlidir ama
bunların öneminden daha fazla öneme haiz olan bir husus vardır ki o da
özellikle objektif koşulların buradaki araştırma yatırımlarına ve kadro
istihdamlarına hâkim olması sürecidir. 
Sayın Başkan, değerli milletvekilleri; özellikle
üniversitelere, üniversitelerdeki araştırma merkezlerine, TÜBİTAK’a, TÜBA’ya
dönük bakanlıkların ve merkezî bütçelerin payının artırılmış olması söz konusu
olabilir. Ama unutmayalım ki özellikle bu dönemde TÜBİTAK’ta yapılmış proje
yarışmalarında çocuklarımız ve gençlerimizin daha ön elemeden reddedilen aynı
projeleri uluslararası proje yarışmalarında dünya birinciliği elde
edebilmiştir.
Sayın Başkan, bu uğultu almış başını gidiyor.
BAŞKAN – Sayın milletvekilleri, hatibin insicamını
bozmayalım, lütfen uğultuyu keselim. Çok teşekkür ediyorum.
Buyurun Sayın Yıldırım.
AHMET YILDIRIM (Devamla) – Özellikle, burada,
üniversitelere dair müdahalelerle ilgili olarak ifade etmeliyiz ki
üniversitelerde doçentlik sınavları, tümüyle sübjektif kriterlerden subjektif
jüri oluşumuna veya akademisyenlerin ilk araştırma görevliliğinden itibaren,
alımından, bunların lisanüstü süreçlerinde yaptıkları performanslara rağmen
daha sonraki akademik yaşamları tümüyle siyasal süreçlere bağlı kılınmıştır. Bu
temelde, özellikle YÖK’ün kaldırılması vaadiyle iktidara gelmiş olan AKP
iktidarı döneminde, AKP iktidara gelmeden önceki koşullardan daha fazla
siyasallaşan, öğrenciler arasındaki kamplaşmayla, hoşgörünün yitirilmesiyle
artık bugün akademisyenleri birbirine karşı tahammülsüz noktaya getirebilecek
bir üniversiteler kompozisyonuyla karşı karşıya geldik. 
Çok sıklıkla söz edildiği için ayrıntısına girmeyeceğim
ama ilk etapta, 1.128 imzalı akademisyen bildirisine açıklamayı
Cumhurbaşkanının yapmış olması ve hemen ardından, Cumhurbaşkanının açıklamasını
emir telakki eden, aynı gün içerisinde toplanan YÖK Genel Kurulu tarafından
disiplin süreçlerinin işletilmesi ve YÖK’ün bu konudaki talimatlarını da anında
uygulamaya koyan üniversitelerdeki disiplin süreçleri bu konuda, özellikle
Türkiye’de üniversitelerin ve araştırma kurumlarının ne koşullara
getirildiğinin ibret verici görüntüleridir. Bu temelde, ifade etmek isteriz ki askerî
dönemlerde üniversitelerin görmediği baskıları görmeye çalışan ve burada
açığın, siyasallaşmanın, ideolojize edilmenin artık artırılan bütçe paylarıyla
bile kapatılmayacak kadar ayyuka çıktığı bir üniversite yapısının, önümüzdeki
dönemde, uluslararası süreçlerde zaten sicili çok iyi olmayan Türkiye
üniversitelerinin neredeyse adının olmayacağı, okunmayacağı bir sürece doğru
evrileceği konusunda kaygılarımızı ifade etmek isteriz. 
Yine, ülkede üniversite sayısını artırarak, her ile
üniversite açarak ya da her ilçede yüksekokul veya fakülte açarak
üniversitelerde özgür düşüncenin hâkim olmayacağını, objektif kriterler
üzerinden bilimsel çalışmaların yürütülmeyeceğini hepimiz herhâlde çok iyi
biliyoruz. Üniversitelerin problemleri artık oralara aktarılan kaynakların
payının artırılması, fiziki ve teknik kapasitenin düzeltilmesi veya personel
sayısının artırılmasıyla giderilmeyecek kadar derinlikli hâle gelmiştir. 
Bu temelde, ben, bütün baskılara ve siyasallaşma
süreçlerine rağmen, siyasi iktidara boyun eğmeden, akademik süreçlerdeki
işlerine siyasi iktidarın müdahalesine rağmen direnen ve akademinin evrensel
ilkelerinden taviz vermeden vicdanını koruyarak bu mesleği icra edenleri bir
kez daha saygıyla anarak hepinizi saygıyla sevgiyle selamlıyorum. 
Teşekkür ederim. (HDP sıralarından alkışlar) 
BAŞKAN – Teşekkürler Sayın Yıldırım. 
Şahıslar adına ilk söz İstanbul Milletvekili Hasan
Sert’e aittir. 
Yoktur. 
İkinci söz İstanbul Milletvekili Engin Altay’a aittir. 
ENGİN ALTAY (İstanbul) – Sayın Başkan, uygun görürseniz
İstanbul Milletvekilimiz Sayın Ali Şeker’e söz hakkını devretmek istiyorum. 
BAŞKAN – Buyurun Sayın Şeker. (CHP sıralarından
alkışlar)
Süreniz beş dakikadır, buyurun. 
ALİ ŞEKER (İstanbul) - Sayın Başkan, değerli
milletvekilleri; Genel Kurulumuzu saygıyla selamlıyorum.
CHP olarak tasarının geneline olumlu bakıyoruz. Tasarı
hakkındaki görüşlerimi açıklamak üzere söz almış bulunuyorum. Daha önce
görüşlerini açıklayan milletvekilleri sanayileşmeden, katma değeri yüksek
ürünlerden, yazılım şirketlerinin elde ettiği parasal değerlerden yeteri kadar
bahsettiler. Tasarının genel gerekçesinde “yüksek katma değerli ürünlerin
üretilmesi”, “bilgiyi ticarileştirmek”, “teknolojik şirketler” gibi kavramlar
yer alıyor.
Modern tarım üretim tekniklerini ülkemizde geliştirecek
olan çalışmalara da AR-GE desteği verilmelidir. Ancak bu şekilde büyük kentlere
yoğun göçü engelleyebiliriz. İktidarınızın temel hedefi küçük kentlerde
güvencesiz, taşerona muhtaç, ucuz iş gücü yaratmak olunca tarım konusunda
üretime yönelik bir destek vermenizi de beklemiyoruz doğrusu. On üç yıllık
iktidarınızda sanayileşme için AR-GE desteği verdiğinizi anlatıyorsunuz. Peki
neler başardınız, kısaca paylaşalım:
Beton yoğunluğu nedeniyle kanserleşen yaşanılmaz
şehirler tasarladınız. Okulu, yolu, parkı yetmeyen; insanları mutsuz, herkesin
kaçmak için fırsat kolladığı sorunlu şehirler yarattınız. Bilim adamlarının
karşı çıktığı Kanal İstanbul gibi Marmara’yı katledecek ucube projeler
tasarladınız. Birileri emretti diye rantsal dönüşüm yaratmak için çevre düşmanı
projeleri hayata geçiriyorsunuz.
Yerli otomobil diye bir AR-GE çalışmanız var mesela.
Daha ucuza mal etme adına yerli otomobili bile yabancılara hem de yurtdışında
yaptırdınız. 
Keçiören’de örneğini gördüğümüz bitmeyen metrolar
yaptınız mesela. İstanbul’da Sirkeci ile Halkalı arasında günde yüzbinlerce
yolcu taşıyan banliyö hattını ortadan kaldırdınız. Hattın hizmet verdiği bölge
size oy vermiyor diye insanlarımızı cezalandırdınız.
Sadece sizin gibi düşünen tek tip insan yaratmak
amacıyla özellikle medyada başka bir tasarım çalışması yürüttünüz. Sizin gibi
düşünmeyeni “Ya taraf olursun, ya da bertaraf.” diyerek cezalandırdınız. Can
Dündar’ı, Erdem Gül’ü tasarımınıza uymadığı için Silivri zindanlarına attınız.
Askerî cunta yükünü baş tacı yaptınız, bilim insanlarını cezalandırdınız.
“Sosyal medya zararlı” dediniz. “Ey Facebook! Ey Twitter!” dediniz. Sizin gibi
düşünmeyen ya da sizi eleştiren insanlara küfürler yağdıran, tehdit eden AK
troller ve AK troliçeler yarattınız bu tasarımlarınızla.
“Sağlık sistemini çözdük.” dediniz. Yasama faaliyetleri
dışında en çok uğraştığımız konu, hastanelerde tedavi olamayan insanlara sağlık
sorunlarının çözümü için yardımcı olmakla geçiyor büyük zamanımız. 
Kendi aşısını üreten bir hıfzıssıhha kurumumuz vardı, artık
aşı üretebilen bir ülke değiliz maalesef; tıpkı Türkiye’yi kendi tarım ürünleri
tohumunu üretemeyen ve İsrail’e bağımlı hâle getiren bir tarım ülkesi hâline
getirdiğiniz gibi, tıpkı Türkiye’yi saman ithal eden, et ithal eden bir ülke
hâline getirdiğiniz gibi.
AR-GE politikalarının başarılı olması için çok iyi
işleyen bir eğitim sistemine ihtiyaç var. Cumhuriyet devrimi, o günün
koşullarında dünyanın hiçbir yerinde olmayan bir eğitim sistemini
1935-1940’larda hayatımıza soktu. Dönemin en büyük AR-GE faaliyetiydi bu
Türkiye için. 
Aziz Sancar’ı hepimiz tanıyoruz. Aldığı Nobel Ödülü’yle
hepimizin göğsünü kabarttı, kendisiyle gurur duyduk. Aziz Sancar, Nobel
Ödülü’yle ilgili olarak yaptığı açıklamalarda “Başardım çünkü beni köy
enstitüleri mezunu öğretmenler yetiştirdi. Ben başarımı aldığım iyi eğitime
borçluyum.” demişti. Üniversitelere el koyma tasarımınızın bir sonucu olarak,
onu yetiştiren İstanbul Tıp Fakültesi ve diğer üniversitelerin tıp fakülteleri
borç batağına girdi sayenizde ve bilim üretemez hâle geldi. Bilim yuvalarını
dağıttınız maalesef. 
Köy enstitüleri, özel bir eğitim denemesiydi.
Öğretmenler, sadece bir dalda değil, çevrelerine katkı sağlayacak her dalda
eğitildiler. O zaman “Bağımlılık yapar.” diyerek kimse kültüre, sanata, müziğe,
şiire, filme, romana karşı çıkmıyordu.
Bu AR-GE faaliyetlerinin, köy enstitülerinin bugünün
koşullarına uygun olarak yeniden kurgulanması gerekiyor. Yeni üretim
tekniklerini bilen, bu teknikleri teknolojiyi kullanarak daha da ileri
taşıyacak bir eğitim sistemine ihtiyaç var. On üç yılda 5 Eğitim Bakanı
değiştiren, tüm eğitim sistemini yerle bir eden iktidarınızın bunu başaracağına
elbette inanmıyoruz. Bunlar gerçekleşmez ve biz ihtiyacımız olan tarımsal
üretim devrimini gerçekleştiremezsek sanayi gelişimini de sağlayamayız, yüksek
katma değerli ürünler de üretecek kadroları yetiştiremeyiz. Japon
Mitsubishi’nin yaptığı Kazakistan Baykonur Uzay Üssü’nden Rusların Proton
roketiyle fırlattığı uyduyu “Yapımında Türk mühendisler çalıştı, zaten
Japonları da uzaktan akrabalarımız sayıyoruz, o yüzden uydu tamamen bizim.”
diyerek översiniz ama kimse buna inanmaz.
Dinlediğiniz için hepinize teşekkür ediyor, saygılar
sunuyorum. (CHP ve HDP sıralarından alkışlar) 
BAŞKAN – Teşekkürler. 
Şimdi, ikinci bölüm üzerinde soru-cevap işlemi
gerçekleştirilecektir on beş dakika süreyle. Sisteme giren sayın
milletvekillerine birer dakika soru için söz vereceğim. Sürenin yarısını soru
için kullanacağız, geri kalan yarısını da cevap için kullanacağız.
Sayın Arslan…
KAZIM ARSLAN (Denizli) – Sayın Bakanım, öncelikle seçim
bildirgenizde asgari ücretin 1.300 lira olması konusunda bir sözünüz vardı. Bu
sözünüz işverene hiçbir yük getirilmeden uygulamaya sokulacaktı ama ne yazık ki
uygulama işverene yük getirilecek şekilde yapıldığı için burada bir sorun var,
bunu neden bu şekilde uyguladınız? İşverene yük getirmeden bunu yapsaydınız en
azından üretimin üzerindeki yükü azaltmış olacaktınız. 
İkinci sorum, sizinle pek ilgili değil ama genel
anlamda söylüyorum: Büyükşehir belediyeleri kanalizasyon hizmeti vermedikleri
mahallelerden atık su bedeli alıyorlar. Yasal olarak buna imkân olmadığı hâlde
bu haksız ve kanunsuz atık su bedelinin alınmaması için büyükşehir
belediyelerinin haksız uygulamalarına ne zaman son vereceksiniz?
Teşekkür ederim.
BAŞKAN – Sayın Akar…
HAYDAR AKAR (Kocaeli) – Sayın Bakan, geçen yıl, sizin
de bildiğiniz gibi, mart ayında Derince Limanı özelleştirildi. Bu
özelleştirmeyi yaparken 450 bin metrekarelik bir deniz dolgusuna da izin
verildi. Siz söylemlerinizde ve büyükşehir belediye başkanının hatta o dönemin
valisinin söylemlerinde denizlerde artık dolgu yapılmayacağını, 43 tane
limanımız olduğunu ve bu dolguya izin verilmeyeceğini ifade etmiş olmanıza
rağmen, Gölcük tarafına 450 metre, kıyıya paralel 1 kilometrelik bir dolgudan
bahsediyoruz. Bu alanın konteyner limanı olarak değerlendirileceği ifade
edilmiş olmasına rağmen, LPG tankları ve diğer tehlikeli yakıtların tanklarıyla
donatılacak ve Kocaeli’ne giren tır sayısı yaklaşık 10 bin civarında da
artacak. Bu duruma nasıl izin veriyorsunuz veya sessiz kalmayı niye tercih
ediyorsunuz? Artık Kocaeli’ne kazandıracağı çok fazla bir şey…
(Mikrofon otomatik cihaz tarafından kapatıldı)
BAŞKAN – Sayın Tanal…
MAHMUT TANAL (İstanbul) – Teşekkür ederim Sayın Başkan.
Sayın Bakan, PYD örgütünü iktidarınız hiç Ankara’ya
çağırdı mı? Çağırdıysa kaç sefer çağırdı? Görüşülen konular nelerdi? Bugün için
iktidarınız PYD’ye “terör örgütü” diyor, eğer Türkiye’ye siz PYD’nin liderini
çağırdıysanız, görüşüldüyse -“terör örgütü” diyorsunuz- bu, yardım ve yataklık
anlamına gelmez mi?
Ayrıca, “terör örgütü” deniliyorsa Bakanlar Kurulunuzca
PYD’nin terör örgütü olduğuna ilişkin bir kararınız var mı? Resmî Gazete’de
ilan ettiniz mi? Bu anlamda kamuoyunda sürekli, böyle bir bilgi kirliliği var,
bu konuda net bir bilgi verir misiniz? 
Bir başka soru: Akın Holdingin mal varlığına kayyum
tarafından el konuldu. Akın İpek’in annesi, maalesef oturduğu evin anahtarları
değiştirilerek eve alınmıyor. Tahliye kararı yok, kaymakamlık kararı, yargının
buna yönelik müdahale kararı yok. Bir insanın evini bu şekilde kilitleyerek eve
alınmaması hangi hukuk sisteminde var, bunu öğrenmek istiyorum. 
Teşekkür
ederim. 
BAŞKAN
– Sayın Tarhan, buyurun. 
TAHSİN
TARHAN (Kocaeli) – Sayın Bakan, Gebze Fatih Hastanesi, Darıca Farabi Hastanesi
tamamen dolu; Gebze’de yapılmakta olan Fatih Hastanesi 400 yataklı, 400 yatak
da yeterli gelmeyecek. Çayırova bölgesinde halkımızın isteği var “Çayırova’ya
bir hastane yapılsın.” diye. 2016 yatırım bütçesinde Çayırova’ya hastane
yatırımı var mı? 
ENGİN
ALTAY (İstanbul) – Kısa, öz, net. Cevabı da böyle bekleriz. 
BAŞKAN
– Sayın Okutan…
NURİ
OKUTAN (Isparta) – Sayın Bakan, 2001-2002 yılında Cumhurbaşkanlığı Ulusal
Eğitime Destek Kampanyası başlatmıştı. Bu çerçevede Isparta Valiliği
öğrencileri organize ederek 31 bin öğrencinin katıldığı değişik etkinlikler
yaptı ve doğrudan harçlıklarını bu eğitim kampanyasına yatırarak bir ilkokul
yaptırdılar ve Isparta’da bu okulun adı “Isparta Öğrenciler İlköğretim Okulu”
idi. Bu eğitimin kendisi açısından da çok örnek bir projeydi ve daha sonra
değişik iller bu projeyi örnek olarak uyguladılar. Ama geçtiğimiz günlerde bir
hemşehrimiz Sevim Öğretmen Van’da trafik kazası geçirdi. Trafik kazası
geçirdikten sonra Sayın Bakan aileyi aradı ve Sevim Öğretmeni yaşatacaklarını,
bir okula da adını vereceklerini söylediler ve bu çocukların yaptırdığı
Öğrenciler İlköğretim Okuluna bu adı verdiler. Biz bunu, yerelde başka bir adın
verilebileceğini, doğru bir yaklaşım...
(Mikrofon otomatik cihaz tarafından kapatıldı) 
BAŞKAN – Sayın Tuncer…
MUSTAFA TUNCER (Amasya) – Sayın Bakan, BAĞ-KUR primleri
2016 yılında çok büyük artışla 568 TL olmuştur. Küçük esnaf çok mağdurdur.
BAĞ-KUR priminin düşürülmesi yönünde çalışmanız var mıdır?
İkinci bir sorumuz: Amasya’nın kapatılan belde
belediyelerinden olan Çaydibi, Esençay, Alpaslan, Kayadüzü ve Uygur’da çöp
toplama işi haftada sadece bir gün yapılmaktadır ve soba atıkları dahi
toplanmamaktadır. Tamamen sağlıksız ve yetersiz bir şekilde yapılan çöp toplama
işini daha yeterli ve sağlıklı hâle getirecek misiniz? Hatta doğru işlem olan,
kapatılan belde belediyeleri tekrar açma konusunda bir çalışmanız var mıdır? 
Bir üçüncü sorum da: Gıda, Tarım ve Hayvancılık
Bakanlığının ihtiyacı ve açığı olduğu hâlde veteriner teknisyenlerin ataması
yapılmamaktadır. Bu konuda Bakanlığın ne gibi çalışması vardır? 
Teşekkür ederim.
BAŞKAN – Sayın Adıyaman…
MEHMET EMİN ADIYAMAN (Iğdır) – Teşekkür ederim Sayın
Başkan.
Sayın Bakan, Iğdır-Kars-Ardahan-Hopa kara yolu aslında
Gürcistan’la, yine, keza, Trabzon Limanı ile İran arasındaki en önemli ve en
kısa kara yoludur. Bu kara yolunun Iğdır-Kars arası 120 kilometrelik bir
bölgedir ve şu anda tek şeritli ama âdeta bir stabilize yola dönmüş durumdadır.
Hükûmetinizin bu Iğdır-Kars arası kara yolunu projelendirme ve yapma gibi bir programı
var mıdır?
Teşekkür ediyorum.
BAŞKAN – Şimdi soruları cevaplandırmak üzere sözü
Bilim, Sanayi ve Teknoloji Bakanı Fikri Işık Bey’e veriyorum.
Buyurun Sayın Işık.
BİLİM, SANAYİ VE TEKNOLOJİ BAKANI FİKRİ IŞIK (Kocaeli)
– Sayın Başkanım, çok teşekkür ediyorum.
Sayın Başkanım, şu ana kadar soru soran
milletvekili arkadaşlarımız… Özellikle Sayın Arslan’ın asgari ücretin işverene
yük getirmemesi… Bir yük varsa bunun bölüşülmesi esastır. Bu konuda yükün
tamamını devletin üzerine almak; devlet, aldığını dağıtır ve dolaylı olarak
yine bunun bütün vatandaşlardan tahsili anlamına gelir. Sonuçta, bizim yerin
altından çıkan petrolümüz yok, yer altı zenginliğimiz yok.
KAZIM ARSLAN (Denizli) – Ama sözünüz
öyleydi, net verilecekti. 
BİLİM, SANAYİ VE TEKNOLOJİ BAKANI FİKRİ
IŞIK (Kocaeli) - Bu oluşan yükün hakkaniyetle bölüşülmesi noktasında
Hükûmetimiz elinden gelen gayreti göstermiştir. 
Türkiye’nin bütçe dengelerine özellikle
çok dikkat etmesi gerekiyor, bütçe açığına ve kamunun borçlanması noktasında
çok daha dikkatli olması gerekiyor. Bu noktada yıllık 10 milyar Türk lirasının
üzerinde bir yükü işverenin sırtından Hükûmet almıştır ama bir 10 milyar
kadarlık yükü de işverenin taşıması bu durumda gerekiyor. Bu, Türkiye’nin
realitesi açısından da olması gereken bir durumdur. 
Diğer büyükşehir belediyesinin atık su
konusu benim bakanlık sorumluluğumda olmadığı için, inşallah, arkadaşlar ilgili
bakan arkadaşlara, bakanlıklara iletirler, oradan cevap alınır. 
Derince Limanı kendi ilimde olduğu için
özellikle cevap vermek isterim. Bizim Kocaeli’de en büyük problemimiz, küçük
küçük iskelelerin varlığı. Bu, bizim körfezdeki deniz hayatını da yaşamını da
olumsuz etkiliyor. Bizim buradaki tavrımız açık ve net; böyle herkesin kendi
sahasına küçük küçük iskele yapması yerine körfezde gerçekten liman işinin
profesyonelce yapılması. Derince Limanı da bizim bölgemizdeki en eski -bildiğim
kadarıyla- ve en verimli limanlardan bir tanesi. Ben hem karadan hem denizden
çok iyi bildiğim bir yer olduğu için söylüyorum. Sayın Akar burada değil
herhâlde… 
ENGİN ALTAY (İstanbul) – Burada, burada. 
BİLİM, SANAYİ VE TEKNOLOJİ BAKANI FİKRİ IŞIK (Kocaeli)
- Evet, çok iyi bildiğim bir yer olduğu için söylüyorum. Bizim, körfezde
herkese rastgele liman izni verme şansımız yok ama Derince Limanı’nın ölçek
ekonomisine uygun şekilde limancılık hizmeti vermesinin de doğru ve gerekli
olduğunu düşünüyoruz. Bunun dışında, böyle her fabrikanın kendi önüne bir
iskele yapacağım müracaatına da kesinlikle karşıyız. Bu noktada da bugüne
kadarki tavrımızı sürdürüyoruz ama Derince Limanı gibi gerçekten limancılık
hizmeti verilecek… Kaldı ki orada dolum tesisleri falan değil konteyner
limanına yönelik bir çalışma olduğu için de ben Derince Limanı’nın… Araziyi de
karış karış bildiğim için söylüyorum. Şu anda, mevcut limanın hemen yanında bir
atıl alan var, o atıl alanın doldurulması ve biraz daha uzatılarak büyük
ölçekli gemilerin yanaşmasına da müsaade edilmesinin ekonomi açısından da son
derece doğru bir yaklaşım olduğunu özellikle söylüyorum. 
HAYDAR AKAR (Kocaeli) – Yapma Sayın Bakan. Öyle bir
olay yok orada, biliyorsunuz. 5 milyon metreküp dolgu var orada ve siz
söylediniz “Bir dolguya izin vermeyeceğiz.” diye.
BİLİM, SANAYİ VE TEKNOLOJİ BAKANI FİKRİ IŞIK (Kocaeli)
– Sayın Tanal’ın… PYD’nin bir terör örgütü olduğu açıktır. PYD’nin Ankara’ya
çağrıldığına yönelik benim herhangi bir bilgim yok. Bakanlar Kuruluyla ilgili
-bu kendi alanım olmadığı için- cevap vermek durumunda değilim. Şu anda
hakikaten elimde bir bilgi yok. 
Sayın Tarhan’ın… Yine, Kocaeli’yle ilgili de olduğu
için söylüyorum. Evet, Farabi Hastanesi, biliyorsunuz, 1992’de başlamıştı ama
bizim iktidarımız döneminde hızlı bir şekilde bitirildi. Şu anda, Fatih Devlet
Hastanesini komple yeniliyoruz. 400 yataklı, son derece modern bir hastane,
inşallah bu yılın ikinci yarısında en geç hizmete girecek. Bununla
yetinmiyoruz; Çayırova’da şu anda 60 dönümlük bir araziyi Millî Emlakten Sağlık
Bakanlığına devrini yapıyoruz. Bu 60 dönümlük araziye, Çayırova’ya yakışır, son
derece modern bir hastaneyi de inşallah 2017 bütçesine koydurmakla ilgili
çalışmalarımız da sürüyor.
TAHSİN TARHAN (Kocaeli) – Biz de alkışlıyoruz.
HAYDAR AKAR (Kocaeli) – Kartepe, Kartepe, 100 bin
nüfusu var Sayın Bakan, 50 kentten büyük hastane yok, adliye yok. 
BİLİM, SANAYİ VE TEKNOLOJİ BAKANI FİKRİ IŞIK (Kocaeli)
– Sayın Okutan’ın, doğrusu sorusunun detayını bilmediğim için
cevaplayamayacağım ama öğrencilerin yaptığı bir okul hakikaten çok değerlidir
benim için. Bir eğitimci olarak o konuya da çok önem veririm. O birer liralık,
ikişer liralık katkıların, beşer lira, onar liralık katkıların bir okula
dönüşmüş olması son derece değerlidir. Ben Millî Eğitim Bakanımıza özellikle
sizin bu şeyinizi hassasiyetle bizzat kendim de ileteceğim.
Bu, BAĞ-KUR primlerini düşürme, şu anda, benim alanım
olmadığı için net bir çalışma var mı, onu bilmiyorum. 
Ama kapatılan belde belediyelerinin yeniden açılmasıyla
ilgili herhangi bir çalışmamız yok. Bunu Türkiye’nin hayrı için yaptık, bundan
sonra da bu konuda Türkiye’nin… Bakın, kamu kaynağı milletin kaynağıdır,
bunların çarçur edilmemesi, doğru kullanılması, bu noktada da kamunun her
açıdan verimli ve etkin çalışması için alınan bir karardır. Bu karara da biz
özellikle uymayı şey yapıyoruz. 
Biliyorsunuz, Kocaeli’de 45 tane belediye vardı;
bunların 36 tanesi belde belediyesiydi, şu anda -büyükşehir dâhil- 13 tane
belediye var. En küçük belediyemiz 45 bin nüfuslu ve hakikaten belediyelerin
hizmet üretme kapasitesi son derece yükseldi. Artık belediyelerin bütün ödeneği
belediye başkanının maaşına, özel kalemi ve aracının yakıtına gitmiyor. Yani
ben il başkanlığı da yaptığım için çok rahatlıkla söyleyebilirim. Küçük ölçekli
belediyelerde maalesef belediyelerin hizmet üretme imkânı yok. Nüfus başına
para gönderildiği için o gönderilen paraların hizmete dönmesi mümkün değil, sabit
masrafların çok çok yüksek olması bu açıdan böyle bir kararı Türkiye açısından
zorunlu hâle getirmişti ve Hükûmet bu kararı gerçekten siyaseten bir bedel
ödemek pahasına da olsa aldı. Şu anda da eminim ki pek çok kapatılan
belediyelerin harcırahı, artık o belediyelerin, o belediyelerde yaşayan halka
hizmet olarak gidiyor.
Sayın Adıyaman’ın “Iğdır-Kars-Ardahan-Hopa yolu
yapılacak mı?” sorusu. Doğrusu şu anda bu bilgim yok ama o bölgeye gitmiş bir
arkadaşınızım. Ağrı’dan Iğdır’a, Iğdır’dan Kars’a, Kars’tan Ardahan’a oradan
Şavşat, Artvin ve Hopa. Şu anda, biliyorsunuz, Türkiye'de çok ciddi bir kara
yolu atağımız var. AK PARTİ iktidarı döneminde yaklaşık 20 bin kilometreye
yakın bir duble yol yaptık ve Türkiye’yi bir yol ağıyla birbirine bağlamak
işte, Karadeniz’i Akdeniz’e, doğuyu batıya bağlamak…
MEHMET EMİN ADIYAMAN (Iğdır) – Özellikle İran…
BİLİM, SANAYİ VE TEKNOLOJİ BAKANI FİKRİ IŞIK (Kocaeli)
– Şu anda tabii, özellikle İran’ın bağlantılarını hem Trabzon üzerinden hem
Rize üzerinden hem de Artvin üzerinden Karadeniz’e bağlamak, bunlar son derece
önemli çalışmalar. Ben böyle bir proje noktasında çok kesin bilgi sahibi
değilim ama gerçekten şu anda, biliyorsunuz, pek çok noktada çok ciddi
çalışmalar yürütüyoruz. Artık Ordu’dan Sivas’a ve oradan da Akdeniz’e açılan
yolumuz devam ediyor. Türkiye’yi âdeta bir duble yol ve otoyol şeyiyle
örüyoruz. Ümit ederim ki böyle bir proje de vardır çünkü kara yolu noktasında
yaptığımız her yatırım Türkiye’nin hem ekonomik hem de sosyal refahını artıran
yatırımlardır. 
(Mikrofon otomatik cihaz tarafından kapatıldı)
BİLİM, SANAYİ VE TEKNOLOJİ BAKANI FİKRİ
IŞIK (Kocaeli) – Bu noktada da son on dört yılda yapılan yatırımlar, on üç
yılda yapılan yatırımlar hepimizin göğsünü kabartacak düzeydedir.
Teşekkür ederim Sayın Başkanım.
BAŞKAN – Teşekkürler Sayın Bakan.
Böylece, ikinci bölüm üzerindeki görüşmeler
tamamlanmıştır.
Şimdi, ikinci bölümde yer alan maddeleri, varsa o madde
üzerindeki önerge işlemlerini yaptıktan sonra ayrı ayrı oylarınıza sunacağım.
15’inci maddeye bağlı geçici madde 4’ü oylarınıza
sunuyorum: Kabul edenler... Kabul etmeyenler... Kabul edilmiştir. 
15’inci maddeye bağlı geçici madde 5’i oylarınıza
sunuyorum: Kabul edenler... Kabul etmeyenler... Kabul edilmiştir. 
Birleşime üç dakika ara veriyorum.
Kapanma Saati: 22.38 
SEKİZİNCİ OTURUM
Açılma Saati: 22.39
BAŞKAN: Başkan Vekili Ahmet AYDIN
KÂTİP ÜYELER: Fehmi KÜPÇÜ (Bolu), Elif Doğan TÜRKMEN (Adana)
----- 0 -----
BAŞKAN – Sayın milletvekilleri, Türkiye Büyük Millet
Meclisinin 38’inci Birleşiminin Sekizinci Oturumunu açıyorum.
Danışma Kurulunun bir önerisi vardır, okutup işleme
alacağım ve oylarınıza sunacağım.
VIII.- ÖNERİLER (Devam)
B) Danışma Kurulu Önerileri
1.- Danışma Kurulunun, daha önce toplanması
kararlaştırılan 12 Şubat 2016 Cuma günü Genel Kurulun toplanmamasının Genel
Kurulun onayına sunulmasının uygun görüldüğüne ilişkin önerisi 
Danışma Kurulu Önerisi
Danışma Kurulunun 11/02/2016 Perşembe günü yaptığı
toplantıda, daha önce toplanması kararlaştırılan 12/02/2016 Cuma günü Genel
Kurulun toplanmamasının, Genel Kurulun onayına sunulması uygun görülmüştür.
İsmail Kahraman
Türkiye Büyük Milleti Meclisi
Başkanı
 Coşkun Çakır  Engin
Altay İdris Baluken
Adalet ve Kalkınma Partisi Cumhuriyet
Halk Partisi Halkların Demokratik Partisi
Grubu Başkan Vekili  Grubu
Başkan Vekili Grubu Başkan Vekili
 Oktay Vural
 Milliyetçi Hareket Partisi
 Grubu Başkan Vekili
BAŞKAN – Oylarınıza sunuyorum: Kabul edenler… Kabul
etmeyenler… Kabul edilmiştir. 
XI.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
1.- Araştırma ve Geliştirme Faaliyetlerinin
Desteklenmesi Hakkında Kanun ile Bazı Kanun ve Kanun Hükmünde Kararnamelerde
Değişiklik Yapılmasına Dair Kanun Tasarısı (1/540) ve Sanayi, Ticaret, Enerji,
Tabii Kaynaklar, Bilgi ve Teknoloji Komisyonu Raporu (S. Sayısı: 97) (Devam)
BAŞKAN – 97 sıra sayılı Kanun Tasarısı’nın
görüşmelerine kaldığımız yerden devam edeceğiz. 
Komisyon? Yok.
Ertelenmiştir. 
Alınan karar gereğince, kanun tasarı ve teklifleri ile
komisyonlardan gelen diğer işleri sırasıyla görüşmek için 16 Şubat 2016 Salı
günü saat 15.00’te toplanmak üzere Birleşimi kapatıyorum. 
Hayırlı hafta sonları diliyorum. 
Kapanma Saati: 22.40




(x) Bu bölümlerde hatip tarafından Türkçe
olmayan kelimeler ifade edildi.








(X) Bu bölümlerde hatip tarafından Türkçe
olmayan kelimeler ifade edildi. 





(x) 97 S. Sayılı Basmayazı 9/2/2016
tarihli 36’ncı Birleşim Tutanağı’na eklidir.


(x) Bu bölümlerde hatip tarafından Türkçe
olmayan kelimeler ifade edildi.











(x) Bu bölümde hatip tarafından Türkçe
olmayan kelimeler ifade edildi.




