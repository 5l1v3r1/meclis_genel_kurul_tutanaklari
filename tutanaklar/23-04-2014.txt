



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 80’inci
Birleşim
 23
Nisan 2014 Çarşamba

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş bulunan
her tür belge ile konuşmacılar tarafından ifade edilmiş ve tırnak içinde
belirtilmiş alıntı sözler aslına uygun olarak yazılmıştır.)

 İÇİNDEKİLER


I.- GEÇEN TUTANAK ÖZETİ
II.- GELEN KÂĞITLAR
III.- BAŞKANLIĞIN GENEL KURULA SUNUŞLARI
A) Çeşitli İşler
1.- Cumhurbaşkanı Abdullah Gül’ün Genel Kurulu
teşrifleri

IV.- ÖZEL GÜNDEM
A) 23 Nisan Görüşmeleri
1.- Türkiye Büyük Millet Meclisinin kuruluşunun 94’üncü
yıl dönümünün ve Ulusal Egemenlik ve Çocuk Bayramı’nın kutlanması, günün anlam
ve öneminin belirtilmesi görüşmeleri

23 Nisan 2014 Çarşamba
BİRİNCİ OTURUM
Açılma Saati: 14.00
BAŞKAN: Cemil ÇİÇEK
KÂTİP ÜYELER : Muhammet Rıza YALÇINKAYA (Bartın), Dilek YÜKSEL (Tokat)
-----0-----
BAŞKAN – Sayın milletvekilleri, Türkiye Büyük Millet Meclisinin 80’inci
Birleşimini açıyorum.
Şimdi İstiklal Marşı’mız okunacaktır. 
(İstiklal Marşı)
III.- BAŞKANLIĞIN GENEL
KURULA SUNUŞLARI
A) Çeşitli İşler
1.- Cumhurbaşkanı Abdullah
Gül’ün Genel Kurulu teşrifleri
BAŞKAN – Sayın milletvekilleri, Sayın
Cumhurbaşkanımız dinleyici locasındaki yerlerini alarak yüce Meclisimizi
onurlandırmışlardır. Kendilerine Meclisimiz adına “Hoş geldiniz.” diyorum.
(Alkışlar) 
Sayın konuklarımıza da “Hoş geldiniz.”
diyorum. 
IV.- ÖZEL GÜNDEM
A) 23 Nisan Görüşmeleri
1.- Türkiye Büyük Millet
Meclisinin kuruluşunun 94’üncü yıl dönümünün ve Ulusal Egemenlik ve Çocuk
Bayramı’nın kutlanması, günün anlam ve öneminin belirtilmesi görüşmeleri
BAŞKAN – Sayın milletvekilleri,
gündemimize göre, Genel Kurulun 16/4/2014 tarihli 77’nci Birleşiminde alınan
karar uyarınca, Türkiye Büyük Millet Meclisinin kuruluşunun 94’üncü yıl
dönümünün ve Ulusal Egemenlik ve Çocuk Bayramı’nın kutlanması ve günün anlam ve
öneminin belirtilmesi amacıyla yapacağımız görüşmelere geçiyoruz. 
Sayın milletvekilleri, Türk milleti
olarak, Türkiye Büyük Millet Meclisinin açılışının 94’üncü yıl dönümünü coşku
ve heyecanla kutluyoruz. Bu vesileyle, o kutlu destanın yazıcıları, başta Millî
Mücadele’mizin önderi Gazi Mustafa Kemal Atatürk ve ilk Meclisimizin gazi
milletvekilleri olmak üzere tüm gazi ve şehitlerimizi saygı ve şükranla
anıyorum. Millî Mücadele’mizin bu kahramanları bize onurlu bir tarih ve şanlı
bir geçmiş bırakmışlardır, yüreğimize daima büyük umutlar ve heyecanlar armağan
etmişlerdir.
23 Nisan 1920, Türkiye Büyük Millet
Meclisinin açılış tarihi olduğu kadar Anadolu’da yeni Türk devletinin de
miladıdır. Milletimiz doksan dört yıl önce Anadolu’da yeni bir başlangıç
yapmış, 23 Nisanın taşıdığı derin anlamı milletimizin her ferdinin doğru
anlaması gerekmektedir. Her türlü tehdit ve zorluk göze alınarak bayrak düştüğü
yerden kaldırılmış ve Türk milletinin istikbalinde yeni ufuklar açılmıştır.
Hürriyet ve bağımsızlığımızdan asla vazgeçemeyeceğimiz bütün dünyaya ilan
edilirken, emperyalist ve müstevli kuvvetlere karşı verilen kahramanca mücadele
sonrasında Anadolu yeniden barış ve huzura kavuşmuştur. Gazi Mustafa Kemal’in
liderliğinde Samsun’dan başlayan Millî Mücadele’miz, İzmir’de düşmanın denize
dökülmesiyle kutlu bir zaferle sonuçlanmıştır. İstiklal mücadelemizin
kahramanları o zor şartlarda büyük bir destan yazmışlardır. Bu destanın
kahramanları daima yüreklerimizde ve tarihimizde yaşayacaklardır. Anadolu’nun
üzerine kara bulutların çöktüğü o dönemde umut meşaleleri tutuşturup
milletimizi karanlıktan aydınlığa çıkarmışlardır. Ankara’da yaktıkları
kandiller Anadolu’nun çeşitli köşelerinde, Sakarya’da, İnönü’de birer ateş topu
gibi düşmanın üzerine yağmış ve işgalcileri hezimete uğratmışlardır. Son bir
buçuk asırdır tökezleye tökezleye yürümeye, kendisine güçlü bir istikamet
çizmeye çalışan Türk milletini yeniden ayağa kaldırmanın çabasında olmuşlardır.
Bağımsızlık, cumhuriyet ve demokrasinin zenginliklerini ülkemize kazandırmanın,
Türkiye’yi kalkınmış modern bir ülke yapmanın gayretini göstermişlerdir. Modern
dünyanın kazanımlarını ülkemize getirmenin, ülkemizde bilimin, üretimin,
sanayinin, zenginlik ve kalkınmanın hâkim olmasının mücadelesini vermişlerdir.
Değerli milletvekilleri, doksan dört
yıl önce Meclisimiz büyük heyecanlarla açılmıştır. Hacı Bayram Camisi’nde
kılınan namazın ve edilen duaların ardından Meclisimiz çalışmalarına
başlamıştır. Yürekleri buruk, kulakları Anadolu’nun dört bir yanından gelecek
haberlerde olan 115 milletvekili gözyaşları eşliğinde ilk toplantısını
yapmıştır. O gün, en yaşlı üye sıfatıyla Sinop Milletvekili Şerif Avkan Bey,
milletimizin iç ve dış tam bağımsızlık içinde, alın yazısının sorumluluğunu
doğrudan doğruya yüklenip kendi kendisini yönetmeye başladığını bütün dünyaya
ilan ederek “Büyük Millet Meclisini açıyorum.” hitabı ve tevfikiilâhiyle
Meclisin açılışını yapmış, milletvekilleri de gözlerinde ve yüreklerindeki
ışıkla bu tarihî olaya eşlik etmişlerdir.
Gazi Meclisimiz Millî Mücadele’mizi
yönetmiş ve başarıya ulaştırmıştır. İlk Meclisimizin kahraman milletvekilleri
zaman zaman cephede zaman zaman Mecliste milletimizin geleceği için çalışmışlardır.
Milletimizin umutlarına ve menfaatlerine asla halel getirmemiş, millî bir
duyarlılıkla kendilerini ateşe atarak o yangın ortamında mücadele etmişlerdir.
Milletvekilleri bir yandan cephede mücadele ederken bir yandan da bağımsızlığa
olan inançla yeni devletin altyapısını oluşturmuş, kanunları çıkarmış, millî
marşımızı kabul etmişlerdir. 
Millî Mücadele’mizin kahramanlarının,
dönemin zor şartlarında Ankara’ya gelebilen 115 milletvekilinin ve İstiklal
Savaşı’mızın isimsiz kahramanlarının büyük başarılarıyla gurur duyuyoruz.
Onların yaptıkları tarihimizde hep söylenecek, anlatılacak ve işaret taşları
olarak bize yol gösterecektir. Biz, onların bu yaptıklarından ve
düşüncelerinden dersler almaya, demokrasimizi geliştirmeye ve ülkemizin modern
ülkeler safında yer alması için gayret göstermeye devam edeceğiz. 
Değerli milletvekilleri, Türkiye muasır
medeniyet yolunda önemli mesafeler almıştır. Demokrasisini geliştirmiş,
kurumsallaştırmış, millî iradenin üstünlüğü anlayışını güçlendirmiş, işleyen
bir sisteme dönüştürmüştür. Fakat, tarihin akışında gelişmenin durmadığı,
demokrasilerin de tekâmül kaydettiği, daha özgürlükçü yorum ve uygulamalara
doğru evrildiği bir gerçektir. Bizim de bunu yakalamamız gerekmektedir, yoksa
çağın gerisinde kalma riskiyle karşı karşıya kalabiliriz. Demokrasimizi nasıl
daha fazla geliştirebileceğimiz, hukukun tam anlamıyla egemen olduğu,
katılımcı, çoğulcu ve temsil gücü yüksek bir siyasi yapıyı nasıl inşa
edebileceğimiz önümüzde duran en önemli problemlerdendir. Toplumsal sorunlara daha fazla
demokrasi ve özgürlükçü bir anlayış içerisinde, hukuku esas alarak çözüm
bulabiliriz. Ortak aklın işlediği, saygı, güven ve hoşgörü anlayışının, uzlaşı
ve iş birliği kültürünün üst düzeyde olduğu bir zemin içerisinde sorunlarımızı
çözebiliriz. Buna ihtiyacımız vardır ve bunu hep birlikte inşa edebiliriz.
Demokrasimizi ancak bu şekilde daha ileriye taşıyabilir, toplumsal barışımızı
bu şekilde güçlendirebiliriz.
Bu nedenle, Meclisinin açılışını çocuklarına bayram olarak
armağan eden tek ülke olarak onlara daha güzel bir gelecek ve gelişmiş bir
demokrasi bırakmak ortak sorumluluğumuzdur, bu bizim üzerimizde bir vebaldir.
Geçmişimizden bize intikal eden miras ölçüsünde en iyisini yapmak,
çocuklarımıza güzel bir ülke bırakmak zorundayız. Onlar da bizden daha iyisini
yapacak, daha gelişmiş ve müreffeh bir ülkeyi inşa edeceklerdir. Yoksulluk,
siyasi, ekonomik ve dinî kayıt dışılık gibi sorunların olmadığı, demokratik
kanalların özgür bir şekilde işlediği bir yapıyı inşa edeceklerdir. Çünkü
devletimizin devamı, milletimizin bekası, Türkiye Cumhuriyeti’nin ilelebet
payidar olmasının güvencesi çocuklarımız ve gençlerimizdir. Geleceğimiz onların
ellerinde şekillenecektir. Yarının daha huzurlu ve aydınlık Türkiye’sini onlar
yönetecek, aramızdaki kardeşliği onlar daha da derinleştirecek ve
ebedileştirecektir. 
Bu düşüncelerle, tüm milletimizin ve geleceğimiz olan
çocuklarımızın Ulusal Egemenlik ve Çocuk Bayramı’nı en içten dileklerimle
kutluyor, Meclisimizin ilk Başkanı Gazi Mustafa Kemal Atatürk ve silah arkadaşlarını,
ilk Meclisimizin gazi milletvekillerini, Türkiye Büyük Millet Meclisinde
bugüne kadar görev yapmış, demokrasimize, ülkemize hizmet etmiş tüm
milletvekillerini, Millî Mücadele’mizin isimsiz kahramanlarını, gazi ve
şehitlerimizi saygı ve şükranla anıyorum.
Sayın milletvekilleri, şimdi, alınan karar gereğince Türkiye
Büyük Millet Meclisinde temsil edilen siyasi parti gruplarının grup
başkanlarına ve grubu bulunmayan siyasi partinin genel başkanına onar dakika
süreyle söz vereceğim.
Söz sırasını okuyorum: Adalet ve Kalkınma Partisi Genel
Başkanı ve Meclis Grubu Başkanı İstanbul Milletvekili Sayın Recep Tayyip
Erdoğan, Cumhuriyet Halk Partisi Genel Başkanı ve Meclis Grubu Başkanı İstanbul
Milletvekili Sayın Kemal Kılıçdaroğlu, Milliyetçi Hareket Partisi Genel Başkanı
ve Meclis Grubu Başkanı Osmaniye Milletvekili Sayın Devlet Bahçeli, Barış ve
Demokrasi Partisi Genel Başkanı ve Meclis Grubu Başkanı Hakkâri Milletvekili
Sayın Selahattin Demirtaş'ın yerine Grup Başkan Vekili Iğdır Milletvekili Sayın
Pervin Buldan, Halkların Demokratik Partisi Genel Başkanı Mersin Milletvekili
Sayın Ertuğrul Kürkcü.
İlk söz, Adalet ve Kalkınma Partisi
Genel Başkanı ve Meclis Grubu Başkanı İstanbul Milletvekili Sayın Recep Tayyip
Erdoğan'ındır.
Buyurun Sayın Erdoğan. (AK PARTİ ve
Bakanlar Kurulu sıralarından ayakta alkışlar) 
ADALET VE KALKINMA PARTİSİ GENEL
BAŞKANI VE MECLİS GRUBU BAŞKANI RECEP TAYYİP ERDOĞAN (İstanbul) - Sayın Başkan,
Sayın Cumhurbaşkanımız, değerli milletvekilleri; heyetinizi sevgiyle, saygıyla
selamlıyor, Türkiye Büyük Millet Meclisinin 94'üncü kuruluş yıl dönümünü en
kalbi duygularla kutluyorum. Türkiye'nin ve dünyanın tüm çocuklarının Ulusal
Egemenlik ve Çocuk Bayramı’nın hayırlara vesile olmasını diliyorum. 
Türkiye Büyük Millet Meclisinin ilk
Başkanı olan Gazi Mustafa Kemal'i, Kurtuluş Savaşı'mızı sevk ve idare eden ilk
Meclisteki tüm milletvekillerini bu vesileyle bir kez daha rahmetle ve minnetle
yâd ediyorum. 
Doksan dört yıl boyunca Türkiye Büyük
Millet Meclisi çatısı altında millet için hizmet üretmiş tüm
parlamenterlerimize de ülkemiz ve milletimiz adına şükranlarımı sunuyorum.
Sayın Başkan, çok değerli
milletvekilleri; Birinci Dünya Savaşı sona erip Osmanlı Devleti'nin toprakları
işgal edildiğinde, en son da başkent İstanbul düştüğünde Türkiye Büyük Millet
Meclisi Ankara'da bir kurtuluş umudu olarak tesis edildi. 23 Nisan 1920’de
Türkiye Büyük Millet Meclisi açıldığında Meclisin bir kurucu meclis mi yoksa
Osmanlı Devleti içinde olağanüstü yetkilerle donatılmış bir meclis mi olduğu
belirsiz bırakılmıştı. Gazi Mustafa Kemal, Meclisin açılışını duyurduğu
telgrafta Türkiye Büyük Millet Meclisinin sivil ve askerî makamların üzerinde
olduğunu ifade etmişti. O günün Türkiye'sinde daha cumhuriyet ilan edilmeden
Meclisin en üst makam ve merci olarak belirlenmesi başlı başına çok büyük bir
hadise, çok büyük bir yenilikti. Gazi Mustafa Kemal, hayatının her safhasında
Türkiye Büyük Millet Meclisinin en üst merci olduğunu defalarca vurgulamış, her
meselenin çözüm yeri olarak da daima Meclisi işaret etmişti. 
Açıkça ifade
etmeliyim ki aslında Türkiye Büyük Millet Meclisinin doksan dört yıllık tarihi
işte bu büyük inkılabın çetin münakaşasına sahne olmuştur. Halk, Türkiye Büyük
Millet Meclisini çok büyük bir heyecanla benimsemiş, ona daima inanmış ve
güvenmiştir. Halk, Türkiye Büyük Millet Meclisini kendi kurumu olarak,
kendisinin temsil edildiği makam olarak her zaman kucaklamış ve her zaman
muhabbet beslemiştir. Ancak Meclis tek adam olma, diktatör olma heveslileri
için, halka ve halkın tercihlerine tepeden bakan kişi ve zümreler için âdeta
iktidarlarını paylaşmak zorunda oldukları bir makam olarak kalmıştır. Mutlu ve
imtiyazlı bazı kesimler egemenliğin bir kişiden, bir zümreden alınıp Türkiye
Büyük Millet Meclisine devredilmesini hazmedememiştir. Doksan dört yıl işte bunun
mücadelesiyle geçmiştir.
Askerî darbeler,
bürokratik darbe girişimleri, postmodern darbeler, yargı darbeleri, halkın
meclisini zayıflatmak, halkın iktidarını gasbedip kendi iktidarlarını tesis
etmek amacıyla yapılmıştır. Şunu gururla ifade etmeliyim ki: Meclis, bütün bu
darbe ve darbe girişimlerine rağmen dimdik ayakta kalmış, milletin egemenliğini
tecelli ettiren bir makam olarak yine bizzat millet tarafından muhafaza
edilmiştir.
Aradan doksan dört yıl geçmiş olmasına
rağmen bugün hâlâ millî egemenliği, halkın iktidarda olmasını, Türkiye Büyük
Millet Meclisinin tüm makam ve mercilerin üzerinde olmasını kabullenemeyen
kesimler olduğunu biliyor, bunun yansımalarını da maalesef bugün dahi
yaşıyoruz. Darbeler sonrası tesis edilen kimi kurumların kendilerini Meclisin,
yani millî iradenin üzerinde görmek istediklerine şahit oluyoruz. Çetelerin,
illegal yapıların, karanlık örgütlerin Meclisi hiçe sayarak kendi şahsi ve
örgütsel çıkarları adına Meclise ve millî iradeye kastettiklerini görüyor ve
yaşıyoruz. Aynı şekilde, kendisini elindeki kalemiyle ya da elindeki
sermayesiyle her şeyin üzerinde görenlerin Meclise ve millî iradeye hükmetme
sevdası içine girdiklerine de şahit oluyoruz. Doksan dört yıl boyunca zaman
zaman olduğu gibi, bugün de yargı, bürokrasi eliyle ya da sokakta şiddet
üretmek suretiyle Meclisin sesinin kısılmak, Meclisin baskı altına alınmak
istendiğini de görüyoruz.
Türkiye Büyük Millet Meclisine tepeden
bakmak doksan dört yıl öncesine ait bir alışkanlıktır; Türkiye Büyük Millet
Meclisini tahkir etmek, zayıflatmak, cumhuriyeti yok saymaktır, cumhuru
dışlamaktır. 
23 Nisan 1920’de bu Meclis bir kurucu
meclis olarak tesis edilmiş. 
Nitekim cumhuriyeti kuran da işte bu Meclis olmuştur.
Bu Meclisin içinde ve dışındaki
herkesin Meclisin en yüksek merci olduğunu kabullenmesi, bunu artık sindirmesi,
Meclis dışı yollara tevessül etmekten de özenle kaçınması gerekmektedir.
Meclisi yok saymaya, Meclisi zayıflatmaya yönelik girişimler artık sadece
silahlı darbe girişimleriyle olmuyor, modern dünyada silahların yerini başka
araçlar alabiliyor ve bu araçlar Meclis ve millî irade hazımsızları tarafından
Meclise karşı bir saldırı aleti olarak kullanılabiliyor. Daha birkaç hafta
öncesine kadar bunu tecrübe ettik. Sosyal medyanın kötü niyetlilerin elinde
millî iradeye saldırı aracı olabileceğini gördük. İllegal yoldan elde edilmiş
ses kayıtlarının, ses montajlarının, insanların mahremine girmek ve gözetlemek
suretiyle oluşturulmuş şantaj görüntülerinin Türkiye Büyük Millet Meclisini
nasıl hedef aldığını gördük. Ne acıdır ki siyasi patilerin Türkiye dışından
odaklarla iş birliği ve ittifak yaptıklarını, Türkiye Büyük Millet Meclisine
tarihleri boyunca defalarca yaptıkları gibi bir kez daha kastettiklerine şahit
olduk. 23 Nisan 1920’nin öncesinde ve sonrasında yaşanmayanlar işte şu son
birkaç ay içinde yaşandı. Bu ülkenin Cumhurbaşkanı, Başbakanı, Genelkurmay
Başkanı, bakanları hedef alındı. Siyasi partilerin genel merkezlerinin, il
başkanlıklarının hukuksuzca dinlendiği ve bu dinlemelerin tehdit ve şantaj
aracı olarak kullanıldığı ortaya çıktı. Sanatçılarımızın, gazetecilerimizin,
yazarlarımızın dinlenmeler yoluyla şantaja maruz kaldıkları açıkça ortaya
çıktı. Hatta, bu ülkenin Dışişleri Bakanlığındaki çok gizli devlet görüşmesi
dinlendi ve ses kaydı yayınlandı. Milletimiz tıpkı 23 Nisan 1920’de olduğu gibi
bu saldırının mahiyetini anladı ve âdeta, yeniden bir istiklal mücadelesi
verircesine sandığa gitti, bir kez daha demokrasiye, millî iradeye, Meclisimize
güç verdi. (AK PARTİ sıralarından alkışlar) Halkımız bir kez daha tercihini
millî iradeden, demokrasiden ve Türkiye Büyük Millet Meclisinden yana koydu.
Doksan dört yıl boyunca şahit olduğumuz olumsuzluklar bir yana, halkımız
demokrasiyi, millî egemenliği, seçim ve sandığı artık vazgeçilmez bir idare
şekli olarak benimsemiştir. Halkın millî iradeye bağlılığı ve inancı daha da
güçlenmiştir. 1947 yılında “Sandık namusumuzdur.” diyen Mersin Arslanköylü
kadınlar şu anda artık 77 milyonun “Sandık namusumuzdur.” dediği bir atmosferin
oluşmasını sağlamışlardır. (AK PARTİ sıralarından alkışlar)
Meclisimiz, doksan dört yıllık
tecrübenin yanında, 23 Nisan 1920’nin heyecanına, umuduna, dinamizmine
sahiptir. İşte, 100’üncü yıl kutlamalarına böyle bir heyecanla yürüyoruz.
İnşallah, 2020 yılında Meclisin açılışının 100’üncü yıl dönümünü, ardından da
2023’te cumhuriyetimizin kuruluşunun 100’üncü yıl dönümünü hep birlikte idrak
edeceğiz. Cumhuriyetimize yaraşır şekilde, 100’üncü yıla dünyanın en büyük, en
güçlü, en huzurlu ve istikrarlı ülkelerinden biri olarak ulaşacağız. 
Son on iki yılda çok çalıştık ve
Türkiye’yi çok büyük hayallerle buluşturduk. Eğitimde, sağlıkta, adalet ve
emniyette, ulaştırmada, konutta, enerjide, tarım ve sanayide, sosyal
politikalar ve kültürde Türkiye’ye ilkleri yaşattık. Türkiye ekonomisini on iki
yılda 3 kattan fazla büyüttük. Dış politikada aktif, barışçı, haklının ve
mazlumların yanında duran bir politika izledik. On yıllardır teröre ağır
bedeller ödeyen bir ülkeden 77 milyonun kardeşçe geleceğe yürüdüğü bir
Türkiye’ye ulaştık. Önümüzdeki dokuz yıl boyunca da daha çok çalışarak, daha
çok üreterek, demokrasiye ve kardeşliğimize daha çok sahip çıkarak
cumhuriyetimizi güçlendirmeyi sürdüreceğiz. 
Bu aziz millet her şeyin en iyisini ve
en güzelini hak ediyor. Bu aziz millet kanla, canla, fedakârlıkla kurduğu bu
Meclise, canı gibi, evladı gibi sahip çıkıyor ve ona güveniyor. Milletimizi
hayal kırıklığına uğratmadan, bir ve beraber olarak, tıpkı istiklalimiz gibi
istikbalimizi de inşa etmeye devam edeceğiz. 
Bir kez daha ilk Meclisin aziz
hatırasını muhabbetle yâd ediyorum. Bütün şehit ve gazilerimize Rabb’imden
rahmet niyaz ediyorum. 
Türkiye Büyük Millet Meclisinin
açılışının 94’üncü yıl dönümü kutlu, mübarek olsun. Heyetinizi sevgiyle
saygıyla selamlıyorum. (AK PARTİ sıralarından ayakta alkışlar)
BAŞKAN – Teşekkür ederim Sayın Erdoğan.

ENGİN ALTAY (Sinop) – Sayın Başkan...
BAŞKAN – Buyurun Sayın Altay. 
ENGİN ALTAY (Sinop) – Sayın Başkan,
Sayın Başbakanın biraz önce yaptığı konuşmada hem her vesileyle millî iradeye
saygıdan bahsedip hem millî iradenin yansıması olarak bu Parlamentoda bulunan,
iktidar partisi de dâhil, siyasi partileri “Yabancılarla, dış odaklarla iş
birliği yaptılar.” şeklindeki ithamını kendisine ve günün anlamına
yakıştıramadım. (CHP sıralarından alkışlar)
AHMET AYDIN (Adıyaman) – Böyle bir usul
yok Sayın Başkan. 
BAŞKAN – Teşekkür ederim.
Sayın milletvekilleri, şimdi söz
sırası, Cumhuriyet Halk Partisi Genel Başkanı ve Meclis Grubu Başkanı İstanbul
Milletvekili Sayın Kılıçdaroğlu’na aittir. (CHP sıralarından ayakta alkışlar) 
CUMHURİYET HALK PARTİSİ GENEL BAŞKANI
VE MECLİS GRUBU BAŞKANI KEMAL KILIÇDAROĞLU (İstanbul) – Sayın Başkan, Sayın
Cumhurbaşkanı, değerli milletvekilleri, değerli yurttaşlarım, sevgili çocuklar;
Cumhuriyet Halk Partisi adına 23 Nisan Ulusal Egemenlik ve Çocuk Bayramı’nı kutluyor
ve bu büyük günün ülkemiz için aydınlık ve huzurlu günlerin müjdecisi olmasını
yürekten diliyorum.
Cumhuriyetimiz, bütün dünyaya bir
bayram hediye edecek kadar ufku geniş, ulusal egemenliği baş tacı yapacak kadar
halkına güvenen ve saygı duyan devrimci kadroların ve ruhun eseridir. Mustafa
Kemal’e atıfla söylemek isterim ki, ulusal egemenliğin ışığı karşısında
zincirler erimiş, taç ve tahtlar batmış ve yok olmuştur. 
Sayın milletvekilleri, cumhuriyeti
kuran devrimci kadroların ulusal egemenlik kavramıyla neyi ifade ettiklerini
iyi anlamak gerekiyor. Günümüzde bu kavram çarpıtılarak bir dikta rejimi
kurmaya kalkışanların öncelikle Mustafa Kemal Atatürk’ün 7 Şubat 1923 tarihinde
Balıkesir’de yaptığı konuşmayı iyi öğrenmeleri gerekir. Şöyle der Mustafa Kemal
Atatürk: “Millî emeller, millî irade yalnız bir şahsın düşünmesinden değil
bütün millet fertlerinin arzularının, emellerinin bileşkesinden ibarettir.” Bir
halkın var olma mücadelesini bağımsızlıkla taçlandırmış bu yüce Meclisin fikri
hür, vicdanı hür üyeleri bugün de zorlu bir mücadele içine girmişlerdir. Bu
zorlu mücadelenin halkın egemenliğini yansıtan gerçek bir demokrasi ve
özgürlüklerle taçlandırılacağından eminim.
Değerli milletvekilleri, ulusal
egemenlik, çoğulcu bir rejim, temsilde adalet ve hukukun üstünlüğü meselesidir.
Çoğunluğun güçlü, güçlünün de haklı olduğu, yurttaşların baskı, korku,
yasaklar, kin, yoksulluk ve istikrarsızlık tehditleriyle yönlendirildikleri bir
sistem çoğulcu değildir. “Sandıktan çıktım, ne istersem yaparım.” anlayışı ulusal
egemenlik kavramıyla bağdaşmaz çünkü ulusal egemenlik sandıktan çıkan oy
sayısına bağlı bir kavram değildir. Egemenlik en son ferdine kadar bütün
ulusundur. (CHP sıralarından alkışlar) Sayısal çoğunluğu egemenlik olarak
anlamak ve kullanmaya kalkışmak ulusal iradenin inkârıdır ve istismarıdır.
Böyle bir yönetim tarzına “demokrasi” ve “cumhuriyet” kelimeleri de
yakışmamaktadır. Demokrasi, özgür yurttaşların, özgür medyanın, oy sandığına
hapsolmayan bir iktidar anlayışının rejimidir. Demokrasi, iktidarların
egemenliğin kaynağı olan halka belirli aralıklarla ve sandıktan sandığa değil,
her gün hesap verdikleri rejimin adıdır. 
Uygulanan yüzde
10 seçim barajı, ulusal egemenliği hiçe sayan, yurttaşlarımızın tercihlerini
görmezden gelerek temsiliyet haklarını çalan ve iktidarda kalmak için her şeyi
reva gören bir çarpık zihniyetin ürünüdür. Ne var ki seçim barajını düşürmeyi
son derece adaletsiz temsil sonuçları yaratacak yeni bir seçim sistemini kabul
etme şartına bağlamak millet egemenliğine açıkça saygısızlıktır. Kayıtsız ve
şartsız millete ait olan egemenlik milletin iradesini gasbetmek ve toplumun
belirli unsurlarını dışlamak için bir silah gibi kullanılamaz.
Değerli
milletvekilleri, üstünlerin hukukunun egemen olduğu yerde milletin egemenliği
yoktur. Halkımızın ulusal egemenliği yasama, yürütme ve yargı organları
aracılığıyla kullandığını biliyoruz. Yürütme organına “Bu yetkiyi tek başına
kullan.” denmemiştir, denmeyecektir. Tarafsız ve bağımsız yargının olmadığı,
yasama organının etkisizleştirildiği bir düzeni sürdürmek ulusal egemenliğin
kaynağı olan milletimizi hiçe saymak demektir. Toplumu ve hasımlarını sindirmek
için özel mahkemeler oluşturanlar, kararlarını beğenmedikleri zaman Anayasa
Mahkemesine bile meydan okuyanlar ve yolsuzluk soruşturmalarına hukuku
dinamitleyerek cevap verenler sadece Anayasa’yı değil ulusal egemenliği de
çiğnemişlerdir. (CHP sıralarından alkışlar) Kuvvetler ayrılığını ayak bağı
olarak görenler, halkın iradesine saygı duyduklarını nasıl iddia edebilirler?
Bu bayram günündeki burukluğumuzun sebebi de işte bunlardır. 
Üzülerek ifade edeyim ki varlığını ve
saygınlığını hukuk ve meşruiyet ilkelerine bağlılığına borçlu olan Meclisimizin
bütçe denetim yetkileri elinden alınmıştır. İki yıl önce bu Parlamentoda bugün
yaptığım konuşmamdaki bir ifadeyi tekrar bilginize sunmak isterim: “Türkiye
Cumhuriyeti’nin demokratikleşme tarihi bu Meclisin yetkilerini savunma ve
genişletme tarihidir. Bugün dahi bu yüce Meclisin yetkilerine göz dikenler bu
hususu hiçbir zaman akıllarından çıkarmasınlar.”
Değerli milletvekilleri, 23 Nisan aynı
zamanda dünya çocuklarına armağan edilmiş ilk ve tek bayramdır. Özgürlüğe,
eşitliğe ve bilime bağlı olan toplumlar Mustafa Kemal’in işaret ettiği gibi
fikri hür, vicdanı hür nesiller yetiştirebilirler. Çocuklarımızın ufkunu kin ve
nefretle değil sevgi ve dürüstlükle çizdiğimiz takdirde ülkemiz kalkınır,
ülkemiz ilerler. Biz çocuklarımızı bilime dayalı, sevgiyle dolu, nefretten
uzak, yüzünü geleceğe dönmüş bir eğitim sistemiyle yetiştirmek istiyoruz. Biz
çocuklarımızı küreselleşen dünyayla uyumlu, haberleşme ve iletişim olanaklarını
etkin bir şekilde kullanan ve yaşadıkları dünyayı sorgulayan bireyler olarak
yetiştirmek istiyoruz. Çünkü biliyoruz ki özgür ve eşit bir gelecek özgürce
yetişen nesillerle mümkündür. 
Değerli milletvekilleri, sözlerime son
verirken, bu yıl grubum adına 23 Nisan Ulusal Egemenlik ve Çocuk Bayramı’nı
temel hak ve özgürlükleri için canlarını feda eden gençlerimizin ve bir sabah
evinden çıkarak Türkiye halkının kalbine gömülen Berkin Elvan’ın güzel anısına
adıyorum.
Hepinizi saygıyla selamlıyorum. (CHP
sıralarından ayakta alkışlar)
BAŞKAN – Teşekkür ediyorum Sayın
Kılıçdaroğlu.
AHMET AYDIN (Adıyaman) – Sayın Başkan…
BAŞKAN – Buyurun Sayın Aydın.
AHMET AYDIN (Adıyaman) – Efendim, dikta
rejiminden bahsedenlerin, öncelikle dönüp aynaya bakmasını tavsiye ederim.
ALİ ÖZ (Mersin) – Otur yerine be!
KEMALETTİN YILMAZ (Afyonkarahisar) –
Allah Allah, ayıp denilen bir şey var!
AHMET AYDIN (Adıyaman) – Geçmişine
dönüp baksınlar, asıl dikta rejimini o zaman görecekler. (CHP sıralarından
gürültüler)
UĞUR BAYRAKTUTAN (Artvin) – Laf olsun
diye konuşma.
BAŞKAN – Bir dakika arkadaşlar…
Arkadaşlar, bir dakikanızı rica edeceğim. Bugün özel bir gündem yapıyoruz.
AHMET AYDIN (Adıyaman) – Sayısal
çoğunluğu sağlayan milletin iradesidir ve hepimiz milletin iradesine saygılı
olmak durumundayız. Asıl saygısızlık milletin iradesini hiçe sayan, sandığı,
seçimi hiçe sayanlardır. Biz birileri gibi halka rağmen değil, halk için
siyaset yapıyoruz ve halk için varız. (AK PARTİ sıralarından alkışlar)
HASİP KAPLAN (Şırnak) – Sayın Başkanım,
böyle bir usul yok ki, nasıl bir şey bu ya!
BAŞKAN – Peki, teşekkür ediyorum.
MEHMET AKİF HAMZAÇEBİ (İstanbul) –
Sayın Başkan…
BAŞKAN – Buyurun Sayın Hamzaçebi.
MEHMET AKİF HAMZAÇEBİ (İstanbul) – Efendim,
bakın…
BAŞKAN – Söz vereceğim Sayın Hamzaçebi.
Arkadaşlar, bugün özel bir gündem,
başka gündemlerden farklı, başka günlerden farklı bir müzakere yapıyoruz. Bu
hassasiyeti takdirlerinize sunuyorum. Lütfen, bugün bayram olduğunu hesaba
katarak birbirimizi kırmadan, incitmeden düşüncelerimizi ifade edersek bayramın
anlamına da uygun olacaktır.
Buyurun Sayın Hamzaçebi.
MEHMET AKİF HAMZAÇEBİ (İstanbul) –
Efendim, Sayın Başbakan, konuşmasında muhalefet partilerini dış odaklarla iş
birliği yapmakla itham etti. (AK PARTİ sıralarından gürültüler)
Buna yönelik olarak da Sayın Engin
Altay kalktı, bir açıklama yaptı, “Ben bunu yakıştıramadım.” dedi. Genel
Başkanımız Sayın Kemal Kılıçdaroğlu genel bir değerlendirme yaptı, herhangi bir
parti ismi zikretmedi. (AK PARTİ sıralarından gürültüler) 
BAŞKAN – Lütfen arkadaşlar…
MEHMET AKİF HAMZAÇEBİ (İstanbul) – Yani
bunu siz demek ki “Bu diktayı biz kurduk.” diye mi anlıyorsunuz Sayın Aydın.
Ben size yakıştıramadım bunu.
AHMET AYDIN (Adıyaman) – Söyleyeceğimi
söyledim.
BAŞKAN – Lütfen…
Şimdi söz sırası Milliyetçi Hareket
Partisi Genel Başkanı ve Meclis Grubu Başkanı, Osmaniye Milletvekili Sayın
Devlet Bahçeli’ye aittir. (MHP sıralarından ayakta alkışlar) 
Buyurun Sayın Bahçeli. 
MİLLİYETÇİ HAREKET PARTİSİ GENEL
BAŞKANI VE MECLİS GRUBU BAŞKANI DEVLET BAHÇELİ (Osmaniye) – Sayın
Cumhurbaşkanım, Sayın Başkan, değerli milletvekilleri; Türkiye Büyük Millet
Meclisinin 94’üncü kuruluş yıl dönümü münasebetiyle bu özel birleşimde bir
araya gelmiş bulunuyoruz. Sözlerimin başında, sizleri ve ekranları başında
bizleri izleyen aziz vatandaşlarımızı saygılarımla selamlıyorum. 
Doksan dört yıllık bir maziden
süzülerek gelen gazi Meclisimizin kutlu hatıralarını sevinç, dua ve hürmetle
yâd ediyorum. Bu aziz millet eserinin, bu yüksek demokrasi mabedinin anlamı ve
özellikleri üzerine tekraren ve samimiyetle düşünüyoruz. Türkiye Büyük Millet
Meclisi her şeyden önce Türk milletine duyulan sevgi ve saygının eşsiz bir
tezahürü, çok kıymetli bir ürünüdür; millî iradeye sadakatin, millî egemenliğe
bağlılığın, meşruiyete verilen önemin çok açık ve net kanıtıdır.
Büyük Millet Meclisinin açılması,
döneminin şartlarını dikkate aldığımızda destansı bir atılım, kararlı bir
adımdır. Milletimiz kendi geleceğine bizatihi kendisinin yön vereceğini 23
Nisan 1920 itibarıyla göstermiş, temsilcileri eliyle tüm dünyaya duyurmuştur.
Gazi Mustafa Kemal Atatürk’ün sözleriyle ifade edecek olursak “Büyük Millet
Meclisi bizi yaşatmamak isteyenlere karşı yaşamak hakkımızı müdafaa etmek üzere
toplanmıştır.” Çorak, bakımsız ve kerpiç evli Ankara’nın göbeğinde
bağımsızlığımızın rotası şekillenmiş, istikbalimizin haritası çizilmiştir. 23
Nisan 1920, Mondros’taki aldatmaya ve işgal planlarına en etkili cevaptır. 23
Nisan 1920, Boğaz’a demirleyerek toplarını devrim başkentine çeviren,
şımarıklığa ve cüretkârlığa rest çeken, isyan ve itiraz eden millî direniştir.
23 Nisan 1920, asırlarca vatan topraklarının istilasını hedefleyen, Türksüz
Anadolu özlemiyle yanıp tutuşan, vesayetçi ve sömürgeci güçlere en kalıcı
mesaj, en tutarlı duruştur. Devletini kurmadan, Meclisini açacak kadar cesaret
ve öngörü sahibi olan Türk milleti, Türkiye Büyük Millet Meclisinin vasıtasıyla
köleliğe meydan okumuş, tutsaklığa başkaldırmıştır. Acı ve ızdırap verici geri
çekilmeleri durdurabilmek, yeni bir atılganlığa, yeni bir dirilişe ve yeniden
bir başlangıca hevesle ortam açmak için Ankara’nın kutlu bağrında bağımsızlık
hedefine odaklanmış, milletin sinesini tek yol olarak kabullenmiştir. 
23 Nisan 1920 Cuma günü Ankara’da Hacı
Bayram Veli Camisi’nde kılınan cuma namazının hemen ardından Kur’an
tilavetleriyle, salavatışeriflerle, hatmişeriflerle ve büyük
umutlarla ilk Meclisin kapısı aralanmıştır. Ulus’taki taş binaya milletimizin
bütün özlemleri, bütün hayalleri yansımış, âdeta ete kemiğe bürünmüştür.
Bağımlı yaşamayı, parya olmayı, onursuzca yürümeyi aklının ucundan dahi
geçirmeyen millet evlatları Ankara’da tek vücut hâline gelmiştir. Esareti
reddeden, şuna buna boyun eğmektense ölmeyi tercih eden milliyetçi vatansever
yürekler yurdumuzun dört bir yanından Ankara’ya akın etmiştir.
İlk Meclisin açılış konuşmasını en
yaşlı üye sıfatıyla yapan ve aynı zamanda Maarif Müdürlüğünden emekli olan
Sinop Mebusu Şerif Bey’in şu sözleri aslında her şeyi tümüyle gözler önüne
sermektedir: “Tam bağımsızlık ile yaşamak kararlılığında olan, ezelden beri hür
ve bağımsız yaşayan milletimiz, bu esaretini kesin ve kararlı bir biçimde
reddetmiş ve derhâl vekillerini toplamaya başlayarak yüce Meclisi vücuda
getirmiştir.” 
Büyük Millet Meclisi, içinden çıkıp
vekâletini üstlendiği milletinin tercümanı ve sözcüsü olarak beklentileri çok
iyi şekilde seslendirmiştir. Savaş şartlarının ağırlığına rağmen ilk Meclis,
demokrasinin erdemine, katılım ve çoğulculuğun önemine inanmıştır. Aynı zamanda
bu kutlu çatı, kurtuluş mücadelesinin sevk ve idare merkezi olarak gazilik
unvanına layık görülmüştür. 
Toprakları istila edilmiş, ordusu
dağıtılmış, insanı yorgun, yoksul ve bitkin düşmüş bir ülkenin, bir milletin
demokrasiye bağlı kalarak, Meclisi açık tutarak varlık mücadelesine atıldığı,
tarihte çok nadir, çok ender görülen bir gerçektir. Bu açıdan Türkiye Büyük
Millet Meclisi, yalnızca meşruiyetini ve iradesini milletten alan kurumsal bir
yapı değil, aynı zamanda büyük Türk milletinin yaşama, var olma, bağımsızlık ve
özgürlük coşkusunun temsil edildiği millî ruhun ta kendisidir. 
Değerli milletvekilleri, bu toprakları
vatan yapan ecdadımızdan devraldığımız ve omuzlarımıza yüklenen görevlerin ne
denli ağır olduğunu çok iyi biliyoruz. Bilmeyenlere hatırlatırım ki,
üstlendiğimiz vazifeyi yerine getirmek için ihtiyacımız olan cesaret ve ilham
tarihimizin şanlı sayfalarında fazlasıyla vardır.
Birinci Mecliste görev alan vekillerin,
geçmişle gelecek arasındaki bağı sorumluluk bilinciyle ve büyük bir özveriyle
kurduğunu tartışmasız söyleyebiliriz. İçlerinde Meclisi Mebusandan gelen sayıca
kalabalık bir grup vardı. İçlerinde toplumun her kesiminden, vatanımızın her
yöresinden, sosyal ve ekonomik hayatın her veçhesinden çıkıp gelenler
bulunuyordu. Buna rağmen ilk Meclis, Türkiye Cumhuriyeti’nin harcını karmış,
temellerini kazmış, duvarlarını örmüştür. Azımsanmayacak farklılıklar
bulanmasına rağmen, aralarından vatan ve millet konularında hiçbir farklı ve
aykırı ses çıkmamıştır. Birinci Meclis, bu sayede, yıllarca süren savaşlarla,
bitmeyen kayıplarla, kesilmeyen baskı ve dayatmalarla içten içe çürüyen, eriyen
ve çözülen imparatorluğumuzdan ulus devlet çıkarmayı başarmıştır. 
İsli gaz lambaları ışığında kaleme
alınan kararlara kardeşliğin çıkmayan mürekkebi damlamıştır. Taş binadaki
odaların soğuğu inanç ve sevda ateşiyle kırılmıştır. Telgraf masalarında, tahta
sıralarda, dar koridorlarda hep birlikte kurtuluşun, kutlu günlerin düşü
kurulmuştur. Sabahlara kadar süren, ayaz geceleri yaran ateşli toplantılarda
şeref ve namus müdafaasına ortaklaşa ant içilmiştir. 
Biz ilk Meclise bakınca, etnik
koalisyonu, 36’nın 1’de buluşmasını değil, Türk milletini görüyoruz, onun
yüksek haslet ve emanetlerini fark ediyoruz. Biz ilk Meclise bakınca, mecburen
bir araya gelmiş, yerel aidiyetleri kolektif ruha dökme gayesine yabancı kalmış
yapay bir kalabalık değil, Türk milletinin bekası için peşinen kefene sarılan
gerçek istiklal kahramanlarını görüyoruz. Ve elbette biz ilk Meclise bakınca
Türk milliyetçiliğinin yüksek erdem ve başarısını fark ediyoruz. Herkese de
Türkiye Büyük Millet Meclisine bu nazarla yaklaşmasını tavsiye ediyorum.
Demokrasi dışında, millî egemenlik haricinde başka yol ve mecra arayanları
Meclisin anlam ve mesajları üzerine kararlıca tefekkür etmeye davet ediyorum. 
Sayın Başkan, değerli milletvekilleri;
bu vesileyle, sevgili çocuklarımızın ve bugünün kendilerine ithaf edildiği
dünyadaki bütün çocukların bayramını en içten dileklerimle kutluyorum. Gerçek
ve kalıcı barış, huzur, mutluluk ve kardeşlik diliyorum. Bu kutlu Meclisi
emanet eden Büyük Atatürk’e, dava arkadaşlarına, ilk Meclisin muhterem
üyelerine ve Türkiye Büyük Millet Meclisinin bugün hayatta olmayan aziz
mensuplarına şükran duygularımla Cenab-ı Allah’tan rahmet diliyorum. 
Konuşmama son verirken sizleri ve aziz
milletimizi saygılarımla selamlıyor, Türkiye Büyük Millet Meclisinin 94’üncü
yıl dönümünün kutlu olmasını diliyorum. (MHP sıralarından ayakta alkışlar) 
BAŞKAN – Teşekkür ederim Sayın Bahçeli.

Söz sırası Barış ve Demokrasi Partisi
Genel Başkanı ve Meclis Grup Başkanı Hakkâri Milletvekili Sayın Selahattin
Demirtaş’ın yerine Grup Başkan Vekili Iğdır Milletvekili Sayın Pervin Buldan’a
ait. 
Buyurun Sayın Buldan. (BDP sıralarından
alkışlar) 
BARIŞ VE DEMOKRASİ PARTİSİ GRUP BAŞKAN
VEKİLİ PERVİN BULDAN (Iğdır) – Sayın Başkan, Sayın Cumhurbaşkanımız, saygıdeğer
milletvekilleri, değerli konuklar ve sevgili çocuklar; hepinizi Barış ve
Demokrasi Partisi Grubu adına saygıyla, sevgiyle selamlıyorum. 
Bugün 23 Nisan 1920’de çoğulcu bir
anlayışla, büyük bir coşku ve umutla kurulan Türkiye Büyük Millet Meclisinin
94’üncü yılını geride bırakıyoruz. Buruk da olsa bütün çocuklarımızın ve
Türkiye halklarının Ulusal Egemenlik ve Çocuk Bayramı’nı kutluyorum. 
Elbette böylesine anlamlı günleri
sadece kutlamalarla geçiştirmemek gerekir. Demokrasi, adalet, eşitlik, özgürlük
bağlamındaki en temel sorunları ve eksiklikleri bütün yönleriyle ele almak,
doğru sonuçlar çıkartmak tarihî bir sorumluluktur. Bu 23 Nisanı da, öncekilerde
olduğu gibi, demokrasi ve özgürlüklerin yeterince yerleşmediği, çoğulcu, sivil,
demokratik yeni bir anayasanın yapılmadığı, demokratik siyaset kanallarının
tümüyle açılmadığı, çözüm sürecinin henüz barışa evrilmediği bir ortamda
karşılıyoruz. Oysa bundan doksan dört yıl önce Büyük Millet Meclisi, Türkleri,
Kürtleri, bütün farklılıkları kucaklayan çoğulcu bir temsiliyet ilkesine göre
kurulmuş ve bu ilke 1921 Anayasası’yla güvence altına alınmıştı. Bugün en fazla
ihtiyaç duyduğumuz ademimerkeziyetçilik anlayışı da temel bir prensip olarak
1921 Anayasası’nda açıkça yer almıştı. Ancak, ne var ki 1924 Anayasası’na
geçişle birlikte bu çoğulculuk esası terk edildi. Bunun yerine tek tipçi, retçi
ve inkârcı bir sisteme geçildi. Bu sistem üzerine inşa edilen katı ulus devlet
yapısı bu ülkenin kuruluşunda omuz omuza mücadele veren bütün kimlikleri ve
kültürleri dışladı, farklılıkları birer birer yok etmeye çalıştı. Bunun
faturası ise çok ağır oldu. Ret ve inkâra dayalı sistem bu ülke halklarına çok
büyük felaketler yaşattı. Bu felaketlerin en ağırını 1938’deki Dersim
katliamında yaşadık. Kürt sorunundan kaynaklı çatışmalarda 50 bin insanımızı
kaybettik. Binlerce köy yakılıp yıkıldı, on binlerce faili meçhul cinayet
işlendi, hiçbirinin hesabı sorulmadı. Peş peşe darbeler yaşandı, insanlar
işkencelerden geçirildi, partiler, sendikalar, gazeteler kapatıldı. Bu ülkenin
özgür ve eşit geleceği için sosyalizm mücadelesi yürüten genç fidanlar, Deniz
Gezmişler, Hüseyin İnanlar, Yusuf Aslanlar idam edildi. Kürt halkının
temsilcileri, aydınları, Mehmet Sincarlar, Muhsin Melikler, Vedat Aydınlar, Ape
Musalar katledildi. Ülkemizin en güzel renklerinden birini oluşturan Ermeni
halkının güzel insanı Sevgili Hrant Dink katledildi. Herkesin özlemini duyduğu
adalet hiçbir zaman mülkün temeli olmadı. Devlet için işleyen hukuk hak arayan
insanlar için işlemedi. Yargı hiçbir zaman adalet dağıtan bir yer olmadı.
Roboski’de çoğu çocuk 34 insanımız bu ülkenin savaş uçakları tarafından
bombalanarak paramparça edildi, hesabı sorulmadı, hukuk işletilmedi. Darbe
döneminin ürünü olan yüzde 10’luk antidemokratik seçim barajıyla Kürtlerin,
muhaliflerin Parlamentoda demokratik temsiliyeti sürekli engellendi. Terörle
Mücadele Kanunu başta olmak üzere, çıkarılan tüm otoriter devletçi yasalarla
düşünce, örgütlenme ve siyaset özgürlüğünün önüne set çekildi. Kadınlar bu
ülkede eşitsizliğin ve ayrımcılığın en katmerlisini yaşadı. Seçme ve seçilme
hakkı tanınan kadınların siyasette eşit ve demokratik temsiliyeti yine bu
sistem ve bu sistemin ürünü olan erkek egemen anlayışıyla engellendi. Ekonomik
ve sosyal alanda da bu ülke çok ağır krizler ve sorunlar yaşadı, yaşıyor.
Yoksulluk, yolsuzluk, işsizlik, gelir adaletsizliği her geçen gün artıyor. Kamu
kaynaklarını kötüye kullanma, daha fazla rant uğruna çevreyi, doğayı katletme,
ormanlık alanı yok etme neredeyse bir politika hâline getirildi. Bütün bu
yaşananlar demokratik, adil, eşitlikçi ve paylaşımcı olmayan, katılımı hiçbir
zaman esas almayan, sürekli denetime kapalı, asla hesap vermeyen, mevcut tekçi,
vesayetçi sistemin ürettiği sonuçlardır. Çağımız dünyasının gereklerine ve
kendi çoğulcu yapısının temel taleplerine göre demokratik yapısal reformlarını
gerçekleştirmeyen, kendisini dönüştürmeyen bir Türkiye krizlerle iç içe
yaşamaya devam edecektir, böylesi bir yapıyla bölgesinde de model
olamayacaktır. 
Bir diğer önemli nokta da şudur ki,
demokrasi açığının giderek büyüdüğü bir ortamda demokrasi ve siyaset dışı
meşru olmayan yapıların güç kazanacağını da görmek gerekir. Eğer güçlü bir
demokrasi, aynı zamanda eşit, adil ve özgür bir ülke hedefleniyorsa bunu
yaratmanın yolu cumhuriyetten günümüze kriz ve çatışma üretmekten başka bir
sonuç yaratmayan tekçi, milliyetçi, otoriter zihniyetle hesaplaşmaktan geçer.
Katı ulus devlet çizgisi aşılıp demokratik katılımcı ulus modeline geçilmediği
sürece tarihsel sorunlarımız artarak devam edecek ve çok daha büyük siyasal, sosyal
krizleri beraberinde getirecektir.
Değerli milletvekilleri, 23 Nisan
dolayısıyla üzerinde durmamız gereken bir diğer önemli nokta da çocuklarımızın
karşı karşıya bulunduğu sorunlardır. Düşünün ki bir yanda renkli 23 Nisan
kutlamaları, rengârenk elbiseli çocuklar, diğer yanda ise her türlü baskıya,
şiddete maruz kalan, sömürülen çocuklar. Böylesi bir ortamda hangi
kutlamalardan söz edebiliriz. 
Bakınız, Roboski’de 19 çocuğun bedeni savaş uçaklarınca paramparça
edildi, onların adı bu 23 Nisanda yok. Cezaevlerinde tecavüze ve işkenceye
maruz kalan çocukların adı 23 Nisanda yok. Yolları kapalı olduğu için hastaneye
yetiştirilemeyen, cenazesi babasının sırtında bir torbayla taşınan Muharrem
bebeğin; annesinin eteğinde parçalanmış cesedi adliyeye götürülen Ceylan
Önkol’un; bedenine 13 kurşun saplanan Uğur Kaymaz’ın; gaz fişeğiyle vurularak
iki yüz altmış dokuz gün hayat mücadelesi verdikten sonra bizlere veda eden
Sevgili Berkin Elvan’ın da adı 23 Nisanda yok. Bugün her türlü şartlarda kayıt
dışı olarak çalıştırılan 1 milyon dolayındaki çocuk kalem yerine çekiç tutuyor,
tornavida tutuyor, onların da adı bu 23 Nisanda yok. Sokakta mendil satan,
boyacılık yapan, her türlü tacize ve şiddete maruz kalan çocuklar, onlar da bu
23 Nisanda yoklar. Eğitimde, okulda olması gerekirken çocuk yaşta evlendirilen
çocuk gelinler de 23 Nisanda yoklar. Anneleri Mülkiye Kılıç’la birlikte
cezaevine girecek olan beş aylık ikiz kardeş Özgür ve Lorin için de 23 Nisanın
bir anlamı olmayacak. Sormak isterim: Çocuklara böyle bir ülke mi armağan
edeceğiz? Çocuklarımıza bu uygulamaları mı reva göreceğiz? Çocuklar, bunun
hesabını bu ülkeyi yönetenlerden sormayacak mı? Herkesin, başta da
yöneticilerin bir kez daha oturup düşünmesi, kendisini sorgulaması ve çocuklara
eşit ve özgür bir dünya yaratmanın koşullarını yaratmak için derhâl harekete
geçmesi gerekir. Bu, tarihî ve vicdani bir sorumluluktur. 
Değerli milletvekilleri, 23 Nisan
dolayısıyla hem demokrasi açığımızın kapatılması hem de temel sorunlarımızın
çözüme kavuşturulması açısından somut çözüm önerilerimizi bir kez daha bu
kürsüden yinelemek istiyoruz.
Türkiye'nin en temel ihtiyacı çoğulcu,
sivil, demokratik, yeni bir anayasaya kavuşmaktır. Parlamento tarihî bu görevle
karşı karşıyadır. Halk iradesinin Parlamentoda temsil edilmesini engelleyen
antidemokratik yüzde 10 seçim barajı ve düşünce özgürlüğünün önündeki engel
olan TMK kaldırılmalıdır. 
Bu ülkenin kanayan yarası olan
cezaevlerindeki hasta tutsaklar başta olmak üzere, düşüncelerinden ve siyasi
faaliyetlerinden dolayı tutuklu, hükümlü olan tüm tutsaklar özgürlüklerine
kavuşturulmalıdır. 
Aşırı merkeziyetçi, otoriter yönetim
sistemi artık aşılmalı ve demokratik katılımcılığı esas alan ademimerkeziyetçi
bir sisteme geçiş için reformlara başlanmalıdır. 
Kürt sorununun da çözüm imkânları her
zamankinden çok daha fazladır. Sayın Öcalan’la geçtiğimiz yıl İmralı’da
başlatılan diyalog süreci artık müzakereye dönüştürülmeli ve demokratik siyasal
çözüm adımları zaman kaybetmeden atılmalıdır. Demokratik çözüm süreci yasal bir
statüye ve çerçeveye kavuşturulmalıdır. 
Aleviler başta olmak üzere, bu ülkedeki
tüm farklı inanç ve kimlikler üzerindeki baskılar artık son bulmalı, tüm farklı
kültürler anayasal, yasal güvence altına alınmalıdır. Ana dilde eğitim yasağı
kaldırılmalı, çocukların kendi ana dillerinde eğitim almaları sağlanmalıdır. 
Faili meçhuller başta olmak üzere,
geçmişte yaşanan tüm karanlık olayların aydınlatılması için hakikat ve adalet
komisyonu kurulmalıdır. 
Kadına yönelik şiddet ve tecavüzü
önleyecek etkili politikalar ve çözümler üretilmeli, kadın cinayetleri
önlenmelidir. 
Yolsuzluklarla yüzleşilmeli, yargısal
süreç işletilmelidir. 
Doğayı, çevreyi katleden yağmacı
anlayış terk edilmeli, kaynakların eşit ve adil dağılımı için gerekli
düzenlemeler yapılmalıdır. 
Çocuklarımıza eşit fırsatlar sunulmalı,
kendilerine, özgür bir geleceği hazırlayabilecekleri imkânlar yaratılmalı,
güvenli ve barışçıl bir ortam oluşturulmalıdır. Geleceğimiz olan çocuklarımıza
yönelik her türlü ayrımcı uygulamaya, şiddete, sömürüye, çocuk işçiliğine ve çocuk
tutukluluğuna son verilmelidir. Çocuk haklarıyla ilgili uluslararası
sözleşmelerdeki çekinceler kaldırılmalıdır.
Bu vesileyle, gerek Türkiye’deki
gerekse dünyadaki bütün çocukların daha barışçıl bir dünyada yaşayabilmelerini
temenni ediyor, onlara özgür bir ortam yaratmak için mücadele edeceğimizin
sözünü veriyor, Genel Kurulu saygıyla selamlıyorum. (BDP sıralarından alkışlar)

BAŞKAN – Teşekkür ediyorum. 
Söz sırası, Halkların Demokratik
Partisi Genel Başkanı Mersin Milletvekili Sayın Ertuğrul Kürkcü’ye ait. 
Buyurun Sayın Kürkcü.(BDP sıralarından
alkışlar) 
HALKLARIN DEMOKRATİK PARTİSİ EŞ GENEL
BAŞKANI ERTUĞRUL KÜRKCÜ (Mersin) – Sayın Başkan, Sayın Cumhurbaşkanı, sevgili
arkadaşlar, saygıdeğer konuklar; resmî takvime göre bugün bayram. Türkiye Büyük
Millet Meclisinin bundan doksan dört yıl önce kurulmuş olmasına ve
çocuklarımıza adanmış bir bayram. Bayramınız kutlu olsun. 
Çocuklar bugün biraz olsun
eğlendiriliyor olabilirler belki ama çoğumuz, Meclise de baktığımızda
görüyoruz, neşe doluyor değiliz, tekerlemede olduğu gibi. 
Türkiye Büyük Millet Meclisi
kuruluşunun birinci yılında saltanatı ortadan kaldırmış, ikinci yılında
Anadolu’nun itilaf devletlerince işgaline son vermeyi başarmış, üçüncü yılında
Osmanlı Devleti’ni dünya hakimiyeti iddiasıyla girdiği Birinci Dünya Savaşı’nın
yıkıntıları içinde bırakmış, enkazdan cumhuriyeti ilan ederek çıkmıştı.
23 Nisanı bayram ilan edenler toplumu
bir umutsuzluk deryasından kurtaran başarılarını kutlamakta hiç de haksız
sayılmazlardı. Ancak, bu kurtuluşun nimetlerini o gün de, bugün de bu toplumun
üyeleri arasında eşit olarak paylaşmıyoruz. Cumhuriyetçi ütopyanın sürekli
beslediği yanılsamaya karşın, hiçbir zaman “kederde, tasada ve kıvançta bir”,
“imtiyazsız, sınıfsız bir kitle” değiliz. Dünyada gelir dağılımı adaletsizliğinde
3’üncü sırada yer alan bir ülkede bu yanılsama da sadece kuru laftan ibaret
değil. Bu klişeler Osmanlıdan miras yetmiş iki buçuk milletten tek bir Türk
milleti yaratmaya; milleti bir iç pazar oluşturacak şekilde bir Türk sermaye
sınıfı çevresinde birleştirmeye; sermaye yetersizliğinin, işçi ve köylülerin
acımasızca sömürülüşü ve ağır vergilerle ikamesini meşrulaştırmaya hizmet eden
resmî öğretinin özetiydi. Türkiye Büyük Millet Meclisinin bütün tarihi boyunca
bir sınai ve teknik devrime, bir tarım ve toprak devrimine dayanmaksızın büyük
toprak sahipleri ve geleneksel eşrafın ağır, uzun ve sancılı bir süreçte
burjuvalaştırılmasını hedefleyen bu yukarıdan modernleşme ve çağdaşlaşma
hamlelerinin sahnesi oldu. Kendisi modern olmayan, bir ayağı toprakta öbür
ayağı ticaret ve faizcilikte duran bir toplumsal ucubenin modernleşme
hamlelerinin her krizi Türkiye Büyük Millet Meclisinin de kriziydi. 
 Bu fantastik
doktrin doksan dört yıl boyunca her askerî darbe ve müdahaleyle kendisini
yeniden üretmeyi sürdürdü. Benzer bir tıkanmanın pençesindeki Hükûmetin bugün
de rakiplerine karşı aynı öğretiyi hizmete çağırdığını görmek hiç şaşırtıcı
değil: Milletimize karşı fesat, yabancı güçlere hizmet… Çare, millî birlik ve
beraberlik. 
Cumhuriyetin,
İttihat ve Terakki rejiminden tevarüs ettiği ve bugünün Türkiye’sine miras
bıraktığı açmazların kaynağında bu yukarıdan modernleşme ve ulus inşasının yol
açtığı hâlâ kanayan ve kapanmamış yaralar, büyük trajediler ve onların siyasi
ve insanî yükleri var. Bugün “Anadolu Kaplanları” diye anılan taşra eşrafına
sermaye transferi ihtiyaçlarıyla ilişkilendirilmedikçe 1915’te Ermeni, Asuri ve
Süryanilerin uğradıkları katliamlar açıklanamaz. Kürtlerin 1920’lerde daha
Türkiye Büyük Millet Meclisi teşekkül ederken uğrayageldikleri ve günümüze
kadar süregiden tenkil, tedip, katliamlar ile inkâr ve asimilasyon da İttihat
ve Terakki’den devralınan Türk unsurunun hâkim olduğu etnik olarak türdeş bir
millet kurma hırsından besleniyordu. Anadolu’nun otokton halkı Rumların bu
topraklardan kazınması da aynı etnik arındırma siyasetinden türedi. Devlet
adamlarımızın onların adını ağızlarına aldıklarında “Affedersiniz, Ermeni, Rum”
diye konuşmaları işte bu kültürün yansısı. 
Türkiye Büyük
Millet Meclisi, bugün halklarımızın kaderini değiştirmek üzere geçmişin bu
yüklerinden kurtulmak için harekete geçebilecek mi, 1920’ler ve 30’lardan
devralınan bu sorunları çözme iradesini ele alacak mı, savaşa son vererek Kürt
halkına ve bütün halklarımıza barış ve özgürlük içinde bir yaşam sunacak mı?
Günümüzün sorusu bu. 
Yaşadığımız her
şeyi mukadder olduğu için yaşamıyoruz. Geçmişe bakarken tutulmuş yollar kadar
tutulmamış yolların da yaşadıklarımız ve yaşayamadıklarımız için bir ibret
vesilesi olduğunu düşünebiliriz. Örneğin Türkiye Büyük Millet Meclisi 1921
Teşkilatı Esasiye Kanunu’nda öngörülen idari teşkilat ve yönetim ilkelerini
ırkçı ve tekçi anayasalara feda etmemiş ve geliştirmiş olsa Kürtlere, Türkler
ve diğer halklarla birlikte özerk ve demokratik bir ortak yaşamın kapısı çok
önceden ve barışçı bir biçimde açılmış olabilirdi ya da devletin İslam’ı kendi
hizmetine sokmayı gözeten otoriter laiklik anlayışı yerine, bütün inançlara
eşit uzaklıkta duran özgürlükçü laikliği benimsemiş olması hâlinde inanç ve
mezhep farklılıkları bugünkü gibi gerginliklere yol açmayabilir, Alevilik de,
Hristiyanlık ve Yahudilik de korkusuzca yaşanabilirdi. 
Türkiye Büyük Millet Meclisinin
kuruluşun 94’üncü yılında içine sürüklenmekte olduğumuz rövönşizmin ve
sultansız sultanlık arayışının, kindar nesiller yetiştirme reaksiyonu
cumhuriyetin bu mukadder olmayan doğum kusurlarından da besleniyor. Nesnel
koşullar ne olursa olsun, geleceğin şekillenmesinde insan iradesinin ve
bilincinin payını, geleceği öngörme ve ona uygun hareket etme yetisinin bir
maddi güce dönüşme potansiyelini ihmal edemeyeceğimizi aklımızda tutmamız
gerek.
Türkiye Büyük Millet Meclisi demokratik
ve özgürlükçü bir yeni anayasayı yazarak toplumun ve devletin yeniden
kuruluşunun yolunu açma gücünü kendi köklerinde arayabilir. 1920 Meclisinin
yarım bıraktığı işi devralmaya cesaret edebilir. 2014’ün Türkiye Büyük Millet
Meclisi 1920-1922 Türkiye Büyük Millet Meclisinin aynasında kendisine
baktığında yürütme karşısında ne kadar büyük bir güç yitimine uğradığını
dehşetle görecektir. Hem Meclis Başkanlığı hem Başkumandanlığı elinden tuttuğu
hâlde Mustafa Kemal Paşa’nın kendisini sorgulayan milletvekillerine hesap
vermek, diktatörlük eleştirilerini sineye çekmek ve eleştiri sahiplerine saygı
göstermek zorunda kalışına bakarak vekillerimiz kendilerine değer biçebilirler.
Doksan dört yıl sonra bugün, Türkiye Büyük Millet Meclisi hâlâ demokrasinin döl
yatağı, egemenliğin sahibi değil sadece para ve güç sahiplerinin egemenliği
için halktan onay üreten bir kurumsa bunun sorumluluğunu liderlere atfedemeyiz.
Her vekil layık olduğu liderce yönetiliyor. 
Ve çocuklar… Her toplumsal ve siyasal
rejimin gerçek niteliğini onların aynasında sınadığımız çocuklarımız…
Türkiye’yi yönetenler, Türkiye Büyük Millet Meclisinin kuruluşundan doksan dört
yıl sonra her türlü ihmal, zulüm, dışlama ve yoksulluğu reva gördükleri
çocuklar önünde diz çöküp özür dilemeye borçlu iken bir parodi hâlinde
koltuklarını onlara birkaç dakikalığına ikram ettiklerinde çocukları
kendilerine benzetmekten başka bir şey yapmış oluyorlar mı? İkiyüzlülüğe son
verelim. Türkiye çocuk dostu bir ülke olarak anılmak için çocuklara 23 Nisanı
adamış olmanın ötesinde ne sunuyor? 
UNICEF’in 2012 Raporu’na göre
Türkiye'de yaşayan 18 yaşından küçük 23 milyondan fazla çocuğun büyük bölümü
insan hakları ihlalleri mağduru. Kız çocukları cinsiyet eşitsizliğinden
muzdarip. Her 4 çocuktan 1’i göreli yoksulluk koşulları içinde yaşıyor. Çocuk
yoksulluğu genel yoksulluktan daha yüksek. Her 10 çocuktan 1’i bodur yani
boyları yaşlarına göre daha kısa. Çocuk işçiliğinin en kötü biçimlerinden
bazıları sürüyor. 1 milyona yakın kız ve erkek çocuk tarımda mevsimlik işlerde,
diğer milyonlarcası sokaklarda sanayi ve hizmetler sektörlerinde sürekli olarak
veya tehlikeli işlerle uğraşıyorlar.
Az gelişmiş bölgeler ve kırsal
yörelerde yaşayan çocuk ve gençlerin önemli bir bölümü maddi yoksunlukla
boğuşuyor. Bebek ve çocuk ölümleri, bodurluk, okula gitmeme ve cinsiyet
eşitsizliği gibi sorunlar en çok kırsal kesimlerde, doğu ve güneydoğuda
görülüyor. İnternet erişimi, boş zaman ve sosyal etkinlik fırsatları da aynı
ölçüde sınırlı. Kentlerin yoksul kesimlerinde yaşayan, ana babaları çoğunlukla
kırlardan ve az gelişmiş bölgelerden gelen çocuklar yoksulluğa, yoksunluğa ve
sosyal güvensizliğe maruz kalıyor. 
Ana dilleri
Türkçe olmayan çocuklar örgün eğitimin ilk yıllarında güçlüklerle karşılaşıp
daha bu yaşlarda diğer öğrencilerin gerisinde kalıyorlar. Türkiye'de
ilköğretimin kalitesizliğinin başta gelen nedenlerinden biri çocukların ana
dilinde eğitim ve öğrenim göremeyişleriyle doğrudan ilişkili. Kürtçe ve Arapça
konuşanların çoğunlukta oldukları iller ve yörelerde, Kürdistan’da,
Kürdistan’dan göç edenlerin yoğun olarak yaşadıkları diğer kentlerde bu sorun
kendisini sürekli olarak yeniden üretiyor. 
Siyasal
gerilimlerin ve şiddetin ortasında Kürdistan’da yaşayan çocuklar ve gençler,
maddi anlamdaki yoksunluklarına ek olarak psikolojik stres, ayrıca ölüm ve
yaralanma gibi ciddi risklerle karşı karşıya. Ama çocuklarımız en çok yaşam
hakkı ihlalleriyle karşı karşıya. 
Avrupa Birliği
aday üyesiyiz. Gündem Çocuk Derneğinin 2013 “Çocuğun Yaşam Hakkı Raporu”na
göre, 2013 yılı içerisinde 6 yaşındaki Efe Boz gibi sağlık, bakım, eğitim gibi
kamu hizmeti alırken en az 21 çocuk; 13 yaşındaki Uğur Kaymaz gibi yargısız
infaz sebebiyle en az 4 çocuk; 14 yaşındaki Ceylan Önkol gibi kara mayınları ve
askerî mühimmat sebebiyle en az 5 çocuk; 15 yaşındaki Berkin Elvan gibi
toplumsal olaylar sırasında en az 3 çocuk; 9 yaşındaki Mert Aydın gibi şiddet
sebebiyle en az 41 çocuk; 13 yaşındaki Ahmet Yıldız gibi iş cinayetleri
sebebiyle en az 89 çocuk; 3,5 yaşındaki Pamir gibi kentsel ve kırsal alanda en
az 101 çocuk yaşamını kaybetti.
Bugün, Van’ın
Erçek ilçesinde, arkadaşlarının çocuk yaşta evlendirilmesine karşı kız
çocuklarının başlattığı isyan, Türkiye Büyük Millet Meclisine bir kez daha
hatırlatmalı: Çocuklar gerçek bayramı ikiyüzlü resmî törenlerde değil, onurlu
ve özgür yaşama iradelerini ifade edebildiklerinde yaşayacaklar.
Çocukların
Türkiye Büyük Millet Meclisinden beklediği şey, ihtiyaçlarının ne olduğunun
kendilerine sorulması ve bunun gereklerinin karşılanması. 
Türkiye Büyük
Millet Meclisi işe, Birleşmiş Milletler Çocuk Hakları Sözleşmesi’ne koyduğu
çekinceleri kaldırarak ve bu hakları eksiksiz yaşama geçirerek başlayabilir. 
Çocuklarınıza
nasıl davranıyorsanız, osunuz.
Bayramınız kutlu
olsun. (HDP ve BDP sıralarından alkışlar)
BAŞKAN –
Teşekkür ediyorum.
Sayın
milletvekilleri, Türkiye Büyük Millet Meclisinin kuruluşunun 94’üncü yıl
dönümünün ve Ulusal Egemenlik ve Çocuk Bayramı’nın kutlanması ve günün anlam ve
öneminin belirtilmesi amacıyla yapılan konuşmalar tamamlanmıştır. 
Kanun tasarı ve
teklifleriyle komisyonlardan gelen diğer işleri sırasıyla görüşmek için, 24
Nisan 2014 Perşembe günü, alınan karar gereğince, saat 14.00’te toplanmak üzere
birleşimi kapatıyorum.
Kapanma Saati: 15.13



