



TBMM Tutanak Müdürlüðü





TÜRKİYE BÜYÜK MİLLET MECLİSİ
TUTANAK DERGİSİ

71’inci Birleşim
19 Mart 2020 Perşembe

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)


İÇİNDEKİLER




I.- GEÇEN TUTANAK ÖZETİ
II.- GELEN KÂĞITLAR
III.- GÜNDEM DIŞI KONUŞMALAR
A) Hükümetin Gündem Dışı Açıklamaları
1.- Sağlık Bakanı Fahrettin Koca’nın, coronavirüs
salgını riski, mevcut durum ve alınan tedbirlere ilişkin gündem dışı açıklaması
ve İYİ PARTİ Grubu adına İzmir Milletvekili Dursun Müsavat Dervişoğlu, MHP
Grubu adına Kahramanmaraş Milletvekili Sefer Aycan, HDP Grubu adına Batman Milletvekili
Mehmet Ruştu Tiryaki, CHP Grubu adına Ankara Milletvekili Tekin Bingöl, AK
PARTİ Grubu adına Erzurum Milletvekili Recep Akdağ, Ankara Milletvekili Mustafa
Destici, İstanbul Milletvekili Erkan Baş, Afyonkarahisar Milletvekili Gültekin
Uysal’ın aynı konuda konuşmaları
B) Milletvekillerinin Gündem Dışı Konuşmaları
1.- Konya Milletvekili Abdullah Ağralı’nın, coronavirüs
salgınına ve alınan tedbirlere ilişkin gündem dışı konuşması
2.- Ordu Milletvekili Mustafa Adıgüzel’in, coronavirüs
salgınına ilişkin gündem dışı konuşması


IV.- AÇIKLAMALAR
1.- Çanakkale Milletvekili Bülent Turan’ın, İzmir
Milletvekili Dursun Müsavat Dervişoğlu’nun İYİ PARTİ Grubu adına yaptığı
konuşmasındaki bazı ifadelerine ilişkin açıklaması
2.- İzmir Milletvekili Dursun Müsavat Dervişoğlu’nun,
Çanakkale Milletvekili Bülent Turan’ın yaptığı açıklamasındaki bazı ifadelerine
ve her konuşmacıdan sonra Grup Başkan Vekilleri olarak tartışma alışkanlığının
yüce Meclisin çalışma geleneklerine ters düşeceğine ilişkin açıklaması
3.- Denizli Milletvekili Cahit Özkan’ın, Cumhurbaşkanı
Recep Tayyip Erdoğan’ın, Hükûmetin ve Sağlık Bakanının çalışmaları konusunda
istişareye dönük değerlendirmeler yapılması gerektiğine ilişkin açıklaması
4.- Manisa Milletvekili Özgür Özel’in, Denizli
Milletvekili Cahit Özkan’ın yaptığı açıklamasındaki bazı ifadelerine ve
muhalefet olarak üzerlerine düşeni fazlasıyla yaptıklarına ilişkin açıklaması
5.- Denizli Milletvekili Cahit Özkan’ın, ana muhalefet
partisi dâhil bütün siyasi parti gruplarının yol açıcı istişare niteliğindeki
değerlendirmelerine sonuna kadar sahip çıktıklarına ilişkin açıklaması
6.- Manisa Milletvekili Özgür Özel’in, umreden gelen
yurttaşların karantinaya alınması sırasında yardımcı olan polislere on dört gün
kuralının uygulanmadığına, Cumhurbaşkanının Brüksel ziyaretine eşlik eden Bakan
ve gazetecilerin virüsü yayma potansiyelinin olup olmadığını öğrenmek
istediklerine ilişkin açıklaması
7.- Sağlık Bakanı Fahrettin Koca’nın, görüşlerini
paylaşan milletvekillerine teşekkür ettiğine, Manisa Milletvekili Özgür Özel’in
yaptığı açıklaması ile İzmir Milletvekili Dursun Müsavat Dervişoğlu’nun İYİ
PARTİ Grubu adına ve Ankara Milletvekili Tekin Bingöl’ün CHP Grubu adına
yaptığı konuşmasındaki bazı ifadelerine, sağlık üzerinden politika yapılmasının
hiçbir siyasetçiye şifa olmayacağına, malzeme sorununu çözme noktasında
gereğinin yapılacağına, mücadelenin seferberlik hâlinde sağlık ordusuyla
gerçekleştirilebileceğine ve bugünlerin hep birlikte aşılacağına ilişkin
açıklaması
8.- Erzurum Milletvekili İbrahim Aydemir’in, en köklü
markalardan biri olan Eyüp Sabri Tuncer’in coronavirüs etkisiyle artan kolonya
taleplerini karşılamak için üretimini artırırken fiyat artışı yapmamasının
örnek olmasını dilediğine ilişkin açıklaması
9.- Hatay Milletvekili Serkan Topal’ın, Cumhurbaşkanı
Recep Tayyip Erdoğan’ın açıkladığı 19 maddelik ekonomik paketin vatandaşın
beklentilerinden uzak olduğuna ve vatandaşların sorunlarını çözecek kanunların
çıkartılması gerektiğine ilişkin açıklaması
10.- Edirne Milletvekili Okan Gaytancıoğlu’nun,
Cumhuriyet Halk Partisinin altı okundan birisi olan devletçilik ilkesinde
amaçlananın kâr amacı güdülmeden kamunun sağlığı ve güvenliği gözetilerek
stratejik ürünlerin ülkeye yetecek kadar üretilebilmesi olduğuna ilişkin
açıklaması
11.- Karaman Milletvekili İsmail Atakan Ünver’in,
coronavirüsle mücadelede en ön safta yer alan sağlık çalışanlarına millet adına
teşekkür ettiğine, virüs krizinin en az zararla atlatabilmenin salt idari
düzenlemelerle mümkün olmadığına, Türkiye Büyük Millet Meclisinin de oluşabilecek
yasal boşluklarla ilgili düzenlemeleri yapması gerektiğine ilişkin açıklaması
12.- Çanakkale Milletvekili Özgür Ceylan’ın, 31 Martta
millî iradeye kafa tutan ve İstanbul seçimlerinin yenilenmesini sağlayan saray
yargısının şimdi de İçişleri Bakanlığının yardımıyla Cumhuriyet Halk Partisinin
seçilmiş belediye başkanlarını hukuksuz şekilde görevden alma yolunu izlediğine
ilişkin açıklaması
13.- İstanbul Milletvekili Ali Şeker’in, coronavirüs
salgını sebebiyle yeni askere alımların bir dönem için durdurulması ve yüksek
risk altındaki sağlıkçıların çalışma koşullarıyla ilgili önlemlerin artırılması
gerektiğine ilişkin açıklaması
14.- Konya Milletvekili Halil Etyemez’in, 18-24 Mart
Yaşlılara Saygı Haftası’na ilişkin açıklaması
15.- Kahramanmaraş Milletvekili İmran Kılıç’ın, Bahar
Kalkanı Harekâtı’nda şehit olan hemşehrisi Piyade Uzman Onbaşı Oğuzhan Taş’a
Allah’tan rahmet dilediğine, 21 Mart Miraç Gecesi’ni ve Dünya Nevruz Günü’nü
kutladığına, 17 Mart İbni Haldun’un 614’üncü ölüm yıl dönümüne ilişkin açıklaması
16.- Muğla Milletvekili Süleyman Girgin’in,
Cumhurbaşkanı Recep Tayyip Erdoğan’ın açıkladığı önlem paketine ve alınması
gereken tedbirlere ilişkin açıklaması
17.- İzmir Milletvekili Murat Çepni’nin, AKP Genel
Başkanının açıkladığı önlem paketinin kaygıları daha da artırdığına,
çalışanlara ücretli izin verilmesinin yanı sıra sağlık hizmetlerinin de
ücretsiz olması gerektiğine ilişkin açıklaması
18.- Bursa Milletvekili Atilla Ödünç’ün, 18 Mart
Çanakkale Zaferi’nin 105’inci yıl dönümüne ilişkin açıklaması
19.- Osmaniye Milletvekili Mücahit Durmuşoğlu’nun,
ortaya çıktığı günden bu yana küresel sorun hâline gelen coronavirüs salgınının
ülkede yayılmasını asgari seviyeye indirebilmek için tedbirlerin alınmasına
devam edildiğine ilişkin açıklaması
20.- Ankara Milletvekili Ayhan Altıntaş’ın, fedakârca
çalışan tüm sağlık personeline şükranlarını sunduğuna, Sağlık Bakanlığının
yeterince şeffaf olmadığına, Çin’de ve başka ülkelerde virüsün yayıldığı belli
olduktan sonra 20 bin kişinin umreye gidişine kimin izin verdiğini ve İran
sınırından kaçak giren 2 milyon kişiyle virüsün taşınması ihtimalinin hesaba
katılıp katılmadığını öğrenmek istediğine ilişkin açıklaması
21.- Kahramanmaraş Milletvekili Sefer Aycan’ın, 18-24
Mart Yaşlılara Saygı Haftası’na ilişkin açıklaması
22.- Mersin Milletvekili Ali Cumhur Taşkın’ın, 18-24
Mart Yaşlılara Saygı Haftası’na ilişkin açıklaması
23.- İzmir Milletvekili Dursun Müsavat Dervişoğlu’nun,
Cumhurbaşkanı Recep Tayyip Erdoğan’ın Coronavirüsle Mücadele Eş Güdüm
Toplantısı sonrası açıkladığı pakette öğrenci ve ihtiyaç kredilerine, çiftçi
borçlarına ilişkin hiçbir düzenlemenin olmadığına, 21 Mart Miraç Kandili’ni ve
Nevruz Bayramı’nı kutladığına ve Deniz Bölükbaşı’nın ölümünün 2’nci yıl
dönümünde manevi huzurunda saygıyla eğildiğine ilişkin açıklaması


24.- Sakarya Milletvekili Muhammed Levent Bülbül’ün, 21
Mart Deniz Bölükbaşı’nı ölümünün 2’nci yıl dönümünde rahmetle andıklarına,
Sağlık Bakanına Meclisi bilgilendirmek amacıyla yaptığı açıklamalarından dolayı
teşekkür ettiklerine, atama bekleyen sağlıkçıların atamalarının
gerçekleştirilmesi, sağlık çalışanlarına yönelik şiddetin önlenmesi yasa
teklifinin yasalaşması, sağlık çalışanlarının performans ödemelerinin tavan
rakamlar üzerinden yapılması ve virüs salgını süreci içerisinde kişisel koruyucu
malzemelerinin temin edilmesi gerektiğine ilişkin açıklaması
25.- Batman Milletvekili Mehmet Ruştu Tiryaki’nin,
dünyanın zor günlerden geçtiğine, salgınlara karşı yeterli hazırlığın yapılıp
yapılmadığının anbean takipçisi olacaklarına, Cumhurbaşkanı Recep Tayyip
Erdoğan’ın Coronavirüsle Mücadele Eş Güdüm Toplantısı sonrası yaptığı
açıklamalarda hüsran yaşandığına, HDP milletvekillerinin ve belediye
başkanlarının kimliği belirsiz araçlarla takip edildiğine, 21 Mart Nevroz
Bayramı’nı coronavirüs nedeniyle kitlesel olarak kutlamayacaklarına ilişkin
açıklaması
26.- Manisa Milletvekili Özgür Özel’in, İdlib’de ve
Bahar Kalkanı Harekâtı’nda şehit olan askerlere ve Deniz Bölükbaşı’na ölümünün
2’nci yıl dönümünde Allah’tan rahmet dilediklerine, siyasetin içinden bakarak
ama siyasi birliktelikle, yapıcı katkılarla coronavirüs sorununun üstesinden
gelinmesi gerektiğine, Sağlık Bakanının “Bilim Kurulunda da doktorlar var, Türk
Tabipleri Birliği kendisini burada hissetsin.” ifadesinin doğru bir yaklaşım
olmadığına, Doktor Güle Çınar’ın sağlık çalışanlarını bilgilendirdiği sırada
çekilen videodaki sözlerinden dolayı Ankara Üniversitesi tarafından yazılı
olarak özür dilemeye zorlanmasının üzüntü verici oluğuna, gerçekleştirilen
Coronavirüsle Mücadele Eş Güdüm Toplantısı sonrasında yapılan açıklamayla
beklentilerin boşa çıktığına ilişkin açıklaması
27.- Denizli Milletvekili Cahit Özkan’ın, Sağlık
Bakanının coronavirüs hakkında Genel Kurulu bilgilendirmesinin ardından
görüşlerini ifade eden siyasi parti gruplarına, grubu bulunmayan siyasi parti
temsilcilerine ve milletvekillerine ayrı ayrı teşekkür ettiğine, ülke için,
milletin geleceği için fedakârane çalışmalar yapan sağlık çalışanlarının özlük
hakları, çalışma koşulları ve ücretleriyle ilgili iyileştirme gayreti içinde
olunması gerektiğine, Cumhurbaşkanı Recep Tayyip Erdoğan’ın açıkladığı Ekonomik
İstikrar Kalkanı paketine, Sağlık Bakanının almış olduğu tedbirler ile Bilim
Kurulunun yapmış olduğu çalışmalar neticesinde virüs salgını sürecinin
atlatılacağına, 21 Mart Nevruz Bayramı’na ilişkin açıklaması
28.- Sakarya Milletvekili Muhammed Levent Bülbül’ün,
şehitlere Allah’tan rahmet dilediğine, sınır kapılarında meşakkatli görevleri
ifa eden emniyet güçlerine, gümrük memurlarına, Sahil Güvenlik güçlerine ve
Jandarmaya şükranlarını sunduklarına ve ihtiyaçlarının takipçisi olacaklarına
ilişkin açıklaması
29.- Batman Milletvekili Mehmet Ruştu Tiryaki’nin,
çiftçilerin ve tarım alanlarının korunması için politikalar geliştirilmesi
gerektiğine ilişkin açıklaması
30.- Denizli Milletvekili Cahit Özkan’ın, İstanbul
Milletvekili Erol Katırcıoğlu’nun görüşülmekte olan 197 sıra sayılı Kanun
Teklifi’nin tümü üzerinde HDP Grubu adına yaptığı konuşmasındaki bazı
ifadelerine ilişkin açıklaması
31.- Manisa Milletvekili Özgür Özel’in, Denizli
Milletvekili Cahit Özkan’ın yaptığı açıklamasındaki bazı ifadelerine ilişkin
açıklaması
32.- Denizli Milletvekili Cahit Özkan’ın, uygulanmış
olan anayasal modellere bakıldığında kuvvetler ayrılığının Cumhurbaşkanlığı
hükûmet sisteminde çok daha iyi noktada olduğuna ilişkin açıklaması
33.- Manisa Milletvekili Özgür Özel’in, 38 bin
eczacının 27 bin eczaneyle, altmış dört yıllık örgütlenmesiyle, 54 eczacı
odasıyla cansiparane sağlık hizmeti verdiğine, sağlık çalışanlarına yönelik
şiddetten en çok etkilenen taraf olduğuna, kendi sağlıklarını hiçe sayarak
hizmet veren eczacıların vatandaşlardan anlayış, Sağlık Bakanından ve kural
koyuculardan haklarının teslim edilmesini beklediğine ilişkin açıklaması
34.- Dışişleri Komisyonu Başkan Vekili Ahmet Yıldız’ın,
sermaye artırımının onaylanacağı toplantının 25-29 Mayıs tarihlerinde olması
nedeniyle 197 sıra sayılı Kanun Teklifi’nin gündeme alındığına, Türkiye-Suriye
ilişkilerine katkılarından dolayı merhum Orgeneral Aytaç Yalman’a Allah’tan
rahmet dilediklerine ilişkin açıklaması
35.- Trabzon Milletvekili Hüseyin Örs’ün, coronavirüs
pandemisi nedeniyle Sağlık Bakanlığının belirlediği dezavantajlı gruplara 16
Mart tarihinden itibaren on iki gün idari izin verilmesinin doğru bir karar
olduğuna ancak çocuklu ailelerin çalışan ebeveynlerinden birine sadece kamuda
değil özel sektörde de resmî izin verilmesinin doğru olacağına ilişkin
açıklaması

V.- KANUN TEKLİFLERİ İLE KOMİSYONLARDAN GELEN DİĞER
İŞLER
A) Kanun Teklifleri
1.- Denizli Milletvekili Nilgün Ök ile 46 Milletvekilinin
Bazı Kanunlarda Değişiklik Yapılmasına Dair Kanun Teklifi (2/2633) ile Plan ve
Bütçe Komisyonu Raporu (S. Sayısı: 196)
2.- Tekirdağ Milletvekili Mustafa Şentop ve 1
Milletvekilinin Afrika Kalkınma Bankası Kuruluş Anlaşmasına Katılmamızın Uygun
Bulunduğuna Dair Kanunun Değiştirilmesi Hakkında Kanun Teklifi (2/2691) ve
Dışişleri Komisyonu Raporu (S. Sayısı: 197)
3.- Tekirdağ Milletvekili Mustafa Şentop’un Türkiye
Cumhuriyeti Hükümeti ile Karadağ Hükümeti Arasında Savunma Sanayi İş Birliği
Anlaşmasının Notalarla Birlikte Onaylanmasının Uygun Bulunduğuna Dair Kanun
Teklifi (2/2273) ve Dışişleri Komisyonu Raporu (S. Sayısı: 139)

VI.- YAZILI SORULAR VE CEVAPLARI
1.- Şırnak Milletvekili Nuran İmir’in, Şırnak ilinde
bazı HDP yöneticilerinin gözaltına alınmasına ve kötü muamele iddialarına
ilişkin sorusu ve Cumhurbaşkanı Yardımcısı Fuat Oktay’ın cevabı (7/26073)
2.- Ağrı Milletvekili Dirayet Dilan Taşdemir’in,
Türkiye’deki farklı dillerin korunmasına yönelik yapılan çalışmalara ve ana
dilde eğitime ilişkin sorusu ve Cumhurbaşkanı Yardımcısı Fuat Oktay’ın cevabı
(7/26074)
3.- İstanbul Milletvekili Zeynel Özen’in ana dilde
eğitim ve kamu hizmeti talebine ilişkin sorusu ve Cumhurbaşkanı Yardımcısı Fuat
Oktay’ın cevabı (7/26075)
4.- Muş Milletvekili Şevin Çoskun’un, ana dilde eğitim
ve kamu hizmeti talebine ilişkin sorusu ve Cumhurbaşkanı Yardımcısı Fuat
Oktay’ın cevabı (7/26076)
5.- Mardin Milletvekili Ebrü Günay’ın, 16 Şubat 2020
tarihinde Mardin’de yapılan bir hentbol müsabakasında yaşandığı iddia edilen
olaylara ilişkin sorusu ve Cumhurbaşkanı Yardımcısı Fuat Oktay’ın cevabı
(7/26077)
6.- İstanbul Milletvekili Sibel Özdemir’in, Vize
Serbestisi Yol Haritası kapsamındaki kriterlerin tamamlanma süreci ve Avrupa
Birliği Eşgüdüm Kurulu’nun kurulmasına ilişkin sorusu ve Cumhurbaşkanı
Yardımcısı Fuat Oktay’ın cevabı (7/26078)
7.- İstanbul Milletvekili Hakkı Saruhan Oluç’un,
Türkiye tarafından Suriye Milli Ordusu üyelerine maaş ödenip ödenmediğine
ilişkin sorusu ve Cumhurbaşkanı Yardımcısı Fuat Oktay’ın cevabı (7/26079)
8.- Denizli Milletvekili Yasin Öztürk’ün, son iki ay
içinde Denizli’ye gelen İranlılara ve koronavirüse karşı alınan önlemlere
ilişkin sorusu ve Cumhurbaşkanı Yardımcısı Fuat Oktay’ın cevabı (7/26080)
9.- İstanbul Milletvekili Mustafa Sezgin Tanrıkulu’nun,
Kızılay’da bazı yöneticilerin maaşlarına ilişkin sorusu ve Cumhurbaşkanı
Yardımcısı Fuat Oktay’ın cevabı (7/26081)
10.- İzmir Milletvekili Ednan Arslan’ın, 2002 yılından
itibaren yıllar itibarıyla farklı gelir gruplarının milli gelirden aldıkları
paylara ilişkin sorusu ve Cumhurbaşkanı Yardımcısı Fuat Oktay’ın cevabı
(7/26084)
11.- Van Milletvekili Muazzez Orhan Işık’ın, ekonomik
nedenlerle gerçekleşen intihar vakalarına ve intihar girişimlerine ilişkin
sorusu ve Cumhurbaşkanı Yardımcısı Fuat Oktay’ın cevabı (7/26086)
19 Mart 2020 Perşembe
BİRİNCİ OTURUM
Açılma Saati: 14.03
BAŞKAN: Başkan Vekili Nimetullah ERDOĞMUŞ 
KÂTİP ÜYELER: Mustafa AÇIKGÖZ (Nevşehir), Rümeysa KADAK (İstanbul) 
-----0-----
BAŞKAN
– Türkiye Büyük Millet Meclisinin 71’inci Birleşimini açıyorum.
Toplantı
yeter sayısı vardır, görüşmelere başlıyoruz.
Sayın
milletvekilleri, sağlık tedbirleri kapsamında oturma mesafesine dikkat etmenizi
istirham ediyorum.
Sayın
milletvekilleri, yürütmenin, coronavirüs salgını riski, mevcut durum ve alınan
tedbirler konusunda İç Tüzük’ün 59’uncu maddesinin ikinci fıkrası gereğince
gündem dışı söz istemi vardır. Bu istemi yerine getireceğim. Daha sonra,
istemleri hâlinde, siyasi parti gruplarına ve grubu bulunmayan
milletvekillerinden 1’ine söz vereceğim. Konuşma süreleri yürütme için yirmi
dakika, dünkü birleşimde kabul edilen Danışma Kurulu önerisi uyarınca siyasi
parti grupları için on beş dakika, grubu bulunmayan 1 milletvekili içinse beş
dakikadır.
Şimdi,
yürütme adına konuşmalarını yapmak üzere Sağlık Bakanı Sayın Fahrettin Koca’yı
Genel Kurula davet ediyorum.
Buyurun
Sayın Bakan. (AK PARTİ ve MHP sıralarından alkışlar)
III.- GÜNDEM DIŞI KONUŞMALAR
A) Hükümetin Gündem Dışı Açıklamaları
1.- Sağlık Bakanı Fahrettin Koca’nın, coronavirüs
salgını riski, mevcut durum ve alınan tedbirlere ilişkin gündem dışı açıklaması
ve İYİ PARTİ Grubu adına İzmir Milletvekili Dursun Müsavat Dervişoğlu, MHP
Grubu adına Kahramanmaraş Milletvekili Sefer Aycan, HDP Grubu adına Batman
Milletvekili Mehmet Ruştu Tiryaki, CHP Grubu adına Ankara Milletvekili Tekin
Bingöl, AK PARTİ Grubu adına Erzurum Milletvekili Recep Akdağ, Ankara
Milletvekili Mustafa Destici, İstanbul Milletvekili Erkan Baş, Afyonkarahisar
Milletvekili Gültekin Uysal’ın aynı konuda konuşmaları
SAĞLIK
BAKANI FAHRETTİN KOCA – Sayın Başkan, saygıdeğer milletvekilleri; yüce
milletimizin temsilcileri olan sizlere saygılarımı arz ediyorum.
Hangi
sebeple huzurlarınızda olduğum hiçbir soruya cevap bırakmayacak kadar açıktır.
Millî iradenin tam bir kesinlikle kendini ortaya koyması gereken günlerdeyiz.
Bu günler, düşünüş ve anlayışlardaki farklılıkların tehdit karşısında
kesinlikle çok geri plana çekildiği günlerdir. Türkiye, ortak iradenin tüm
kuvvetiyle yüce Mecliste ve hayat sahnesinde ortaya konmasını beklemektedir.
Karşı karşıya olduğumuz tehdit şartlarında bütün enerji bu tehdidin kendisine
yönelmelidir. Verilen her mücadele riskten bir şey eksiltmelidir, söylenen her
söz başarıya doğru atılmış bir adım gibi olmalıdır. Yarışın ve üstünlüğün tek
konusu çözüme katkıdır. Düşünülmemiş şeyleri düşünmeye, hesaplanmamış şeyleri
bulup ortaya çıkarmaya ihtiyacımız var. Milletimiz seçkin zekâlarından,
stratejik akla sahip temsilcilerinden yapıcı, yaratıcı katkılar bekliyor. 
Yüce
Meclis, tarihi boyunca kritik önemde pek çok olayla karşı karşıya kaldı, hiçbir
zaman bu tasvir ettiğim kararlılık dışında olmadı; sahada sorunla mücadele eden
profesyonellerime gerekli tüm desteği sağladı. Meclisin iradesi, psikolojisi,
yapıcı tutumu toplumun direnme ve başarma kararlılığının kat kat artması demektir.
Bugün burada bütün konuşmalardan sonra kurulacak özet cümlesi umut verici,
enerji dolu bir cümle olacaktır. Sizler çekirdekten yetişmiş siyasetçiler
olarak toplum psikolojisini çok iyi bilen kimselersiniz. Bireyleri doğrudan
tehdit eden bir risk ortamında mücadelenin ilk şartı başarı, motivasyondur. Her
bir arkadaşımı kendi ortamında bu ilkenin lideri olarak görüyorum.
Şimdi
sizlere yeni coronavirüs yani Covid-19 olayının kısa bir tarihçesini
hatırlatmak istiyorum. Bu, olayların ülkemizdeki gelişimini daha iyi
değerlendirmemizi sağlayacaktır. 31 Aralık 2019’da Dünya Sağlık Örgütü Çin Ülke
Ofisi Çin’in Wuhan şehrinde sebebi bilinmeyen zatürre hastalarını bildirmişti.
7 Ocak 2020’de, etken, daha önce insanlarda tespit edilmemiş yeni bir
“coronavirüs” olarak tanımlandı. Daha sonra bu yeni hastalığın adı “Covid-19”
olarak kabul edildi. Hastalarda ateş, solunum zorluğu ve radyolojik olarak her
iki akciğerde zatürreyle uyumlu bulgular tespit edildi. Ölümler genellikle
ileri yaşlarda veya hipertansiyon, diyabet, kalp damar hastalığı, kanser,
kronik akciğer hastalıkları başta olmak üzere eşlik eden sistemik hastalığı
olan bireylerde gerçekleşti. İlerleyen günlerde vaka bildiren ülkelerin sayısı
giderek arttı. Şubat ayı sonlarında yerli bulaşın yaşandığı ülkeler ortaya
çıkmaya başladı. Mart 2020 başı itibarıyla Çin’de salgının hızı yavaşlarken
İran, Güney Kore ve İtalya’da Covid-19 vakaları ve buna bağlı ölümler hızla
arttı. Salgının merkezi Avrupa’ya kaydı. 
Dünya
Sağlık Örgütü 11 Mart 2020 tarihinde pandemi yani tüm dünyayı etkileyen ve can
kaybına yol açan salgın ilan etmiştir. Hastalık esas olarak damlacık yoluyla
bulaşmaktadır. Ayrıca, hasta bireylerin öksürme, hapşırma yoluyla ortaya
saçtıkları damlacıklara diğer kişilerin elleriyle temas etmesi sonrasında ellerini
ağız, burun ve göz mukozasına götürmesiyle bulaşmaktadır. Kuluçka süresinin
asgari iki, azami on dört gün, ortalama beş altı gün olduğu gözlenmiştir.
Virüsün bulaştırıcılık süresi kesin olarak bilinmemektedir. Semptomatik
dönemden bir iki gün önce başlayıp semptomların kaybolmasıyla sona erdiği
düşünülmektedir. Enfeksiyonun yaygın belirtileri ateş, öksürük ve solunum
sıkıntısıdır; daha ciddi vakalarda zatürre, ağır akut solunum yolu enfeksiyonu,
böbrek yetmezliği ve hatta ölüm gerçekleşebilmektedir. Ölüm hızı SARS
salgınında yüzde 11, MERS salgınında yüzde 35’le 50 arası iken, Dünya Sağlık
Örgütünün Çin Halk Cumhuriyeti’ne ait Covid-19 raporuna göre ölüm hızı yüzde
3,8 olarak bildirilmiştir. Covid-19 olası vaka tanımına uyan hastalarda solunum
yolu numuneleri referans laboratuvarda çalışılmakta ve 16 ilde hizmet veren
laboratuvarlarda değerlendirilmektedir. Laboratuvar sayımız kısa zaman içinde
25 ilde toplam 36’ya çıkacaktır. Bugün itibarıyla 2 vakıf üniversitesinin
devreye girmesiyle 18 merkezde çalışmaya başladığını söylemek istiyorum.
Virüsün
dünyaya açıklandığı 10 Ocak tarihinden itibaren ülkemiz hızlı ve aktif
davranmıştır, olayların önünde olmuştur. Daha önce yaşanan ve yine aynı gruptan
virüslerin yol açtığı SARS ve MERS hastalıklarının yayılma hızının ve
etkilerinin bilgisine sahip bir sağlık sistemine sahip ülke olarak hızlı
hareket etmenin hayati değerde olduğunu biliyorduk. Riskten koruyucu tedbirleri
erkenden aldık. Sürecin ilk gününden itibaren Sayın Cumhurbaşkanımızın
hassasiyeti ve yakından takip etmelerinin ve Bilim Kurulunun ve Bakanlığımızın
önerilerinin hızla, daha ötesinde önünde kararlar alarak devreye girmiş
olmasının bu başarıda büyük ve en önemli pay olduğunu söylemek istiyorum.
İşe
coronavirüs Bilim Kurulunu oluşturarak başladık. Çoğu tedbirimiz DSÖ’nün
gereklilik ilanından önce uygulamaya konmuştur. Tüm dünyadan gelen verileri
analiz ettik. Avrupa ve Amerika daha olayın farkına varmamışken ülkemizde
hastalık hakkında ilk rehber hazırlıkları başladı ve Bilim Kurulu bu rehberi
hızla yayınlamış oldu. Hastalığın Çin’den dünyaya yayıldığı anlaşıldığı anda
oradan gelen uçuşlara tedbir konuldu. Salgının ülkemize gelmesi hâlinde
alınacak tedbirlere dair algoritmalar geliştirilmeye başlandı. 31 Ocakta Dünya
Sağlık Örgütü “kamu sağlığı acil durumu” ilan ettiğinde durumun vahametini
önceden kavramış olarak salgına yönelik hazırlıklarımızı tamamlamaya başladık.
Virüsün görüldüğü ülkelere uçuşlara yasak koyduk. Sınır komşularımızın virüsle
mücadelesinin zafiyet içinde olduğunu görerek kara sınır kapılarımızı kapattık.
Gelen vatandaşlarımızı, sağlık kontrolü ve on dört günlük izolasyon
tedbirleriyle ülkemize kabul ettik. Bu arada uçuş yasağı ve sınır kapatması
uyguladığımız ülkelerdeki vatandaşlarımızı tahliye etmek üzere operasyonlara
başladık. İlk operasyonumuz, hatırlayacağınız gibi, salgının kaynağı Wuhan
şehrindeki vatandaşlarımıza yönelikti.
Bildiğiniz
gibi olay 11 Martta “pandemi” olarak tanımlandı. Bizim mücadelemizin mantığı
baştan beri böyleydi. Atılacak adımlar kamu kurumlarımıza bildirilmişti.
Virüsün hızla yayıldığı ülkelerin yaptığı hatalardan sonuç çıkardık, başarılı
örnekleri model aldık. İran, Kum ve Meşhed şehrinde odaklanan vakaları izole
etmeyerek virüsün tüm ülkeye yayılmasına sebep oldu. İtalya, Çin’den gelenlerin
ülke içinde serbest dolaşmasına izin vererek salgının tüm Avrupa’ya yayılmasına
sebep oldu. Ben buradan artık bütün Avrupa ülkelerinde yaygın olarak
görüldüğünü ve bu Avrupa ülkelerinde görüldükten sonra da ilk iki üç haftada
çok ciddi bir çıkışla kendisini gösterdiğini grafikle de göstermek istiyorum.
Vermek
istediğim başka bazı bilgiler var: Tüm uluslararası uçuşları risk görerek hava
meydanlarında termal kamera uygulamasıyla 4 milyon 603 bin yolcumuzu kontrolden
geçirdik. Deniz giriş noktalarındaysa termal taramadan geçirilen yolcu sayısı
15.200 olmuştur. Kara hudut kapılarımızda termal kamera kontrolünden geçirilen
189 bin yolcudan 1.103’ü kurduğumuz sahra hastanelerinde gözetim altına
alınmış, 189 kişi hastaneye sevk edilmiştir. Umreden dönen vatandaşlarımız önce
sağlık muayenesiyle evlerinde izolasyona alınmış, son dönemde gelen sayının
yüksekliği ve özellikle umreden gelen 1 vakada pozitif görülmesi üzerine, gece
umreden gelecek olan vatandaşlarımızın artık evlerinde değil, boş olan öğrenci
yurtlarımızda tekli odalarda izole edilmelerine -vaka görüldükten sonra- hızla
karar verdik. Uçuş yasağının neredeyse tüm Avrupa’yı kapsaması sebebiyle
buralarda çeşitli sebeplerle bulunan vatandaşlarımızı da ülkemize getiriyor;
yine, yurtlarda izole ederek on dört günlük süreyi gözlem altında geçirmelerini
sağlıyoruz. Hâlen toplamda 20 ülkeye uçuş yasağı uyguluyoruz. 
Tüm
dünyada ülkelerin en hayati gündem maddesi hâline gelen Covid-19 hastalığı ve
benzeri pandemilerle mücadelede Dünya Sağlık Örgütünün ısrarla dikkat çektiği,
âdeta güvence olarak gördüğü iki nokta var. Mücadelede güvence değeri taşıyan
bu iki unsur, kapsamlı bir sağlık sistemi ve bunun beraberinde getirdiği güçlü
bir liderliktir. Devletimizin bu iki hayati güce sahip olduğuna milletimizin
inancı tamdır. 
MURAT
EMİR (Ankara) – Nerede var bu Sayın Bakan? 
SAĞLIK
BAKANI FAHRETTİN KOCA (Devamla) – Vatandaşımızın bu sağduyusunu zayıflatmayı,
paniğe yol açmayı hedefleyen bazı kişiler olduğunu da maalesef gözlüyoruz.
Uydurma haberler, sosyal medyadaki bazı mesnetsiz iddialar tümüyle ahlak
sınırları dışındadır. Bunlarla mücadelede bize lütfen yardımcı olun. Millet,
temsilcilerine güvenecektir.
Şimdi
de hastanelerimizin durumuna, sağlık altyapımıza değinmek istiyorum. Hastalığın
ülkemizde yayılarak bir salgın hâlini alması durumunda kamu ve özel sektörün
birlikte hizmet vereceği 13.211’i ileri düzeyde olmak üzere toplam 25.466
erişkin yoğun bakım kapasitemiz söz konusu. Son zamanlarda art arda açtığımız
şehir hastanelerine rağmen yatak sayımız Avrupa ve OECD ortalamaların altındadır,
10 bin kişiye 28 yatak düşmektedir; OECD ortalaması 40’tır. Yoğun bakım yatak
sayısında ise şanslı durumdayız. Erişkin ve çocuk yoğun bakımlar dâhil 100 bin
kişiye Almanya’da 29, İtalya’da 13, Fransa’da 12 yoğun bakım yatağı
bulunuyorken ülkemizde bu sayı 40’tır. (AK PARTİ sıralarından alkışlar)
Hastanelerimizde
toplam 99.797 hasta odamız tek kişilik olup gerektiğinde izolasyon ya da yoğun
bakım yatağı olarak kullanılmaya uygundur. Şehir hastanelerimiz bu konuda
önemli bir katkı sağlamıştır. Fiziki ve teknolojik altyapı açısından olası kötü
senaryolara karşı hazırız. 
Vatandaşlarımızın
hastalıkla ilgili tereddütlerini gidermek ve şikâyet ortaya çıkması durumunda
onları yönlendirmek ve gerektiğinde bazı hizmetleri de vermek üzere 184 SABİM
Korona Danışma Hattı’nı devreye soktuk. 184 SABİM aynı zamanda sesli yayın
sistemine de sahip. 500 çağrı personeli ve 100 sağlık personelimiz burada görev
yapmaktadır. Buradaki algoritmanın da Bilim Kurulumuz tarafından geliştiren bir
algoritma olduğunu da ifade etmek istiyorum. 
Hastalığın
teşhisinde güvenilir ve hızlı sonuç vermek adına kendi tanı kitimizi
geliştirdik. Amerika’dan 500 bin tanı kiti siparişi aldık ve verdik.
Laboratuvarımızda kırk gündür kullanılan yerli tanı kiti kısa süre içinde
rağbet görerek başka ülkelere de bu şekilde satılmış oldu. 
7’si
İstanbul’da olmak üzere farklı illerimizde bugün itibarıyla 18
laboratuvarımızda tanı koymak üzere analiz yapıldığını söylemiştim. Yakında
neredeyse bütün büyük şehirlerde test yapabilir olacağız. Ayrıca, özellikle
önümüzdeki bir iki gün içerisinde -yarın sabah itibarıyla olma ihtimalini
yüksek gördüğümüz- hızlı tanı kiti devreye girmiş olacak. Çin’de geliştirilen,
antijen üzerinden hızla sonuç verebilen tarama amaçlı olan bu tanı kitini bütün
illerimize vererek pozitif çıktığında referans laboratuvarımızda doğrulamak ve
bütün ülkeye yaymak üzere bir planlama yaptığımızı, sabah itibarıyla bugün
kargoya verilip yarın da geleceğini buradan müjdelemek istiyorum. 
Bugüne
kadar, şu an itibarıyla 10 bini geçen test yaptık fakat önümüzdeki günlerde bu
test sayımızın çok artacağını düşünüyoruz çünkü özellikle görülen vakaları
tarama durumunda oluyoruz. “Filyasyon” dediğimiz bulaşıcılığını araştırmak,
tetkik etmek üzere yaygın saha araştırmaları yapıyoruz. O nedenle, önümüzdeki
günlerde bu taramaların çok yoğunlaşacağını özellikle ifade etmek istiyorum;
hedefte de günlük en az 10-15 bin yapabilir hâle gelmek istiyoruz. 
Başka
bir örnek vereyim: 1 Mart itibarıyla, özellikle yurt dışından bugüne kadar
gelen kişi sayısının 372 bin kişi olduğunu gördük. Bu 372 bin kişinin adres ve
telefon bilgilerine ulaşarak her birine mesaj gönderdik ve ayrıca, her birini
aile hekimlerine düşürerek aile hekimleri üzerinden de takiplerini yapıyoruz.
Sadece bir günde 132 bin aile hekimimiz üzerinden tarama yapıldığını özellikle
söylemek istiyorum. Buradan, bu katkılarından dolayı, başta aile hekimlerimiz
olmak üzere tüm çalışanlarımıza teşekkür ediyorum. (AK PARTİ sıralarından
alkışlar) 
Başta
hastaların takip edileceği referans hastaneler belirlenmiş olsa da salgının
seyrine bakarak, dinamik bir yapı içinde olduğumuz için, artık stratejimizi
Bilim Kurulunun da önerisi doğrultusunda sürekli değiştiriyoruz ve şimdi, artık
her hastanenin hasta kabul edebileceği şekilde yeni bir planlama yaptık. 
İçinde
olduğumuz şartlarda çok yoğun bir şekilde ve risk altında çalışan sağlık
personelinin çalışma düzenlerinde bazı değişiklikler yaptık; personelimizi
riskten koruyacak tedbirler almaya başladık. Üniversite hastanelerimiz dâhil
tüm kamu hastanelerimize koruyucu malzeme dağıtıyoruz. 6 üniversitemizin her
birine kendilerinin talebi olmadığı hâlde iki gün önce gece yarısı 50 bin maske
gönderdik. Bu süreçte görevi riskleri göğüsleyerek hastalarla doğrudan temas
etmeyi gerektiren kişiler sağlık personelidir. Toplumun tüm kesimlerinde riske
açık gruplar izin kullanabilirken, sağlık personelimiz daha yoğun çalışmak
zorunda, izinleri ise iptal ettik. Sağlık personelimizin hem iş yükü hem de
maruz kaldığı risk artmış durumda. Bu mücadelede büyük fedakârlık gösteren
sağlık personelimizin önemini toplumumuzun hiç kuşku duyulmayacak şekilde fark
etmesini sağlayacağımızı umuyorum. Bu, ortak sorumluluğumuzdur, mücadelenin
başarıya ulaşması için neredeyse şarttır. Sağlık çalışanlarımıza, her biri bir
asker gibi özverili ve fedakâr çalışan sağlık ordumuza kolaylıklar ve
güvenceler sağlanmalıdır, sadece fedakârlık duygularına yönelik bir motivasyon
yetersizdir. Başta doktorlar olmak üzere tüm sağlık personelimizin böyle
durumlarda verdikleri mücadeleye karşılık hak ettiği itibarın milletimizin
nezdinde yerini biliyorum. Yüce Meclisimize bu konuda bazı önerilerim olacak,
hassasiyetin yüksek olacağına inanıyorum. 
Yüce
Meclisimizin saygıdeğer mensupları, “Pandemi öncesi yeterli tedbirler alınmıyor
veya gereksiz yasaklar getiriliyor.” diye eleştiriler gelir. Bana kalırsa
Türkiye en rasyonel olan orta yolu bulmuş ve en önde tedbirleri almış durumda.
Pandemilerin bir toplumu çökertme şekli sadece sağlık üzerinden olmaz,
pandemiye karşı alınan irrasyonel tedbirler toplumu ekonomi yoluyla da
çökertebilir. Bu sebeple, dün Sayın Cumhurbaşkanımızın yaptığı açıklamalar
olayın bütünlükle ele alındığının çok bariz bir kanıtıdır. Elbette kritik
günlerden geçiyoruz, kritik günler olağan tedbirlerle atlatılamaz fakat hayat
bir rasyonalite işidir, bir yönüyle ödevler toplamıdır; mutluluk ve sağlık,
kanımca sorumlulukla doğrudan ilişkilidir. 
Coronavirüsle
mücadelemize tam destek veren Türkiye Büyük Millet Meclisi Başkanımıza, siyasi
parti Genel Başkanlarına, partilerimizin Grup Başkan Vekillerine ve
milletvekillerimize çok teşekkür ediyorum. Mümkün olduğunca teması azaltmaya
yönelik politikamıza, özellikle mart sonuna kadar ziyaretçi kabul etmeme kararı
için Meclis Başkanımıza, grup toplantılarını iptal eden grubu bulunan siyasi
partilerimizin Sayın Genel Başkanlarına hassaten şükranlarımı sunuyorum. Ayrıca
il, ilçe ve genel kongrelerini erteleme kararlarını da çok değerli bulduğumu
ifade etmeliyim. Toplumu bilgilendirme noktasında kanaat önderlerinin
söylemleri ve eylemleri büyük önem arz ediyor. Bu çerçevede, değerli
milletvekillerimizi de önemli kanaat önderleri olarak görüyoruz. Hem Meclisteki
hem de kendi seçim çevrelerindeki uyarıcı nitelikteki ifadelerini ve
davranışlarını son derece önemsiyoruz. Türkiye Büyük Millet Meclisindeki bu
tarz davranışların coronavirüsle mücadelemizde bizlere ve fedakâr sağlık
çalışanlarına büyük bir moral olduğunu da özellikle ifade etmek istiyorum.
Ben
şahsen milletimize duyduğum sorumluluk yanında, sağlık personelimize karşı da
büyük bir sorumluluk duyuyorum. Bugüne kadarki başarımız stratejik bir başarı
olduğu kadar operasyonel bir başarıdır. Bu başarının çok daha fazlasına
ihtiyacımız var. 
Coronavirüse
karşı verdiğimiz ulusal mücadeleyi size kısaca özetlemeye çalıştım. Bu
mücadeledeki kahramanlarımıza huzurunuzda teşekkür etmek istiyorum. Sizden
onlar için bir alkış istiyorum.(Alkışlar) Ama sadece alkış değil.
Yüce
Meclisimizi saygıyla selamlıyorum. (Alkışlar) 
BAŞKAN
– Şimdi, söz talebinde bulunan siyasi parti grubu temsilcilerine söz vereceğim.

Söz
sırası İYİ PARTİ Grubu adına İzmir Milletvekili Dursun Müsavat Dervişoğlu’na
aittir. 
Buyurun
Sayın Dervişoğlu. (İYİ PARTİ sıralarından alkışlar) 
İYİ
PARTİ GRUBU ADINA DURSUN MÜSAVAT DERVİŞOĞLU (İzmir) – Sayın Başkan, değerli
milletvekilleri; yüce Meclisimizi saygı, sevgi ve sağlık temennisiyle
selamlıyorum. 
Ayrıca,
Sayın Sağlık Bakanımızın, Sağlık Bakanlığı bürokratlarıyla birlikte, Türkiye
Büyük Millet Meclisini bilgilendirmek üzere aramızda bulunmasından duyduğum
memnuniyeti ifade ederek sözlerime başlamak istiyorum. 
Bilindiği
gibi, coronavirüsün Çin’in Wuhan kentinde ortaya çıkmasından bu yana 156 ülkede
200 binden fazla kişi enfekte oldu; binlerce kişi, solunum yetmezliği başta
olmak üzere, coronavirüsün yol açtığı çeşitli sağlık sorunları sebebiyle
hayatını kaybetti. 
Sizlerin
de hatırlayacağı gibi, İYİ PARTİ olarak, Çin’in Wuhan kentinde ortaya çıkan ve
diğer ülkelere yayılan bu hastalığın bir pandemi olacağını ve Türkiye'nin acil
tedbirler alması gerektiğini 30 Ocak 2020 tarihinde verdiğimiz grup önerimizde
ifade etmiştik. 
Küreselleşmeyle
birlikte ulaşım teknolojilerinin ve yoğunluğun böylesine arttığı bir dönemde
hiçbir ülke insandan insana hava yoluyla bulaşabilen bir virüs riskinden uzak
kalamazdı. Ülkece karşı karşıya bulunduğumuz bu salgın riskini partimiz aylar
önce görmüş ve Türkiye Büyük Millet Meclisi gündemine taşımak için gerekli
teşebbüslerde bulunmuştu. Ne yazık ki olası bir kriz görmezden gelinmiş ve bu
doğrultudaki önergemiz partizan bir anlayışla reddedilmişti. 
Bugün
geldiğimiz noktada, ocak ayında uyardığımız gibi, Asya’da başlayan bu salgın
tüm dünyayla birlikte ülkemizde de olağan dışı koşulların ortaya çıkmasına
neden olmuştur. Bu dakikadan itibaren, Sağlık Bakanımızın iyi niyetli
gayretleri olmuş fakat bu gayretler yetersiz kalmıştır. Keşke verdiğimiz önerge
zamanında dikkate alınmış olsaydı ve siyasi saiklerle hareket edilmeseydi de
bugün böyle bir tabloyla karşılaşmamış olsaydık.
Kıymetli
milletvekilleri, birçok ülkede salgından kaynaklanan felaketlere tanık olduk.
Ülkemiz, salgının neredeyse en son ulaştığı ülkelerden biri. Maalesef, bu
durumu avantaja dönüştüremediğimizi de ifade etmek isterim. Sürecin başında
verdiğimiz araştırma önergesi AK PARTİ’nin kaderci yaklaşımıyla reddedilmiş
olmasaydı, bugün, Sağlık Bakanının gösterdiği özveri yetersiz kalmayacaktı yani
siyasetten ve Meclisten destek bulacaktı. İktidar partisinin takınmış olduğu bu
tavır ne yazık ki vatandaşımıza da sirayet etmiş, bazı vatandaşlarımız “Bana
bir şey olmaz.” anlayışıyla salgının ciddiyetini kavrayamamıştır. 
Örneğin,
İran’da salgın maskelendi, kamuoyundan gizlendi ancak ocak ayında vakaların
olduğuna dair bilgiler yayıldı. Buna karşın, Türkiye olarak biz ne yaptık?
Sınırlarımızı kapatmak için neden şubat ayının sonuna kadar bekledik? Virüs
Avrupa’ya yayıldığında uçak seferlerini iptal etmek için neyi bekledik? Eğitim
öğretime ara verilmemesinden doğacak risklerin, camilerimizde oluşan
kalabalıktan doğacak tehlikelerin farkına varılması neden bu kadar çok zaman
almıştır? Salgının ülkemize yayılmayacağının garantisi neydi? Tedbir almak için
ne beklendi, hâlen bilmiyor ve kestiremiyoruz. 
Değerli
milletvekilleri, içinde bulunduğumuz bu sağlık krizi sona erdiğinde gündeme
getirilmesi gereken bir başka öncelikli konu da şehir hastanelerinin durumudur.
Sorulacak soru şudur: Şehir hastaneleri coronavirüs gibi salgın hastalıklar
için uygun bir model midir? Bugün, İtalya’ya baktığımızda, coronavirüsle
savaşan hastanelerin diğer hastalıkları tedavi eden hastanelerden ayrıldığını
görüyoruz. Yani, enfekte kişiler diğer sağlık sorunu olan hastalarla farklı
ortamlarda tedavi ediliyorlar, bu da gösteriyor ki şehir hastanelerimizde
olduğu gibi sağlık kurumlarının tek merkezde toplanması, bilhassa salgın
durumlarında tedavilerin de aksamasına neden olmaktadır. Yani, bugün gelinen noktada,
Sayın Cumhurbaşkanının “rüyam, hayalim” dediği şehir hastaneleri, coronavirüsle
mücadelede önümüzde büyük bir engel olarak durmaktadır. Bilinmelidir ki bu
sorularımızı zamanı geldiğinde soracağız ve tekrar edeceğiz, cevaplarını
mutlaka tartışacağız ve gerekli tedbirlerin önceden alınmasının takipçisi
olacağız. 
Bugün
burada konuştuğumuz mesele ise milletimizin önümüzdeki süreçte duyacağı acil
ihtiyaçlar ve bu ihtiyaçlar çerçevesinde alınacak tedbirlerdir. Bu tedbirlerin
en başında taşıyıcı kayıt sisteminin oluşturulması gelmektedir. Bundan sonraki
süreçte, virüs, yayılma eğilimini artırdığında, devletin elinde bir bağlantı
haritasının olması son derece önemlidir. 
İleride
çokça ihtiyaç duyacağımız yoğun bakım yataklarımızın son derece sınırlı sayıda
olduğu bilinmektedir. Türkiye’de, son verilere göre yetişkin yoğun bakım hasta
yatağı sayısının 24 bin civarında olduğu hesaplanmaktadır. Saygıdeğer
milletvekilleri, bu sayı, karşı karşıya kaldığımız pandemi tehdidi için yeterli
değildir. Salgın felaketinden en az kayıpla çıkabilmek için yoğun bakım
ünitelerimizin sayısını hızla artırmak mecburiyetindeyiz. 
Yine,
pandeminin yaşandığı dönemde yoğun numune akışı nedeniyle laboratuvarlarımızın
sayı ve kapasitelerinin de yetersiz kaldığı ortaya çıkmıştır. Ortaya konulan
birçok veri, test kiti sayımızın da yetersiz olduğunu gözler önüne sermektedir.
İYİ PARTİ olarak laboratuvar sayımızın, yatak kapasitemizin ve test kiti
sayımızın artırılması için gerekenlerin ivedi bir şekilde yapılmasına yardımda
bulunacağımızı, katkı sağlayacağımızı ifade etmek istiyorum. 
Güney
Kore’nin bugüne kadar 280 binden fazla tetkik yaptığına dair veriler dünya
kamuoyunun bilgisine sunulmuştur. Değerli milletvekilleri, bizim ise yaptığımız
testlerin sayısı 8 bin civarında kalmıştır. Bu rakam, dünya geneline
bakıldığında çok az sayıda test yaptığımıza da işaret etmektedir. Kamuoyunda ve
ülkemizde yeterince test yapılmadığına ve yapılan testlerin sonuçlarıyla ilgili
şeffaf ve gerçekçi bilgilendirmeler olmadığına dair de ciddi endişeler vardır.
Vatandaşlarımızın paniğe sevk edilmemesi ve sosyal medyada yapılan
spekülasyonlara fırsat verilmemesi için de hızlı, şeffaf ve sık
bilgilendirmelere ihtiyaç duyulmaktadır. 
Corona
virüsünün yayılmasının engellemesini ancak sosyal bir izolasyonla gerçekleştirmek
mümkündür. Devlet mekanizmamızın, sosyal izolasyonun tesisi için toplulukların
bir araya geldiği yerleri kapatma kararı halk sağlığı açısından doğru bir
karardır. Ancak bilinmelidir ki bu salgının sebep olduğu sorunları yalnızca
sağlık problemleri olarak görmek de doğru değildir. 
Dün
Sayın Cumhurbaşkanı Erdoğan tarafından açıklanan destek paketinin kime ne
faydası olduğu anlaşılamamıştır. Zira, kapatılan dükkânların ya da işleri
azalmış, zarar eden işletmelerin personel ve kira giderlerine destek olmak
dururken vergi ödemelerinin ertelenmesi ne derece yeterli olacaktır
anlayabilmek mümkün değildir. Çalışmaya devam eden işletmelerin ciroları düştü
ve likidite sorunu yaşamaya başladılar, acilen kira ve personel giderleri için
destek verilmezse işsizliğin önünün alınamayacağı anlaşılmaktadır. 
Ayrıca,
durgunluğun başladığı şubat ve mart dönemlerinin vergilerinin de ertelenmesi
gerekmektedir. Vatandaşlarımıza kısaca “Biz size destek veremiyoruz ama
bankalardan kredi çekmenize yardımcı olacağız.” denilmektedir. BDDK verilerine
göre 2019 sonu itibarıyla toplamda 150 milyar liralık kredi zaten takiptedir.
Yani coronavirüs felaketinden önce de vatandaşlar aldıkları kredileri geri
ödeyemezken onların yeniden bankalara yönlendirilmelerinin mantıklı bir izahı yoktur.
Kredi borçlarının altında ezilen vatandaşlarımızın yükünü azaltmak varken
sırtlarına yeni kredilerden kaynaklı yüklerin bindirilmesi anlamlı ve yerinde
değildir. 
Öte
yandan, 500 bin Türk lirasının altındaki konutlar için kredilendirilebilir
tutarın yüzde 80’den yüzde 90’a çıkarılması, işten çıkarılan hangi işçinin
derdine deva olacaktır, ödemelerini dahi yapamayan hangi işverenin derdine
derman olacaktır? Vatandaş bir kez olsun sizden kendi sorunlarına yönelik
çözümler beklemekteydi fakat siz yine, inşaat sektörüne nasıl katkı
sağlayacağınızın ve nasıl para kazandıracağınızın derdine düştünüz. İşletmeler
kâr edemiyor, çalışanlar işlerini kaybediyor; siz, bu insanlara “Ev almanız
için size kolaylık sağladık.” diyorsunuz. 
Birçok
ülke bu virüse karşı ekonomik tedbir paketini açıkladı. Keşke biraz
inceleseydiniz, hepsi, temelinde, tüm çalışan işletmeler hakkında herhangi bir
kayba uğrayıp uğramayacaklarını araştırmışlar ve bu zararların ortadan
kaldırılmasına yönelik tedbirler geliştirmişlerdir. 
Avrupa
ülkelerinin açıkladığı paketlerin büyüklüğü gayrisafi yurt içi hasılalarının
yüzde 10’undan fazla iken bizim açıkladığımız paket gayrisafi yurt içi
hasılamızın yüzde 2’si kadardır. Bu 100 milyar liranın çoğunluğu da gelecekteki
gelirlerden vazgeçme yöntemiyle vatandaşa veriliyor. Hibe yok ve benzeri
destekler yok çünkü kasamız boş, yedek akçe yok, hepsini kullanıp har vurup
harman savurdunuz; Türkiye Cumhuriyeti devletinin cebi delik, cepkeni delik bir
hâle düşmesine sebep oldunuz. (İYİ PARTİ ve CHP sıralarından alkışlar) 
Vatandaş
işsizlikle, fakirlikle nasıl mücadele edeceğini düşünürken yap-işlet-devret
şirketleri arkalarına yaslanıp garanti ücretlerini saymaktadırlar.
Yap-işlet-devret modeliyle yaptırdığı köprü, otoyol ve havalimanları için ücret
garantisi verebilen hükûmet, böylesine zorlu bir süreçte vatandaşına ücret ya
da kazanç garantisi verememektedir. Az önce de belirttiğim gibi elde avuçta ne
varsa harcadığınız için, bugün, gerçek bir destek paketi yerine ancak
kolaylaştırılmış bir kredi paketi sunuyorsunuz. Sizleri uyarıyoruz, vatandaşın
yeni kredilere değil, iş güvencesine ve gelire ihtiyacı var. Bir an önce
bunların sağlanabileceği yeni ekonomik tedbirleri almanız gerekmektedir çünkü
bu pakette esnafın endişelerini ortadan kaldıracak bir tedbir yok, çalışanın
işsizlik korkusuna engel olabilecek bir çözüm yok, işvereni iflastan kurtaracak
bir tedbir de yok. Hâlbuki, ekonominin bugünkü durumunda asıl ezilen bu
kesimlerdir çünkü enflasyon yeniden çift hanelerde dolaşıyor, işsizlik her ay
yeni rekorlar kırıyor, dış borç aldı başını gidiyor, hazine inşaat projelerine
aktarılıyor. Ekonomi yönetiminin her alanında israf ve yolsuzluk var. Özetle,
bugün, Türk ekonomisini batıran corona virüsü değil, yolsuzluk ve israf
virüsüdür. (İYİ PARTİ ve CHP sıralarından alkışlar) Bu virüsü de bu ülkeye
kendi iktidarında sizler bulaştırdınız. Önümüzdeki sürecin patronu -her ne
kadar Cumhurbaşkanlığı hükûmet sistemiyle yönetiliyor olsak bile- Sağlık Bakanı
ve Sağlık Bakanlığıdır. İYİ PARTİ olarak bu süreçte tüm bakanlıkların iş
birliği ve koordinasyonla devlet politikasını yürütmesini temenni ediyoruz. Bu
süreçte, devlet politikamız, insanların evde kalmasını sağlayacak ekonomik
şartların oluşturulması üzerine şekillendirilmelidir. Küresel salgın sürecinde
bozulan tüm ekonomik düzenimizin rehabilitasyonunun yapılması, ekonomik
paketlerle tüm toplumsal kesimlerin desteklenmesi ve borçlarının ertelenmesi
gibi her nevi iktisadi tedbirin alınması da devletimizin sorumluluğundadır.
(Mikrofon
otomatik cihaz tarafından kapatıldı) 
DURSUN
MÜSAVAT DERVİŞOĞLU (Devamla) – Müsaadenizle Başkanım. 
BAŞKAN
– Buyurun tamamlayın.
DURSUN
MÜSAVAT DERVİŞOĞLU (Devamla) – Değerli milletvekilleri, devlet politikası
ciddiyet gerektirir. 
Zamanım
yetmediği için konuşmamın bir bölümünü atlayarak sözlerime devam edeceğim. 
İYİ
PARTİ olarak Sağlık Bakanlığımızca atılan her doğru adımın arkasında
olacağımızı, Sayın Fahrettin Koca’nın felaketin önüne set oluşturacak her türlü
uygulamasını yankı odaları oluşturarak vatandaşa duyurmakta yardımcı olacağımızı,
gördüğümüz yanlışları ise salt muhalefet anlayışıyla değil, 83 milyon
vatandaşımızın sağlığı için ortaya koyacağımızı buradan kamuoyuna deklare
ediyorum. 
Tüm
dünya coronavirüse karşı bir savaşın içine girdi; maalesef, artık biz de bu
savaşın içindeyiz. Milletçe vereceğimiz bu mücadeleyle savaşı kazanacağımıza
yürekten inanıyoruz. Ancak hiçbir savaş panikle ve korkuyla kazanılamaz. Bir
yandan tedbir ve önlemleri en üst düzeyde tutacağız ama bir yandan da metanet
ve sabırla bu süreci anlatıp atlatacağız. 
Bu
vesilelerle, vatandaşlarımızı uyarıları dikkate almaya, başta siz değerli
milletvekillerimiz olmak üzere tüm siyasilerimizi ve bürokratlarımızı tedbir
amaçlı yapılacak uygulamalarda örnek teşkil etmeye ve öncü olmaya davet
ediyorum. 
Genel
Kurulu saygıyla selamlıyorum efendim. (İYİ PARTİ sıralarından alkışlar)
BÜLENT
TURAN (Çanakkale) – Sayın Başkan, yerimden bir dakika söz isteyebilir miyim?
BAŞKAN
– Buyurun.
IV.- AÇIKLAMALAR
1.- Çanakkale Milletvekili Bülent Turan’ın, İzmir
Milletvekili Dursun Müsavat Dervişoğlu’nun İYİ PARTİ Grubu adına yaptığı
konuşmasındaki bazı ifadelerine ilişkin açıklaması
BÜLENT
TURAN (Çanakkale) – Sayın Başkan, değerli arkadaşlar; hepinizi saygıyla
selamlıyorum. 
Bugün
çok önemli bir konuyu tartışıyoruz, dünyanın tartıştığı bir konuyu
değerlendiriyoruz. Yürütme adına Sayın Bakanımız kapsamlı bir bilgi verdiler.
Tüm partilerimiz de bu konuyla ilgili değerlendirmelerini yapıyorlar ki yürütme
ortaya konulan somut teklifleri değerlendirsin, ekstra bir öneri varsa bunları
değerlendirsin diye. Fakat sayın konuşmacının her gün söylediği yani bu konu
gündemde yokken de söylediği fakat milletin asla itibar etmediği toptancı,
genelleyici bir ithamı da içeren ifadelerini şık bulmadığımı ifade etmek
isterim Sayın Başkan. Toptancı bir söylemle “Yolsuzluk yapıldı, şöyle oldu,
böyle oldu.” tarzı iddiaların hem kamuoyu nezdinde hem bizim nezdimizde hiçbir
itibarı olmadığını, somut delil, bilgi, belge varsa bunların da mahkemeler
tarafından, savcı tarafından değerlendirilmesi gerektiğini ifade etmek
istiyorum.
Teşekkür
ediyorum Sayın Başkanım.
ARSLAN
KABUKCUOĞLU (Eskişehir) – Kamuoyu anlıyor zaten!
DURSUN
MÜSAVAT DERVİŞOĞLU (İzmir) – Sayın Başkanım, müsaadenizle söz istiyorum.
BÜLENT
TURAN (Çanakkale) – Sataşmadım Sayın Başkan.
DURSUN
MÜSAVAT DERVİŞOĞLU (İzmir) – Yok, sataşmadınız tabii ki, niye sataşasınız ki?
BÜLENT
TURAN (Çanakkale) – Siz sataşırsınız, biz sataşmayız zaten, hep öyle.
DURSUN
MÜSAVAT DERVİŞOĞLU (İzmir) – Ben kimseye sataşmam, öyle bir alışkanlığım yok
ama durup dururken de bir savunma mekanizması geliştirmeye kalkışmam. 
BAŞKAN
– Sayın Dervişoğlu, buyurun.
2.- İzmir Milletvekili Dursun Müsavat Dervişoğlu’nun,
Çanakkale Milletvekili Bülent Turan’ın yaptığı açıklamasındaki bazı ifadelerine
ve her konuşmacıdan sonra Grup Başkan Vekilleri olarak tartışma alışkanlığının
yüce Meclisin çalışma geleneklerine ters düşeceğine ilişkin açıklaması
DURSUN
MÜSAVAT DERVİŞOĞLU (İzmir) – Şimdi, bir genelleme yapmak zorundayız çünkü
spesifik bir konu konuşuyoruz ama bunu bir toptancı bakış açısıyla ele almak
durumundayız. İşten siyaseten yararlanmaya kalkışmak gibi bir kaygım olsaydı
bambaşka bir konuşma formatıyla yüce Meclisin huzuruna çıkardım. Yani her şeye
oturduğumuz yerden cevap vermek gibi bir mecburiyetimiz yok. Ben konuşmamı
yaptıktan sonra sizin parti grubunuzun da sözcüsü çıkar, söylenmesi gerekenleri
söyler, ondan sonra da bir müzakere gerekiyorsa bunu karşılıklı yaparız. Her
konuşmadan sonra eğer Grup Başkan Vekilleri olarak tartışma alışkanlığını
sürdürürsek, bu, yüce Meclisin çalışma geleneklerine de ters düşer. Bu hususa
önem ve özen gösterilmesini yüce Meclisin takdirine sunuyorum efendim. 
BÜLENT
TURAN (Çanakkale) – Ayakta konuşayım isterseniz, oturarak olmazsa Sayın Başkan;
ifade ettiğim net. 
DURSUN
MÜSAVAT DERVİŞOĞLU (İzmir) – Her lafa cevap vermeniz gereksiz diyorum efendim,
kürsü orada, buyurun. 
BÜLENT
TURAN (Çanakkale) – Toptancı üslup yanlış, “Yolsuzluk yapıyorsunuz.” denilmez
yani onu demeye çalışıyorum. 
ÖZGÜR
ÖZEL (Manisa) – Bence de bu malumun ilamına gerek yok. 
BAŞKAN
– Sayın milletvekilleri, konunun önemine binaen, Sayın Bakanın hatipten,
hatiplerimizden azami derecede müstefîz olması için selamlamayı oturum bitince
yaparsanız daha faydalı olur gibi bir açıklamayı da ben yapmak istedim. 
III.- GÜNDEM DIŞI KONUŞMALAR (Devam)
A) Hükümetin Gündem Dışı Açıklamaları (Devam)
1.- Sağlık Bakanı Fahrettin Koca’nın, coronavirüs
salgını riski, mevcut durum ve alınan tedbirlere ilişkin gündem dışı açıklaması
ve İYİ PARTİ Grubu adına İzmir Milletvekili Dursun Müsavat Dervişoğlu, MHP Grubu
adına Kahramanmaraş Milletvekili Sefer Aycan, HDP Grubu adına Batman
Milletvekili Mehmet Ruştu Tiryaki, CHP Grubu adına Ankara Milletvekili Tekin
Bingöl, AK PARTİ Grubu adına Erzurum Milletvekili Recep Akdağ, Ankara
Milletvekili Mustafa Destici, İstanbul Milletvekili Erkan Baş, Afyonkarahisar
Milletvekili Gültekin Uysal’ın aynı konuda konuşmaları (Devam)
BAŞKAN
– Şimdi de Milliyetçi Hareket Partisi Grubu adına Kahramanmaraş Milletvekili
Sefer Aycan. 
Buyurunuz
Sayın Aycan. (MHP ve AK PARTİ sıralarından alkışlar)
MHP
GRUBU ADINA SEFER AYCAN (Kahramanmaraş) – Sayın Başkan, sayın milletvekilleri;
Milliyetçi Hareket Partisi Grubumuz adına söz almış bulunuyorum. Sizleri
saygıyla selamlıyorum. 
Evet,
bir pandemi yaşıyoruz, yeni coronavirüs pandemisi yaşıyoruz. Pandemi, bir
hastalığın birkaç kıtada görülmesi hadisesidir ve pandemiyi açıklamak Dünya
Sağlık Örgütünün işidir ve Dünya Sağlık Örgütü açıklama yaparak bir pandemi
yaşadığımızı belirtmiştir. Evet, bir pandemi yaşıyoruz, coronavirüs pandemisi
yaşıyoruz. Bu, dünyada yaklaşık 150 ülkeyi etkilemiştir ve ülkemizi de
etkilemiştir. 
Bir
salgın durumudur bu. Salgın ise bir hastalığın beklenenden istatiksel olarak
fazla görülmesidir. Hiç görülmeyen bir hastalık görülür hâle geldiği için
istatiksel olarak da sayısı artmış ve bir salgın hâli oluşmuştur. Bu, bir
bulaşıcı hastalıktır ve bir bulaşıcı hastalık, kaynaktan mikroorganizmanın
kendisinin veya toksinlerinin sağlam insana geçmesiyle oluşan toplumsal bir
sorundur yani bulaşıcı hastalık bireysel bir hastalık değildir. Onun için,
bireysel hak ve hukuk açısından bakılamaz. Bu, bir toplumsal sorundur. Buna,
zamanında Anayasa Mahkemesi de yanlış yorum yaptı, kişiler de şu an yanlış
yorum yapıyor. Mesela, “Ben alınan tedbirlere uymuyorum.” diyor; bu doğru bir
durum değildir. Bulaşıcı hastalık toplumsal bir sorundur ve bir bulaşıcı
hastalık oluştuğunda ne yapılacağı, nasıl davranılacağı zaten kanunlarımızda
vardır. 
1930
yılında çıkarılan Umumi Hıfzıssıhha Kanunu’nda bir bulaşıcı hastalıkla nasıl
mücadele edileceği belirtilmiştir. Örneğin, kanseriniz varsa “Ben tedavi
olmuyorum.” diyebilirsiniz, gitmezsiniz sağlık kuruluşuna ve tedavi almazsınız
ama bir bulaşıcı hastalığınız varsa “Ben tedavi olmuyorum.” diyemezsiniz ya da
“Gözlem altına alınmayı kabul etmiyorum.” diyemezsiniz. Bu, yasalara karşı
suçtur ve bununla ilgili her türlü tedbiri almak Sağlık Bakanlığının
yetkisindedir. Umumi Hıfzıssıhha Kanunu der ki: “Bir bulaşıcı hastalık salgını
çıktığında Sağlık Bakanlığı her türlü tedbiri alır ve tüm idari birimler de bu
kararlara uyar, uymayanlar yasaya karşı gelmiş olur ve suç işlemiş olur.” Bunu
özellikle belirtmek istiyorum: Karantina uygulaması, gözlem uygulaması kişi
ayırmaksızın herkese uygulanması gereken ve şu an gerekli bir durumdur. Burada,
kişi ayrımı yapmamak lazım. Bunu ayırmak suç işlemektir, toplum sağlığını riske
atmaktır. 
Şimdi,
bir bulaşıcı hastalık vakası yaşıyoruz, evet, ülkemize de geldi. Gelmeseydi iyi
olurdu ama geldi, geleceği de beklenen bir durumdur çünkü solunum yoluyla
bulaşan hastalıklar çok hızlı bir yayılma gösterir. Pandemi riski her zaman
vardı ve şu anda da oldu. Şimdi, burada spekülasyon yapmayı da çok doğru
bulmuyorum. “Gelirken önlem almadınız.” demek biraz vicdansızca bir yaklaşım.
Ne yapabilirdik? Zaten girişleri yasaklamak, engellemek, kısıtlamak gibi
önlemler alındı. Kaynak Çin’de, Çin’den çıktı. Şimdi, buradan bir vakanın
girişini önlemek gerekiyordu, tedbirleri de bu doğrultuda almak gerekiyordu.
Sağlık Bakanlığı bunu kendi kafasına göre yapamaz, keyfî olarak kapatamaz
kapıları. Bununla ilgili uluslararası sözleşmeler vardır, Dünya Sağlık
Örgütünün belirlediği kurallar vardır. Dünya Sağlık Örgütü bir pandemi
açıklaması yapmadan, bir ülkede salgın olduğunu belirtmeden o ülkeye giriş
çıkışı engelleyemezsiniz ya da kendi vatandaşlarınızı, yurt dışındaki
vatandaşlarınızı “Almıyorum.” demeye hakkınız yoktur, bunun da hukuki boyutları
vardır. Onun için, yurt dışından gelen kendi vatandaşlarımızı almak
zorundaydık. 
Ne
yapabilirdik? Yapılacak şey şuydu: Her geleni gözlem altına almak, en uzun kuluçka
süresince yani on dört gün boyunca gözlem altına alma işlemini yapmak
gerekiyordu; Sağlık Bakanlığı bunu yaptı. Eğer bunu atlamış bir kişi varsa,
bunu ihmal etmişse bu, Sağlık Bakanlığının yanlışı değil, kişilerin yanlışıdır.
Şimdi, bu işleme, gözlem altına alma işlemine itiraz etmek -biraz evvel de
söylediğim gibi- hak değildir. Bu, sadece kendisi için değil, toplum açısından
da bir zorunluluktur ve buna uymayan da suç işlemiş olur, yasalara aykırı
davranmış olur, bunun da gereği yapılmalıdır. 
Ne
yapılabilirdi? Bir salgın çıkmadan önce, sağlam insanları korumak adına
yapılabilecek en önemli şey, bulaşıcı hastalıklar için, hava yoluyla bulaşan
hastalıklar için en önemli işlem aşıdır. Aşı, genellikle yüzde 100’e yakın
koruyan bir uygulamadır. Fakat şu an aşı geliştirilemedi, yeni bir etken, yeni
bir tür olduğu için şu an için aşısı yok. Çalışmaları da takip ettiğimizde aşı
çalışmalarının aksadığı görülüyor. Antijeni yani esas reaksiyon oluşturan yeri
saptamakta, ayırmakta bilimsel olarak hâlâ başarılı olmadığımız gözüküyor.
Antikor verilebilir, tıbbi adı “hiper immünglobulin” olan, türe özgü antikor
verilebilirdi, o da yok elimizde yani antikor olmadığı için ve elimizde aşı
olmadığı için sağlam kişilere yapacak çok etkili bir koruma yöntemimiz yok. 
Aşı
çok önemli bir konu, bu vesileyle aşı üzerinde birkaç kelime etmek istiyorum:
Aşı üretmemiz lazım. Aşı gelişmelerini endişeyle izliyorum; ülkelerin bir
taraftan aşı üretmeye çalışırken buna tekelci bir yaklaşımla yaklaştıklarını ve
aşı üretme konusunda birlik olma yerine, ticari kaygılarla ya da bunu stratejik
bir ürün olarak görmeye çalıştıklarını da gözlemek lazım. Amerika Birleşik
Devletleri’nin, Almanya’daki aşı üretimini kendi ülkesine çekmek için para
teklif etmesi, gayriahlaki bir davranıştır. Bu dönemde ülkelerin birbiriyle iş
birliği yapması gerekirken gelecekle ilgili ticari planların içerisine girmiş
olmaları veya stratejik planların içerisine girmiş olmaları durumun vahametini
göstermektedir. Aşı stratejik bir üründür, kendi aşı çalışmalarımızı yapmamız
lazım. Bilimsel olarak aşı üretebilecek kapasitedeyiz, yeter ki imkân tanınsın.
Türkiye’deki, ülkemizdeki tıp adamları, mikrobiyologlar aşı üretecek
kapasitededir ama buna uygun altyapı ve kaynak oluşturmanın bir kez daha
gerekliliğini vurguluyorum: Ne yapıp edip bizim aşı üretmemiz lazım. Bu salgın
gelip geçecektir inşallah ama yarın başka salgınlar çıkacaktır, çıkması da
doğaldır. Onun için, böyle durumlara hazırlıklı olmak adına aşımızı üretmemiz
lazım. 
Bu
vesileyle, bu enfeksiyona eklenen enfeksiyonlar “sekonder enfeksiyon” dediğimiz
enfeksiyonlardır; pnömonidir, kronik bronşittir, var olan altyapıdır, zemindir.
Şimdi, onun için diğer aşılarımızı en azından bu dönemde yaptıralım. Gelişmiş
olan aşı reddi çok tehlikeli bir durumdur. Bu vesileyle, aileleri uyarıyorum,
yaşlılarımızı uyarıyorum: Pnömokok aşısı, hemofilus influenza aşısı, kızamık
aşısı gibi aşılar solunum yoluna eklenecek enfeksiyonları önlemek açısından
önemlidir. Aşı reddi gibi bir yanlışın içerisindeyiz. Bu vesileyle aileleri uyarıyorum;
çocuklarımıza ve risk gruplarına, yaşlılarımıza aşılarını yaptıralım.
Onun
dışında, evet, enfeksiyon etkeni dışarıdan geldi. Burada yapılacak en önemli
şey, hasta olan kişileri ayırmak ve tedavi etmektir. Bunun için Sağlık
Bakanlığımız gerekli hastaneleri hazırladığını belirtiyor ve bu hastanelerde bu
kişileri tedavi ediyoruz. Tedavi edici hekimlikte hiçbir sorunumuz yok. Türk
hekimlerine güvenin, Atatürk de güvenmiş. Güvenilecek hekimlerdir Türk
hekimleri, bilimsel olarak da bu kapasitededirler ve donanımları da buna uygundur.
Burada,
diğer kısım, temas hâlinde olan kişilerin gözlem altına alınmasıdır. Bu, kendi
sağlığımız açısından da çok önemlidir. Okul kapatmak bu tür durumlarda verilen
bir karardır ama okul kapatmanın etkili olması için çocukların dışarı çıkmaması
gerekir. Okulu kapatmışsanız ve bu insanlar dışarıda dolaşıyorsa okul
kapatmanın da hiçbir anlamı yoktur. Onun için, herkes bu tedbirlere uymak
durumundadır. Sosyal izolasyonu mutlaka gerçekleştirmemiz gerekir. O zaman
Sağlık Bakanlığının aldığı kararlar bir işe yarar; ödediğimiz bedelin bir
anlamı, bir sonucu o zaman gerçekleşir. Bunun için, herkesi bir kez daha bu
kararlara uymaya davet ediyorum.
Burada
spekülasyon yapmanın hiçbir yararı yoktur. Eğer bir eksiklik görüyorsanız
Sağlık Bakanlığının hatları var, ararsınız, bildirirsiniz ama sosyal medya
üzerinden ön yargılar oluşturmanın, dedikodu yaymanın ve sağlık teşkilatını
eksik görmenin, Sağlık Bakanlığını suçlamanın hiçbir yararı yoktur. Bu, çok
tehlikeli bir şeydir. Panik yapmamak lazım. Evet, tedbir alalım, önlem alalım,
uyanık olalım ama panik yapmanın da hiçbir anlamı yoktur. Dedikodu yapacağınıza
kendi davranışlarınıza dikkat edin. (MHP ve AK PARTİ sıralarından alkışlar)
Bakın,
mesela, iş yapacaksanız, doğru düzgün bir şey yapacaksanız, sigarayı bırakın;
akciğer hastalıklarını önlemek istiyorsanız sigarayı bırakın. (MHP ve AK PARTİ
sıralarından alkışlar) Günde 300 kişi, Türkiye’de yılda 110 bin kişi sigarayla
ilişkili hastalıklardan ölüyor. Corona virüsüyle ölen kişi sayısı 2 ama her gün
300 kişi sigaradan ölüyor. Sağlığınıza çok önem veriyorsanız sigarayı bugünden
itibaren bırakın. (AK PARTİ sıralarından alkışlar)
Şu
an diğer mevsimsel grip, influenzayla Türkiye’de ölen sayılarını bilmiyoruz ama
Türkiye’de günde 2.250 kişi ölür, Türkiye’de yıllık ölüm sayısı 850 bindir.
Tabii ki hiç kimse ölmesin ama bu da hayatın bir parçasıdır. Önce önlem almamız
lazım, tedbir almamız lazım, yaygara yapmanın bir alemi yok, bir faydası yok.
Bu sırada, Sayın Bakana, Sağlık Bakanlığı teşkilatına ve tüm sağlık teşkilatına
yaptıkları ve yapacakları için teşekkür ediyoruz. Hükûmetimizin aldığı
kararları da destekliyoruz, elbette eksikleri olabilir, zaman içerisinde
bunlara da gerekli tedbirleri alacağına inanıyoruz. Ama Sağlık Bakanlığı
açısından birkaç cümle daha söylemek istiyorum. Sağlık Bakanlığı teşkilatımıza
güvenin, orada belki çok görünürde olmayan ama dünyayı takip eden, bu işi takip
eden ekipler vardır. Belki hiç adını duymadığınız, Hudut ve Sahiller Sağlık
Genel Müdürlüğü diye bir genel müdürlük vardır ve Hudut ve Sahiller Sağlık
Genel Müdürlüğü yurt dışından ülkemize giren bulaşıcı hastalıkları önlemek için
vardır. Her gireni gözler, her gireni izler ama bunu yaparken de Dünya Sağlık
Örgütünün bilgileri doğrultusunda yapar. Sağlık Bakanlığında Bulaşıcı
Hastalıklar Daire Başkanlığı vardır ve Bulaşıcı Hastalıklar Daire Başkanlığı
filyasyon yapar yani kaynak arar, enfeksiyonları izler, enfeksiyon eğrilerini
oluşturur. Onun için Sağlık Bakanlığına, Sayın Bakana ve tüm sağlıkçılara
güvenmek zorundasınız. Bu insanlar kötü insanlar değil, onlara haksızlık da
yaptılar toplum olarak. Bu milletin başta hekimlerle diğer sağlık çalışanlarını
karşı karşıya getirmek gibi bir yanlışın içerisine sürüklenmemesi gerekir.
Hekimler kötü insanlar değil, iyi insanlardır, fedakâr insanlardır. Hiç
yaşadınız mı bilmiyorum, çocuğunuzun başında sabaha kadar uykusuz kaldınız mı?
Bir gün uykusuz kalsanız, kendi çocuğunuzda bile tahammül edemezsiniz, “Uykusuz
kaldık.” diye sürekli şikâyet edersiniz ama bir sağlıkçı yeri gelir, sabaha
kadar bir çocuğun başında, bir pnömonili, influenzalı çocuğun başında veya
yaşlının başında sabaha kadar nöbet tutar. Ondan hastalık bulaşacağını bile
bile onun akciğerlerini temizler, onu entübe eder, onu aspire eder yani içini
temizler. Onun için sağlık personeli aslında görünmez kahramanlardır, her zaman
böyle çalışırlar, her zaman böyledirler. Bu yüzden tüm sağlık personeline
teşekkür ediyoruz. (MHP, AK PARTİ ve İYİ PARTİ sıralarından alkışlar) 
(Mikrofon
otomatik cihaz tarafından kapatıldı) 
BAŞKAN
– Devam edin efendim.
SEFER
AYCAN (Devamla) – Sağlık personeli, yaklaşık, üniversitede çalışanlarla
birlikte 1 milyon kişidir ama 620 bin de dışarıda sağlık personeli var. Sayın
Bakan, ne kadar personel ihtiyacınız varsa 620 bin sağlık personeli atama
bekliyor, her an göreve hazır ve sizin verdiğiniz ilanla ya da kadroyla görev
bekliyorlar. Bu sağlık personeli bugün için tüm olumsuzluklara ve kötü şartlara
rağmen atama bekliyor, istediğiniz an tüm sağlık personeli de göreve hazırdır. 
Onun
dışında, sağlık personeli kendi olumsuzluklarını pek düşünmez. Kendine çok
bakmaz ama bu insanlara da bakmamız lazım. Maskelerini, ihtiyaçlarını,
eldivenlerini, tıbbi donanım ve teçhizatlarını tamamlamamız gerekir.
Kendilerini bile düşünmezler, biz bunu yaşadık ama bunlara bu konuda da
yardımcı olmak lazım çünkü onların yaşaması lazım ki vatandaş yaşasın, millet
yaşasın. Bu anlamda da her türlü desteğin sağlık teşkilatına verilmesini
bekliyoruz, bunu Hükûmetimizden de bekliyoruz. Sağlık teşkilatı zaten görevini
yapmaktadır, herhangi ekstra bir şey de beklememektedir yani para derdiyle
falan da uğraşmaz. Hekimleri paracı gibi görmek son derece yanlıştır. Onlar her
olumsuzlukta da işini yapmaya hazırdır. Takdir etmeye de çok gerek yok ama
yeter ki haksızlık yapmayalım, onlara kötü davranmayalım, onlar görevini yapmak
için devam ediyorlar.
Şimdi,
tabii, birtakım talepler geliyor ama ben bu döner sermayedeki haksızlıkları,
ödemelerin yapılmaması gibi konuları da çok önemsemiyorum. Hekimler, ne olursa
olsun görevini yapacaktır, yapmaya da devam edecektir. İnşallah, bu salgını da
hep birlikte atlatacağız, birlikte yeneceğiz. Yeter ki moralimizi bozmayalım,
mücadelemizi bozmayalım diyorum, hepinize sağlıklı, hayırlı günler diliyorum.
Teşekkür
ederim. Sağ olun, var olun. (MHP ve AK PARTİ sıralarından alkışlar)
BAŞKAN
– Halkların Demokratik Partisi Grubu adına Batman Milletvekili Mehmet Ruştu
Tiryaki. 
Buyurun
Sayın Tiryaki.(HDP sıralarından alkışlar)
HDP
GRUBU ADINA MEHMET RUŞTU TİRYAKİ (Batman) – Teşekkür ediyorum Sayın Başkan.
Sayın
Bakan, size de hoş geldiniz diyorum ve kolaylıklar diliyorum.
Evet,
Sayın Bakan gece yarısı da olsa her gün kameraların karşısına geçiyor, “tweet”
atıyor, Bakanlığın elindeki verileri açıklıyor, gece gündüz demeden çalışıyor
ve bu gözlerinden okunuyor, buna kuşku yok. Sağlık emekçileri de gece gündüz
çalışıyor, onların hakkını ne desek ödeyemeyiz. Tek dileğim, en azından onları
kırmadan, dökmeden, çalışma motivasyonlarını düşürmeden çalışmalarını
sağlayacak bir ortam hazırlamak. Bunu niye konuşmamın başında söylüyorum? Dün
Ankara Üniversitesi Tıp Fakültesinde yaşananlar hepimizi derinden üzdü. Bir
hekimin, çalışma arkadaşlarını bilgilendirdiği bir açıklama nedeniyle özür
dilemek zorunda bırakıldığını gördük ve özür içeren bu dilekçesini de
üniversite yönetimi utanmadan kamuoyuyla, milyonlarla paylaştı. Bakanlık,
sağlık kurumlarının yöneticileri eğer akademisyenlerin düşüncelerini özgürce
açıklayacakları bir ortam yaratmazsa, düşüncelerini sadece çalışma
arkadaşlarıyla paylaşanı bu biçimde rencide edecekse gerçekten işimiz zor
diyorum.
Sayın
Başkan, değerli milletvekilleri; Eş Genel Başkanlarımız Sayın Pervin Buldan ve
Sayın Mithat Sancar, bugünleri ancak dayanışmayla aşabileceğimizi dile getirdi;
Genel Merkezimizde oluşturduğumuz Kriz Koordinasyon Merkezimizin belirlediği,
coronavirüs salgınına ilişkin alınması gereken önlemler paketini açıkladı. Bu
paketin içerisinde, şehir hastanelerine, belediye tesislerine, kamu kurumlarına
karantinaya, özetle sağlığa ilişkin öneriler vardı. Eş Genel Başkanlarımızın açıkladığı
bu paketin içerisinde, yaşlı, hasta, çocuklu mahpusların durumu başta olmak
üzere cezaevlerine ve cezaevlerinin koşullarına ilişkin öneriler vardı. İşten
çıkarılmaların yasaklanması, kira ödemelerinin durdurulması, kredi ödemelerinin
ertelenmesi başta olmak üzere ekonomiye ve sosyal alana ilişkin öneriler vardı.
Ve son olarak, coronavirüs başta olmak üzere salgın hastalıklara karşı
yapılması gerekenler, yasal düzenlemeler, ortak akılla neler yapmamız gerektiği
vardı. 
Üç
gündür Türkiye Büyük Millet Meclisinde de Hükûmetin coronavirüsle yürüttüğü
mücadeleye ilişkin değerlendirmede bulunuyoruz; doğru yaklaşımlarını
destekliyoruz, yanlış ve eksik olanları da ifade ediyoruz. En büyük eleştirimiz
şu: Bir kişi ve onun çevresindeki bir parti temsilcileri, muhalefete yokmuş
gibi davranıyor. Türkiye Büyük Millet Meclisi âdeta şeklen çalışıyor. Muhalefet
partileri olarak dün de, önceki gün de araştırma komisyonu kurulması yönünde
önergeler sunduk, bu önerilerimizin tamamı reddedildi. “Her partiden eşit üyenin
katılacağı araştırma komisyonunun kurulması önergesini Adalet ve Kalkınma
Partisi olarak siz verin, bu önergeyi bizler destekleyelim.” dedik ama bunu da
reddettiniz, bu önerimize de kulak tıkadınız.
Meclisin
bir ihtisas komisyonu var; Sağlık, Aile, Çalışma ve Sosyal İşler Komisyonu
ancak bu Komisyon, coronavirüs gündemiyle toplanmadı, sorumluluk üstlenmedi,
Mecliste grubu bulunsun bulunmasın siyasi partileri dinlemedi, demokratik kitle
örgütlerini dinlemedi, sendikaları ve odaları dinlemedi, tıpkı Hükûmetiniz
gibi.
Coronavirüs
nedeniyle alınan önlemlerin, alınması gereken önlemlerin ekonomik ve sosyal
sonuçları var diyoruz. Plan ve Bütçe Komisyonu bu amaçla toplansın diye
milletvekili arkadaşlarımız Komisyon Başkanlığına dilekçe verdi ancak Plan ve
Bütçe Komisyonu da bu amaçla toplanmadı. D Tipi, E Tipi, F Tipi, yarı açık,
kadın, çocuk… Onlarca tip cezaevi var ve bu cezaevinde 250 binin üzerinde
mahpus var, bunların aileleri var. Meclis İnsan Haklarını İnceleme Komisyonu
toplansın diye... Herkes bu konuda alınması gereken önlemler olduğunu
düşünüyor. Meclis İnsan Haklarını İnceleme Komisyonu toplansın diye dilekçe
verdik, Meclis İnsan Haklarını İnceleme Komisyonu da toplanmadı. Dolayısıyla
“Türkiye Büyük Millet Meclisi şeklen çalışıyor.” derken kastettiğimiz şey bu.
Coronavirüs salgınıyla ilgili Türkiye Büyük Millet Meclisinin herhangi bir
sorumluluğu yok, herhangi bir şey yapması gerekmediği anlaşılıyor.
Bir
ortak akla ihtiyacımız var. Dün de söyledim, Türkiye “1”den büyüktür. Türkiye,
Adalet ve Kalkınma Partisinden çok çok daha büyüktür. Bir ortak akıl aynı
zamanda herkesi bu mücadelenin parçası hâline getirecektir. Ancak, Hükûmet bir
ortak akılla mücadele etmek konusunda çekingen davranıyor. Sağlık Bakanlığının
sağlık iş kolunda örgütlü sendikalar, odalar ve meslek örgütleriyle
görüşmediği, bu konuda iş birliği yapmadığı yönünde duyumlarımız var. Umarım,
bu duyum gerçek değildir.
Sayın
Bakan, her gece vaka sayısını açıklıyorsunuz ama yaptığınız test sayılarını
açıklamıyorsunuz. İlk kez bugün burada test sayısını duyduk. Birkaç şehirde,
birkaç noktada değil; her mahallede ve mümkünse her evde bu testlerin
yapılmasına olanak sağlayacak adımlar atmalıyız. Çünkü, test yapılması, içinde
bulunduğumuz salgının tam olarak ne olduğunu gösterecek şey. Nitekim Coronavirüsle
mücadele konusunda en başarılı olan ülkeler, Güney Kore, Singapur ve Hong Kong
gibi ülkeler etkin iletişim ve gece gündüz tarama yaparak bunu
engelleyebildiler ama Bilim Kurulu üyesi bir arkadaşımızın da söylediği gibi
“Biz Hong Kong, Singapur ve Güney Kore olmayı çoktan geçtik, umalım İtalya
olmayalım.” Bakanlık, her gün yaptığı test sayısını ve elindeki kit sayısını
mutlaka açıklamalıdır. Sayın Bakan, dün hasta sayısının 198 olduğunu
açıkladınız. Bu hastalar hangi kentlerde yaşıyor, Hükûmet bunu neden açıklamıyor?
Oysa her ülke vaka sayısını açıklıyor ve hükûmetler sınırları kapatma, uçuşları
durdurma gibi önlemleri ve diğer kararları buna göre alıyorlar. Kentlerimiz
için de bu tür önlemler alınması gerekmez mi? Biraz önce siz söylediniz,
İran’ın Kum kenti eğer karantina altına alınabilseydi, belki vaka sayısı
İran’da bu kadar yaygınlaşmayacaktı. İran’ı Kum kentine karantina uygulamadı
diye suçlarken neden kendi ülkemizde hangi kentte, ne kadar vaka var
açıklamıyorsunuz? 
Sayın
Bakan, OHAL kanun hükmünde kararnameleriyle ihraç edilmiş veya ataması
yapılmayan sağlık emekçileri var. Uzmanlığı, doktora tezi coronavirüs olan bir
akademisyenin de OHAL kanun hükmünde kararnameleriyle ihraç edildiğini hepimiz
öğrendik. Doğru mu, değil mi bilmiyorum ama sosyal medyada bu arkadaşımızın
adı, soyadı ve bilgileri var. OHAL ilanından sonra hakkında takipsizlik kararı
verilmiş veya beraat kararı verilmiş sağlık emekçilerini neden göreve
almıyorsunuz? Salgın katlanarak büyürken sağlık eğitimi almış sağlık
emekçilerine çok daha fazla ihtiyaç olacağını bilmiyor musunuz? Lütfen
gecikmeden hakkında beraat kararı olan, takipsizlik kararı verilmiş olan ve
ataması yapılmamış eğitim almış sağlık emekçilerini bir an önce işe alın,
böylece coronavirüsle daha iyi bir mücadele yürütebilirsiniz. 
Çocuk
sahibi olan çalışan anne ve babalara dönüşümlü olarak, ücretli çocuk izni
verilmesi gerektiğini savunuyoruz. Bu, sadece kamuda değil, özel sektörde
çalışanlar için de mutlaka uygulanmalıdır. 
Şehir
hastaneleri derhâl kamulaştırılmalıdır. Şehir hastaneleri kurulduğu için
kapatılan hastaneler derhâl karantina hastanesine dönüştürülmeli, karantinadaki
hastalarla diğer hastaların birbirini etkilemesi engellenmelidir. Şehir
hastaneleri açarak diğer hastaneleri kapattınız. Allah'tan bu hastaneleri henüz
yıkmamıştınız. Nitekim, Zekai Tahir Burak Hastanesini bu amaçla kullandınız.
Ankara’da sadece Numune Hastanesi var, Yüksek İhtisas Hastanesi var, Sami Ulus
Çocuk Hastalıkları Hastanesi var; bu hastaneleri karantina hastanesi olarak
organize edebilirsiniz. Bu, şehir hastanesi politikasının iflas ettiğini
gösteren çok önemli bir göstergedir diye düşünüyorum. 
İSMAİL
TAMER (Kayseri) – Tam tersini düşünüyorum. 
MEHMET
RUŞTU TİRYAKİ (Devamla) – Hiç kuşku yok, özel sağlık kurum ve kuruluşları da bu
konuda gerekli sorumluluğu üstlenmelidir. Sağlık Bakanlığı, sağlık
emekçilerinin sağlığını koruyacak önlemleri almalıdır. Elbette, Sağlık
Bakanlığı bir dizi önlem alıyor, hiçbir önlem almıyor demiyoruz fakat
gördüğümüz kadarıyla hastanelerde sağlık personeline yeterince malzeme
dağıtılmıyor; maske konusunda sıkıntılar var, önlükler konusunda sıkıntılar
var, eldivenler konusunda sıkıntılar var ve bunu gözlemliyoruz.
Elbette,
sağlık personelleri ücret için fazladan çalışmıyorlar ama fazladan çalışan,
gece gündüz demeden çalışan sağlık emekçilerini teşvik etmek için mutlaka ek
ücret ödemesi yapılmalıdır, en azından sağlık personeline böyle bir katkı
sunabiliriz.
Karantina
işlemlerinin sağlıklı yürütülebilmesi için mutlaka karantina merkezleri
kurulmalıdır. Öğrenci yurtları akla gelen ilk yerdi, bunun yanlış olduğunu
düşünmüyoruz. Sadece buradaki eksiklik, yurtların buna hazırlanmamasıydı. Yarın
öbür gün karantina sayısı artabilir. Bunun için özellikle Ege’deki,
Akdeniz’deki otellerin, kullanılmayan büyük kentlerdeki boş binaların da
karantina merkezi olarak kullanılması için adımlar atılmalıdır. Gerekirse,
prefabrik karantina merkezleri kurulmalıdır.
Siyasetin
merkezine, ülke siyasetinin merkezine yerleştirilen ve büyük acılara yol açan
silahlanma politikalarından, büyük inşaat ihaleleri işlerinden derhâl
vazgeçilmelidir. Neden? Çünkü buradan ayrılacak kaynaklarla halkımızı,
halklarımızı, yurttaşlarımızı sağlıklı bir şekilde yaşatabiliriz, onların
sağlığını garanti altına alabiliriz. Herkesin iş güvencesi devletin güvencesi
altında, özel sektördeki çalışanlara en az üç ay maaş güvencesi verilmelidir.
Bu bir yasal zorunluluktur, bu bir lütuf olmayacaktır. İşsizlik Fonu da bu
amaçla kullanılabilmelidir. Özellikle evsiz vatandaşlar kapsamlı bir sağlık
taramasından geçirilmeli; yurt, bakımevi, misafirhane ve boş evlere evsiz,
sokakta yaşayan vatandaşlar yerleştirilmelidir. 
Türkçe
dışında, Kürtçe başta olmak üzere diğer dillerde de çok dilli kamu spotları
hazırlanmalı, bu kamu spotları televizyonlardan, radyolardan kesintisiz bir
şekilde yayınlanmalıdır. 
Hasta
ve yaşlı mahpuslar açısından duruşma günü veya tutuk inceleme günü beklenmeden
derhâl inceleme ve tahliye kararları verilmelidir. Yalnız, İran’ın bu süre
içerisinde 85 bin tane mahkûmu tahliye ettiğini unutmayalım. Tutukluluk, adli
kontrol önlemlerinden yalnızca bir tanesi. Mevzuatımızda tutukluluk dışında da
adli kontrol önlemleri var, yurt dışına çıkış yasağı gibi, belirli günlerde
belirli aralıklarla karakollara imza verilmesi gibi, evden çıkmama gibi,
elektronik kelepçe gibi. Dolayısıyla akla gelecek tek adli kontrol tutuklama
değil. Mahkemelerin bu konuda derhâl -Adalet Bakanlığının da bu konuda
girişimleriyle- bir yol alması ve tutuklu olanların, elbette ki tamamı
olmayacak ama tutuklu olanların olabildiğince tahliye edilmesi için
girişimlerde bulunulmalı. Ayrıca çocuklu olanlar, yaşlılar ve hastaların
hükümlü olsalar da cezalarının infazı ertelenmeli ve bu kişiler de tahliye
edilmelidir. Biz yakın bir zamanda -çokça söylendi ama- Sivas katliamı
sanığının da yaşlılıktan tahliye edildiğini gördük. Dolayısıyla bunun örnekleri
var. Daha fazla sağlıklarını tehlikeye atmadan… Ne kadar doğru bilmiyoruz,
Sağlık Bakanı elbette bizi bilgilendirir çünkü 2 cezaevinde coronavirüs
testinin pozitif çıktığı söyleniyor, karantina uygulaması başlatıldığı
söyleniyor. Umarız bu bilgi de doğru değildir ama cezaevleri Hükûmetten bu
konuda bir adım atılmasını bekliyor. 
Mülteci,
sığınmacı, koruma altındakilerin kaldığı kamplarda tam teşekküllü sağlık
hizmeti verilmeli ve mutlaka koşulları iyileştirilmelidir. Kamplarda kalan
herkese coronavirüs testi yapılmalıdır. Yine kayıt altında olmayan göçmenlere
de kesintisiz sağlık hizmeti verilebilmelidir. 
Sayın
milletvekilleri, konuşmamın son bölümünde, dün Cumhurbaşkanı hem toplantıdan
önce hem de toplantıdan sonra bir dizi açıklamada bulundu, bununla ilgili de
partimizin görüşlerini sizlerle paylaşmak isterim. Şimdi, Sayın Cumhurbaşkanı
hem Koronavirüsle Mücadele Eşgüdüm Toplantısı’ndan önce hem de sonra
açıklamalarda bulundu ve bir paket açıkladı. Bu pakette pek çok şeyin olmadığı
görüldü. Örneğin, bu pakette şimdiye kadar kaç test yapıldığı bilgisi yoktu.
Virüsün yayılmasının nasıl engelleneceğine dair “Sokağa çıkmayın, temastan
kaçının, ellerinizi sabunla yıkayın.” dışında yeterli bilgi yoktu. Ücretli izin
hakkı olmadığı için işe gitmek zorunda kalanlara dair bilgi yoktu. 7,5 milyon
işsizin bu salgınla nasıl mücadele edeceği ve bu mücadelenin nasıl
destekleneceğine dair bilgi yoktu. Cezaevine yönelik alınacak önlemlere dair
tek bir bilgi yoktu. Peki, pakette neler vardı? 100 milyarlık paket, vergi
indirimi ve Hisarcıklıoğlu’na neşe vardı. Küresel bir salgını bile siyasi
fırsata dönüştürme gayreti vardı. İşçi sınıfına sabır, dua, bolca kolonya,
sermayeye KDV indirimi, borç erteleme, faiz indirimi, stok finansmanı desteği
ve 100 milyarlık paket vardı. Sayın Cumhurbaşkanı kendisine biraz daha fazla
olmak üzere, konuklarla 1-2 metre mesafeli oturma düzeni kurdu; Mecliste de biz
bunu uyguluyoruz.
(Mikrofon
otomatik cihaz tarafından kapatıldı)
MEHMET
RUŞTU TİRYAKİ (Devamla) – Son cümlelerimi söyleyeceğim Sayın Başkan.
BAŞKAN
– Tamamlayınız lütfen.
MEHMET
RUŞTU TİRYAKİ (Devamla) – Teşekkür ederim Sayın Başkan.
Peki
Ankara’da, örneğin, Tuzluçayır’da, Mamak’ta, Batıkent’te, Sincan’da,
Etimesgut’ta oturan ve Kızılay’a gelip çalışmak zorunda olan bir yurttaşı
düşünün. Evden çıkacak, toplu taşıma araçlarına, metro veya otobüse binecek.
Örneğin, vergi dairesinde, belediyede çalışıyor olabilir, akşama kadar yüzlerce
binlerce kişiyle temas edecek. Daha sonra, işi bitince tekrar toplu taşıma
araçlarına binecek, otobüse ve metroya binecek ve eve girer girmez doğru
banyoya gidecek, elini sabunla yıkayacak. Hop, coronavirüsle mücadele ettik. Bu
mudur yani? Vatandaşa önerdiğimiz şey sadece bu mu?
Bakın,
dünkü pakette 21 tane başlık vardı ve bunlardan sadece 4 tanesi halk sağlığıyla
ilgiliydi ve Cumhurbaşkanı, konuşmasının başından sonuna, tek bir kez “halk
sağlığı” lafını kullanmadı. Sayın Cumhurbaşkanının dünkü mesajı netti: “Siz
salgına karşı kendinizi koruyun, biz size düşük faizli kredi verelim.” Biz buna
karşı şunu söylüyoruz: “Birlikteyiz, çaresiz değiliz, hep birlikte aşacağız.” 
Genel
Kurulu saygıyla selamlıyorum.(HDP sıralarından alkışlar)
BAŞKAN
– Cumhuriyet Halk Partisi Grubu adına Ankara Milletvekili Tekin Bingöl.
Buyurun
Sayın Bingöl. (CHP sıralarından alkışlar)
CHP
GRUBU ADINA TEKİN BİNGÖL (Ankara) – Sayın Başkan, değerli milletvekilleri;
hepinizi saygıyla selamlıyorum.
Sayın
Bakana hoş geldiniz diyor, verdiği bilgiler için teşekkür ediyoruz. 
Değerli
milletvekilleri, yerküre çok ciddi bir sorunla karşı karşıya, dünyada hemen
hemen hiçbir ülke yok ki bu salgından nasibini almamış olsun; önemli bir sorun,
bir büyük pandemi. Bunu aşmanın yolu, bir toplumsal dayanışmanın, birlikte
hareket etmenin yolundan geçiyor. Sağlamamız gereken bu ama bir şeyin de altını
çizmek istiyorum ki artık bu pandemi sonrası, dünyada her şey eskisi gibi
olmayacak. Bugün dünya, ırkçıların cirit attığı, şiddetin, savaşın kol gezdiği,
vahşi kapitalizmin emekçi halk yığınlarını olabildiğince sömürdüğü, insan
hakları ihlallerinin tümüyle yok sayıldığı bir dünya. Bu pandemi, sonrasında,
umarım ki paylaşmanın, dünya genelinde dayanışmanın, kardeşlik duygusunun,
özgürlük ve insan haklarının hâkim olduğu yeni bir dünyaya, yeni bir döneme yol
açar.
Değerli
arkadaşlarım, bu sorun çözülürken katılımcılık çok önemli, katılımcılığı
sağlamak için de en temel unsur şeffaflık. Şeffaflık, toplumun yaygın bir
şekilde bu konuyla ilgili bilgilendirilmesini sağladığı gibi kurumları da
güvene taşır ve kurumların güvenini pekiştirir. Bu, çok önemli. O açıdan bu
sorunun her aşamasında büyük bir açıklıkla, şeffaflığa dikkat edilerek
kamuoyunun bilgilendirilmesi gerekiyor. Başlangıçta bu tümüyle yapıldı mı?
Yapıldı dersem, vallahi doğruyu söylemiş olmam. 
ERKAN
AKÇAY (Manisa) – Ya, CHP heyeti ziyaret etti ya Sayın Bakanı. Niye… 
TEKİN
BİNGÖL (Devamla) - Ama biz şunu yaptık: Sorumlu muhalefet olmamızın gereği,
başından sonuna kadar, son derece duyarlı, hassas davranarak, bu sorunun
hepimizin sorunu olduğu bilinciyle bir anlayış sürdürdük. Önerilerimiz,
uyarılarımız ve dikkat çekmek istediğimiz konular tümüyle konuşmalarımıza
hâkimdi Genel Başkanımızdan en mütevazı üyemize kadar. Peki, ne oldu? Az önce
bahsettiğim gibi, başlangıçta bu bilgi paylaşımı ciddi bir şekilde sağlanmadı,
örneğin testlerin günlük sayısı açıklanmadı; nihayet bugün 10 bin rakamından
bahsediliyor. Acaba bundan sonraki süreçte yeterli kit ve hızlı test var mıdır,
miktarı nedir? Bunu bilmemiz lazım. 
Başka
önemli bir şey: Yine Sayın Bakan burada bahsetti, bugünden itibaren 18 merkezde
bu testlerin yapılacağını ifade etti ama bu yeterli değil. Artık öyle bir
pandemiyle karşı karşıyayız ki bu testlerin 81 ilde, bütün devlet
hastanelerinde ve üniversite hastanelerinde yapılma zorunluluğu var. Yeterince
kit var mı? Bu rakamların da açıklanması lazım.
Bakın,
değerli arkadaşlar, başlangıçta, ilk günler korku ve panik yaratılmasın diye
elbette hassas davranıldı ama bu eşik aşıldı; artık doğru ve yaygın
bilgilendirme halkın bilgilenmesiyle birlikte tedbir alınmasını beraberinde
getirecektir, o nedenle şeffaflık çok önemli.
Başka
bir husus: Az önce Sayın Bakan burada kahramanları alkışlattı, biz de o
kahramanları yürekten alkışladık ama o kahramanların yani sağlık çalışanlarının
kahramanlıkları bugüne özgü değil, 1915’te Çanakkale’de tıbbiyeli öğrenciler o
kahramanlığı gösterdiler. (CHP ve İYİ PARTİ sıralarından alkışlar) Emperyalizme
karşı ulusal kurtuluş mücadelesi verilirken o tıbbiyeliler o kahramanlığı
gösterdiler.
AHMET
SAMİ CEYLAN (Çorum) – Ya ne alaka!
TEKİN
BİNGÖL (Devamla) – Ve hayatın her alanında, herhangi bir şiddet söz konusu
olduğunda, bir tabii afet olduğunda mutlaka, en başta o kahramanlar görevlerini
ifa etmekle sorumlu hissediyorlar. Peki, değerli milletvekilleri,
alkışladığımız, övgü dolu sözlerle karşıladığımız bu kahramanlara sadece
bunları mı yapmalıyız? Günlerdir Parlamentoda coronavirüs konuşuluyor, övgüler
diziyoruz ama neylersiniz ki torba yasa konuşuyoruz, uluslararası anlaşmalar
konuşuyoruz. Sayın Bakan, gelin, şu övgü dizdiğiniz, alkış istediğiniz
kahramanların sağlıkta şiddet yasasını bu Parlamentoya getirerek çıkaralım.
(CHP sıralarından alkışlar) Sayın Bakan, gelin, zor koşullarda çalışan sağlık
çalışanlarının en azından daha iyi koşullarda çalışma imkânlarını birlikte
sağlayalım. Çocukları evde, yirmi dört saat esasına göre çalışıyorlar;
çocukları özel kreşlerde, onların gözleri arkada kalmadan huzur içinde
çalışmalarını sağlamalıyız. Özel, hastanelere yakın konaklama imkânları
sağlamalıyız, özel ulaşım imkânları sağlamalıyız ki o bahsettiğiniz
kahramanların sorunları bir nebze çözülsün ve rahat bir şekilde, stresten uzak,
moral ve motivasyonlarını yüksek tutarak çalışmaları sağlansın, yapılması
gereken bu. Kahramanları alkışlayalım ama haklarını da teslim edelim, bu
Parlamentonun yapması gereken bu. (CHP sıralarından alkışlar) 
Şimdi,
katılımdan bahsediyoruz. Toplumsal dayanışma çok çok önemli, hepimiz vurgu
yapıyoruz ama neylersiniz ki bu çalışmanın içinde önemli kuruluşlar yok, Türk
Tabipleri Birliği yok; on binlerce üyesi var, 65’e yakın şubesi var ve bunların
uluslararası meslek kuruluşlarıyla çok yakın diyalogları var. Bilgi alışverişi
çok yüksek düzeyde, üstüne üstlük Türkiye’nin her tarafından çok rahat bir
şekilde bilgi akışı sağlanıyor. Ee, uzmanlık dernekleri var. Mesela, Aydın
Tabip Odasının hazırladığı çok güzel bir rapor var; Aydın’ın özel koşullarının,
hastane koşullarının, sağlık çalışanlarının şu anda içinde bulunduğu koşulları
enine boyuna irdelemiş. Peki, ne olur bu meslek odaları, sendikalar, sivil
toplum örgütleri, uzmanlık dernekleri sürece katılsa; bu bilim kurullarına bu
kuruluşlardan birer kişi katılsa? Bu bir zenginlik, bu bir toplumsal dayanışma,
bu bir katılımcılık. Bu, önemli ölçüde, gerçekten, bu sorunun şeffaf bir
anlayışla çözülmesini sağlayacaktır. 
Biz,
az önce bahsettiğim gibi, sorumluluğumuzun gereği yapmamız gereken her şeyi
yapıyoruz. Dün, Sayın Genel Başkanımız çok ciddi, çok önemli konularda
açıklamalar yaptı. Bugün, Grup Başkan Vekilimiz 45 maddeyi içeren öneriler
paketimizi Sayın Bakana verdi. Başka şeyler de yaptık. Belki sizin için çok
önemli olmayabilir. Cumhuriyet Halk Partisinin kayıtlı üyelerinin tümünü
taradık. Sağlık mensubu bütün arkadaşlarımızı, iletişim adreslerini,
uzmanlıklarını tespit ettik, hazır bekliyor. İhtiyaç duyulduğunda, gönüllülük
esasına göre o arkadaşlarımızın hepsi o kahramanlar gibi göreve hazır.
Cumhuriyet Halk Partisi olarak biz bu sorumluluğun gereğini yerine getiriyoruz.

Bir
başka şey, şimdi, çokça bahsediliyor ama gereği yapılmıyor: Dün bir paket
açıklandı, bizi mutlu eden bazı hususlar vardı. Mesela, 700 bine varan öğretmen
arkadaşımızdan 20 bininin atanmasının yapılıyor olması. Müthiş bir şey, çok
sevindik. Yeter mi? Vallahi yetmez. Ancak 600 binin üzerinde tayin bekleyen
sağlık personeli var. Bu insanlara 2019 yılında söz verildi, Sayın Bakan
burada; “29 bin personeli 2019 yılı içinde alacağız.” dendi. Ne oldu? Ne oldu?
Sümen altında kalıyor, dile getirilmiyor. (CHP sıralarından alkışlar) Ama işte,
bugün, gün bugün. Sağlık çalışanlarına en çok ihtiyacımızın olduğu günlerde bunların
bir kısmının ataması yapılamaz mı? Bakın, atamaları yapılmış ama güvenlik
soruşturması nedeniyle göreve başlatılmayan sağlık çalışanları var, bunlar
niçin başlatılmıyor? Belki, değerli arkadaşlar, gün gelecek -umarım o günleri
görmeyiz- emekli sağlık personellerini dahi ihtiyaç hasıl olduğunda göreve
çağıracağız. Ya, dinamik, genç, pırıl pırıl sağlık personelleri var, niçin
bunların atamasını yapmıyoruz? 30 bin, 40 bin, 50 bin, her neyse; yapalım
bunların atamalarını. Bunlar, heyecanlı genç kardeşlerimiz, eğitim almış
kardeşlerimiz ama yok… Sadece, sözde birtakım konularla geçiştirilmeye
çalışılıyor. 
O
kadar çok konuşulacak konu var ki, cezaevleri… Cezaevleri, burada müthiş bir
sorun. Bu sorunu aşmanın yolu sadece görüşleri, ziyaretleri yasaklamakla olmaz,
bazı davaların ertelenmesiyle olmaz. Bakın, Grup Yorum’un üyeleri açlık
grevinde ve ölüme terk edilmişler. Ya, bu insanlar kaçmıyor, bunların en
azından o düşen dirençlerine karşılık serbest bırakılması lazım. 
Basın
emekçileri var… Hepsi, bu ülkenin katıksız yurtseverleri ama hepsi tutuklu. Ya,
bırakın bunları, bu insanlar çıksın, davaları devam etsin, ne olur? Kaçmazlar,
adresleri belli. İnanın, onlar yurtseverlik kimliğiyle hiçbir yere gitmezler,
çağrıldığında yine koşa koşa giderler, davalarına girerler. 
Şimdi,
bakın, dün paket açıklandı, sevindiğimiz başka şeyler de oldu. Mesela, emekli
maaşları 1.500 liraya çıkarıldı. Sayın Genel Başkanımızın ve bizim dilimizde
tüy bitti. Her fırsatta dedik ki: Ya, bin liranın altında emekli maaşı alan
vatandaşlarımız var; 800 lira, 900 lira emekli maaşı alanlar var. “Hayır,
zinhar böyle bir şey yok.” dediler ama hayat bizi yine haklı çıkardı. Dün,
1.500 liranın altında emekli maaşı olanların olduğu teyit edildi ve maaşları
bugün -maalesef bugün- 1.500 liraya çıkarıldı; tıpkı, iki bayramda emeklilere
birer maaş ikramiye verilsin diye, ısrarlı takibimiz sonucunda verildiği gibi. 
İBRAHİM
AYDEMİR (Erzurum) – Ağabey, yapma ya!
TEKİN
BİNGÖL (Devamla) – 1.500 lira yeter mi? Vallaha yetmez. 2.257 lira açlık sınırının
olduğu bir ülkede, 7.253 lira yoksulluk sınırının olduğu bir ülkede 1.500
liranın yetmesi mümkün mü? Ama hiç olmazsa emekli maaşları 1.500 liranın
altında olmaktan çıktı; bu da bir ölçüde bizim ne kadar haklı, ne kadar doğru
tespitler yaptığımızın, ne kadar gerçekçi işler yaptığımızın bir başka kanıtı. 
SELAMİ
ALTINOK (Erzurum) – Teşekkür ettik.
TEKİN
BİNGÖL (Devamla) – Bakın, değerli arkadaşlar, bir başka konu: Şimdi, AVM’ler ve
marketler boşaltıldı, reyonlarda malzeme yok, günlerdir kamuoyunu meşgul
ediyor. O marketler üst gelir gruplarının yaşadığı bölgelerdeki marketler. Bin
lira, 1.500 lira, 2.200 lira asgari ücret alan vatandaşlarımız var. 22,5 milyon
asgari ücretli var; 12,5 milyon emekli, dul ve yetim var. Ya, bunlar o
reyonların önüne yaklaşabilirler mi? Peki, ne olacak? “En az üç hafta evde
kalacaksınız.” Eyvallah, kalsınlar. Alacakları bin lirayla, 1.500 lirayla üç
hafta boyunca ne alacaklar? 3-5 paket makarna, 3-5 kilo bulgur, birkaç kilo
soğan, patates. E, sonra? Bitti. Ne olacak üç haftadan sonra da uzarsa? O
insanlar evlerinde kaderlerine hapsedilecekler. Yeni bir vaka çıkacak,
evlerinde uzun süre kalmak zorunda kalanların açlıkla karşı karşıya kaldıkları -umarım
olmaz- ölümle sonuçlanan vakalarla karşılaşacağız. Bunların sorunlarının çözülmesi
lazım. Bunların sorunları çözülmeden bu meseleyi sonuna kadar bitirmek asla söz
konusu olamaz çünkü yüzümüzü emekçilere, yoksula, garibana döndürmek
zorundayız; aksi takdirde, sadece palyatif, böyle, günü kurtaran açıklamalarla
hiçbir sorun çözülmez.
Trump
diyor ki: “Ben her eve bin dolar vereceğim.” Macron arttırıyor “Ben her eve bin
euro vereceğim.” diyor. Biz de 900 liralık emekli maaşını 1.500 liraya çıkardık
diye bunu övgüyle kamuoyuyla paylaşıyoruz. Mesele bu değil. 
Sayın
Bakanım, biz şeffaflıktan yana olduğumuzu her fırsatta söyledik. Bakın, şüpheli
vakalar niçin açıklanmıyor? 
Başka
bir şey, dünden itibaren kamuoyunu meşgul eden bir olay var: Kara Kuvvetleri
eski Komutanı Aytaç Yalman’ın ölümü. Bunun coronavirüsle olduğu söyleniyor.
Sayın Bakanın bütün bunları açıklaması gerekiyor, kamuoyunun bilgilendirilmesi
gerekiyor. Bu müphem, bu şüpheli durumların ortadan kaldırılması lazım. Ne
kadar laf atarsanız atın, bir kulağımdan girer, bir kulağımdan çıkar. Ben
gerçeklerden bahsediyorum, ben doğrulardan bahsediyorum. Doğrular acıdır, sizi
rahatsız ediyor olabilir. Hiç merak etmeyin, halkımız bunların hepsinin
farkında.(CHP sıralarından alkışlar) 
(Mikrofon
otomatik cihaz tarafından kapatıldı)
BAŞKAN
– Tamamlayalım Sayın Bingöl. 
TEKİN
BİNGÖL (Devamla) – Şimdi, değerli arkadaşlarım, bir başka husus hastaneler.
Acaba, olası büyük bir salgınla karşılaştığımızda yeterli solunum destek cihazı
var mı?
İSMAİL
TAMER (Kayseri) – Var, var.
MURAT
EMİR (Ankara) – Nereden biliyorsunuz?
BAHAR
AYVAZOĞLU (Trabzon) – Olmadığını nereden biliyorsunuz?
TEKİN
BİNGÖL (Devamla) –Yeterli tıbbi cihazlar var mı? Yeterli alet edevat var mı?
Yeterli hijyen malzemeleri var mı? 
SELAMİ
ALTINOK (Erzurum) – Bakan söyledi ya.
TEKİN
BİNGÖL (Devamla) – Şimdi, yine burada bir şeyden bahsediliyor, dünkü pakette
şöyle bir açıklama yapıldı.
BAŞKAN
– Sayın Bingöl, bir saniye... 
Değerli
arkadaşlar, lütfen…
Buyursunlar
Sayın Bingöl.
TEKİN
BİLGÖL (Devamla) – Dünkü paket açıklanırken bir şey daha yapıldı, denildi ki:
“65 yaş üzerindeki her vatandaşımıza kolonya ile maske dağıtacağız.”
Eyvallah...
Değerli
milletvekilleri, bu ülkenin çok güzel gelenekleri vardır. Hangi eve giderseniz
gidin, hangi işyerine giderseniz gidin, size ilk kolonya ikram ederler.
Marketlerde de, bakkallarda da, eczanelerde de ilk önce kolonya bitti. Bu bir
gelenek. Şimdi, değerli milletvekilleri, 25-30 cc’lik kolonyayla, bir iki
maskeyle bu iş çözülmez. Yapacağınız iş yeterli sayıda solunum destek cihazı
almak, yeterli sayıda yoğun bakım ünitesi açmak, tedbir olsun diye önemli
ölçüde, normal yatak servislerini yeterli sayıda yoğun bakıma dönüştürmek.
Böyle tedbirler almak lazım. Bu tedbirleri almadan, havadan sudan konuşarak,
laf atarak sorunu çözemezsiniz. Kulak verin, bizi dinleyin. Biz hep gerçekleri
sizinle paylaştık, kulak kabartmadınız, Türkiye’nin başını belaya soktunuz, bu
hâle getirdiniz. Umut ediyorum ki bu sorun birlikte çözeceğimiz bir sorun
olacaktır.
SELAMİ
ALTINOK (Erzurum ) – Sayın Bakan açıkladı, dinlememişsin! 
TEKİN
BİNGÖL (Devamla) – Ama Sayın Bakanın burada bahsettikleri, vallahi daha önce
açıkladığı konuların çok ötesinde değil. Her gün Sayın Bakanı büyük bir
merakla, heyecanla gece on ikiden sonra dinliyoruz, neler kavrayabiliriz diye
takip ediyoruz. Keşke bu bahsettiğim sorunların cevaplarını biraz daha detaylı…

(Mikrofon
otomatik cihaz tarafından kapatıldı)
BAŞKAN
– Teşekkür mahiyetinde son sözünüzü söyleyin.
Buyurun.

TEKİN
BİNGÖL (Devamla) – Peki, son söz: Bu sorun hurafelerle, farklı anlayışlarla,
şarlatanların önerdikleriyle çözülmez. (AK PARTİ sıralarından gürültüler) Bu
sorun toplumsal dayanışmayla, aklın ve bilimin önderliğinde çözülür. Gelin;
bilimi, bilimselliği ilke edinin, bu sorun çözülsün.
Hepinize
saygılar sunuyorum. (CHP sıralarından alkışlar) 
CAHİT
ÖZKAN (Denizli) – Sayın Başkan….
BAŞKAN
– Adalet ve Kalkınma Partisi Grubu adına… 
CAHİT
ÖZKAN (Denizli) – Sayın Başkan… 
BAŞKAN
– Buyurun Sayın Özkan. 
IV.- AÇIKLAMALAR (Devam)
3.- Denizli Milletvekili Cahit Özkan’ın, Cumhurbaşkanı
Recep Tayyip Erdoğan’ın, Hükûmetin ve Sağlık Bakanının çalışmaları konusunda
istişareye dönük değerlendirmeler yapılması gerektiğine ilişkin açıklaması
CAHİT
ÖZKAN (Denizli) – Teşekkürler Sayın Başkan.
Sayın
Başkan, değerli milletvekilleri; bugün kürsüye çıkan her hatibin de ifade
ettiği gibi 31 Aralıkta Dünya Sağlık Örgütünün ilan etmiş olduğu bir pandemiyi
konuşuyoruz. Ülkemizde ilk andan itibaren alınan önlemler ve atılan adımları,
milletimizle beraber dayanışma içerisinde yaptığımız çalışmaları paylaşmak ve
gelecekle ilgili yapılacak çalışmalar konusunda millî iradenin tecelligâhı olan
burada istişarelerde bulunuyoruz. 
Sayın
Bakanımızın bilgilendirmesini dinledik ancak böyle bir meselede milletimizin de
bizden beklediği ve başarıya gidecek mücadelenin de yegâne istikameti olan
suhuletle ve istişare ederek yolumuza devam etmemiz lazım. Böylesi bir
meselede, 22 Ocakta, daha henüz işin en başında, Wuhan’da meydana gelen olayla
başlayan kapıları kapatmayı aşama aşama gerçekleştiren ve en başından itibaren
de istişareyi ve bilimsel metodu kendisine şiar edinmiş ve… 
(Mikrofon
otomatik cihaz tarafından kapatıldı)
BAŞKAN
– Tamamlayalım efendim.
CAHİT
ÖZKAN (Denizli) - ….çoğulculukla ve katılımcılıkla yapmış olduğu çalışmaları
bütün siyasi parti grupları nezdinde teveccüh gören Sayın Bakanımızın, başta
Cumhurbaşkanımızın ve Hükûmetimizin çalışmalarını itibarsızlaştırmaya dönük
değil, istişareye dönük değerlendirmeler yapmamız gerektiğini ifade ediyor,
Genel Kurulu saygıyla selamlıyorum. 
BAŞKAN
– Buyurun Sayın Özel.
4.- Manisa Milletvekili Özgür Özel’in, Denizli
Milletvekili Cahit Özkan’ın yaptığı açıklamasındaki bazı ifadelerine ve
muhalefet olarak üzerlerine düşeni fazlasıyla yaptıklarına ilişkin açıklaması
ÖZGÜR
ÖZEL (Manisa) – Sayın Başkan, sözcümüz bir ithamla karşı karşıya. Asla ve asla…

Bir
müsaade eder misin Başkan? Başkan, bir müsaade edersen, bir müsaade edersen… 
CAHİT
ÖZKAN (Denizli) – Hayır, Sayın Milletvekiliniz bana şey yaptı. 
ÖZGÜR
ÖZEL (Manisa) – Bir müsaade et ya, gözünü seveyim. 
CAHİT
ÖZKAN (Denizli) - Sayın Milletvekiliniz kürsüde de yaptı, şimdi de yapıyor
aynını. Önce sahip çıkacaksınız.
ÖZGÜR
ÖZEL (Manisa) – Arkadaş…
CAHİT
ÖZKAN (Denizli) - Bakar mısın lütfen? Lütfen ama Sayın Milletvekilinize bakar
mısınız?
ÖZGÜR
ÖZEL (Manisa) –Hadi önüne dön, bir şey yok, bir şey yok. 
CAHİT
ÖZKAN (Denizli) – Hayır…
ÖZGÜR
ÖZEL (Manisa) – Sayın Başkanım, önemli bir gündemimiz var. Hafta başından beri
meseleyi ne kadar dikkatle götürdüğümüzün en canlı tanığı sizsiniz. Sayın
Hatibimiz Sayın Bakanın, sağlık ordusunun, sağlık çalışanlarının ve
emekçilerinin haklarını elbette teslim etti. Ama konuşmanın bir tarafında,
siyasi bir parti, bir muhalefet partisi olma sorumluluğuyla her kelimesini
dikkatle seçerek gördüğü bazı eksiklikleri dile getirmesinden daha normal bir
şey yok. 
(Mikrofon
otomatik cihaz tarafından kapatıldı) 
BAŞKAN
– Tamamlayınız efendim?
ÖZGÜR
ÖZEL (Manisa) – Bugün, içinde bulunduğumuz bu nazik durum iktidar partisi
milletvekillerini olmaları gerektiğinden çok daha hassas, çok daha alıngan ve
belli konularda çok daha cüretkâr yapmış. Biz, sizin suyunuza göre, makbul bir
muhalefet partisi olmak durumunda değiliz. (CHP sıralarından alkışlar) Biz
halktan aldığımız yetkiye göre doğru bildiğimizi doğru yerde söyleyeceğiz.
Takdir edilecekse takdir de ederiz, eleştirilecekse eleştiririz, kınanacaksa
kınarız. Çok rica ediyorum, dün de bunu ifade ettim, burada şuna dikkat edelim:
Tekin Bingöl’e saldırı, Türk Tabipleri Birliğini, mensubu olduğu meslek
örgütünü andığı andan itibaren başladı. Efendim, diyor ki oradan: “Bilmem
nereye imza atmış.” Ya, ona bakarsanız, kategorik bir karşıtlık inşa edeceksek
siz geçmişte nelere imza attınız. Biz bu süreçte partinizin seçilmiş Genel
Başkanının atadığı bir bakana bir kredi açıyoruz, katkı sağlıyoruz. 
(Mikrofon
otomatik cihaz tarafından kapatıldı) 
ÖZGÜR
ÖZEL (Manisa) – Lütfen, bitireyim mi?
BAŞKAN
– Buyurun efendim.
ÖZGÜR
ÖZEL (Manisa) – Ve bu meselede bir fay hattı yaratıp da bir ayrışma, bir
uzaklaşma, bir kutuplaşmadan dolayı, bu konuda toplumsal bir zafiyet ortaya
çıkmasın diye çırpınıyoruz. Bir tarafta, Türkiye'nin en kadim, en köklü meslek
örgütü elini uzatmış “Bu krizi birlikte yönetelim.” diyor, o el havada
bırakılıyor. Çünkü ne yapmış? Size göre yanlış bir imza atmış geçmişte. Onlara
devam ederseniz bu ülkenin emekçiden yana, halktan yana, yoksuldan yana en kötü
kararlarına imza attığınız hâlde, Gar katliamından tutunda da içimizde dünya
kadar yaraya tuz basıp şimdi susmuşken, en kategorik karşı çıkacağımız siyasete
şu hassas günlerin hürmetine sesimizi belli bir tonun altında tutuyorken, Türk
Tabipleri Birliği nefreti üzerinden tabibimize ve hatibimize yapılan saldırıyı
kınıyoruz, kabul etmiyoruz. (CHP sıralarından alkışlar) 
(Mikrofon
otomatik cihaz tarafından kapatıldı) 
RECEP
ŞEKER (Karaman) – Ne alakası var!
SELAMİ
ALTINOK (Erzurum) – Ne alaka, ne alaka…
ÖZGÜR
ÖZEL (Manisa) – Sayın Başkanım…
BAŞKAN
– İzninizle hatibe…
ÖZGÜR
ÖZEL (Manisa) – Sayın Başkanım, tamamlayamadım ki.
BAŞKAN
– Peki, tamamlayınız efendim.
ÖZGÜR
ÖZEL (Manisa) – Buradan bir kez daha söyleyelim: Taç giyen baş akıllanacak.
Muhalefet konuşur ama Edebali’nin verdiği öğüt muhalefete değil, iktidaradır.
Bugün, her şeyi duyma değil, yapılan katkıyı duyma, eleştiriye tahammüllü olma
günündesiniz. Bugün, bu meselenin gelişinden buraya kadarki tavrımız size hak
etmediğiniz bir cesareti, hak etmediğiniz bir kibri yüklemesin. Memleketi
sevdiğimizden, konunun hassasiyetine duyduğumuz saygıdan dolayıdır. Asla ve
asla Cumhuriyet Halk Partililere, hatiplerimize, temsil ettiğimiz camiaya karşı
tutunduğunuz tutumu, bu sözleri kullanmayın, bundan sonraki süreçte meseleyi
germeyin. Size burada iktidar sorumluluğu düşer. Biz muhalefet olarak üstümüze
düşeni fazlasıyla yapıyoruz.
Teşekkür
ederim Sayın Başkan. (CHP sıralarından alkışlar)
SELAMİ
ALTINOK (Erzurum) – Belli belli…
CAHİT
ÖZKAN (Denizli) – Sayın Başkan…
BAŞKAN
– Sayın Özkan, sanırım konu vuzuha kavuşmuştur, bir cümleyle lütfen...
5.- Denizli Milletvekili Cahit Özkan’ın, ana muhalefet
partisi dâhil bütün siyasi parti gruplarının yol açıcı istişare niteliğindeki
değerlendirmelerine sonuna kadar sahip çıktıklarına ilişkin açıklaması
CAHİT
ÖZKAN (Denizli) – Sayın Başkan, tabii, kimsenin kimseye had bildirme gibi ne
bir hakkı var ne de had bildirilme gibi bir şeye tahammüle mecburiyetimiz var.
Bu noktada Anayasal görevimizi burada icra ediyoruz ve tabii ki siyasi partilerin
eleştirileri olacaktır, zorlayıcı eleştirileri de olacaktır ancak hiç kimsenin
AK PARTİ Grubuna “milletin emanetini yere düşürdüğü” benzetmesini yapma yetkisi
yoktur. 
Bakınız,
şu anda, fakirin fukaranın, garip gurebanın, milletin emanetini başımıza taç
ettiğimiz için bu millet bize yetki vermiş ve biz de bu millete hizmetkâr olma
mücadelesini yerine getiriyoruz. Bu anlamda, ana muhalefet partisi dâhil diğer
bütün siyasi parti gruplarının yol açıcı, istişare niteliğindeki bütün
değerlendirmelerine elbette, burada, sonuna kadar sahip çıkıyoruz; Sayın
Bakanımız da bunları not alıyor. Bu anlamda, konumuzun tabipler odası
olmadığını biliyoruz; konumuz, ülkemizin ve dünyanın mücadele ettiği coronavirüs
vakasıyla mücadeledir.
Bu
konuda bütün Genel Kurula, bütün siyasi parti gruplarına yeniden teşekkür
ediyorum, sağ olun.
III.- GÜNDEM DIŞI KONUŞMALAR (Devam)
A) Hükümetin Gündem Dışı Açıklamaları (Devam)
1.- Sağlık Bakanı Fahrettin Koca’nın, coronavirüs
salgını riski, mevcut durum ve alınan tedbirlere ilişkin gündem dışı açıklaması
ve İYİ PARTİ Grubu adına İzmir Milletvekili Dursun Müsavat Dervişoğlu, MHP
Grubu adına Kahramanmaraş Milletvekili Sefer Aycan, HDP Grubu adına Batman
Milletvekili Mehmet Ruştu Tiryaki, CHP Grubu adına Ankara Milletvekili Tekin
Bingöl, AK PARTİ Grubu adına Erzurum Milletvekili Recep Akdağ, Ankara
Milletvekili Mustafa Destici, İstanbul Milletvekili Erkan Baş, Afyonkarahisar
Milletvekili Gültekin Uysal’ın aynı konuda konuşmaları (Devam)
BAŞKAN
– Adalet ve Kalkınma Partisi Grubu adına Erzurum Milletvekili Recep Akdağ.
Buyursunlar
Sayın Akdağ. (AK PARTİ sıralarından alkışlar) 
AK
PARTİ GRUBU ADINA RECEP AKDAĞ (Erzurum) – Sayın Başkan, değerli
milletvekilleri; AK PARTİ Grubumuz adına, bütün dünyayı kasıp kavuran
coronavirüs salgınıyla ilgili olarak Sayın Bakanımızın yaptığı bilgilendirme ve
gruplarımızın yaptığı katkıları da dikkate alarak açıklamalarda bulunmak üzere
huzurunuzdayım.
Hepimizin
bildiği gibi bulaşıcı hastalıklar, bulaşıcı hastalık salgınları, insanlık
tarihi boyunca, bazen savaşlardan bile daha çok sayıda insanın ölümüne sebep
olmuştur. Biz, ülke olarak, millet olarak sıkıntıların üstesinden birlikte
gelme hasleti olan, özellikleri olan bir milletiz. İşte, daha bir gün önce 18
Mart Çanakkale Zaferi’nin 105’inci yıl dönümünü birlikte kutladık. Bu,
Çanakkale Zaferi’nde de böyle olmuştur, Kurtuluş Savaşı’nda da böyle olmuştur
ve bunun en yakın örneği de 15 Temmuzda yaşandı; hep birlikte, bu çatının
altındaki değerli milletvekilleri, bütün milletimiz, büyük bir sıkıntıyı
bertaraf etmek için gerçekten müthiş bir basiret, bir feraset gösterdi. Ben
inanıyorum ki bu coronavirüs salgını konusunda da milletimiz hep birlikte bu
basireti gösterecektir. Bizler de muhalefetiyle iktidarıyla bu yüce çatı
altındaki milletvekilleri olarak elbette sürece katkı vereceğiz, yapılan her
türlü hizmete, planlamaya katkı vereceğiz. 
Gruplar
adına yapılan konuşmalardan ben kendi adıma çok istifade ettim. Biliyorum ki
başından beri olumlu yaklaşımıyla bu meseleyi yöneten Sayın Sağlık Bakanımız ve
ekibi de -onlara da hoş geldiniz diyorum- bunlardan istifade edecekler.
Gerçekten, başından beri ortak aklı ortaya koyma konusunda milletvekillerimizin
ve gruplarımızın tutumu da takdire şayandır. Görüş farklılıklarının olmasını
çok tabii karşılamak lazım. Bakınız, farklı ülkelerde hem de gelişmiş ülkelerde
yani bilimin çok geliştiği ülkelerde bile farklı yaklaşımlarla
karşılaşabiliyoruz. Dahası, kurulmuş olan Bilim Kurulunun içinde de -ben de bu
bilim kurullarıyla geçmişte salgınlarda çalıştım- görüş farklılıkları olur bazen.
İki bilim insanı yan yana oturur, birisi aynı alanda başka bir şeyi önerir,
birisi başka bir şeyi önerir. Görüş farklılıklarının olması çok tabiidir.
Önemli olan, meseleye samimiyetle yaklaşılıyor mu; önemli olan, meseleye karşı
gösterilen liderlik ne durumdadır? Allah’a binlerce şükürler olsun,
Cumhurbaşkanımızın krizler karşısında -ama hangi kriz olursa olsun- her zaman
gösterdiği yüksek dirayeti biz bu salgında da görüyoruz. Koordinasyon sağlandı;
bakanlıkların, kurumların, kuruluşların, Sağlık Bakanlığımızın biraz da
tabiatıyla bu meseleye başat müdahalesiyle beraber planlamalar yapıldı ve
bugüne kadar gerçekten oldukça iyi gitti.
Aslında
son kırk yılda bütün dünyada virüs kaynaklı salgınların arttığını görüyoruz
enteresan bir biçimde. Yani diğer mikroorganizmalara, bakterilere karşı
başarılı olduk dünyaca ama virüsler, bu küçücük canlılar, ilim dünyasınca canlı
olup olmadığı bile bazen tartışılan bu varlıklara karşı bazen bütün dünya,
bütün insanlık çaresiz kalabiliyor. İşte, çaresiz kalmayalım diye hep birlikte
gayret ediyoruz.
Hatırlayınız,
geçmişte ülkemizde de kuş gribi, SARS... Önce, SARS’ın ülkemize girmesini
engelleyebilmiştik. Kuş gribine karşı oldukça hazırlıklıydık ve nitekim Dünya
Sağlık Örgütü o zaman hazırladığımız, Türkiye Cumhuriyeti olarak
hazırladığımız, Pandemi Hazırlık Planı’nı bütün dünyaya örnek göstermişti. Daha
sonra, hatırlayacaksınız, H1N1 salgınını yaşadık, orada da dünya
ortalamalısının daha altında kayıplarla bu salgını atlatabildik. Çünkü
gerçekten iyi hazırlanmıştık. Çünkü Türkiye’nin sağlık sistemi, bu tip
salgınlara karşılık verme hususunda dünyanın birçok ülkesine kıyasla iyi bir
noktaya getirilmişti, bugün de Allah’a şükürler olsun ki iyi bir noktadayız.
Ve
nitekim, Sağlık Bakanlığımız Ulusal Pandemi Planı’mızı belli aralıklarla, belli
periyotlarla yenilemektedir. Bu salgından hemen önce, 2019 yılında da Sağlık
Bakanlığımız pandemi planını yenilediği için, Bakanlığımız ve Sayın Bakanımız
bu meseleye hazır olduğu için, bütün kuruluşlar bu meseleye hazır olduğu için birçok
adımı, diğer ülkelerin atamadığı adımları biz, erkenden atma imkânını bulduk.
Türkiye’de
çok iyi işleyen bir Erken Uyarı ve Cevap Sistemi’miz var. Bu tip salgınlara
-“epidemiyoloji” diyoruz tıpta- epidemiyolojik anlamda cevap verecek şekilde
yetkin eğitimler almış bir sağlık personeli kadromuz var ve şükürler olsun ki
böyle.
Ve
iktidarımız döneminde, 2002’den bu yana kadar, on yedi-on sekiz yıl içerisinde
geliştirdiğimiz ve yenilediğimiz sağlık altyapımız, operasyonel gücümüz,
bilimsel yaklaşımımız, başından beri Sayın Bakanımızın da mükemmel örneklerini
gösterdiği şeffaflık geleneğimiz, dünyayı kasıp kavuran Covid-19 pandemisinde
bizim büyük avantajlarımız olmuştur. İşte, yanı başımızda İran’ı gördük, yanı
başımızda İtalya’yı gördük, üzüldük de gerçekten oralarda meydana gelen
hadiselere, biraz hazırlıksız yakalandıklarını hep beraber fark ettik. Şimdi,
bu sağlık altyapısından bahsedilirken şehir hastanelerinden de bahsetti bazı
arkadaşlarımız. 
Değerli
arkadaşlar, şehir hastanelerinin altyapı itibarıyla, bir pandemiye hazırlık
itibarıyla, özellikle, yoğun bakım yatağı kapasitesi itibarıyla da ülkemize çok
büyük katkıları vardır. Siz, bir şehir hastanesini bir pandemide
kullanabilirsiniz, kullanmayabilirsiniz, bir blokunu kullanırsınız ama toplu
olarak, bu hastanelerin ülkemizdeki yoğun bakım kapasitesini, ülkemizde hasta
bakım kapasitesini arttırdığını hepimiz biliyoruz. Şimdi, Sağlık Bakanlığımız
-biraz önce Değerli Bakanımız da ifade ettiler- bu anlamda, önce belli
hastaneleri belirlemişlerdi. Şimdi, müdahale edebilecek her hastanede bu
imkânlar oluşturuluyor: Üniversite hastanelerinde, kamu hastanelerinde, Sağlık
Bakanlığı hastanelerinde ve özel hastanelerde. Türkiye’nin oldukça gelişmiş bir
özel hastane altyapısı var. Tabii ki böyle bir durumda onlar da ellerini taşın
altına koyacaklar. Vaka sayılarının artmaması hepimizin en büyük temennisidir;
artabilir, hep beraber gayret ediyoruz, bu hususta herkes elinden geleni
yapıyor ama vaka sayılarının artışına karşı değerli arkadaşlar, gerçekten,
altyapımız iyidir. Biraz sonra size bazı grafiklerle bunları göstereceğim.
Sayın
Cumhurbaşkanımızın talimatları ve yönetiminde Sağlık Bakanlığımız gecikmeksizin
bir Bilim Kurulu oluşturmuştur, bütün önlemleri proaktif biçimde ortaya
koymuştur. Zamanında alınan kararlar bütün kurumların katkı ve uygulamalarıyla
da hayata geçirilmiştir. Ben bunların detaylarına girmeyeceğim. Dün, Sayın
Cumhurbaşkanımız detaylarıyla anlattı; bugün, Sayın Bakanımız da detayların bir
kısmını verdi. Bazen, sorular soruluyor: “Şu konuyu Sayın Bakan niye
açıklamadı?” Değerli arkadaşlar, yani her detay açıklanmayabilir ama biz,
şeffaflığın olması gereken seviyede olduğunu başından beri görüyoruz. Bunda hiç
kimsenin bir kuşkusu olmadığına da ben eminim. 
Bazı
ülkelerde birbirine zıt biçimde görülen; bir kısmında toplumsal duyarsızlık,
bir kısmında, böyle, panik uç noktalarına da Türkiye’de savrulmadık. Orta yolu
takip ettik, şeffaf davrandık ve toplumsal güveni de ayakta tuttuk. Alınan
tedbirlerle hastalığın ülkemize girişi geciktirildi, şimdi yurt içinde
yayılmayı önlemeye çalışıyoruz. Bu noktada, Türkiye'yi, biraz önce de ifade
ettiğim gibi, aynı problemi yaşamış olan ülkelerle kıyasladığımızda farkı
görebiliriz. Değerli arkadaşlar, İtalya’nın gayrisafi yurt içi hasılası kişi
başına Türkiye'nin 3 katı; sağlık sistemine ayırdıkları, ayırabildikleri para
Türkiye'nin birkaç katı ama olanları hepimiz görüyoruz. 
Peki,
Türkiye'de önümüzdeki günlerde karşılaşabileceğimiz hasta yüküne ne kadar
hazırız, Türkiye'yi farklı kılan nedir? Bulaşmayı önlemek için, vaka sayıları
artmasın diye gayret gösteriyoruz, göstereceğiz ama hastalanan vatandaşlarımızı
en uygun biçimde tedavi etmek zorundayız. 
Şimdi,
müsaadenizle, sizlere bazı grafikler göstereceğim. Değerli arkadaşlarım, bu ilk
grafik, Türkiye'deki hasta yataklarının niteliklilik vasfını gösteriyor.
Türkiye'de -Sağlık Bakanlığında- hasta yataklarının yüzde 74’ü içinde banyosu
ve tuvaleti olan odalardadır bugün. Biraz önce Sayın Sağlık Bakanımız da ifade
ettiler, 99 bin odamız var yani 1 hastayı tek başına bir odaya
yatırabileceğimiz, izole edebileceğimiz; her hasta yoğun bakım gerektirmez.
Peki, bu sayı, bu oran acaba AK PARTİ iktidarından önce, Sağlıkta Dönüşüm
Programı’ndan önce neydi? Maalesef, sadece yüzde 6,4’tü. 
ARSLAN
KABUKCUOĞLU (Eskişehir) – Otuz yıl önce… 
RECEP
AKDAĞ (Devamla) – Yüzde 6,4’tü. 
Otuz
yıl önce değil, on yedi yıl önce değerli milletvekilim “Otuz yıl önce.”
dediniz.
Ama
fark etmez, on yedi yıl önce de Türkiye'nin hastaneleri vardı; yani odasında
tuvaleti olan oda yüzde 6,4 iken yüzde 93,6 oda koğuş sistemiydi; işte,
tuvalete, banyoya da… Hepimiz yaşadık bunları; sizin yaşınız da herhâlde bana
yakındır. Türkiye, böyle bir krizle böyle bir durumda karşılaşsaydı altında
kalır, ezilirdik. Hastaları nasıl izole edeceksiniz? Ama bakın, şükürler olsun
ki bugün geldiğimiz nokta budur. İşte, şehir hastaneleriyle, diğer hastanelerle
-Allah’ın izniyle- Bakanlığımız, Hükûmetimiz, Sayın Cumhurbaşkanımızın
önderliğiyle bunu yüzde 100’e çıkaracaktır yakın bir zamanda. (AK PARTİ
sıralarından alkışlar)
Haklı
olarak milletvekillerimizden, sayın hatiplerden de “Acaba yoğun bakım
yataklarımız ne durumdadır?” şeklinde sorular geldi; bunlar çok haklı sorular,
takdirle de karşılıyorum. Değerli arkadaşlarım, Türkiye’de 40 bin civarında
yoğun bakım yatağı var. Bunların içindeki 25 binin üstündeki yatak erişkin
yatağıdır. Peki, yine de böyle bir krizi karşılamakta zorluk çekebiliriz;
doğru. Özellikle, büyükşehirlerimizde yatak doluluk oranları yoğun bakımlarda
yüksek ama birçok diğer şehirde yatak doluluk oranlarının düşük olduğunu
biliyoruz ve şimdi, süreci çok iyi yöneten Sağlık Bakanlığımız, Değerli
Bakanımız -kendisiyle ben bir gün önce görüştüm- yeni bir planlamayla, yoğun
bakım yataklarında solunum cihazı eksik olan yerlere solunum cihazlarının çok
aktif kullanılmadığı hastanelerden belki birtakım ilaveler yapmak suretiyle ya
da o hastaneleri de sisteme sokmak suretiyle bu meselenin planlamasını yapıyor.

Peki,
25 binin üstünde yoğun bakım yatağımız var da acaba bunların Avrupa’yla
kıyaslanırsa durumu nedir ya da dünyayla kıyaslanırsa durumu nedir? Değerli
arkadaşlarım, bakınız, burada farklı ülkelerle kıyaslamalar var. Kırmızıyla
gösterilenler Türkiye’dir. Şu, en yüksek olan, bütün yoğun bakım yataklarını
gösteriyor yani yeni doğan yoğun bakım yatakları da var içinde. Onun için ben,
kıyaslamayı biraz daha doğru yapabilmek açısından, erişkin yoğun bakım
yataklarının oranını da çıkararak bu grafiği sizlere hazırladım. Her 100 bin
kişiye 30 erişkin yoğun bakım yatağı düşüyor. Amerika Birleşik Devletleri’yle
aşağı yukarı aynıyız, diğer bütün Avrupa ülkelerinden sayımız daha fazla ve
değerli arkadaşlarım, 1 yoğun bakım yatağı demek, sadece 1 odaya yatak koymak,
başına 1 solunum cihazı koymak demek değildir; onun personelini de
yetiştiriyorsunuz, onun organizasyonunu yapıyorsunuz. Türkiye, geçtiğimiz on
yedi yılda, AK PARTİ iktidarıyla bütün bunları karşılamış olan, başarmış olan
bir ülke olduğu içindir ki Allah’ın izniyle biz bu pandemiyi de layık olduğu
biçimde göğüsleyebiliyoruz. (AK PARTİ sıralarından alkışlar) 
Peki,
acaba solunum cihazı sayımız nedir? Değerli arkadaşlarım, Türkiye'de bütün
sektörlerde 25 bin solunum cihazımız var. Bunların 17-18 binini erişkin
hastalara kullanabilecek durumdayız. Ancak sağlık sisteminiz ne kadar güçlü
olursa olsun -değerli milletvekillerimizin uyarıları, muhalefetten
arkadaşlarımın da uyarıları son derece haklıdır- hangi sistem olursa olsun, bu
kadar ağır bir yükün karşısında zorlanır. Şimdi, o zaman, bizim hepimizin
yapması gereken nedir? Bu yükün artmaması için gayret etmeye devam edeceğiz,
bugüne kadar yaptığımız gibi.
Bir
taraftan da halk sağlığı ile ekonomi arasındaki dengeyi sağlamak zorundayız.
Ekonomiyle ilgili konuşmalar da yapıldı. Sayın Cumhurbaşkanımızın dün ekonomi
konusunda ortaya koyduğu tedbirler aslında bütün paydaşlarla beraber alınmış
tedbirlerdir. Hatırlayalım, orada sadece işverenler yoktu, orada işçi
temsilcileri de vardı, orada farklı sektörlerden insanlar da vardı ve ben
inanıyorum ki süreç içerisinde gerekirse Sayın Cumhurbaşkanımızın
talimatlarıyla ilgili bakanlıklarımız, kurullarımız yeni tedbirleri de ortaya
koyacaktır. Elbette imkânları da dikkate almak zorundayız yani Türkiye'nin bu
hususta ekonomik tedbirlerini Türkiye'nin şartlarında değerlendireceğiz,
Amerika’nın şartlarında ya da Almanya’nın şartlarında değerlendirirsek yanlış
bir iş yapmış oluruz. Bir multisektörel yaklaşım gerekiyor, bütün sektörlerin
ortak hareketi gerekiyor ve bu hususta Sayın Cumhurbaşkanımızın liderliği
gerçekten hepimize de umut vermeye devam ediyor.
(Mikrofon
otomatik cihaz tarafından kapatıldı) 
RECEP
AKDAĞ (Devamla) – Müsaade eder misiniz Sayın Başkanım.
BAŞKAN
– Tamamlayalım efendim.
RECEP
AKDAĞ (Devamla) – Değerli arkadaşlarım, biraz önce de ifade ettim, farklı
görüşler olacak; önemli olan, ortak aklı ortaya koymaktır. Bizim çok basit
tedbirlerle ilgili olarak da halkı uyarmaya hep beraber devam etmemiz lazım.
Burada, bu çatının altında halkımızın örnek aldığı milletvekillerimiz var,
bizler varız; çok kafa karıştırmadan, el yıkamanın önemini her fırsatta
anlatmaya devam etmeliyiz. El yıkamak, düzgün el yıkamak -vaktim olmadığı için
detaylarına giremiyorum- sosyal mesafeleri korumak ve evde kalmak… Bakın,
birçok şey konuşuluyor televizyonlarda, sosyal medyada ama bu üçü çok önemli:
Ellerimizi yıkayalım, işimiz el veriyorsa evimizde oturalım ve sosyal
mesafeleri koruyalım. Gençlerde hafif seyredebilir; evet, hafif seyrediyor,
biliyoruz ama biz yaşlılarımıza çok kıymet veren bir milletiz, onlar bizim göz
bebeğimiz, canımız, ciğerimiz yani Allah korusun, birimiz evimizdeki bir yaşlımıza
bu hastalığı taşırsak ve onun hayatına mal olursa hepimiz çok üzülürüz, bunu da
çok iyi biliyoruz. 
Ve
tabii sağlık çalışanları... Sağlık çalışanlarının kadrini, kıymetini her zaman
bilmeliyiz, böyle günlerde daha da iyi anlıyoruz. Onlar fedakârca gayret
ediyorlar ve risk grubundalar. Ben, yıllarca, Sağlık Bakanları olarak onlarla
çalıştım; kendileriyle iftihar ediyorum. Nerede dara düştüysek, nerede
sıkıntıya girdiysek sağlık çalışanları her zaman birinci derecede sahipleri
olarak meseleleri sahiplendiler. Rabb’im onların hepsinden razı olsun.(AK PARTİ
sıralarından alkışlar)
Sosyal
medyadaki şarlatanlığa karşı hep birlikte karşı durduğumuzu da görüyorum.
Bundan dolayı da çok memnun olduğumu ifade etmek isterim. Bakanlığımıza kulak
vereceğiz, uzmanlara kulak vereceğiz, gereksiz panik yapmayacağız; yıllar önce
kurduğumuz 184 numaralı SABİM hattını Bakanlığımız çok doğru bir kararla
coronavirüs danışma hattına çevirdi, ihtiyacımız varsa 184 numaralı telefonu
arayarak buradan destek alacağız.
(Mikrofon
otomatik cihaz tarafından kapatıldı)
RECEP
AKDAĞ (Devamla) – Hemen bitiriyorum Sayın Başkan.
BAŞKAN
– Selamlamak için...
RECEP
AKDAĞ (Devamla) – Değerli arkadaşlar, konuşmamın sonunda, tekrar, bu meselede
yüksek liderliğiyle milletimize güven veren Sayın Cumhurbaşkanımıza, başta
Sayın Sağlık Bakanımız ve ekibi olmak üzere bakanlarımıza, kurullarımıza ve
hassaten burada grupları bulunan partilere, parti yöneticilerine,
milletvekillerine, hepinize çok teşekkür ediyorum, bütün paydaşlara çok
teşekkür ediyorum ve konuşmamı da önemli bir mesajla bitiriyorum. Sağlık
çalışanlarının mükemmel bir mesajı var. Onlar bize şu mesajı veriyorlar: “Biz
sizin için burada kalıyoruz, sen de bizim için lütfen evinde kal.” 
Hepinize
çok teşekkür ediyorum. (AK PARTİ ve MHP sıralarından alkışlar) 
BAŞKAN
– Grubu bulunmayan sayın milletvekillerinin beşer dakikalık bir söz hakkı var.
İlk
konuşmacımız Ankara Milletvekili Mustafa Destici. 
Buyurun
Sayın Destici. (AK PARTİ sıralarından alkışlar)
MUSTAFA
DESTİCİ (Ankara) – Sayın Divan, saygıdeğer milletvekilleri, necip milletim;
öncelikle sizleri saygıyla ve hürmetle selamlıyorum. 
Önemli
bir süreçten geçiyoruz. Hastalık gelmeden sağlığın, sıhhattin kıymetinin ne
kadar önemli olduğunu bir kere daha müşahede ediyoruz, şahitlik ediyoruz.
Bu
coronavirüs hastalığı sonucu hayatını kaybeden 2 vatandaşımıza Allah’tan rahmet
diliyorum. Şu anda tedavileri süren vatandaşlarımıza da Yüce Rabb’imden sağlık
ve acil şifalar niyaz ediyorum. 
Tabii,
aralık ayı sonunda Çin’de başlayıp ve bugün itibarıyla neredeyse bütün dünyaya
yayılan bu salgın karşısında devletimizin diğer devletlerle mukayese
edildiğinde daha ciddi hazırlıklar yaptığına memnuniyetimizi ifade etmek
istiyorum. Aynı şekilde, milletimiz de büyük bir duyarlılık gösterdi. Tabii,
milletimizin duyarlılık göstermesi yüzde 99,9’da kalırsa başarısız olur.
Burada, bizim, yüzde 100 başarıyı millette ve devlette ortaklaşa sağlamamız
gerekiyor. Bunun için de Sağlık Bakanlığımız başta olmak üzere bütün ilgili
kurum ve kuruluşlarımızın tavsiyelerine
öncelikle uyma mükellefiyetimiz, mesuliyetimiz ve sorumluluğumuz var. Bu bir
keyfiyet değildir, bu bir mesuliyettir, bu bir zorunluluktur. Tabii, burada,
Sağlık Bakanımız Sayın Fahrettin Koca başta olmak üzere, Bilim Kurulumuzun
değerli üyelerine, tüm Sağlık Bakanlığı personelimize, özellikle hekimlerimize
ve sağlık çalışanlarımıza hassaten teşekkür etmek istiyorum. 
Nihayetinde
bu virüs ülkemize gelecekti ama bu virüsün hem ülkemize geç gelmesi noktasında
hem geldikten sonraki hem teşhis hem tedavi hizmetlerindeki titizlikten dolayı,
bugün itibarıyla “az” diyebileceğimiz hem kayıp hem de hastalık yaşıyoruz. Ama,
tabii, bu iş burada bitmiyor çünkü bu bir salgın ve bundan sonraki önlemlerin
ve sürecin daha önemli olduğunu biliyoruz. Tabii, burada şunu da gördük: İlaç ve
aşının ne kadar stratejik ve güvenlik meselesi olduğuna şahitlik ediyoruz.
Aynen yerli savunma sanayisinde attığımız adımlar gibi, bu konuda da adımların
atıldığını ve bu atılan adımlardan da, inşallah, kısa sürede netice alacağımızı
ümit ediyorum. 
Tabii,
tedbirler ve tavsiyelerin başında hijyen kurallarına uymak… Hepimiz bunu
öncelikle kendi ailemize ve bulunduğumuz sorumluluk makamı itibarıyla da hem
camiamıza hem de bütün milletimize her an itibarıyla tavsiye ediyoruz ve
tavsiye etmeye devam edeceğiz.
Tabii,
benim sokakta halktan aldığım birtakım izlenimler var. Onlardan bir tanesi,
kısmi de olsa bir sokağa çıkma yasağı beklentisi var. Özellikle salgının
yayılmaması konusunda bunu önemli gören bir kitlemiz var ve böyle bir beklenti
var. İkincisi, evde kalacağız ama kamuda
çalışanlar var, özel sektörde çalışanlar var. Bunlar için, en azından,
mesailerin yeniden düzenlenmesi, çalışma saatlerinin yeniden düzenlemesi ve
mümkünse dönüşümlü çalışmalarına imkân verilmesi… Bu şekilde de -aynı dairede
10 kişi oturuyorsa, 5 kişi otursun- mesafeyi korumuş olacaklardır diye
düşünüyoruz. 
Dün
bir markete gittim, on beş gün önce gittiğimde tavır, hâl, satış yöntemi
nasılsa aynısını gördüm. Dükkânların, marketlerin özellikle insanların çok
gittiği yerlerin daha dikkatli denetlenmesi ve keyfîliğe asla ve kata müsaade
edilmemesi gerekiyor.
(Mikrofon
otomatik cihaz tarafından kapatıldı)
BAŞKAN
– Tamamlayınız.
MUSTAFA
DESTİCİ (Devamla) – “Bana bir şey olmaz” anlayışına hiç kimse düşmemelidir.
Sosyal medyada art niyetli, provokatif paylaşımlara asla prim verilmemelidir.
Yine, televizyon programlarında çok farklı görüşler duyuyoruz, özellikle her
konunun uzmanı olan konuklar maalesef bu konunun da dehası gibi fikirler ileri
sürüyorlar. Bence buraların da denetim altına alınması, milletin doğru
bilgilendirilmesi ve doğru işlerin yapılması anlamında çok önemlidir diye
düşünüyorum. Fırsatçılarla sonuna kadar mücadele edilmeli ama fırsatçıların
aksine neredeyse malını, mülkünü millete infak eden ve her türlü imkânını
serdeden vatandaşlarımıza da ayrıca buradan teşekkür ediyorum.
Son
cümle: Kıymetli milletvekilleri, robotik çağa geçiyoruz. Bir kere, bunun
bilincinde olmamız lazım, artık konvansiyonel silahlar değil robotik silahların
iş başında olduğunu bilmemiz lazım. 
(Mikrofon
otomatik cihaz tarafından kapatıldı)
BAŞKAN
– Buyurun Efendim.
MUSTAFA
DESTİCİ (Devamla) – Bu, bizim için büyük bir imtihandır; ülkemizi, milletimizi,
kendimizi bu çağa göre hazırlama yükümlülüğümüz var.
Bu
duygu ve düşüncelerle sizleri tekrar selamlıyorum. Kıymetli Bakanımız başta
olmak üzere, tüm sağlık çalışanlarımıza, başta Sayın Cumhurbaşkanından
başlayarak devletimizin tüm yetkililerine, bu süreçte, büyük özveri gösteren
herkese şükranlarımı sunuyorum, sağ olun. (AK PARTİ sıralarından alkışlar)
BAŞKAN
– İstanbul Milletvekili Erkan Baş.
Buyurun
Sayın Baş. (CHP ve HDP sıralarından alkışlar) 
ERKAN
BAŞ (İstanbul) – Teşekkür ediyorum Sayın Başkan.
Genel
Kurulu selamlıyorum ama öncelikle, coronavirüs teşhisi konan tüm
yurttaşlarımıza geçmiş olsun dileklerimi iletiyorum, hayatını kaybeden
yurttaşlarımızın ailelerine başsağlığı diliyorum.
Şimdi,
şu ana kadar karşı karşıya olduğumuz bu salgının herhâlde hemen hemen bütün
boyutları konuşuldu ama ben konuşulmayan, hele burada neredeyse hiç
konuşulmayan bir boyutuyla ilgili konuşmak istiyorum; emekçilerin ve halkın bu
salgın karşısındaki çaresizliği. Açıkçası bugün yine belki de iktidarın pek
duymak istemediği şeyleri söylemek üzere kürsüye geldim. 
Değerli
arkadaşlar, çünkü bir ezber var, her yerde aynı şey söyleniyor. Neymiş? Bu
virüs zengin, fakir, işçi, patron ayırmıyormuş. Doğru, virüs ayırmıyor, virüs
ayırmıyor ama iktidar ayırıyor. 11 Marttan bu yana izlenen süreçte ya da somut
olarak dünkü toplantının ardından yapılan açıklamada emekçiler için gerçek bir
tek önlem alındığına tanık olamadık. Salgın karşısında kimileri kendilerini
çeşitli biçimlerde koruyorlar ama kimileri ise bu salgın karşısında çaresiz ve
yapayalnız. Zenginler her türlü imkâna bir biçimde ulaşabiliyorlar; yoksul
halkımız, emekçiler ise -deyim yerindeyse- virüsün önüne yem gibi atıldı.
Bakın,
11 Mart günü, ilk vaka açıklandığı gün Erdoğan grup toplantısı için Meclise
geldi, etrafında termal kameralar olduğu basına yansıdı; daha düne kadar da
kendisini hiç göremedik. Ardından TÜSİAD gibi, TOBB gibi patron örgütleri
açıklamalar yaptı. Herkes hep aynı şeyi söylüyor, diyorlar ki: “Herkes evde
kalsın.” İyi de bu “herkes” kim? Yani mesela siz evde oturup internetten
sipariş veriyorsunuz da bu ürünleri kim hazırlayıp getiriyor size? Marketlerde,
kasalarda, reyonlarda, depolarda çalışan işçiler bu “herkes”e dâhil değil mi
mesela? Salgın hijyenle aşılır; evet, hijyenle aşılır. Peki, bizim çöplerimizi
kim topluyor? Bunlar, bu “herkes”de değil mi? Onlarda mı evde otursunlar?
Bankaların gişelerinde, çağrı merkezlerinde kimler çalışıyor?
Bakın,
henüz güneş doğmadan işçiler hâlâ servislerine biniyor, metrolarda,
metrobüslerde tıkış tıkış yolculuk yapmak durumunda kalıyorlar. Bir haftadır
milyonlarca işçi fabrikalarda, atölyelerde çalışmaya devam ediyor ama sarayından
uzun süredir çıkmayan Sayın Cumhurbaşkanı, halka “Zorunda değilseniz evden
çıkmayın.” diyor. Ya, siz evden çıkmayı keyif mi sanıyorsunuz arkadaşlar? Bu
insanlar evden çıkmazsa aç kalacaklar farkında mısınız?
Yani,
elbette anlıyoruz, sizin de dertlerine deva olduğunuz insanlar var. Mesela
büyük sermayenin dertlerine deva olduğunuzu dün gördük. Soruyorum size: Dünkü
toplantıdan, milyonlarca işçi ve emekçi için o toplantıdan bir tek şey çıktı
mı, bir tek çözüm çıktı mı? Mesela biz bekliyorduk ki yurttaşların gerçek
dertleri masaya yatırılacak ve çözüm önerilecek; var mı? Yok. İş koşulları,
virüs koşullarına göre düzenlenecek; yok. Ücretsiz izin diye bir kurnazlık
başladı; engellenecek mi? Yok. İlaç gibi temel ihtiyaç malzemeleri halka
ulaştırılabilecek mi, devlet bu konuda sorumluluk üstelenecek mi? Yok. Ya
borçlar, faturalar ne olacak? Hani evde oturuyoruz ya; elektrik, su, internet,
telefon faturalarını kim ödeyecek arkadaşlar, hiç soruyor musunuz? E, tabii,
patron örgütlerini toplayıp karar aldığınızda bunlar çıkmıyor. Toplantıdan
çıkan sonuç özetle şu: Patrona kredi, teşvik, destek; yoksula, emekçiye sabır,
dua, kolonya, başka hiçbir şey yok. Böyle bir biçimde bu sorunu çözemeyiz. 
Tekrar
ediyorum: Virüs zengin yoksul, işçi patron ayırmıyor ama sizler ayırıyorsunuz.
Geçici olarak kapanan bir iş yerinde, işçilere ya zorunlu “Ücretsiz izin
istiyorum.” diye kâğıt imzalatıyorlar ya çıkış kâğıdı imzalatıyorlar. Peki, bu
işsiz kalan ya da ücretsiz izne çıkarılan işçi bu salgınla nasıl baş edecek,
nasıl koruyacak kendisini, ailesini, çocuklarını? Evde çoluk çocuğa taş mı
yedirsin, ne yapsın? Ne bekliyorsunuz anlayamıyoruz. Erdoğan diyor ki: “Patronların
neşesi yerinde.” Patronların neşesi yerinde de işçinin anası ağlıyor. 
Sağlık
görevlilerinin elinde maske yok, eldiven yok; bununla uğraşıyorlar. Daha
hayatımızı emanet ettiğimiz sağlık emekçilerini koruyamıyoruz ama halkı
koruyacağız öyle mi? Bence zaten bu sistemin böyle bir derdi yok. Bakın, Sayın
Bakan ne diyor? “Kapsamlı bir sağlık sistemi lazım bununla mücadele etmek
için.” Ya, sizin yirmi yıldır “sağlık sistemi” dediğiniz şey “Sağlıktan nasıl
para kazanacağız?” üzerine kurulu. Yani elini vicdanına koyan herhangi bir
insan, sağlığın parayla alınıp satılabilir bir şey olduğunu anlar ya? Özel
hastane, özel sağlık hizmeti; parası olana sağlık, parası olmayana yok; bu
kabul edilebilir bir şey mi? Ama bu, bu sistemin, kurduğunuz sistemin temeli.
Yani yirmi yıldır “Sağlıktan nasıl para kazanırız?” diye bakanların gözü aydın;
salgın oldu, bol bol para kazanırsınız şimdi. 
RAMAZAN
CAN (Kırıkkale) – Sen Recep Akdağ’ı dinlememişsin.
HASAN
ÇİLEZ (Amasya) – Siz nerede yaşıyorsunuz Erkan Bey?
ERKAN
BAŞ (Devamla) – Ben İstanbul’da yaşıyorum, metrobüse biniyorum; hiç bindiniz
mi? Bugün metrobüse bindiniz mi arkadaşlar? (AK PARTİ sıralarından gürültüler)
(Mikrofon
otomatik cihaz tarafından kapatıldı) 
HASAN
ÇİLEZ (Amasya) – İşi çarpıtıyorsun.
ERKAN
BAŞ (Devamla) – Sayın Başkanım, toparlıyorum. 
BAŞKAN
– Tamamlayalım efendim.
HASAN
ÇİLEZ (Amasya) – Erkan Bey, ömründe hiç maaş ödedin mi sen?
ERKAN
BAŞ (Devamla) – Değerli arkadaşlar, yaptığı salgınla mücadele çalışmasına Türk
Tabipleri Birliğini bile almayan bir yönetime, bir iktidara biz nasıl
güvenebileceğiz, neyine güveneceğiz? Yani şimdi, şahsını ayıralım ama kendisi
özel hastane sahibi olan bir Sağlık Bakanının kurduğu sağlık sistemi bu halkın
sağlığını nasıl düşünebilir? (AK PARTİ sıralarından gürültüler)
NİLGÜN
ÖK (Denizli) – Yazıklar olsun!
ERKAN
BAŞ (Devamla) – Sağlık, para kazanılacak bir şey değil. Halkın sağlığından para
kazanamazsınız.
HASAN
ÇİLEZ (Amasya) – İnsanlar para vermeden tedavi oluyor bu ülkede, ilaç
kullanıyor. 
ERKAN
BAŞ (Devamla) – Değerli arkadaşlar, bakın, bu coronavirüsleri sizin
iktidarınızın bu yanlışlarına rağmen yeneceğiz. 
HASAN
ÇİLEZ (Amasya) – Ömründe hiç 1 işçiye maaş verdin mi sen ha?
ERKAN
BAŞ (Devamla) – Ama sizin sayenizde değil; en başta, kahramanca mücadele eden
sağlık emekçileriyle yeneceğiz; kendi hayatını hiçe sayıp milyonlara sağlık
götüren işçiler sayesinde kazanacağız…
HASAN
ÇİLEZ (Amasya) – Ya, sen hiç 1 işçiye maaş verdin mi? Hiç sigorta primi ödedin
mi?
ERKAN
BAŞ (Devamla) – …birbiriyle dayanışan, apartmanındaki yaşlı komşusuna gönüllü
alışveriş yapan gençlerimizle biz bu corona virüsü yeneceğiz, yoksul
mahallelerde ilaç ve temel gıda yardımı dağıtmaya koşan gençler sayesinde
yeneceğiz. Hiç merak etmeyin, coronadan sonra sıra size de gelecek, sizinle de
ilgileneceğiz ondan sonra. (AK PARTİ sıralarından gürültüler)
(Mikrofon
otomatik cihaz tarafından kapatıldı) 
HASAN
ÇİLEZ (Amasya) – Ne yapacaksın? Ne yapacaksın? Ne yapacağını söyle! Milletin
kürsüsündesin, tehdit etme!
BAŞKAN
– Genel Kurula hitap edin siz efendim.
ERKAN
BAŞ (Devamla) – Şimdi, arkadaşlar, yaratıcı öneri yapayım. Neyse, yaratıcı mı
çok bilmiyorum da biz iktidar olsaydık ne yapardık? 
HASAN
ÇİLEZ (Amasya) – Tehdit etme, ne yapacağını söyle! 
ERKAN
BAŞ (Devamla) – Biz iktidar olsaydık: 1) Ücretsiz izin, işten çıkarma
yasaklanmalıdır. İşini kaybeden herkese işsizlik maaşı verilmelidir.
HASAN
ÇİLEZ (Amasya) – Milletin vekilini tehdit edemezsin! Ne yapacağını söyle! 
BAŞKAN
– Sayın milletvekilleri… Sayın Baş, lütfen…
HASAN
ÇİLEZ (Amasya) – Ömründe 1 işçiye maaş verdin mi ha? Yaptın mı bunları? 
BAŞKAN
– Sayın milletvekilleri…
ERKAN
BAŞ (Devamla) – Sayın Başkan, susturursanız ben konuşayım.
BAŞKAN
– Lütfen… Lütfen…
HASAN
ÇİLEZ (Amasya) – İşçiye maaş vermemişsin, konuşuyorsun! İşçiyi sömüren sensin!
BAŞKAN
– Sayın milletvekilleri, müsaade eder misiniz efendim.
HASAN
ÇİLEZ (Amasya) – Başkanım, müsaade etmeyin milleti tehdit etmesine. Tehdit
edemez!
BAŞKAN
– Buyursunlar Sayın Baş, buyursunlar.
Selamlayın
efendim.
ERKAN
BAŞ (Devamla) – Değerli arkadaşlar, bakın, sosyalistler iktidar olsaydı ne
yapardı? 
HASAN
ÇİLEZ (Amasya) – Boş konuşuyorsun! Çıkıyor, masal okuyorsun!
ERKAN
BAŞ (Devamla) – Açık söylüyorum, beğenirsiniz beğenmezsiniz…
HASAN
ÇİLEZ (Amasya) – İki senedir dinliyorum, masal okuyorsun.
ERKAN
BAŞ (Devamla) – Biz diyoruz ki: Herkese ücretsiz izin verilmelidir. İşten
çıkarma yasaklanmalıdır, işini kaybeden herkese de işsizlik maaşı verilmelidir.
2)
Kimse kirasını ödeyemediği için takip, tahliye gibi sonuçlarla karşı karşıya
kalmamalıdır. Herkese elektrik, su, doğal gaz, haberleşme gibi hizmetler temel
ihtiyaç düzeyinde ücretsiz verilmelidir. Tüm özel sağlık hastaneleri devletleştirilmeli,
halka açılmalıdır. Tüm özel yurtlar, cemaat, vakıf yurtları, hepsine el
konulmalı, bunlar karantinaya göre yeniden hazırlanmalıdır.
SELAMİ
ALTINOK (Erzurum) – Rusya vazgeçti bunlardan, Rusya vazgeçti.
ERKAN
BAŞ (Devamla) – Risk gruplarından başlayarak sağlık taramaları ve corona testi
uygulamaları herkese ücretsiz olarak yapılmalı, sağlık için kimse bedel
ödememelidir. (AK PARTİ sıralarından gürültüler)
(Mikrofon
otomatik cihaz tarafından kapatıldı)
ERKAN
BAŞ (Devamla) – Sayın Başkan izin verir misiniz?
BAŞKAN
– Selamlayın efendim.
ERKAN
BAŞ (Devamla) – Değerli arkadaşlar, tabii gerçekleri söyleyince hoşunuza
gitmiyor ama gerçekler bu.
Ben,
izin verirseniz bir çağrıyı yurttaşlarımıza yapıyorum: Değerli yurttaşlarım,
bakın, en insani şeylerden bahsediyoruz; en temel haklarımızın her birimize
ücretsiz sağlanması devletin sorumluluğundadır diyoruz. İşte, bu hakkımızı
kazanmak için mücadele etmeliyiz ve örgütlenmeliyiz. 
Yaşadığımız
salgın şunu net olarak gösterdi: Parayı merkeze koyan sermaye düzeni, halkın
yaşamını hiçe sayıyor. Bize toplumcu, halkçı bir düzen gerekiyor. Temel
hizmetlerin ve tüm temel hakların alınıp satılmadığı, sömürünün olmadığı bir
düzen gerekiyor.
Ben,
yıllarca, katıldığım bütün toplantılarda konuşmalarımı “Yaşasın sosyalizm!” diye
bitiriyordum, şimdi, corona gösteriyor ki “Yaşamak için sosyalizm!” (HDP
sıralarından alkışlar, AK PARTİ sıralarından gürültüler)
HASAN
ÇİLEZ (Amasya) – Dünyada kalmadı, dünyada kalmadı!
BAŞKAN
– Şimdi Afyonkarahisar Milletvekilimiz Gültekin Uysal.
Buyurun
Sayın Uysal. (İYİ PARTİ sıralarından alkışlar)
GÜLTEKİN
UYSAL (Afyonkarahisar) – Çok Kıymetli Başkan, çok değerli milletvekilleri;
öncelikle hepinizi saygıyla selamlıyorum.
Yeni
dünyanın, yeni küresel dünyanın belki de ilk büyük kriziyle -küresel ölçekte-
diğer milletler gibi milletimiz ve devletimiz de karşı karşıya. Bundan böyle,
devlet kapasitesinin sınandığı, beraberinde devletlerin de bağışıklık
sisteminin sınandığı bir büyük krizle karşı karşıyayız. Bugün, pandemi olarak
tanımlandığından itibaren, bu pandeminin ciddiyetine mukabil esaslı
değerlendirmeleri de burada hep beraber yapabilme imkânı buluyoruz. 
Milletimizin,
kamuoyunun, siyasi parti lider ve temsilcilerinin Sayın Bakanın şahsında
meseleye açtığı kredibiliteye, bu zamana kadar sürecin yönetilme biçimine
baktığımızda maalesef bu kredibilite tanınmasına rağmen çok olumlu bir görüş
beyan edemiyoruz. Bütün bunlara rağmen Sayın Bakanın sürecin başından bu yana
halisane tavrına da kendi adıma teşekkür etmek isterim. 
Biraz
evvel Sayın Akdağ da ifade etti, daha evvel yaşanmış pandemiler üzerine Sağlık
Bakanlığının bir planı var, bu plana göre uygulamalar yapıyor. Bugün bizim
aradığımız, Türkiye’de karşılaşılan bu pandemiyle ilgili tetkik sayıları
yeterli midir, tetkiklerden sonuç alma hızı yeterli midir, her şüpheli ve
riskli başvuruya maalesef sistemimiz cevap verebiliyor mudur? Bu soruları da
bugüne kadar sorduk. Elbette bu andan itibaren, kritik eşiğin Türkiye’de
geçildiği andan itibaren, vaka sayısı arttıkça, sağlık sistemimizdeki
eksikliklerin, dolayısıyla geçmişteki pandemi deneyiminden ders alınmadığının
da ortaya çıktığını endişeyle izliyoruz. 
Bir
diğer endişemiz de dünyada Covid-19’dan önce ve hızla yayılan “post-truth”
dalgasıdır. Sosyal medya kanalları başta olmak üzere, virüsten daha hızlı,
olumlu olumsuz haberlerin vatandaşımızı paniğe sevk ettiğini görüyoruz. En
büyük endişe ise resmî kaynakların paylaştığı bilgilerin gerçekliğinin
sorgulanmasıdır. Zira iktidarın, devletin en güvenilir kurumlarının istatistiki
bilgileriyle dahi iktidarın güvenliği için nasıl oynadığını, TÜİK’in malum
hesaplamalarından biliyoruz. Şimdi sokağa çıksak sorsak “Bu rakamlara kim ne
kadar inanıyor?” diye maalesef ne sizler ne bizler tatmin edici cevaplar
alamayız. Bunun nedeni, milletin garip bir şekilde virüsten korkması değil,
iktidarın açıklamalarına güvenememesidir. Hâl böyleyken Sayın Cumhurbaşkanının
sermaye temsilcilerine “Neşen yerinde.” diye takılarak ve iktidar propagandası
yaparak yaptığı açıklamalar bizleri iktidarın farkındalığı konusunda da endişeye
sevk etmektedir. 
Ulusal
bir seferberlik beklentisindeyken siyasal mesaj verilmesini doğru bulmasak da
bir çözüm makamı olarak addettiğimiz bu çatı altında, milletimizden aldığımız
yetkinin bilinci içerisinde belirli sorgulamaları da yapmak mecburiyetindeyiz. 
Değerli
Genel Kurul, “Tedbir müminden, takdir Allah’tan.” inancıyla bir yaklaşımda
bulunmayı itikadî olarak doğru bulabiliriz. Cumhurbaşkanının tedbir salık
vermek yerine tevekkül telkin etmesini de açıkçası garip buluyoruz. Salgın
hastalıklarla kamu mücadele eder. Devlet milleti için önlem alır, millet bu
önlem, uyarı ve telkinlere riayet eder. Ancak devlet, hele ki böyle bir
meselede, sabır ve dua tavsiye edemez. 
Saatlerce
süren bir toplantıdan sonra devletin başı sokaktaki bir vatandaşın önerilerinden
öteye gitmeyecek önerilerle milletimizin karşısına çıkmıştır. Böyle bir ciddi
meselede dünkü ve daha önce karşılaştığımız başka hadiselerdeki tavrı da
sürdürülemez bulmaktayım. 
Korkutucu
biçimde artan ve kayba sebep olan bu gibi bir durumda, bir taraftan
vatandaşlara “Evden üç hafta çıkmayın.” demek, diğer taraftansa nasıl
geçineceklerine dair bir tedbir sunmamak şaşırtıcıdır. Yedek akçelerini
tükettiği için maalesef bu ölçekte, yasak savma kabilinden bir paket
açıklanmıştır. 
(Mikrofon
otomatik cihaz tarafından kapatıldı) 
BAŞKAN
– Devam edelim efendim.
GÜLTEKİN
UYSAL (Devamla) – Günlük yevmiyeyle çalışan hatta aldığı bahşişlerle hayatını
idame ettirenlerin, bu süreçte iş yerleri kapalı kalacağı için çalışanlarına
çıkış vermeye başlayan, en iyi ihtimalle ücretsiz izin almaya zorlayan küçük ve
orta ölçekli işletme sahiplerinin ve çalışanların içi maalesef rahatlamamıştır.
Mevcutta var olan işsizler ordusuna yenilerinin eklenmeye başlaması bizleri
daha da endişelendirmektedir. Dünkü açıklamayı heyecanla bekleyen ve düne kadar
virüsten korkan vatandaş, şimdi yeni ve daha büyük bir korkuya; geçim
korkusuna, alacaklı korkusuna, yaşam korkusuna düşmüştür. 
Değerli
milletvekilleri, tüm dünyada yaşanan bu eşi görülmedik krizden en az zararla
kurtulmak için Hükûmet ve kamu kurumları başta olmak üzere tüm kesimlerin,
gerekli tedbirleri, zamanında, bugüne kadar aldığının ötesine geçirmesini
beklemekteyiz. Vatandaşlardan ise sorumluluk bilinci içerisinde hareket
etmelerini, alınan tüm tedbirlere harfiyen uymalarını da beraberinde
bekliyoruz.
(Mikrofon
otomatik cihaz tarafından kapatıldı)
BAŞKAN
– Selamlayın efendim.
GÜLTEKİN
UYSAL (Devamla) – Bu vesileyle, hayatlarını kaybeden 2 vatandaşımıza, hasta,
virüs bulaşmış tüm vatandaşlarımıza acil şifalar diliyorum. Daha beterlerinden
milletimizi korumasını Yüce Allah’tan niyaz ediyorum.
Saygılarımla.
(İYİ PARTİ sıralarından alkışlar) 
BAŞKAN
– Şimdi de Sayın Bakanın…
ÖZGÜR
ÖZEL (Manisa) – Sayın Bakana söz vermeden önce pek kısa bir söz talebim var
efendim.
BAŞKAN
– Buyurun Sayın Özel.
IV.- AÇIKLAMALAR (Devam)
6.- Manisa Milletvekili Özgür Özel’in, umreden gelen
yurttaşların karantinaya alınması sırasında yardımcı olan polislere on dört gün
kuralının uygulanmadığına, Cumhurbaşkanının Brüksel ziyaretine eşlik eden Bakan
ve gazetecilerin virüsü yayma potansiyelinin olup olmadığını öğrenmek
istediklerine ilişkin açıklaması
ÖZGÜR
ÖZEL (Manisa) – Teşekkür ederiz.
Sayın
Bakan, hoş geldiniz. Şahsınızda, tüm Bakanlığa ve tüm sağlık çalışanlarına bu
zorlu günlerde bir kez daha başarılar diliyoruz.
Konuşmacımızın
konuşmasından sonra, önemli bir konuyu not olarak ilettiler. Sayın Bakan,
umreden gelen yurttaşların karantinaya alındığı gün -özellikle yaşlı insanlar
olmasından dolayı çok doğru bir karar- polisimiz kendilerine yardımcı olmuş.
Çantalarını taşıdıklarını, onlarla birlikte yurda çıktıklarını, odalarına
yerleştirdiklerini, hatta merdiven çıkmakta zorlananlara eşlik ettiklerini,
yataklarını birlikte yerleştirdiklerini söylüyor polis arkadaşlar ama “O günden
sonra bize ne bir izin verildi ne bir karantina tedbiri…”
(Mikrofon
otomatik cihaz tarafından kapatıldı) 
BAŞKAN
– Buyurun efendim.
ÖZGÜR
ÖZEL (Manisa) – “Çocuğu olanlar korkuların başka yerde yatıyorlar, eve
gitmiyorlar.” diyorlar ve “Bu on dört gün kuralı bize uygulanmadı.” diye bir
uyarıları var. Bunu söylemek istedik, hatırlatmak istedik. 
Bir
de Sayın Bakanım, Sayın Mevlüt Çavuşoğlu, Sayın Süleyman Soylu, Sayın Hulusi
Akar, Sayın Hakan Fidan, Sayın Fahrettin Altun, Sayın İbrahim Kalın, Sayın Ömer
Çelik, Cumhurbaşkanının Brüksel ziyaretine eşlik ettiler; bu 8 Bakan ya da üst
düzey Cumhurbaşkanlığı yetkilisi. O günden bugüne kendileri faaliyetlerini
sürdürüyorlar. Dün de bir toplantıya hep beraber katıldılar. Ben dün söyledim,
inşallah cam bölmeler vardır aralarında dedim. Ama geldiler… Yani bu on dört
gün kuralı için herkese dikkatli olmalarını söylüyoruz. Grubumuzdan 11
milletvekilini her sabah arıyorum “Nasıl gidiyor ev istirahati?” diye.
(Mikrofon
otomatik cihaz tarafından kapatıldı)
BAŞKAN
– Buyurun efendim.
RAVZA
KAVAKCI KAN (İstanbul) – Ama Meral Danış Beştaş bundan muaftı geçen gün, değil
mi?
ÖZGÜR
ÖZEL (Manisa) – Kim muaftı?
BAHAR
AYVAZOĞLU (Trabzon) – Meral Hanım muaftı.
RAVZA
KAVAKCI KAN (İstanbul) – Meral Hanım geçen gün buraya geldiğinde muaftı.
ÖZGÜR
ÖZEL (Manisa) – Hanımefendi, ben Cumhuriyet Halk Partisinin Grup Başkan
Vekiliyim.
BAHAR
AYVAZOĞLU (Trabzon) - Ona bir şey söylemiyorsunuz. 
ÖZGÜR
ÖZEL (Manisa) – Hayır, söyledik, Grup Başkan Vekiliniz de biliyor. 
Madem
hanımefendi merak ediyor, Halkların Demokratik Partisinin Sayın Grup Başkan
Vekiline de yurt dışı ziyareti hatırlatıldı ve kendisini o andan itibaren bir
daha Mecliste görmedik. Ben teknik bir şey söylüyorum. Bu tedbirler bu Sayın
Bakanlara uygulanmıyor ya, bunun için şöyle bir şey mi var: “Yaptıkları kritik
görev gereğince, fayda-risk analizi yaptık, Bakanları bu on dört günün dışında
tutuyoruz.” mu diyorsunuz? Bu Bakanların yakın çevresi, takip eden gazeteciler,
hepsi bu on dört gün kuralından muaf ama sonuçta bu virüsü kapıp da yayma
potansiyelleri var mı, yok mu? En çok da zaten yakın çalışma arkadaşları için
tehdit oluşturuyorlar. Bu konunun da açıklığa kavuşturulması gerektiğini
düşünüyoruz. 
Teşekkür
ediyorum. 
BAŞKAN
– Sayın Bakan, buyursunlar.
7.- Sağlık Bakanı Fahrettin Koca’nın, görüşlerini paylaşan
milletvekillerine teşekkür ettiğine, Manisa Milletvekili Özgür Özel’in yaptığı
açıklaması ile İzmir Milletvekili Dursun Müsavat Dervişoğlu’nun İYİ PARTİ Grubu
adına ve Ankara Milletvekili Tekin Bingöl’ün CHP Grubu adına yaptığı
konuşmasındaki bazı ifadelerine, sağlık üzerinden politika yapılmasının hiçbir
siyasetçiye şifa olmayacağına, malzeme sorununu çözme noktasında gereğinin
yapılacağına, mücadelenin seferberlik hâlinde sağlık ordusuyla
gerçekleştirilebileceğine ve bugünlerin hep birlikte aşılacağına ilişkin
açıklaması
SAĞLIK
BAKANI FAHRETTİN KOCA – Sayın Başkan, değerli milletvekilleri…
ÖZGÜR
ÖZEL (Manisa) – “Tencere dibin kara, seninki benim kara.” diyorsun! Ben bir
yanlışı söylüyorum, sen diyorsun “HDP de…” Yazık ya!
RAVZA
KAVAKCI KAN (İstanbul) – “Sen” demeyin bana! Ben, siz dedim. Böyle bir üslup
olmaz!
SAĞLIK
BAKANI FAHRETTİN KOCA – …öncelikle, tüm parti gruplarımıza konuya gösterdikleri
hassasiyetten dolayı teşekkür ediyorum.
ÖZGÜR
ÖZEL (Manisa) – Tencere dibiniz kara, bizimki sizden kara!
RAVZA
KAVAKCI KAN (İstanbul) – İşinize gelene söylüyorsunuz, işinize gelene
söylemiyorsunuz Özgür Bey!
ÖZGÜR
ÖZEL (Manisa) – Onu da söyledim ben, sor Grup Başkan Vekilinize ya!
RAVZA
KAVAKCI KAN (İstanbul) – Yapmayın!
MEHMET
RUŞTU TİRYAKİ (Batman) – Siz söylediniz mi Bakanlara?
ÖZGÜR
ÖZEL (Manisa) – Siz Bakanlara söylüyor musunuz?
MEHMET
RUŞTU TİRYAKİ (Batman) – Siz Bakanlara söylüyor musunuz? Başkalarını işine
gelmekle suçlamak kolay, sizin işinize gelmiyor mu?
BAŞKAN
– Sayın Bakan, buyursunlar efendim.
SAĞLIK
BAKANI FAHRETTİN KOCA – Sayın Başkan, değerli milletvekilleri…
MEHMET
RUŞTU TİRYAKİ (Batman) – Öyle gülerek olmuyor işte!
RAVZA
KAVAKCI KAN (İstanbul) – Sizden öğrendik Beyefendi!
MEHMET
RUŞTU TİRYAKİ (Batman) – Öyle gülerek olmuyor Hanımefendi, gülerek olmuyor,
anladınız mı!
RAVZA
KAVAKCI KAN (İstanbul) – Sizden öğrendik!
MEHMET
RUŞTU TİRYAKİ (Batman) – Başkalarına “işinize geldiği gibi” derken kendiniz de
yapmayacaksınız.
CAHİT
ÖZKAN (Denizli) – Ya, tamam; geldi bir kere, tamam.
BAŞKAN
– Sayın Bakan izahatta bulunacak, lütfen sayın milletvekilleri.
MEHMET
RUŞTU TİRYAKİ (Batman) – Çok ayıp şeyler ya! Size yönelik bir eleştiri varsa
ona cevap verin, sadece HDP’ye cevap vermeyin. Elinizde başka hiçbir şey yok mu
ya!
CAHİT
ÖZKAN (Denizli) – Geldi bir kere, bak, şimdi geldi. 
ÖZGÜR
ÖZEL (Manisa) – Ya, bu işin provokasyon kısmı; hanımefendi yaptı provokasyonu. 
CAHİT
ÖZKAN (Denizli) – Arkadaşlar, tamam. 
MEHMET
RUŞTU TİRYAKİ (Batman) – Ne kadar ayıp şeyler ya, çok ayıp ya! Utanmalısınız bu
yaptığınızdan, gerçekten. 
CAHİT
ÖZKAN (Denizli) – Nasıl ayıp ya! Ne yapıyorsun sen! Şu anda, Grup Başkan Vekili
geldikten sonra, normal şartlarda hepimizin karantinaya girmesi lazım, hadi
bakalım! 
ÖZGÜR
ÖZEL (Manisa) – Bakanlar?
MEHMET
RUŞTU TİRYAKİ (Batman) – Sizin Bakanlarınız geldikten sonra olmuyor mu?
CAHİT
ÖZKAN (Denizli) – Sayın Bakan konuşacak, ondan sonra; sürdürmeyin, bırakın
artık.
MEHMET
RUŞTU TİRYAKİ (Batman) – Eleştirilere cevap veriyoruz. 
BAŞKAN
– Sayın milletvekilleri…
Sayın
Bakan, buyurun. 
SAĞLIK
BAKANI FAHRETTİN KOCA – Sayın Başkan, değerli milletvekilleri; öncelikle, tüm
parti gruplarımıza konuya gösterdikleri hassasiyetten dolayı teşekkür ediyorum.
Bu salgını hep birlikte aşacağımıza inancımın daha da arttığını ifade etmek
istiyorum. 
Buradan,
üzerimize düşen bazı hususları not ettim. Bugün millî iradenin tecelligâhı Gazi
Meclisimizde söz alarak görüşlerini paylaşan Sayın Dursun Müsavat
Dervişoğlu’na, Sayın Sefer Aycan’a, Sayın Mehmet Ruştu Tiryaki’ye, Sayın Tekin
Bingöl’e, Sayın Recep Akdağ’a, Sayın Mustafa Destici’ye, Sayın Erkan Baş’a,
Sayın Gültekin Uysal’a ve Grup Başkan Vekillerimize özellikle teşekkür
ediyorum.
Konuşulan
konularla ilgili birkaç hususta açıklama yapmak istiyorum. Özellikle umreden
gelen kişilerle ilgili, sağlık personelimiz -UMKE ve 112 ekibimiz dâhil olmak
üzere- çok yoğun bir şekilde, yeri geldiğinde valizlerini, yeri geldiğinde
paketlerini, zemzemlerini taşıyarak destek oldular. Ama biz bu dönemde,
öncelikle, personelimizi koruma noktasında gereken maskeleri kendilerine verdik
ve bu süreçte bu maskeleri kullanmayan, kendilerini koruma altına almamış olan
kişiler varsa onlara da biz -dediğiniz şekilde- on dört gün uygulamasını
uygularız. Ben buradan, bu desteği sağlayan arkadaşlara teşekkür ediyorum. 
Bunun
dışında, özellikle bu dönemde sağlık personeli atamasıyla ilgili, 29 bin
kişinin atanmadığı söylendi. Geçen yıl 29 bin kişi atanmıştı, biliyorsunuz
kalanı en son -şubat sonunda- bu yıla sarkmıştı; böyle bir aksaklık olmuştu. Bu
yıl için de, Sayın Cumhurbaşkanımızın desteğiyle, bu dönemde, özellikle
hizmetli ve yardımcı sağlık personeli noktasında bir çalışma ve gayretimizin
olduğunu özellikle ifade etmek istiyorum.
Bunun
dışında “Kitler yeterli mi?” diye soruldu. Elimizdeki kit, kendi ürettiğimiz
bir kit ve PCR yöntemiyle çalışan, artık yetmiş beş dakikaya kadar inebilen bir
kit oldu. Üstelik, daha güvenilir çalışmasını ve yoğun çalışmasını sağlamak
üzere robot üretimi de yapıldı.
MURAT
EMİR (Ankara) – Bakanlık mı üretiyor Sayın Bakan?
SAĞLIK
BAKANI FAHRETTİN KOCA – Robot üretimi de yapıldı ve bütün fikrî mülkiyet
hakları Bakanlıkta.
MURAT
EMİR (Ankara) – Bioekseni Bakanlık mı üretiyor?
SAĞLIK
BAKANI FAHRETTİN KOCA – Fikrî mülkiyet hakları Bakanlıkta diyorum ve bu dönemde
satışını da yapan, yine bizim USAŞ şirketi. Bu dönemde, şu an elimizde 115 bin
kit var ve ayda en az 1 milyon üretebilir kapasitede; bu, her an, istediğimizde
2 milyona da çıkabilir. Dolayısıyla şu an bir kit sorunumuz yok. 
Merkez
sayılarımızı giderek arttırdık. Bunu neye göre arttırdık? Kimlere, ne zaman,
hangi durumda test yapılması gerektiğini, algoritmasını belirleyen Bilim
Kuruluydu yani hangi hastalar şüpheli görülmeli ve hangi hastalardan alınmalı,
bunu tespit eden Bilim Kurulu. Ama dinamik bir yapı olduğu için, her geçen gün
bu değişikliğe uğradı yani önce Çin öyküsü olanlar, devamında İran öyküsü
olanlar, daha sonra Avrupa’da yaygınlaşınca Avrupa öyküsü olanlar; şimdi ise
artık yurt dışı öyküsü olandan çıktık, bu anlamda şüpheli olan her vakadan
alabilme noktasında bir algoritmaya gelindi. Dolayısıyla bundan sonraki süreçte
bu sayı artmış olacak.
İkincisi,
bizim “filyasyon” dediğimiz bulaşıcılığı önlememiz gerekiyor. Yani bir kişi
tespit edildiğinde, kimlere bulaştırmış olabilir? Bu, halk sağlığının önemli
bir konusudur. Hatta bununla ilgili, bir üniversitemizdeki hocamızı da, bu
noktada yetkin ve yetenekli olduğunu bildiğimiz bir hocayı da sorumlu kıldık.
Burada, özellikle bu bulaşıcılıkla ilgili de yoğun bir çalışma içindeyiz ve
önümüzdeki dönemde hem test sayısı hem vaka sayısı bu anlamda giderek daha
artabilir. 
Bunun
dışında, şu an 18 merkezde çalışılıyor. Ben, üç gün önce, üniversitelerimiz
dâhil olmak üzere bu PCR yöntemiyle uyumlu olan -kimler çalışmak istiyorsa-
bunu çalışabilir diye de söyledim; Hacettepe, Ankara, Çapa, Cerrahpaşa dâhil
olmak üzere. Onlara eğitimleri verildi. Hatta vakıf üniversitelerinden iki
tanesi de bugün ayrıca başlamış oldular. Yani süreci şeffaf bir şekilde, kim,
neyi, ne kadar yapabilecekse, ülkenin birikimini kullanmak noktasında bir
gayret içinde götürdüğümüzden emin olabilirsiniz. 
Ayrıca,
demin bahsedildi, Sayın Paşamızın, Aytaç Yalman Paşa’nın vefatıyla ilgili… Bu
konuyu net ifade etmek istiyorum. Dört gün önce bizim eski “GATA” denilen
hastanemize müracaat ediliyor, gelir gelmez entübe ediliyor. Daha önce KOAH
tanısıyla takip edilen bir hasta. Yaklaşık altı saat sonra da “ex” kabul
ediliyor ve o dönemde yapılan test de negatif çıkıyor. Fakat klinik bulgusu
-özellikle giderek de son dönem yaygınlaşınca- akciğer ve benzeri, KOAH
olmasına rağmen, şüpheli olabilir düşüncesiyle çevresi taranıyor. Ne
yaptığımızı söylemek için söylüyorum. Yani, orduevi dâhil olmak üzere, kimlerle
temas ettiği dâhil olmak üzere, eşi dâhil olmak üzere, herkes taranıyor. Bu
tarama sürecinde, eşi dâhil, pozitif çıkanlar oldu. Ne zaman? Dün. Bu durumda,
böyle bir vakada, başta negatif, sonra pozitif olabilir mi? Olabilir. Biz bunu
yeni tanıyoruz. İki, ben daha tersini söyleyeyim: Başta pozitif olup yine hâlen
yoğun bakım şartlarında yatan, üç gün sonra negatif olan, yedi gün sonra
pozitif olan vakamız da var. Yani, birinci gün pozitif yoğun bakım şartlarında,
üç gün sonra negatif. Bunun -biz bunu yeni tanıyoruz- bir pencere dönemi olduğu
söyleniyor. Dolayısıyla, bu dönemde bizim nasıl hassasiyetle yaklaştığımızı,
böyle bir vakada bile, beklemeden, erken dönemde filyasyona yani bulaşıcılık,
taramaya hızla çıktığımızı… Korumaları dâhil olmak üzere “Aman, herhangi bir
yerle temas etmeyin, biz birtakım testleri yapıncaya kadar ve on dört günlük
süreyi koruyana kadar hiçbir şekilde temas etmeyin.” diye önlemini aldık. Eşi
ve yakınlarında pozitif çıkması nedeniyle de, geriye dönük, arkadaşlar yani
hastanedeki hekim arkadaşlar bunu “Coronavirüs olabilir.” şeklinde
yorumladılar. Dolayısıyla, bu anlamda hayatını kaybeden vaka sayımız 3 kişi
olmuş oldu. Buradan kendilerine Allah’tan rahmet, yakınlarına sabır ve
başsağlığı diliyorum. 
Kitle
ilgili, önümüzdeki dönemde hızla 36 ilde PCR yöntemiyle çalışmayı ve yarın
sabahtan itibaren -demin bahsetmiştim- hızlı antijen kitiyle -bir antikor var,
bir de antijen- testini yaptığımız ve yarın sabah itibarıyla da bize teslimi
yapılacak olan, on beş dakikada hızlı sonuç verebilen kitle de bütün, 81
ilimizde bu taramayı daha yaygın yapmak istiyoruz. Dolayısıyla, önümüzdeki
dönemde bu taramaları ve testleri çok yoğunlaştırmış olacağız. Yani, hedef
günde 10-15 bin demiştim; ben, bunun -özellikle bulaşıcılığı sağlamak
anlamında- hızlı kitle birlikte sayısının daha da artacağını düşünüyorum. Güney
Kore’de bu hızlı kitlerle 250 bin tamamlandı, bizde bu sayı yakalanır mı? Daha
ötesi de yakalanabilir; bunu söylemek istiyorum, test için söylüyorum. 
Bunun
dışında, meslek örgütleriyle ilgili görüşmeden bahsedildi. Bana milletvekili
arkadaşlardan Gamze İlgezdi ve Ali Şeker meslek örgütleri temsilcilerinin
görüşmek istediklerini söylediklerinde bir hafta sonra görüştüm ve saatlerce de
bu konuları konuştuk. Meslek örgütü kendisini bütün Türkiye'nin birikimi olan,
kimin nerede durduğuna bakmaksızın oluşturduğumuz 30 kişilik Bilim Kurulunun
içinde hissedemiyor mu? (AK PARTİ ve MHP sıralarından alkışlar) 
ÖZGÜR
ÖZEL (Manisa) – Cevabı TTB’ye sormanız lazım Sayın Bakan, hissediyor mu
hissetmiyor mu?
SAĞLIK
BAKANI FAHRETTİN KOCA – Ben, bak, iyi niyetle… Ne olursunuz… Bu, çok önemli bir
dönem, önemli bir mücadele ve bunun ilk günlerde adına “Sorun küresel, mücadele
ulusal” demiştik. Gerçekten bu derece önemli bir konu. Bir kişinin bile bu
dönemde bu algıyı, bu birlikteliği bozmaya hakkının olmadığını düşünüyorum. (AK
PARTİ ve MHP sıralarından alkışlar) 
MURAT
EMİR (Ankara) – Hep beraber Sayın Bakan, hep beraber. 
SAĞLIK
BAKANI FAHRETTİN KOCA – Çünkü sağlık üzerinden politika yapmanın hiçbir
siyasetçiye şifa olmayacağını söylemek istiyorum. (AK PARTİ ve MHP sıralarından
alkışlar)
Bu
dönemde personelimizin çok önemli olduğunu… 
ÖZGÜR
ÖZEL (Manisa) – Sayın Bakan, bir dakika… Sayın Bakan, bunu kime söylüyorsunuz?
Hayır, kime söylüyorsunuz? 
SELAMİ
ALTINOK (Erzurum) – Hepimize.
SAĞLIK
BAKANI FAHRETTİN KOCA – Ben bunu birilerini hedef alarak söylemiyorum, sadece
Meclisi de hedef alarak söylemiyorum. 
ÖZGÜR
ÖZEL (Manisa) – Ha, tamam. 
SAĞLIK
BAKANI FAHRETTİN KOCA – Bunun dışında, malzeme konusunda, gerçekten,
fırsatçılık yapan çok firma var ve bu noktada çok kararlı olduğumuzu, yurt
dışına ihracı önlediğimizi… Ama bununla birlikte, üretim kapasitemiz yeterli
olmakla birlikte, bunu aşmak için çok yoğun bir gayret sarf edildiğini
biliyoruz. Bu dönemde malzeme sorununu çözme noktasında üzerimize düşen bütün
sorumlulukla gereğini yapacağımızdan emin olun. Ben, üniversiteler dâhil olmak
üzere, kendileri talep etmediği hâlde -demin de bahsettim- ellişer bin maske
gönderdim. “Herhangi bir ücret, herhangi bir fatura -asla- istemiyoruz.” dedim
ve bundan sonra da yapıyor olacağız çünkü bu noktada, bu dönemde, bu
mücadelenin bir seferberlik hâlinde yapılması gerektiğine inanıyorum. Bu
mücadelenin de gerçekten sağlık ordusuyla yapılabileceği ve bu ordumuzun,
gerçekten fedakârca ve özveriyle çalışan, şu dönemde risk taşıyarak hastalara
müdahalede bulunan kişilerin çok motive edilmesi gerektiği kanaatindeyim. O
nedenle de ben, birkaç cümleyle, konuşmamda da özellikle ifade etmiştim.
ERDAL
AYDEMİR (Bingöl) – Bakanım, 1 Şubattan itibaren görülen zatürre hastalarına bu
test yapıldı mı?
SAĞLIK
BAKANI FAHRETTİN KOCA – Ben başka bir şey söyleyeyim. Bu soruyu iyi ki
sordunuz. Zannediyorum bundan iki hafta önceydi, Bilim Kurulu dedi ki: “Biz
görmüyoruz, ola ki bir şekilde ‘ex’ olan, zatürre nedeniyle hayatını kaybeden
vakalar olabilir, gerçekte pozitif olabilir.” Biz, bununla ilgili, örneklerini
aldığımız, daha önce çalışmasını yaptığımız 5 ili taradık -burada, İstanbul
başta olmak üzere- çıkmadı.
Sayın
Başkan, değerli milletvekilleri; son söz olarak, Türkiye Büyük Millet
Meclisinde açıklama yapma fırsatı verdiğiniz için hepinize şükranlarımı
sunuyorum. Bugünleri hep birlikte aşacağız.
Yüce
heyetinizi saygıyla selamlıyorum. (AK PARTİ, MHP ve İYİ PARTİ sıralarından
alkışlar)
BAŞKAN
– Teşekkür ediyoruz Sayın Bakan.
Birleşime
on dakika ara veriyorum.
Kapanma Saati: 16.51
İKİNCİ OTURUM
Açılma Saati: 17.09
BAŞKAN: Başkan Vekili Nimetullah ERDOĞMUŞ 
KÂTİP ÜYELER: Mustafa AÇIKGÖZ (Nevşehir), Rümeysa KADAK (İstanbul) 
-----0-----
BAŞKAN
– Sayın milletvekilleri, Türkiye Büyük Millet Meclisinin 71’inci Birleşiminin
İkinci Oturumunu açıyorum.
Gündeme
geçmeden önce 2 sayın milletvekiline gündem dışı söz vereceğim.
Gündem
dışı ilk söz, corona virüsü hakkında söz isteyen Konya Milletvekili Abdullah
Ağralı’ya aittir. 
Buyurun
Sayın Ağralı.
III.- GÜNDEM DIŞI KONUŞMALAR (Devam)
B) Milletvekillerinin Gündem Dışı Konuşmaları
1.- Konya Milletvekili Abdullah Ağralı’nın, coronavirüs
salgınına ve alınan tedbirlere ilişkin gündem dışı konuşması
ABDULLAH
AĞRALI (Konya) – Sayın Başkan, kıymetli milletvekilleri; hepinizi saygıyla
selamlıyorum.
Sayın
Başkan, bu arada yeni görevinizde başarılar diliyorum.
Dün
18 Marttı. 18 Mart, birliğimizin, beraberliğimizin, kardeşliğimizin, istiklal
mücadelemizin sembollerinden Çanakkale Zaferi’nin 105’inci yıl dönümü. Bu
vesileyle tüm şehitlerimizi rahmetle anıyorum.
Yine,
16 Mart 1988’de elma kokulu kimyasal gazlarla Halepçe’de katledilen 5 bine
yakın Kürt kardeşimizi rahmetle anıyorum.
Değerli
arkadaşlar, bildiğiniz üzere, Çin’in Wuhan kentinde 12 Aralıkta ortaya çıkan
corona virüsü, çok kısa zamanda tüm dünyayı sardı ve Dünya Sağlık Örgütünce de
tüm dünyada “pandemi” olarak ilan edildi. Ülkemiz, bu küresel salgına karşı
zamanında aldığı kararlı tedbirlerle şu ana kadar çok başarılı bir süreç
yönetti ve yönetmeye de devam ediyor. Ülkemiz, coğrafi konumu itibarıyla
aslında en riskli ülkelerin başında geliyor. Hem Avrupa hem Asya hem Orta Doğu
hem Afrika ülkeleri ciddi bir küresel salgın baskısı altında olmasına rağmen,
doğru zamanda yapılan politikalar, şu ana kadar çok başarılı bir şekilde
yürütüldü. Bu vesileyle bu mücadeleyi çok başarılı bir şekilde yöneten Sayın
Sağlık Bakanımız Fahrettin Koca Bey’e ve tüm sağlık ekibi çalışanlarına
şükranlarımı sunuyorum.
Şimdi,
coronayla ilgili çok şeyler konuşuldu, ben zaman içerisinde kısaca birkaç şeye
değinmek istiyorum. Bu mücadelenin birçok boyutu var. Şu anda bu virüsün
ülkemize gelmesi ve mevcut olması, muhtemel salgınlara karşı, kötü senaryolara
karşı her türlü tedbiri almış durumdayız. 
Ülkemizin
mevcut sağlık kapasitesini belirtmek adına birkaç veriyi paylaşmak istiyorum.
Ülkemizde toplam yatak sayısı 239.046’dır. Erişkin ve çocuk yoğun bakım dâhil
olmak üzere yoğun bakım yatak sayımız 40 bine yakındır. Yoğun bakım yatak
sayıları diğer ülkelerle karşılaştırdığımızda 100 bin kişiye ulaşan yoğun bakım
yatak sayısı açısından Avrupa ortalamasının çok üstündedir. Avrupa ortalaması
11 civarındadır; Almanya’da 29, İtalya’da 12, Fransa’da 11,6 civarında iken
ülkemizde 2018 verileri itibarıyla toplam yoğun bakım yatak sayımızın oranı
yüzde 40 civarındadır.
Yine,
bu hastanelerimizde 99.797 tek kişilik hasta odaları mevcuttur. Bu hasta
odaları, gerektiğinde yoğun bakım ve izolasyon sağlanmak şartıyla yoğun bakım
odasına çevrilebilecek altyapıya sahiptir. Yine, temaslı, negatif ve pozitif
basınçlı yatak sayımız açısından da iyi bir noktadayız. Yine, ülkemizde 418
hastanemizde toplam 5.842 yataklı palyatif bakım merkezi mevcuttur; ihtiyaç
durumunda da bunlar kullanılabilecektir. Yine, gündeme gelen, teknik donanım
açısından erişkin yoğun bakımlarda kullanılmak üzere toplam ventilatör sayımız
20 bin civarındadır.
Şimdi,
buralarda çok şeyler konuşuldu ama zaman içerisinde iki şey ifade etmek
istiyorum: Bu mikrop, bilinen bir mikrop, coronavirüs ve yapılan çalışmalarda
bu virüs, yüzde 80’i atipik sempton göstermeyen, yüzde 14’ü tıbbi tedavi
gerektiren, yüzde 6’sı da ciddi yoğun bakım desteği gerektiren bir vaka.
Bundan
dolayı, bu virüsün tespiti açısından mücadelenin temel noktalarından biri
dışarı çıkmamaktır, evde kalmaktır. Çünkü dışarı çıktığımızda hem bu
enfeksiyonu alma ihtimalimiz yüksek hem de asemptomatik olduğu için bunun
bulaştırılması daha yüksek.
Sayın
Bakanımız gerekli açıklamaları yaptılar. Burada önemli olan husus, bu
asemptomatik vakaların çok hızlı bir şekilde tespit edilmesi. Bu önümüzdeki
günler şunu gösteriyor: Bu vaka sayıları artacaktır ve beraberinde de ölüm
oranları gözükecektir, buna hazırlıklıyız. Panik oluşturmadan, tüm kurum ve
kuruluşlarımızla bunu en hafif şekilde atlatacağımıza inanıyorum.
Yapılan
çalışmalarda sadece… Deminki konuşmacıların bir kısmı da ifade etti. Yani evde
kalmak, evden çıkmamak bilimsel bir gerçekliktir. Buradaki tablo da sadece,
yapılan çalışmalardaki virüsün yayılma hızını göstermek açısından… Eğer evde
kalan 100 hasta üzerinde yapılan çalışmalarda, evde kalma sıfırsa 25 bin vakada
ölüm oranı 500; eğer yüzde 25 civarında evde kalmayı sağlayabilirsek 5 bin vaka
görülecek ve ölüm oranı 100 civarında gözükecek. Yine, eğer evde kalma oranını
yüzde 50 oranında başarabilirsek burada, 2 bin vakadan 40 vaka hayatını
kaybedecek, eğer bu evde kalma oranını yüzde 75’te tutarsak vaka sayısı 4
civarında olacaktır.
(Mikrofon
otomatik cihaz tarafından kapatıldı) 
BAŞKAN
– Tamamlayalım efendim.
ABDULLAH
AĞRALI (Devamla) – Bu, evde kalma süresinin avantajını gösterir. Gerçekten,
devlet olarak gereken her şey yapıldı ve tedbirler süratle alınmaya
çalışılıyor. Bizim de vatandaş olarak üzerimize düşeni yapmamız gerekiyor. 
Bir
hususu arz etmek istiyorum Başkanım: Her sağlık sisteminin belli bir kapasitesi
vardır. Şu anda, Avrupa içerisinde en hazırlıklı ve sağlık kapasitesi en iyi
olan ülkelerden biriyiz. Burada önemli olan, bu salgının bir an önce pik yapıp
bu sağlık kuruluşlarının sağlık yükünün ciddi bir baskı altına girmemesini
sağlamak. Bu açıdan, vatandaşlarımızın hem dikkatli olması lazım hem önümüzdeki
süreçte, özellikle nisan ayı itibarıyla mevsimsel griplerin artacağını, alerjik
griplerin artacağını; bu vakalarda da bir panik havasıyla sağlık kuruluşlarına
gidilmemesinin önemli olduğunu arz ediyorum. 
Yine,
özellikle kendi bölgemde önemli gördüğüm için bir şeyi paylaşmak istiyorum:
Bizim yurt dışında yaklaşık 4,5 milyona yakın gurbetçimiz var; mayıs ayı
itibarıyla ülkelerine, ülkemize dönmeye başlıyorlar ve özellikle, bu
vatandaşlarımız içerisinde kronik hastalığı olanların, böbrek yetmezliği
olanların ve diyalize girmesi gereken vatandaşlarımızın Türkiye’ye geliş
sürelerini biraz ertelemelerinin uygun olacağını düşünüyorum.
(Mikrofon
otomatik cihaz tarafından kapatıldı)
BAŞKAN
– Selamlayınız efendim.
ABDULLAH
AĞRALI (Devamla) – Bu vesileyle Genel Kurulu saygıyla selamlıyorum. (AK PARTİ
sıralarından alkışlar)
BAŞKAN
– Gündem dışı ikinci söz, coronavirüs salgını hakkında söz isteyen Ordu
Milletvekili Mustafa Adıgüzel’e aittir.
Buyurun
Sayın Adıgüzel. (CHP sıralarından alkışlar)
2.- Ordu Milletvekili Mustafa Adıgüzel’in, coronavirüs
salgınına ilişkin gündem dışı konuşması
MUSTAFA
ADIGÜZEL (Ordu) – Sayın Başkan, sayın milletvekilleri; ben konuşmama sağlık
çalışanlarıyla başlamak istiyorum.
Dün
18 Marttı. Nasıl ki ordumuz, yüz yıl önce bu askerî zaferin mimarıysa bugün de
salgınla canla başla mücadele eden bir sağlık ordumuz bu tıbbi zaferin mimarı
olacak ama gelin görün ki dün açıklanan ekonomik tedbirler paketinde bu sağlık
ordusunun ne kurumlarına ne de askerlerine tek kelimeyle değinilmemiştir. Ne
özel ne kamu hastaneleri ne de çalışanları için pakette hiçbir şey yoktur. En
azından, özel sağlık kurumlarına yapılan üç ay gecikmeli ödemelerin bu döneme
mahsus hemen yapılması bir nefes aldırabilirdi. Sağlık çalışanlarımız, bu zor
günlerde ailesinden de ayrı kalarak virüse karşı savaş verirken ve risk altında
çalışırken bir alkıştan fazlasını hak ediyorlar. Bunu da yöneticilerin
vicdanına ve halkın takdirine bırakıyorum. 
Sağlık
Bakanının yeterince öveni var, bense bir hekim vekil olarak eksik taraflarını
da dile getirmek durumundayım. Çin’de ilk vakanın ortaya çıkışı ile ülkemizde
ilk vakanın ortaya çıkışı arasında iki buçuk ay gibi bir süre boşa
geçirilmiştir. Bir Bilim Kurulu üyesinin de söylediği üzere, sürecin iyi
yönetildiği Güney Kore gibi olmayı başaramadık, şimdi sürecin kötü yönetildiği
İtalya gibi olmamaya çalışıyoruz. Sağlık Bakanını neden başarılı diye
nitelendiriyorum? Çünkü bu ülkenin iktidarının çoğu bakanı performans olarak
çok kötü olduğu için, görevini normal yapan az sayıda bakanı iyi olarak
nitelendiriyoruz. Bunun bilimdeki karşılığı izafiyet teorisiyle açıklanabilir.
Bu bağlamda, Sağlık Bakanı aslında görevini normal yapandır, iyi olarak
değerlendirilecekse bu, diğerlerine göre izafi olarak denilebilir. 
Peki,
bu süreçte Sağlık Bakanının eksikleri nelerdir?
Bir:
İran sınırında, aldığı kararları zamanında hayata geçirememiş, hava trafiği ve
yer yer sınır geçişlerinde gevşek kalınmıştır.
İki:
Test pozitif vakaların illere göre dağılımı ve temas öyküleri konusunda hiç
bilgi verilmemektedir; toplum tedirgin olmaktadır, birçok ülkede bunun aksidir.
Üç:
Tanı testlerinin sayısındaki yetersizlik, en kırık not aldığı bölümdür. Dünya
genelinde test sayısını yüksek tutan ülkelerde hastalığın iyi kontrol altına
alındığı, düşük olan ülkelerde ise işin kontrolden çıktığı görülmektedir.
Birçok ülkede temas şartı aranmaksızın klinik şüpheyle test alınırken bizim
ülkemizde böyle yapılmamıştır. Milyon başına test çalışması Güney Kore’de
3.800, İngiltere’de 350, bizde ise sadece 24’tür; bizim uyarılarımızla bu,
ancak son günlerde milyon başına 100 civarına çıkabilmiştir. Taşrada farklı
farklı uygulamalarla testlerin sadece kamu hastanelerinde yapıldığını
öğreniyoruz. Bugünden itibaren 81 ilde özel-kamu ayrımı yapılmaksızın her
hastaneye test kitlerinin gönderilmesi gerekmektedir. 
Dört:
Spordaki karar süreci. Benzer durumdaki birçok ülke tüm ligleri erteledi hatta
EURO 2020 ertelendi; bizde ise seyircisiz oynatılmasına karar verildi.
Kulüpleri ve sporcu sağlığını düşünen bir Federasyon Başkanı şeklinde değil,
yayıncı kuruluş ile bahis şirketlerinin CEO’su gibi davranılmaktadır. Bence, şu
anda Türkiye’nin en sıkıntılı insanlarından birisi Türkiye Futbol Federasyonu
Başkanıdır; bir karar aldı, şimdi arkasında duracak gibi değil, iki arada bir
derededir.
Beşincisi,
umre dönüşleri. Bir kere şuradan başlamak lazım: Son umre kafilesi 27 Şubatta
gitti, aynı gün Anadolu Ajansının haberine göre zaten Suudi Arabistan umre
ziyaretlerini askıya aldığını ilan etmişti. Suudi Arabistan askıya almasa sanki
umre ziyaretleri sürecekti. Umre kafilesinin döndüğü günlerde Suudi
Arabistan’da 62 vaka vardı. Umrecilerin tamamının karantina altına alınması
gerekirken yarısı evde on dört gün, tepkiler üzerine kalan yarısı da
karantinaya tabi tutulmuştur. Bu saatten sonra umrecilerin ve temasta
bulundukları tüm bireylerin, on dört günü tamamlayana kadar yakın tıbbi
gözetimi ve kapı önü denetimi gerekmektedir. 
Altı:
Bundan sonraki süreçte yaşanabilecek en önemli sorun yoğun bakım yatak ve
solunum cihazı eksikliğidir. Zaten, salgın öncesinde ihtiyacı karşılamayan
yatak ihtiyacı, salgınla beraber büyük ölçüde artacaktır. Her 100 vakanın 6’sı
yoğun bakım ihtiyacı göstereceğine göre -benim yaptığım hesaplamaya göre- yoğun
bakım yataklarını ancak yüzde 30-40 boşaltabilirsiniz; bu bağlamda, Türkiye’de
vaka sayısı 50 bini geçtiğinde yoğun bakım yatak ve solunum cihazında kriz
oluşacaktır. Bu ülkede solunum cihazı yokluğundan hasta kaybetmeyelim. Bu
nedenle, Sağlık Bakanına çağrımdır: Zaten 3 firma tarafından yerli üretimi
yapılan solunum cihazlarının, devlet, yeterli teknolojiye sahip özel kurumlar
ve büyük holdinglerimiz tarafından, ivedilikle el atılıp hızlı bir şekilde
üretimine başlanmalıdır. Çünkü o ihtiyaç doğduğunda, her ülke kendi telaşında
olacağından dışarıdan tedariki mümkün olmayacaktır. Gerekirse fazla üretip
dışarıya biz tedarik edelim. Ülkelerin kriz zamanları hem zordur hem de başka
teknolojik gelişmelere açıktır. Tıpkı, İkinci Dünya Savaşı’nda Almanya’da
olduğu gibi ülkemizde de bu süreç belki tıbbi cihaz sektöründe bir gelişmeye
sebep olacaktır.
(Mikrofon
otomatik cihaz tarafından kapatıldı) 
BAŞKAN
– Tamamlayın Efendim. 
MUSTAFA
ADIGÜZEL (Devamla) – Bir de kışlalarda sözleşmeli erlere kışla dışına çıkma
yasağı var. Diğer askerî personel belli şartlarda evlerine gidebilirken
sözleşmeli erler günlerdir ailelerinden uzaktalar ve endişeliler. Karantina ve
tıbbi önlemleri aksatmamak kaydıyla, diğer askerî personelin faydalandığı
imkânlardan faydalanmasının sağlanması gerekmektedir. 
Sayın
milletvekilleri, benim bu eleştirileri yaparken eleştiri olsun diye değil,
tespit, uyarı ve katkı olsun diye yaptığımı bilmenizi isterim. Virüs, AKP, CHP
diye ayırmıyor. Daha on gün önce bu kürsünün etrafında kavga ettik; halkımız
bizi ayıpladı. Bugün ülke olarak topyekûn tehdit altındayken de o gün kavga
ettiğimiz bu kürsü etrafında bu ülke menfaatine birleşebileceğimizden herkes
emin olmalıdır. Burada, bütün milletvekili arkadaşlarımla ve sahadaki tüm
sağlıkçı meslektaşlarımla bu işin üstesinden geleceğimizden hiçbir vatandaşımız
endişe duymasın. 
Önümüzdeki
on beş gün çok kritiktir; mart ayının kalan günlerini iyi geçirebilirsek
sonrası iyi gelecek. Bu yüzden “Martın sonu bahar.” diye bitiriyorum. 
Hepinize
çok teşekkür ediyorum. (CHP sıralarından alkışlar)
BAŞKAN
– Sayın milletvekilleri, şimdi, sisteme giren ilk 15 milletvekiline yerlerinden
birer dakika süreyle söz vereceğim.
Sayın
Aydemir buyurun.
IV.- AÇIKLAMALAR (Devam)
8.- Erzurum Milletvekili İbrahim Aydemir’in, en köklü
markalardan biri olan Eyüp Sabri Tuncer’in coronavirüs etkisiyle artan kolonya
taleplerini karşılamak için üretimini artırırken fiyat artışı yapmamasının
örnek olmasını dilediğine ilişkin açıklaması
İBRAHİM
AYDEMİR (Erzurum) – Başkanım, çok teşekkür ediyorum. 
Dün Çanakkale Zaferi’mizin yıl dönümüydü, hep birlikte
kutladık, şehitlerimizi teşyii eden tarzı hayata geçirdik, “Allah gani gani
rahmet eylesin.” dedik. Onların bugüne yansıyan bir damarını, özellikle bugün,
Mecliste, şu millet mabedinde kayda geçmek istiyorum. 
Sözüm ona, cismani temizlik peşinde koşanların
ruhlarını alabildiğine kirlettiği bir zeminde, bir vasatta, bunlara inat millî
bir sima Eyüp Sabri Tuncer, yerli kolonyamız; olanca talebe rağmen fiyatını
değil, üretimini artırarak corona illetine karşı milletine destek sunuyor. 18
Mart 1915’teki millî ruhun ticari damarı budur. Bu nevi yaklaşımlar millet olma
bilincimizi perçinliyor, iyilerin artmasına vesile oluyor. Sahiplerini ve bu
tarza eş değer hareket tarzını hayata geçirenleri tebrik ediyorum, örnek
olmasını diliyorum.
Hepinize teşekkür ediyorum. (AK PARTİ sıralarından
alkışlar) 
BAŞKAN
– Sayın Topal… 
9.- Hatay Milletvekili Serkan Topal’ın, Cumhurbaşkanı
Recep Tayyip Erdoğan’ın açıkladığı 19 maddelik ekonomik paketin vatandaşın
beklentilerinden uzak olduğuna ve vatandaşların sorunlarını çözecek kanunların
çıkartılması gerektiğine ilişkin açıklaması
SERKAN
TOPAL (Hatay) – Teşekkür ediyorum Sayın Başkan.
Bu
sefer sayın iktidara değil, Sayın AK PARTİ milletvekillerine seslenmek
istiyorum. 
Değerli
arkadaşlar, Sağlık Bakanlığının aldığı bütün tedbirlere herkes riayet ediyor,
bu konuda sorun yok. Ancak dün Sayın Cumhurbaşkanı vatandaşın beklentilerinden
uzak 19 maddelik bir ekonomik paket açıkladı. Bu pakette neler yok? Fakir
fukara yok, garip gureba yok, elektrik faturası yok, su faturası yok, doğal gaz
faturası yok, SSK primi yok, esnafların senetleri yok, esnafların kredileri
yok, vergileri yok, ücretsiz internet yok, kiracı esnaflar yok. Değerli
arkadaşlar, üç ay erteleme var. Yani, üç ay sonra coronavirüsten insanlar
ölmeyecek, işsizlikten ölecek, iflastan ölecek, başka şeyden ölecek.
Dolayısıyla gelin, birlikte Türkiye Büyük Millet Meclisi olarak,
milletvekilleri olarak, bu esnafların, bütün vatandaşların sorunlarını çözecek
bir proje üretelim, bir kanun çıkaralım. Sizlerden ricam budur, vatandaşların
beklentileri budur. 
Teşekkür
ediyorum. 
BAŞKAN
– Sayın Gaytancıoğlu… 
10.- Edirne Milletvekili Okan Gaytancıoğlu’nun,
Cumhuriyet Halk Partisinin altı okundan birisi olan devletçilik ilkesinde
amaçlananın kâr amacı güdülmeden kamunun sağlığı ve güvenliği gözetilerek
stratejik ürünlerin ülkeye yetecek kadar üretilebilmesi olduğuna ilişkin
açıklaması
OKAN
GAYTANCIOĞLU (Edirne) – Teşekkür ederim Sayın Başkan.
Cumhuriyet
Halk Partisinin altı okundan biri devletçilik ilkesidir. Bu ilke, boşu boşuna
kabul edilmemiştir. Kamunun iğneden ipliğe her şeyi üretmesi anlamında değildir
o ilke. Amaç, stratejik ürünlerin gerektiği zaman ülkeye yetecek kadar
üretilebilmesidir. Kâr amacı değil, kamunun sağlığı ve güvenliğidir esas olan.
Şimdi, kolonya ve dezenfektasyon ihtiyacı artınca, etil alkol gerekince, şeker
fabrikalarımızı hatırladık. Paranız olsa bile yurt dışından etil alkol alamıyorsunuz.
Yağma Hasan’ın böreği gibi sattığınız şeker fabrikalarından o etil alkolü elde
edebiliyorsunuz. Birileri “Devlet sırtında yük ve zarar ediyor.” diye yalan
yanlış niteleyip satışı isterken biz “Şeker vatandır, vatan satılmaz.”
diyorduk. O şeker fabrikaları olmasa şimdi 1 gram kolonya üretemezdiniz.
Cumhuriyeti kuranlar neyse ki sizin gibi değildi de her şeyi düşünmüşler;
yaşanan sıkıntılardan gerekli dersleri çıkarıp ona göre bir ekonomik model ve
buna uygun fabrikalar kurmuşlar. Biz, AKP’den de yaptığı bir fabrikanın adını
duymak istiyoruz.
BAŞKAN
– Buyurun Sayın Ünver.
11.- Karaman Milletvekili İsmail Atakan Ünver’in,
coronavirüsle mücadelede en ön safta yer alan sağlık çalışanlarına millet adına
teşekkür ettiğine, virüs krizinin en az zararla atlatabilmenin salt idari
düzenlemelerle mümkün olmadığına, Türkiye Büyük Millet Meclisinin de
oluşabilecek yasal boşluklarla ilgili düzenlemeleri yapması gerektiğine ilişkin
açıklaması
İSMAİL
ATAKAN ÜNVER (Karaman) – Coronavirüsle mücadelede sağlık çalışanlarımız en ön
safta yer alıyorlar, kendilerine milletimiz adına teşekkür ediyorum. 
Hayatın
her alanına müessir olan bu krizin en az zararla atlatılabilmesi salt idari
düzenlemelerle mümkün görünmemektedir. Bu ortamda Türkiye Büyük Millet
Meclisine de önemli görevler düşmekte, oluşabilecek yasal boşluklarla ilgili
düzenlemeleri derhâl yapması gerekmektedir. 
Bu
anlamda, avukat meslektaşlarımın temsilcisi olan 74 ilin barosu, Adalet
Bakanlığına müracaat ederek mahkemelerin inisiyatifine bırakılmadan, tüm duruşmaların
ertelenmesi, elektronik tebligatlar dâhil adli ve idari yargıdaki tüm sürelerin
durdurulması için yasal düzenleme yapılmasını talep etmişlerdir. Bu yasal
düzenleme yapılmadığı takdirde, meslektaşlarımızın olası süre kaçırma
durumlarında hem kendileri için cezai ve maddi sorumluluk doğması hem de
müvekkilleri için hak kayıpları söz konusu olabilecektir. Meclis, bir an evvel
seyircilikten, etkin olarak yasama faaliyeti yapan konuma geçmelidir.
(Mikrofon
otomatik cihaz tarafından kapatıldı)
BAŞKAN
– Sayın Ceylan 
12.- Çanakkale Milletvekili Özgür Ceylan’ın, 31 Martta
millî iradeye kafa tutan ve İstanbul seçimlerinin yenilenmesini sağlayan saray
yargısının şimdi de İçişleri Bakanlığının yardımıyla Cumhuriyet Halk Partisinin
seçilmiş belediye başkanlarını hukuksuz şekilde görevden alma yolunu izlediğine
ilişkin açıklaması
ÖZGÜR
CEYLAN (Çanakkale) – Saray, 31 Mart sonrası sandıkta kazanamadığı belediye
başkanlarını görevden almak için yeni bir yöntem geliştirdi ve bunu çok sevdi.
31 Martta millî iradeye kafa tutan ve İstanbul seçimlerinin yenilenmesini
sağlayan saray yargısı, şimdi de İçisleri Bakanlığının yardımıyla Cumhuriyet
Halk Partisinin seçilmiş belediye başkanlarını hukuksuz bir şekilde görevden
alma yolunu izliyor. Önce Yalova’da başarılı çalışmalara imza atan Belediye
Başkanımız Vefa Salman görevden alındı, ardından Adana Ceyhan’da çalışmalarıyla
fark yaratan Kadir Aydar görevden uzaklaştırılmak isteniyor. Vefa Başkan
usulsüzlüğü tespit ediyor ve cumhuriyet savcılığına suç duyurusunda bulunuyor.
Sonuç: Hırsızı yakalayan görevden alınıyor. Yalova’nın benzerinin yaşandığı
Biga Gümüşçay Belediyesinde de yalnızca yolsuzluk yaptığı tespit edilen Hesap
İşleri Müdürü görevden alınıyor. Adalet, bu yapılanların neresinde?
BAŞKAN
– Sayın Şeker.
13.- İstanbul Milletvekili Ali Şeker’in, coronavirüs
salgını sebebiyle yeni askere alımların bir dönem için durdurulması ve yüksek
risk altındaki sağlıkçıların çalışma koşullarıyla ilgili önlemlerin artırılması
gerektiğine ilişkin açıklaması
ALİ
ŞEKER (İstanbul) – Sayın Başkan teşekkür ediyorum.
Son
dönemlerde normal celpler askere alınmaya devam ediliyor. Bizim Dünya Sağlık
Örgütünden öğrendiğimize göre, karantina süresi on dört gün olmasına rağmen bu
hastalıklı kişiler ve virüsü kapan kişiler bunu otuz yedi güne kadar bulaştırabiliyor.
Bu konuda önlem alınması gerekiyor. Yeni askere alınmaların gerekirse bir dönem
için durdurulması gerekiyor diye düşünüyorum. 
Bu
arada, en büyük riski taşıyan sağlıkçıların çalışma koşullarındaki önlemlerin
artırılması gerekiyor. Sağlıkçılara bu dönem her zamankinden daha çok
ihtiyacımız var. Önce sağlıkçıların sağlığını koruyalım ki halkın sağlığını
koruyabilelim. 
Bu
arada, ironik günler yaşıyoruz, “Alo 184” doktor şikâyet hattıydı, artık
doktordan imdat hattına dönüştü. Böylesi ironik günlerde sağlıkçılara hak
ettikleri saygıyı gösterelim. 
BAŞKAN
– Sayın Etyemez… 
14.- Konya Milletvekili Halil Etyemez’in, 18-24 Mart
Yaşlılara Saygı Haftası’na ilişkin açıklaması
HALİL
ETYEMEZ (Konya) – Teşekkürler Sayın Başkan. 
Büyüklerimiz,
kültürümüzü ve manevi değerlerimizi bizlere miras bırakarak yarınlara
taşımamızı sağlayan değerlerimizdir. Onları, bizim için birer rehber ve
evimizin huzur kaynağı olarak görüyoruz. Peygamber Efendimiz “Herhangi bir
genç, yaşından dolayı bir ihtiyara saygı gösterirse Allah da ihtiyarlığında ona
hizmet edecek kimseler yaratır.” diyerek yaşlılarımızın önemini vurgulamıştır. 
AK
PARTİ olarak, yaşlılarımızı kuşatan bir sosyal yardım sistemi kurduk. En düşük
emekli maaşını 1.500 liraya çıkarırken emeklilerimize Ramazan ve Kurban
Bayramı’nda da ikramiye veriyoruz. Yaşlılarımızın kendi evlerinde hayatlarını
sürdürebilmeleri için Yaşlı Destek Programı başlattık. 
Değerli
büyüklerimiz, sizler bizim en kıymetlilerimizsiniz. Lütfen, bu yaşadığımız
süreçte evlerimizden çıkmayalım, ziyaretlerimizi erteleyelim. 
Büyüklerimizin
Yaşlılar Haftası’nı kutluyor, hayatlarını sağlıklı ve huzurlu geçirmelerini
diliyorum. 
BAŞKAN
– Sayın Kılıç… 
15.- Kahramanmaraş Milletvekili İmran Kılıç’ın, Bahar
Kalkanı Harekâtı’nda şehit olan hemşehrisi Piyade Uzman Onbaşı Oğuzhan Taş’a
Allah’tan rahmet dilediğine, 21 Mart Miraç Gecesi’ni ve Dünya Nevruz Günü’nü
kutladığına, 17 Mart İbni Haldun’un 614’üncü ölüm yıl dönümüne ilişkin
açıklaması
İMRAN
KILIÇ (Kahramanmaraş) – Teşekkür ederim Sayın Başkanım.
Bahar
Kalkanı Harekâtı kapsamında, teröristlerin roket saldırısı sonucu Kahramanmaraş
Elbistanlı hemşehrimiz Piyade Uzman Onbaşı Oğuzhan Taş bugün şehit olmuştur.
Şehidimize ve tüm şehitlerimize Allah’tan rahmet, ailesine ve milletimize
başsağlığı diliyorum. 
21
Mart Cumartesi Miraç Gecesi, aynı zamanda Dünya Nevruz Günü’dür. Miraç mübarek,
Nevruz kutlu olsun. 
Yine
bugünler İslam âlimi, büyük düşünür, toplum bilimci, sosyolog İbni Haldun’un
vefatının da yıl dönümüdür. İbni Haldun’a göre bir toplumun çöküş belirtileri,
dayanışmanın yok olması, üretimin zayıflaması, tüketim çılgınlığı, vergilerin
artması, liyakatin dikkate alınmaması, adaletsizliğin yaygınlaşması, umutların
kırılması, göçün hızlanması, iblisane bir gurur ve kibir, gösteriş, riyakârlık
ve yalakalık, en kötüsü de her şey normalmiş gibi bütün bunları görmezden gelen
ve kabullenen bir topluluğun olmasıdır. 
BAŞKAN
– Sayın Girgin…
16.- Muğla Milletvekili Süleyman Girgin’in,
Cumhurbaşkanı Recep Tayyip Erdoğan’ın açıkladığı önlem paketine ve alınması gereken
tedbirlere ilişkin açıklaması
SÜLEYMAN
GİRGİN (Muğla) – Teşekkürler Sayın Başkan. 
Coronaya
karşı ekonomik paket açıklayan Sayın Cumhurbaşkanı, patron örgütü başkanına
“Keyfin yerinde.” dedi. Aynen de öyle oldu: Patronlara neşe; işsizlere,
yoksullara dua ve sabır. 
Hazinenin
barutu geçen yıl bitirildi. Halka kolonya ve maske çıktı. Gıdada, temizlikte ve
ilaçta KDV yüzde 1 olacağına, evden çıkmanın mümkün olmadığı bir ortamda uçak
biletlerinde KDV yüzde 1 oldu. Halkımızın bu dönemde uçmaya değil, gıdaya,
temizliğe ve ilaca ihtiyacı var. 
Tüm
iş yerlerinde işten atmalar yasaklanmalı, çalışanlara bir ay ücretli izin
verilmeli, elektrik, doğal gaz ve su faturaları askıya alınmalı, İşsizlik Fonu
işçiler için kullanılmalı, aile sigortası hayata geçirilmeli, derslere
giremediği için ücret alamayacak olan 190 bin öğretmen mağdur edilmemeli,
sağlık çalışanı eksiği giderilmeli, dükkânı kapanan esnafa kira desteği
verilmeli, çek ve senetler ertelenmelidir.
Teşekkür
ediyorum.
BAŞKAN
– Sayın Çepni…
17.- İzmir Milletvekili Murat Çepni’nin, AKP Genel
Başkanının açıkladığı önlem paketinin kaygıları daha da artırdığına,
çalışanlara ücretli izin verilmesinin yanı sıra sağlık hizmetlerinin de
ücretsiz olması gerektiğine ilişkin açıklaması
MURAT
ÇEPNİ (İzmir) – Teşekkürler Başkan.
Coronavirüs
salgını yayılıyor ancak emekçi halkımızın kaygıları da bir o oranda artıyor.
AKP Genel Başkanı dün bir önlem paketi açıkladı ve kaygıları daha da artırdı.
Paket sermayeye kaynak aktarırken milyonlarca emekçiyi ölüme terk ediyor.
İşçiler çalışmaya devam ederken iktidar “Evlerde kalın.” çağrısı yapıyor. Bu,
tam olarak bir ikiyüzlülüktür. 
Midpoint
lüks restoran zinciri çalışanlarına on beş günlük ücretsiz izin formu
imzalatmaya çalışıyor; bu, sadece bir örnek. Tüm çalışanlara ücretli izin
verilmeli, tüm sağlık hizmetleri ücretsiz sağlanmalıdır. 
BAŞKAN
– Sayın Ödünç…
18.- Bursa Milletvekili Atilla Ödünç’ün, 18 Mart
Çanakkale Zaferi’nin 105’inci yıl dönümüne ilişkin açıklaması
ATİLLA
ÖDÜNÇ (Bursa) – Sayın Başkan, değerli milletvekilleri; 
“Şehitler
tepesi boş değil,
Toprağını
kahramanlar bekliyor! 
Ve
bir bayrak dalgalanmak için,
Rüzgâr
bekliyor! 
Destanı
öksüz, sükûtu derin meçhul askerin,
Türbesi
yakışmış bu kutlu tepeye.
Yattığı
toprak belli, 
Tuttuğu
bayrak belli,
Kim
demiş meçhul asker diye?” demiş Arif Nihat Asya “Bayrak” şiirinde.
Çanakkale’de
onlar asla geri dönmeyi düşünmediler. Harp tarihinde azmi özetleyen şu diyalog
çok anlamlıdır: “Komutanım, benim tüfek bozulmuş, tetik basmıyor” diyen askere
Yüzbaşı “Tüfek sağlam oğlum, senin parmağın kopmuş” denilen kahramanlık
destanının yazıldığı yerdir Çanakkale. Düşmanda imkân vardı, Mehmetçik’te iman.
İşte, buydu Çanakkale’yi geçilmez kılan. 
Genel
Kurulu saygıyla selamlıyorum.
BAŞKAN
– Buyurun Sayın Durmuşoğlu.
19.- Osmaniye Milletvekili Mücahit Durmuşoğlu’nun,
ortaya çıktığı günden bu yana küresel sorun hâline gelen coronavirüs salgınının
ülkede yayılmasını asgari seviyeye indirebilmek için tedbirlerin alınmasına
devam edildiğine ilişkin açıklaması
MÜCAHİT
DURMUŞOĞLU (Osmaniye) – Teşekkürler Sayın Başkan.
Ortaya
çıktığı günden bu yana küresel sorun hâline gelen coronavirüs salgınının
ülkemizde yayılmasını asgariye indirmek için tüm tedbirleri almaya devam
ediyoruz. Ülkemiz en başından itibaren bu hastalıkla ilgili gelişmeleri
yakından izlemiş, tedbirlerini de süratle alarak hayata geçirmiştir. 10 Martta
Sağlık Bakanımızın bir vatandaşımızda Covid-19 testinin pozitif çıktığını
açıklamasının ardından hızlı bir şekilde tedbirlerimiz alınmış, tespit edilen
her vaka, sağlık çalışanlarımızın özverili çalışmaları sayesinde toplum için
risk olmaktan çıkarılmıştır. 89 ve 61 yaşında 2 vatandaşımızı da kaybettik.
Hayatını kaybeden vatandaşlarımıza Allah’tan rahmet, yakınlarına da başsağlığı
diliyorum. 
Covid-19’un
etkilerini en aza indirmek için, Cumhurbaşkanımız Sayın Recep Tayyip Erdoğan
başkanlığında 100 milyarlık bir kaynak devreye alındı. İnşallah, hep birlikte
bu zorlu süreci atlatacağız. Hiçbir virüsün Türkiye’den, Türk milletinin
birliğinden, beraberliğinden, kardeşliğinden aldığımız ve alacağımız
tedbirlerden daha büyük olamayacağını tekrar ifade ederek Genel Kurulu saygıyla
selamlıyorum. (AK PARTİ sıralarından alkışlar) 
BAŞKAN
– Buyurun Sayın Altıntaş.
20.- Ankara Milletvekili Ayhan Altıntaş’ın, fedakârca
çalışan tüm sağlık personeline şükranlarını sunduğuna, Sağlık Bakanlığının
yeterince şeffaf olmadığına, Çin’de ve başka ülkelerde virüsün yayıldığı belli
olduktan sonra 20 bin kişinin umreye gidişine kimin izin verdiğini ve İran
sınırından kaçak giren 2 milyon kişiyle virüsün taşınması ihtimalinin hesaba
katılıp katılmadığını öğrenmek istediğine ilişkin açıklaması
AYHAN
ALTINTAŞ (Ankara) – Teşekkürler Sayın Başkan. 
Sayın
Sağlık Bakanımız ayrıldılar ama şahıslarında, fedakârca çalışan tüm sağlık
personelimize şükranlarımı sunuyorum. 
Sayın
Bakana sormak istediğim bazı sorular vardı. Öncelikle Bakanlık yeteri kadar
şeffaf değil. Örneğin, hasta ve kayıpların hangi illerden olduğunu bile
bilmiyoruz. Virüsün Çin’de ve başka ülkelerde yayıldığı belli olduktan sonra 20
bin kişinin umreye gidişine kim izin verdi. Son 5 bin kişilik kafile
hazırlıksız bir şekilde karantinaya alınmak istenirken yurtlarda kalan
öğrenciler, gece yarısı apar topar yurtlardan kovuldu. Hâlâ yeteri kadar
hijyenik olmayan yurtlar karantina için kullanılıyor. Okullar kapatılırken camilerde
toplu namazlara izin verilerek özellikle ileri yaştaki risk gruplarının virüse
maruz kalmalarına yol açıldı. İçişleri Bakanlığı iki hafta öncesine kadar açık
sınır politikası uyguluyordu. İran sınırından 2 milyon kaçak insan girmiş
durumda, hâlâ da giriyor. Onlarla virüs girme ihtimali hesaba katıldı mı? 
Teşekkürler.
BAŞKAN
– Sayın Aycan…
21.- Kahramanmaraş Milletvekili Sefer Aycan’ın, 18-24
Mart Yaşlılara Saygı Haftası’na ilişkin açıklaması
SEFER
AYCAN (Kahramanmaraş) – Sayın Başkan, bu hafta Yaşlılar Haftası’dır. Yaşlı, 65
yaş üstü nüfus olarak ifade edilmektedir. Nüfusumuzun yüzde 8’i 65 yaş üstüdür.
Yaşlılık organik bir durumdur, her yönüyle farklıdır. Yaşlılıkta hastalıklara
direnç farklıdır, daha fazla hastalanma ve hastalıkların ağır seyretme ihtimali
yüksektir. Bu nedenle yaşlılara özel bakım gerekir. Yaşlıların tıbbi, sosyal ve
psikolojik olarak tüm ihtiyaçları karşılanmalıdır. Bu, sosyal devlet olmanın
gereğidir. Unutmayalım biz de bir gün yaşlı olacağız. Başta annemiz babamız
olmak üzere, tüm yaşlılara gereken ilgiyi gösterelim. 
Saygılarımla
teşekkür ederim.
BAŞKAN
– Sayın Taşkın…
22.- Mersin Milletvekili Ali Cumhur Taşkın’ın, 18-24
Mart Yaşlılara Saygı Haftası’na ilişkin açıklaması
ALİ
CUMHUR TAŞKIN (Mersin) – Teşekkür ederim Sayın Başkan.
18-24
Mart Yaşlılara Saygı Haftası’nı kutluyorum. Bizim medeniyetimizde yaşlılarımız
evimizin, ocağımızın bereketidir. Yaşlılarımız, toplumumuzu bir arada tutan
değerleri bize hatırlatan insanlardır. Yaşlılara hürmet ve saygı, dünya ve
ahiret saadetimizin temel şartlarındandır. Unutmayalım ki hepimiz yarınların
yaşlılarıyız. Cumhurbaşkanımız Sayın Recep Tayyip Erdoğan’ın liderliğinde
yaşlılarımızın karşılaştıkları sorunların en aza indirilmesi ve bunların çözüme
kavuşturulması anlamında birçok projeyi hayata geçirdik ve geçirmeye devam
ediyoruz. 
Coronavirüs
salgınının tüm dünyayı etkisi altına aldığı bugünlerde kimi Avrupa ülkelerinde
yaşlıları âdeta gözden çıkartan anlayışlara şahitlik ediyoruz. Bizde ise dün
yapılan coronavirüsle mücadele eş güdüm toplantısında alınan kararla,
yaşlılarımıza verilen değerin bir ifadesi olarak, tek başına yaşayan 80 yaş
üstü yaşlılarımız için sosyal hizmet ve evde sağlık hizmetlerinden oluşan
periyodik takip programını devreye aldık diyor ve Genel Kurulu saygıyla selamlıyorum.
BAŞKAN
– Şimdi, Sayın Grup Başkan Vekillerinin söz taleplerini karşılayacağım. 
İYİ
PARTİ Grup Başkan Vekili Dursun Müsavat Dervişoğlu. 
Buyurunuz
Sayın Dervişoğlu.
23.- İzmir Milletvekili Dursun Müsavat Dervişoğlu’nun,
Cumhurbaşkanı Recep Tayyip Erdoğan’ın Coronavirüsle Mücadele Eş Güdüm
Toplantısı sonrası açıkladığı pakette öğrenci ve ihtiyaç kredilerine, çiftçi
borçlarına ilişkin hiçbir düzenlemenin olmadığına, 21 Mart Miraç Kandili’ni ve
Nevruz Bayramı’nı kutladığına ve Deniz Bölükbaşı’nın ölümünün 2’nci yıl
dönümünde manevi huzurunda saygıyla eğildiğine ilişkin açıklaması
DURSUN
MÜSAVAT DERVİŞOĞLU (İzmir) – Teşekkür ederim Sayın Başkanım.
Genel
Kurulu tekrar saygıyla selamlıyorum.
Milletimiz,
Sayın Cumhurbaşkanının coronavirüsle mücadele eş güdüm toplantısı sonrası
yapacağı açıklamayı merakla bekliyordu. Açıklanan eylem planında görüyoruz ki
dağ fare doğurmuştur. Pakette öğrenci kredilerine, ihtiyaç kredilerine, çiftçi
borçlarına ilişkin hiçbir düzenleme yok; buna karşın, konuyla herhangi bir ilgisi
bulunmamasına rağmen, 10’uncu maddede, borçlanarak konut almayı teşvik eden ve
müteahhitlere yeni imkânlar sağlayan çeşitli düzenlemeler var. Türk
ekonomisinin ne tür bir krizle karşı karşıya olduğunu biliyoruz ancak bugün
yaşanan ve gelecekte yaşanabilecek muhtemel krizleri sadece virüs salgınına
bağlamak milletimizin aklıyla dalga geçmektir. 
Ekonomimizdeki
bu kriz, bir anlamda saray ekonomi modelinin Türkiye’yi getirdiği noktayı
işaret ediyor. Kredi borçları altında ezilen vatandaşlarımızın yükünü hafifletmek
varken açıklanan pakette vatandaşlarımızın sırtına yeni kredi maliyetleri
yüklemenin derdine düşülmüştür. Hükûmet bir yandan “Evden çıkmayın.” uyarısı
yaparken diğer yandan açıkladığı pakette iç hat biletlerinde KDV’yi yüzde
18’den yüzde 1’e indirerek uçmayı “Konaklama vergisini kaldırdık.” diyerek
tatile göndermeyi, konut satışında ise “Asgari peşinatı yüzde 20’den yüzde 10’a
indirdik.” diyerek ev almayı teşvik etmiştir. Küçük esnaf ve işletmeler ile
ücretsiz izne çıkarılanlar tedirgin olmaya devam etmektedirler. Bu pakette
çiftçiler, dar gelirliler ve küçük esnaf yoktur. İnsanlar ev kiralarını, kart
borçlarını ödeme derdindeyken… 
(Mikrofon
otomatik cihaz tarafından kapatıldı)
BAŞKAN
– Buyurun efendim.
DURSUN
MÜSAVAT DERVİŞOĞLU (İzmir) - … açıklanan paket hiçbir derde deva olamamış, can
suyu oluşturamamış, mağdur vatandaşlarımıza da destek sağlayamamıştır. 100
milyarlık yani yaklaşık 15 milyar Amerikan dolarına tekabül eden bu pakette
işçiye dua, esnafa sabır, emekliye ise kolonya düşmüştür. 
Bu
vesileyle hem önümüzdeki Miraç Kandili’mizi hem de Türk dünyasının Nevruz
Bayramı’nı kutluyorum. Ayrıca, 21 Mart benim için çok önemli bir gün; eski
Ankara Milletvekilimiz, tanışmaktan bahtiyar olduğum, şeref duyduğum emekli
büyükelçi ve büyük devlet adamı Sayın Deniz Bölükbaşı’nın ebediyete intikalinin
2’nci yılı. Bu vesileyle onun da manevi huzurunda saygıyla eğiliyorum,
hatıraları önünde de… İhtiram nöbeti demeyeyim de… Hakikaten çok duygulandım.
(Mikrofon
otomatik cihaz tarafından kapatıldı) 
BAŞKAN
– Buyurun.
DURSUN
MÜSAVAT DERVİŞOĞLU (İzmir) – Onun bize kattıklarını düşünerek yeri
doldurulamayacak bir dostu kaybetmenin hüznünü yaşıyorum. 
Genel
Kurulu da saygıyla selamlıyorum efendim.
BAŞKAN
– Milliyetçi Hareket Partisi Grup Başkanvekili Muhammed Levent Bülbül…
Buyurunuz
Sayın Bülbül.
24.- Sakarya Milletvekili Muhammed Levent Bülbül’ün, 21
Mart Deniz Bölükbaşı’nı ölümünün 2’nci yıl dönümünde rahmetle andıklarına,
Sağlık Bakanına Meclisi bilgilendirmek amacıyla yaptığı açıklamalarından dolayı
teşekkür ettiklerine, atama bekleyen sağlıkçıların atamalarının
gerçekleştirilmesi, sağlık çalışanlarına yönelik şiddetin önlenmesi yasa
teklifinin yasalaşması, sağlık çalışanlarının performans ödemelerinin tavan
rakamlar üzerinden yapılması ve virüs salgını süreci içerisinde kişisel
koruyucu malzemelerinin temin edilmesi gerektiğine ilişkin açıklaması
MUHAMMED
LEVENT BÜLBÜL (Sakarya) – Teşekkür ederim.
Sayın
Başkan, değerli milletvekilleri; ben de konuşmamın başında Türkiye’nin
yetiştirmiş olduğu nadide hariciyecilerden, önemli, kıymetli siyaset adamı,
değerli büyüğümüz Sayın Deniz Bölükbaşı’nın vefatında kendisine tekrar
saygılarımızı ve rahmet duygularımızı bildirmek, iletmek istiyorum. Kendisi,
Türkiye Cumhuriyeti devletine uzun yıllar boyunca önemli hizmetler görmüş,
gerçekten vatan, millet sevdasıyla, meselelere Türk milleti ve Türk devleti
gözlüğüyle, nazarıyla bakabilen çok önemli bir şahsiyetti. Kendisini tekrar
rahmetle anıyor, yakınlarına tekrar başsağlığı diliyorum. (MHP ve İYİ PARTİ
sıralarından alkışlar)
Sayın
Başkan, biz, tabii, bugün coronavirüsle alakalı olarak Sayın Sağlık Bakanımızın
Meclisimize bilgilendirme maksadıyla yapmış olduğu konuşmasını dinledik. Bu
manada, yapmış olduğu bilgilendirmeden ötürü kendisine tekrar teşekkür
ediyoruz. Mecliste grubu bulunan siyasi partilerimizin ve diğer siyasi
partilerin görüşlerini, düşüncelerini paylaştığı bir süreci geçirdik. Burada,
biz Milliyetçi Hareket Partisi olarak, sağlık çalışanlarımızla alakalı olarak
-tabii, alkıştan fazlasını hak ediyorlar diye bir düşünce ortaya çıktı, Sayın
Bakanımız da bu düşünceyi dile getirdi, son derece haklıdır- atama bekleyen
yaklaşık 620 bin sağlıkçımızın atamalarının bir an önce yapılması gerektiğinin,
sağlık personeline yönelik şiddeti önleme noktasındaki yasanın çıkarılmasının -ki
bu noktada Milliyetçi Hareket Partisinin de beklemekte olan bir yasa teklifi
bulunmaktadır- sağlık çalışanlarının performans ödemelerinin en üst, tavan
rakamları üzerinden yapılmasının…
(Mikrofon
otomatik cihaz tarafından kapatıldı) 
BAŞKAN
– Buyurun efendim. 
MUHAMMED
LEVENT BÜLBÜL (Sakarya) – …ve tüm sağlık personeline özellikle bu salgın süreci
içerisinde kişisel koruma malzemelerinin temin edilmesinin son derece önem arz
ettiğini ifade ediyoruz.
Tabii,
bu hususlarla ilgili, Sayın Bakanımızın da bunlara cevap niteliğinde birtakım
beyanları da olmuştur. Biz bu ifade edilen hususların ve burada bizim de
zikrettiğimiz hususların acilen yerine getirilmesi talebinde bulunuyoruz.
Sağlık personelimize, şu an büyük fedakârlıklarla çalışan sağlık personelimize
bu noktada ne kadar katkı sağlasak azdır. Bu süreçte Meclisin de kendi üzerine
düşen görevi yapması gerektiğini ifade ediyor, saygılar sunuyorum. 
BAŞKAN
– Halkların Demokratik Partisi Grup Sözcüsü Mehmet Ruştu Tiryaki, Batman
Milletvekilimiz. 
Buyurun
Sayın Tiryaki. 
25.- Batman Milletvekili Mehmet Ruştu Tiryaki’nin,
dünyanın zor günlerden geçtiğine, salgınlara karşı yeterli hazırlığın yapılıp
yapılmadığının anbean takipçisi olacaklarına, Cumhurbaşkanı Recep Tayyip
Erdoğan’ın Coronavirüsle Mücadele Eş Güdüm Toplantısı sonrası yaptığı
açıklamalarda hüsran yaşandığına, HDP milletvekillerinin ve belediye
başkanlarının kimliği belirsiz araçlarla takip edildiğine, 21 Mart Nevroz
Bayramı’nı coronavirüs nedeniyle kitlesel olarak kutlamayacaklarına ilişkin
açıklaması
MEHMET
RUŞTU TİRYAKİ (Batman) – Teşekkür ediyorum Sayın Başkan. 
Evet,
zor günlerden geçiyoruz ve bunun daha başlangıç olduğu anlaşılıyor; evet,
yalnız biz değil, bütün dünya zor günlerden geçiyor; âdeta bir üçüncü dünya
savaşı yaşıyoruz. Önceki iki dünya savaşıyla aradaki fark şu ki burada bütün
insanlık aynı tarafta. İnsanlık hazır olmadığı bu savaşta çok büyük kayıplar
yaşıyor, 8 binin üzerinde insan yaşamını yitirdi ve bu insanlar bir sayıdan
ibaret değil, her birisi anne, baba, amca, teyze, ağabey, kardeşti ve geride
çok acıklı hikâyeler bıraktılar. Büyük insanlık ve ülkemiz elbette bu acı
günleri de atlatacak ama büyük kayıplar vererek. Bu acılardan nasıl bir ders
alınacak, hep beraber göreceğiz ancak şu bilinsin ki bu tür salgınlara karşı
yeterli hazırlık yapılıp yapılmadığının anbean, günbegün takipçisi olacağız. 
Sayın
Cumhurbaşkanı dün ilk kez bir açıklama yaptı, her nedense açıklama
Cumhurbaşkanlığı sarayında değil, coronavirüsle mücadele eş güdüm toplantısının
gerçekleştirildiği Çankaya Köşkü’nde yapıldı. Emin olun herkes alınacak
önlemlerin neler olacağını merak ediyordu. İlk izlenim ise hüsran oldu, pek çok
kişi “Paketten yaşlılara kolonya ve maske çıktı.” diyerek tepki gösterdi ve bu
tepki hiç de haksız değil. Oysa herkes gibi bizlerin de soruları vardı, bugün
bir kısmını Sayın Sağlık Bakanına ilettik. Herkesin yanıt beklediği sorular
vardı. Sağlık Bakanı bir kısmını yanıtlasa da önemli bir bölümü hâlâ yanıtsız
kaldı. 
Değinmek
istediğim iki tane konu var Sayın Başkan. Birincisi şu: Milletvekillerimiz,
belediye başkanlarımız hâlâ kimliği belirsiz araçlarla neredeyse yirmi dört
saat takip ediliyor. Son olarak Batman Belediye Başkanımız böyle bir müracaatta
bulundu, neredeyse yirmi dört saat, gittiği her yerde kimliği belirsiz kişiler
tarafından takip ediliyor. Önceki gün emniyet müdürlüğüne bir başvuruda bulundu
“Bu araçta bulunanlar kimlerdir, güvenlik görevlisi midir, bilginiz dâhilinde
midir?” diye. Araçlar değişti, plakalar değişti, içindeki kişiler değişti ama
Belediye Başkanımız hâlâ yirmi dört saat takip edilmeye devam ediliyor.
(Mikrofon
otomatik cihaz tarafından kapatıldı)
BAŞKAN
– Tamamlayınız.
MEHMET
RUŞTU TİRYAKİ (Batman) – Yanıt vermek yerine bunu yapan emniyet müdürlüğünün
doğru bir yol, doğru bir yöntem izlemediğini düşünüyoruz. Bu, emniyet
müdürlüğünün, valiliğin, savcılığın veya her kimin kararıysa açıkça
belirtmelerini bekliyoruz. 
Son
olarak bugün 19 Mart, iki gün sonra “Nevroz Bayramı”nı kutlayacağız. Corona
günlerinde “Nevroz Bayramı”nı kitlesel olarak kutlamayacağız. Parti olarak
topluca yapılacak bütün etkinliklerimizi, kitlesel kutlamalarımızı iptal ettik.
Bayramı evimizde, balkonlarımızda, telefon ışıklarıyla, çakmak ateşiyle ve bir
araya gelmeden kutlayacağız. Evet, kitlesel etkinliklerimizi iptal ediyoruz
ancak “Nevroz”un ruhunu, direniş ruhunu, dayanışma ruhunu her zamankinden çok
yaşayacak ve yaşatacağız. 2020 “Nevroz”unun ülkemize, halklarımıza,
coğrafyamıza ve bütün dünyaya barış ve kardeşlik getirmesini umuyor,
halklarımızın “Nevroz Bayramı”nı kutluyorum. 
BAŞKAN
– Cumhuriyet Halk Partisi Grup Başkan Vekili Özgür Özel, buyurunuz. 
26.- Manisa Milletvekili Özgür Özel’in, İdlib’de ve
Bahar Kalkanı Harekâtı’nda şehit olan askerlere ve Deniz Bölükbaşı’na ölümünün
2’nci yıl dönümünde Allah’tan rahmet dilediklerine, siyasetin içinden bakarak
ama siyasi birliktelikle, yapıcı katkılarla coronavirüs sorununun üstesinden
gelinmesi gerektiğine, Sağlık Bakanının “Bilim Kurulunda da doktorlar var, Türk
Tabipleri Birliği kendisini burada hissetsin.” ifadesinin doğru bir yaklaşım olmadığına,
Doktor Güle Çınar’ın sağlık çalışanlarını bilgilendirdiği sırada çekilen
videodaki sözlerinden dolayı Ankara Üniversitesi tarafından yazılı olarak özür
dilemeye zorlanmasının üzüntü verici oluğuna, gerçekleştirilen Coronavirüsle
Mücadele Eş Güdüm Toplantısı sonrasında yapılan açıklamayla beklentilerin boşa
çıktığına ilişkin açıklaması
ÖZGÜR
ÖZEL (Manisa) – Teşekkür ederim Sayın Başkan. 
İyi
haberler almaya hasret kaldığımız bugünlerde, bir acı haberi daha biraz önce
öğrenmiş bulunuyoruz. İdlib ve Bahar Kalkanı Harekâtı bölgelerinde iki ayrı
olayda iki acı haber aldık ve 2 askerimizin şehit olduğunu öğrendik.
Askerlerimize Allah’tan rahmet, acılı ailelerine sabır diliyoruz Cumhuriyet
Halk Partisi Grubu olarak. 
Bugün
ölümünün 2’nci yıl dönümünde Deniz Bölükbaşı’nı, Türk diplomasisinin çok önemli
bir üyesi olan ve daha sonra da Türkiye siyasetine çok ciddi katkılar sağlamış
olan Deniz Bölükbaşı’nı rahmetle anıyoruz. Ailesiyle birlikte, İYİ PARTİ’deki
ve Milliyetçi Hareket Partisindeki siyaset arkadaşlarına da bir kez daha
başsağlığı diliyoruz. 
Coronavirüs
salgınında, dün akşam Sayın Bakanın bilgilendirmesiyle ikinci kayıp haberini
aldık ve yavaş yavaş, artık, Türkiye'nin bir İtalya olmamak için çaba
göstermesine yönelik yaklaşımları, biraz endişeyle de olsa takip ediyoruz.
Bugün Sayın Bakanın varlığında ifade ettik, bu meseleye siyaset dışı değil,
siyasetin içinden bakarak ama siyasi birliktelikle, herkesin vereceği önemli,
yapıcı katkılarla ve el birliğiyle bu sorunun altından kalkmamız gerekiyor. Kimsenin
bir diğerini bu meselede ötekileştirdiği bir süreci hiçbir zaman doğru
bulmadık. Sayın Bakan -artık daha fazla karşılıklı konuşma olmasın diye ifade
etmedim ama tutanakları dikkatli takip ettiğini de biliyoruz- “Bilim Kurulunda
da doktorlar var, Türk Tabipleri Birliği kendisini burada hissetsin.” diye bir
yaklaşımda bulunuyor. Bu doğru bir yaklaşım değil, şundan dolayı doğru bir
yaklaşım değil: Yarın öbür gün -sizler de seçilmiş olduğunuz ve muhatap alınmak
gerektiğiniz hâlde- birileri “Ya, biz de birilerini yanımıza aldık, AK
PARTİ’liler de kendisini burada temsil ediliyor görsünler.” diye sizi yok
sayarsa, hiçe sayarsa en önemlisi sizin şahsınızı değil ama size oy verenleri,
on binleri, tabii ki bu siyaset olduğunda milyonlara dönüşüyor…
(Mikrofon
otomatik cihaz tarafından kapatıldı)
BAŞKAN
– Buyurun efendim.
ÖZGÜR
ÖZEL (Manisa) – Kişinin iradesini yok sayıp “Ya, biz birileriyle muhatap
oluyoruz, onlar da kendilerini burada saysın.” derlerse işte bu, demokratik
meşruiyet, demokrasi, seçim, sandık, millî irade diye her birimizi burada tutan
ve kendimize ait olmayan, millete ait, halka ait olan bir gücü temsil ettiğimiz
gerçeğiyle bizi burada bulunduran her birimizi sıkıntıya sokar. Bunun alkış
alması üzücüdür. Başka doktorlar var, Türk Tabipleri Birliği onlara baksın,
kendini burada hissetsin; demokrasi böyle bir şey değil. Bir meslek örgütü,
anayasal bir kurum, kanunla kurulmuş, seçimlerini yapmış, üzerinde denetim
hakkınız var, üzerinde siyasi vesayet hakkınız bile var. Her şeyi usulüne göre
yapıp da seçilmiş olan bir kurumu, siz, sağlık otoritesi olarak, sizin
dışınızda seçimle gelmiş en büyük sağlık otoritesi olarak hiçe sayarsanız, bu,
sizin demokrasi anlayışınızı da kriz yönetim becerinizi de bir anda sorgulatır
hâle gelir.
(Mikrofon
otomatik cihaz tarafından kapatıldı)
BAŞKAN
– Tamamlayalım lütfen.
ÖZGÜR
ÖZEL (Manisa) – Ayrıca, dün -kendi bilgisi dışında- Doktor Güle Çınar’ın bir
konuşması sosyal medyada hızla yayıldı. Hekimlik sorumluluğunu yerine getiren
ve gerçekleri dile getiren, sağlık çalışanlarına bilgi veren bir sağlık
emekçisinin Ankara Üniversitesi tarafından bugün yazılı olarak özür dilemeye
zorlanıp sonra bu belgenin sosyal medyada paylaşılması gerçekten üzüntü verici.
Hele hele orada kullanılan kelimeler ve “Günlerdir yorgundum, günlerdir uykusuzdum,
arkadaşlarımı bilgilendirmeye çalışıyordum. Bu sırada kullandığım bazı
kelimelerin yarattığı rahatsızlık…” ifadelerini bir kadın sağlık emekçisine
kullandırtmaya zorlamak son derece yanlış. Dünkü videodan alınacak ders var,
çıkarılacak sonuç var ama üzerinden görülecek bir hesap yok. Bu, elde tutulan
kamu gücünün orantısız kullanımıyla ve zaten üniversite üzerinde kurulmuş olan
siyasi vesayetin baskısının… 
(Mikrofon
otomatik cihaz tarafından kapatıldı) 
BAŞKAN
– Tamamlayınız efendim. 
ÖZGÜR
ÖZEL (Manisa) – “Güneş çarığı sıkar, çarık ayağı sıkar.” bu doğru değildir.
Orada oluşturulan o baskıyı bütün sağlık çalışanları kendi üzerinde hisseder.
Sayın Bakanın bile gelip Mecliste “Sağlık çalışanlarıyla ilgili bir şeyler
yapın.” dediği, sağlıkta şiddet yasasının beklendiği, Bakanın “Ben de
destekliyorum, Meclis çıkarırsa çok iyi olur bugünlerde.” dediği, bu ifadeyi
kullandığı bir süreçte bu baskı, bu zulüm hak değildir, reva değildir. 
Son
olarak da Sayın Başkan, dün toplantı yapıldı, toplantının katılımcılarının
içinde birileri var, o birileri bir şeyler alıyor; sermaye alıyor, patronlar
alıyor, bakanlar duruyor, yandaş sendikalar gülümsüyor falan ama halk yok,
millet yok, sağlıkçılar yok, emekçiler yok, kimse yok. Kendi kendilerine,
aslında karantinada olması gereken bir ekip geliyor ve 100 milyar liralık paket
açıklıyor ve iktidarın Pravda’sı mahiyetindeki gazeteler ortak manşetlerle
çıkıyorlar “Devlet böyle olur” “İşte büyük paket” falan diye. 
(Mikrofon
otomatik cihaz tarafından kapatıldı) 
ÖZGÜR
ÖZEL (Manisa) – Sayın Başkanım, bitireceğim inşallah. 
BAŞKAN
– Buyurun efendim. 
ÖZGÜR
ÖZEL (Manisa) – Bir kere, 100 milyar liralık toplamın 12 milyar lirası
emeklilere ödenecek bayram ikramiyesi, sadece bir ay öne çekilmiş, hesabın
içine katılıyor. Ya olacak gibi değil; zaten bayramda ödeyeceksin, bayramdan
bir ay önce ödüyor, onu da koymuşlar hesabın içine. 5 milyar lira asgari ücret
desteği var; zaten ödenecekti, onu orada hesaplatmak doğru değil. Elle tutulan
tek şey şu: Biz “1.000 liranın altında bile var, en az 1.500 lira olmalı.” diye
kendimizi parçaladık “Yok 1.000 liranın altında olan.” deyip dünden itibaren
1.000 liranın altında olanları da kabul edip “Hepsini 1.500 liraya
çıkarıyoruz.” diyorlar. Hakikaten enteresan bir durum ama yıllardır söylediğimiz,
aylardır söylediğimiz bir şeyin 2 milyar liralık karşılığı var. Onun dışında,
işçiye, emekçiye, sağlık çalışanına, sağlık emekçisine hiçbir şeyin olmadığı,
dağın fare doğurduğu, beklentilerin boşa çıktığı bir süreçteyiz. Sayın Başkan,
çok üzülerek söylüyorum -ki isim vermeyeceğim, onlara bir paye vermemek için-
ama dünyanın, böyle bir de beğenmediğimiz, zaman zaman işte “Tek dişi kalmış
canavar.” diye söylediğimiz Batı liderleri herkesin gözüne içine bakarak
“Korkmayın, kimse işsiz kalmayacak. Korkmayın, devlet burada, hiç kimse aç
kalmayacak. Hiç kimse korkmasın, devletiniz arkanızda, kimsenin ekonomik
kayıpları telafisiz kalmayacak.” diye çıkıyor… 
(Mikrofon
otomatik cihaz tarafından kapatıldı) 
BAŞKAN
– Buyurun.
ÖZGÜR
ÖZEL (Manisa) – Vallahi Sayın Başkan, bugün iktidar partisinin gazetelerinin
sadece manşetlerini görsek, dünkü toplantıyı görmesek, o “Tek dişi kalmış
canavar.” dediğimiz ülkelerin liderlerinin yaptığı konuşmaları duydular da
manşetleştirdiler sanacağız. Devlet adamı dediğin, devlet başkanı dediğin,
patronun gözüne bakıp şakalaşmaz. En çok oyu aldığınız, oyuna en çok talip
olduğunuz kesimlerin; işçinin, çiftçinin, memurun, esnafın, yoksulun,
kimsesizin gözünün içine bakıp da diyorsanız “Korkmayın, devlet burada.”
Eyvallah! Hepsinden topladığınız vergilerle patronlara “Korkmayın, devlet
burada.” diyorsanız, onun da bir manası vardır ama esas, sizden destek
bekleyenlerin yüreği burkulmuştur, gönlü kırılmıştır, bunu ifade etmek istedim.

Teşekkür
ediyorum Sayın Başkan. (CHP sıralarından alkışlar)
BAŞKAN
– Adalet ve Kalkınma Partisi Grup Başkan Vekili Cahit Özkan.
Buyurun
Sayın Özkan.
27.- Denizli Milletvekili Cahit Özkan’ın, Sağlık
Bakanının coronavirüs hakkında Genel Kurulu bilgilendirmesinin ardından
görüşlerini ifade eden siyasi parti gruplarına, grubu bulunmayan siyasi parti
temsilcilerine ve milletvekillerine ayrı ayrı teşekkür ettiğine, ülke için,
milletin geleceği için fedakârane çalışmalar yapan sağlık çalışanlarının özlük
hakları, çalışma koşulları ve ücretleriyle ilgili iyileştirme gayreti içinde
olunması gerektiğine, Cumhurbaşkanı Recep Tayyip Erdoğan’ın açıkladığı Ekonomik
İstikrar Kalkanı paketine, Sağlık Bakanının almış olduğu tedbirler ile Bilim
Kurulunun yapmış olduğu çalışmalar neticesinde virüs salgını sürecinin
atlatılacağına, 21 Mart Nevruz Bayramı’na ilişkin açıklaması
CAHİT
ÖZKAN (Denizli) – Teşekkür ederim Sayın Başkan.
Sayın
Başkan, değerli milletvekilleri; öncelikle bugün, ülkemizi ve bütün dünyayı
tehdit eden coronavirüs hakkında Sağlık Bakanımızın bilgilendirdiği ve Grup
Başkan Vekillerimizin, parti gruplarımızın kendi görüşlerini sunduğu, faydalı,
başarılı bir çalışmayı takip ettik. Ülkemizin hem katılımcı demokrasisine
katkısı hem de coronavirüsle ilgili mücadelede bugüne kadar gelinen aşamayı ve
bundan sonra gidilecek hedefe doğru hangi yolun takip edileceğini istişare
ettik. Onun için Sağlık Bakanımıza, siyasi parti gruplarımıza, grubu bulunmayan
siyasi parti temsilcilerine, milletvekillerimize ayrı ayrı teşekkür ediyorum.
Tabii,
yine çok teşekkür ettik sağlık çalışanlarımıza, uzun uzun alkışladık. Sağlık
Bakanımızın da ve diğer siyasi parti gruplarımızın da önemle vurguladığı,
cephedeki Mehmetçik’imiz nasıl bir vatan müdafaası yaparak canımızı,
vatanımızı, bayrağımızı koruyorsa bugün sağlık çalışanlarımız aynı sorumlulukla
ülkemiz için, insanımız için, aziz milletimizin geleceği için fedakârane
çalışmalar yapıyor. Bu noktada, sağlık çalışanlarımızın özlük haklarıyla,
çalışma koşullarıyla ve ücretleriyle ilgili inşallah, hep beraber bir paket
düzenleyerek onların durumlarını da iyileştirme gayreti içerisinde olmalıyız.
Tabii,
devlet olmak, ülkenin bütün meselelerine, bütün sorunlarına eğilmek ve onlara
çözüm üretmekle olur. Bu noktada, Sayın Cumhurbaşkanımız da cumhurun başı
olarak, anayasal düzenimizi, birlik ve beraberliğimizi temsil eden bir makamda
olarak dün bir paket açıkladı. Tabii, paket, sadece iş dünyasına ilişkin değil,
sadece KOBİ’lere ilişkin değil, sadece asgari ücretlilere ilişkin değil, sadece
-sosyal devletin bir gereği olarak- çalışamayacak durumda olan emeklilere
ilişkin değil, ülkemizin dört bir tarafında, 82 milyon arasında bu ülkenin
kaynaklarını…
(Mikrofon
otomatik cihaz tarafından kapatıldı)
BAŞKAN
– Buyurun.
CAHİT
ÖZKAN (Denizli) - …hakça paylaştırma düşüncesiyle adil bir şekilde planlanmış
ve devlet olma kudretini, gücünü aziz milletimize hissettirerek “Endişe
etmeyin, sizin emanetinizin bekçisi olan bir devlet var. Huzur içerisinde,
sadece direktiflere uyarak önümüze bakalım.” anlayışıyla bir paket açıkladı.
Tabii, bu pakette çalışma hayatı var. Bakınız, kaderimiz bir, 82 milyonun
kaderi birdir. “Kaderimiz bir." demek… İşçiyi işverene ezdirmeden,
sanayiciyi finans çevrelerine ezdirmeden, kadın-erkek, yaşlı-genç arasında bu
ülkenin, 82 milyonun kardeşliğini güvence altına alarak adımlar atmak gerekir.
Onun için “İş dünyası batsın, çalışma hayatı güvence altına alınır.” değil.
Onun için, kader birlikteliği içerisinde, işçi-işveren, üretici-sanayici,
kadın-erkek tüm toplum kesimlerini ortak bir çatı altında buluşturabilmek
lazım. Bu anlamda, Sayın Cumhurbaşkanımızın paketi Türkiye kamuoyunun
gündeminde değerlendiriliyor. Tekrar bunu ifade etmeyi gereksiz görüyorum. 
(Mikrofon
otomatik cihaz tarafından kapatıldı) 
BAŞKAN
– Buyurun.
CAHİT
ÖZKAN (Denizli) - Ancak çalışma hayatından vergi sistemine, kredi ve anapara
faiz ödemelerinden KOBİ’lere desteğe, iş dünyasında KGF limitlerinin
artırılmasından asgari ücrete yapılacak desteğe ve yine en düşük emekli
maaşının ne olacağına ve bunun artırılmasına ilişkin her alanda belirli bir
paket hazırlanmış ve Allah’ın izniyle, Sağlık Bakanımızın almış olduğu
kararlar, Bilim Kurulumuzun yapmış olduğu çalışmalar çerçevesinde bu süreci de
en az hasarla, olabildiğince hasarsız bir şekilde atlatacağımıza olan inancımız
tamdır. Bu noktada devletimize aziz milletimiz güvensin, biz de milletimize
güveniyoruz. Cumhur ile başının yani devlet ile yöneticiler ile aziz
milletimizin omuz omuza vermesi inşallah bu mücadeleyi başarıya götürecektir
diye inanıyoruz.
Aynı
zamanda Anadolu ve Orta Asya kültürlerinde baharın gelişinin müjdecisi olan
Nevruz Bayramı bilindiği üzere ülkemizde, Türkiye’de 21 Martta kutlanıyor.
(Mikrofon
otomatik cihaz tarafından kapatıldı) 
BAŞKAN
– Tamamlayalım efendim.
CAHİT
ÖZKAN (Denizli) – Gece ile gündüzün eşitlendiği, baharın müjdecisi olan Nevruz
Bayramı, havaların ısınmaya başladığı, ağaçların çiçeklenmeye, toprağın
yeşermeye, göçmen kuşların yuvalarına dönmeye başladığının da müjdecisidir. Bu
bağlamda, 21 Mart bütün varlıklar için uyanışın, diriliş ve yaratılışın günü
olarak kabul ediliyor. Bu vesileyle zor günler geçirdiğimiz, coronavirüsle
mücadele ettiğimiz bugünlerde Nevruz Bayramı’mızı kutluyor, ülkemizin,
milletimizin bu beladan da kurtularak yine aydınlık yarınlara yürüyeceğimize
inanıyor, Genel Kurulu saygıyla selamlıyorum.
MUHAMMED
LEVENT BÜLBÜL (Sakarya) – Sayın Başkanım, bir dakika… Bir eksiğim kaldı da
şehitlerimizle ilgili, onu tamamlayabilir miyim?
BAŞKAN
– Buyurun Sayın Bülbül.
28.- Sakarya Milletvekili Muhammed Levent Bülbül’ün,
şehitlere Allah’tan rahmet dilediğine, sınır kapılarında meşakkatli görevleri
ifa eden emniyet güçlerine, gümrük memurlarına, Sahil Güvenlik güçlerine ve
Jandarmaya şükranlarını sunduklarına ve ihtiyaçlarının takipçisi olacaklarına
ilişkin açıklaması
MUHAMMED
LEVENT BÜLBÜL (Sakarya) – Çok teşekkür ederim.
Sayın
Başkan, ben de haberini almış olduğumuz şehitlerimize Allah’tan rahmet
diliyorum. Memleketimize, milletimize, ailesine ve yakınlarına başsağlığı
diliyorum.
Demin
ifade ederken eksik kaldı. Özellikle sınır boylarımızda, hudutlarımızda, sınır
kapılarımızda bugüne kadar çok önemli, meşakkatli görevleri ifade eden emniyet
güçlerimizin, gümrük memurlarımızın, deniz sınırlarımızda görev yapan Sahil
Güvenlik güçlerimizin ve Jandarmamızın da bu zamana kadar yapmış oldukları
fedakârane mücadelesini burada anmadan geçmek olmaz. Biz de buradan kendilerine
şükranlarımızı sunuyoruz. Onların da eksiklikleri, onların da ihtiyaçları
bizlerin takipçisi olacağı meselelerdir. Onlara da buradan, özellikle insani
dramların önlenmesiyle, göçmen, sığınmacılarla alakalı ve aynı zamanda bu
coronavirüs meselesiyle alakalı gece gündüz demeden bugüne kadar yapmış
oldukları çalışmalardan ötürü şükranlarımızı sunuyorum.
Saygılar
sunuyorum.
BAŞKAN
– Sayın Tiryaki…
29.- Batman Milletvekili Mehmet Ruştu Tiryaki’nin,
çiftçilerin ve tarım alanlarının korunması için politikalar geliştirilmesi
gerektiğine ilişkin açıklaması
MEHMET
RUŞTU TİRYAKİ (Batman) – Teşekkür ediyorum Sayın Başkan.
Atladığımız
bir şey var aslında, notlarımızın arasında vardı ama... Çiftçilerin, tarımın
korunmasıyla ilgili önlemleri gerçekten hiç konuşmadık, atladık. Çiftçileri
korumak için politikalar mutlaka geliştirilmeli çünkü bu halkın beslenmesi
gerekecek, tarım alanlarının korunması gerekecek. Köylere giriş çıkışların
sınırlandırılması, kontrol altına alınması gerekebilir, Tarım Bakanlığının bu
konuda ne tür hazırlıklar yaptığını bilmiyoruz. Eğer köyler ve tarım alanları
korunmazsa Hükûmetin bu eleştirdiğimiz bir kısım politikalarıyla salgın her
yere yayılabilir. Tedarik zincirinin en başındaki çiftçilerin korunmasıyla tarımın
yapılabilmesiyle ciddi tehditleri önleyebiliriz diyorum.
Teşekkür
ediyorum.
BAŞKAN
– Şimdi gündeme geçiyoruz.
Alınan
karar gereğince, gündemin “Kanun Teklifleri ile Komisyonlardan Gelen Diğer
İşler” kısmına geçiyoruz. 
1’inci
sırada yer alan, Denizli Milletvekili Nilgün Ök ile 46 Milletvekilinin Bazı
Kanunlarda Değişiklik Yapılmasına Dair Kanun Teklifi ile Plan ve Bütçe
Komisyonu Raporu’nun görüşmelerine başlayacağız.
V.- KANUN TEKLİFLERİ İLE KOMİSYONLARDAN GELEN DİĞER
İŞLER
A) Kanun Teklifleri
1.- Denizli Milletvekili Nilgün Ök ile 46
Milletvekilinin Bazı Kanunlarda Değişiklik Yapılmasına Dair Kanun Teklifi
(2/2633) ile Plan ve Bütçe Komisyonu Raporu (S. Sayısı: 196)
BAŞKAN
– Komisyon? Yok. 
Ertelenmiştir.
2’nci
sırada yer alan, Tekirdağ Milletvekili Mustafa Şentop ve 1 Milletvekilinin
Afrika Kalkınma Bankası Kuruluş Anlaşmasına Katılmamızın Uygun Bulunduğuna Dair
Kanunun Değiştirilmesi Hakkında Kanun Teklifi (2/2691) ve Dışişleri Komisyonu
Raporu’nun görüşmelerine başlayacağız.
2.- Tekirdağ Milletvekili Mustafa Şentop ve 1
Milletvekilinin Afrika Kalkınma Bankası Kuruluş Anlaşmasına Katılmamızın Uygun
Bulunduğuna Dair Kanunun Değiştirilmesi Hakkında Kanun Teklifi (2/2691) ve
Dışişleri Komisyonu Raporu (S. Sayısı: 197) (x)
BAŞKAN
– Komisyon? Yerinde.
Komisyon
Raporu 197 sıra sayısıyla bastırılıp dağıtılmıştır.
Teklifin
tümü üzerinde söz isteyen, İYİ PARTİ Grubu adına Aydın Milletvekili Aydın Adnan
Sezgin.
Buyurunuz
Sayın Sezgin. (İYİ PARTİ sıralarından alkışlar)
İYİ
PARTİ GRUBU ADINA AYDIN ADNAN SEZGİN (Aydın) – Sayın Başkan, sayın
milletvekilleri; öncelikle bugün şehit düşen Mehmetçiklerimizi rahmetle
anıyorum. Keza, coronavirüs salgını başladığından bu yana hayatını kaybeden
vatandaşlarımıza da Allah’tan rahmet diliyorum. Enfekte olmuş durumdaki
hastalarımıza acil şifalar diliyorum. Sağlık personelimize teşekkürlerimi
sunuyorum. Bundan böyle Covid-19 tartışmalarında kimsenin kimseyi hain ilan
etmemesini temenni ediyorum.
Afrika
Kalkınma Bankası Kuruluş Anlaşmasına Katılmamızın Uygun Bulunduğuna Dair
Kanunun Değiştirilmesi Hakkında Kanun Teklifi üzerinde İYİ PARTİ adına söz
aldım.
Afrika
Kalkınma Bankasının sermayesi yüzde 125 oranında artırılmıştır. İktidar ise
sermayesi yüzde 125 oranında artırılan bankadaki ülkemizin sermaye iştirak
taahhüdünü yüzde 752 oranında arttırmak istemektedir. Herhâlde ehem ile mühim
yine karıştırılıyor. Bu kadar derdimiz varken ve ekonomik darboğaz içindeyken
bunun için uygun vakit bugün müdür? Bu kadar mı aceledir bu konu?
Ülkemiz
uzun bir süredir ciddi bir ekonomik krizin içindedir. Sayın Cumhurbaşkanı, bu
defa “Teğet geçecek.” tarzındaki ifadeleri telaffuz edememektedir. Tüm dar
gelirliler perişan hâldedir. Türkiye’de bir şey büyümektedir, o da yoksul
kesim. 
Öte
yandan, dünyanın tahıl ambarı olması gereken ülkemizde tarımsal destekler
aylarca hatta yıllarca bekletilmektedir, bölgem Aydın’ın çiftçisi bundan
muzdariptir. Dünya standartlarının çok altında destek primleri
belirlenmektedir. Çiftçiler borçlarını ödeyememekte; borçları nedeniyle
elektrik dağıtım şirketleri tarafından sadece borçlu çiftçilerin değil, bütün
köyün elektriği kesilmektedir. Güneydoğu Anadolu Bölgesi’nde, elektrik dağıtım
şirketi tarafından çiftçilerin borçları nedeniyle bankadaki paralarına el
konulduğuna dair şikâyetlere bölgedeki ziyaretlerimde bizzat şahit oldum. Her 4
gençten 1’i işsiz durumdadır, toplumda ekonomik krizin ve işsizliğin yarattığı
buhran ağır şekilde derinleşmektedir. Bütün bunlara bir de coronavirüs
nedeniyle alınan tedbirlerin ekonomi üzerinde yaratacağı etkiler ilave
edildiğinde, ülkemizin Afrika Kalkınma Bankasında ağalık rolüne soyunacak bir
hâlde olmadığı apaçık ortadadır. Afrika Kalkınma Bankasındaki sermaye payımızın
arttırılmasının arkasında ne gibi bir ekonomik ya da diplomatik akıl olduğunu
keşfedemiyorum. Ancak, şundan eminim: Bunun ne Afrika’daki çıkarlarımıza ne de
vatandaşlarımızın refahına katkısı olacaktır. Bu durumda, bu sermaye
artırımından kimlerin, nasıl bir nemalanmaya heves ve arzu duyduğu sorusu
akıllara geliyor ister istemez. Ellerinizi milletin cebinden çekin artık. 
Ülkemizi
çok kritik bir süreç bekliyor. İçeride riski giderek artan coronavirüs
tehlikesi, dışarıda riski giderek artan İdlib ve Libya tehlikeleri var. Diğer
tehditlere değinmeyeceğim bile. 
Coronavirüs
riski artış seyrine devam ederken dün Sayın Cumhurbaşkanı tarafından yapılan
açıklamalar topluma hiçbir olumlu mesaj vermemiştir, bunların içinde vatandaş
yoktur. Grup Başkan Vekilimiz de söyledi, dağ fare doğurmuştur. Açıklanan
tedbirler, Sayın Cumhurbaşkanının belirttiği gibi, birkaç kişi ve kesimin neşesini
canlandırmış olabilir ancak tedbirler ne geniş kesimlere, dar gelirlilere
anlamlı bir katkı işaret ediyor ne de ekonomi için toparlanma, canlanma umudu
veriyor, Covid-19’la mücadele için de bir şey vadetmiyor. Londra’da Imperial
College’ın dünyaca ünlü uzmanlarının hazırladığı rapora göre, Birleşik Krallık
ve ABD’de 2,5 milyon insanın ölebileceğinden söz ediliyor. Merkel krizi, İkinci
Dünya Savaşı’ndan sonraki en ciddi kriz olarak tanımlıyor. Biz de ise krizi
fırsata çevirmekten söz ediliyor. Hiçbir insani cümle, şefkati ima eden bir
ifade yok Sayın Cumhurbaşkanının konuşmasında. Macron’un bu konudaki ulusa
seslenişinin metnine bir bakın, ekonomi ve sağlık konusunda hemen uygulamaya
koyduğu tedbirleri anlamaya çalışın. İmkândan değil, zihniyetten söz ediyorum.
Diğer ülkeler milyarlarca doları, avroyu seferber ediyorlar; biz yapamıyoruz,
zira kaynak yok; iktidar tüketti, kendisi de tükendi. 
Tali
gibi gözüken ama çok anlamlı başka bir garabet şu: Bakın, Avrupa’da ve ABD’de
tüm futbol ve diğer spor ligleri günler öncesinden ertelendi. Rusya’daki buz
hokeyi müsabakaları dâhil, günler önce hatta haftalar önce... Bizde ise bıçağın
kemiğe dayanması beklendi. Yine, en geç biz ertelemeye gittik; karar az önce
alındı. İki hafta yayıncı kuruluşu, ihvancı Katarlı kardeşleri mi koruduk, ne
yaptık iki hafta? 
Ülkemizin
karşı karşıya bulunduğu risklerden diğeri ise dış politikadaki risklerdir.
Libya’da durum giderek daha vahim bir hâl almaktadır. Libya’ya sözde ateşkes ve
sükûnet getirecektik ama çatışmalar yoğunlaşıyor, ülkede her an yeni bir
trajedi yaşanabilir; Türkiye de bu trajedinin baş aktörlerinden biri olmak
üzeredir, ağır zarar da görebilir. Hafter, Trablus’u ağır tasallut altında
tutuyor. Serrac Hükûmeti, ABD ve İngiltere’den talep ettiği askerî desteğe
hiçbir karşılık alamadı, alamayacağı açık kaynaklarda bolca işleniyor. Türkiye,
altından kalkamayacağı taahhütlerle cesaretlendirdiği Serrac Hükûmetini
destekleyebilecek tüm imkânlara hâlihazırda sahip değildir. Bu da ülkedeki iç
savaşın daha kritik bir hâle gelmesine ve krizin askerî olduğu kadar insani
risklerinin de artmasına neden olmaktadır. 
Suriye’de
ise 5 Mart mutabakatı, sahadaki realiteyi kağıt üzerinde de teyit etmiş,
Hükûmetin yeni söylemine göre, Suriye Arap Cumhuriyeti’nin Aralık 2019’dan bu
yana kaydettiği ilerlemeyi, İdlib’in yeni gerçekliği olarak onaylamıştı. M4
Kara Yolu’nun etrafında bir güvenlik kalkanı oluşturulmuş ancak kara yolunun
güneyi fiilen rejimin kontrolüne bırakılmıştı. Kontrolümüz dışında kalan askerî
gözlem noktalarımızla ilgili herhangi bir düzenleme henüz ortada yoktu. 
Maalesef,
iktidar, ikazları dinlemiyor. Coronavirüs konusunda 30 Ocakta bir araştırma
önergesi verdik, reddedildi. İdlib konusunda iki yıldan beri ikazlarımızı
sürdürüyoruz, dinlenmedik. İktidar, anlamak için felaketi yaşamayı veya
yaratmayı bekliyor hep. Oysa hükûmet etmek tercih yapmaktır, öngörebilmektir.
Tercihler hep kötü, öngörü namevcut. 
Bugün
Rusya, ABD, Esad rejimi ve PKK/PYD-YPG, bölgedeki cihatçı silahlı grupların,
hatta, adını daha net koyalım, terör örgütlerinin, İdlib’in kuzeybatısında,
Türkiye sınırına çok yakın olan bölgede toplanmalarına razı görünmektedir. Oysa
bu, ancak kısa vadeli bir çözüm olmalıdır. Uzun süredir dile getirdiğimiz ve
artık giderek daha kaçınılmaz hâle gelen korkumuz bölgenin Peşaverleşmesidir.
Peşaverleşmek nedir? Peşaver, Pakistan’ın Afganistan sınırında cihatçı
terörizmin yuvası, kampı, bölgesi hâline gelmiş yöredir. İşte, öyle bir şey
olursa o zaman Hatay’ımız ve diğer sınır illerimiz tehdit altına girecektir.
İdlib, biraz önce söylediğim gibi, yıllardır yaptığımız ancak iktidara bir
türlü dinletemediğimiz uyarılara rağmen Orta Doğu’nun Peşaver’i olma yolunda
hızla ilerlemektedir. 
Peşaverleşme,
aslında “Peşaver sendromu” denen bir süreci de beraberinde getiriyor. Peşaver
sendromu, cihatçı terör örgütlerini destekleyen, bunlara hamilik yapan
devletlerin bir süre sonra bizzat bu örgütlerin hedefi hâline gelmesini ifade
eden bir kavram. Kısacası, cihatçı örgütleri desteklemenin bumerang etkisi
olduğu söylenebilir. Suriye’de rejimi devirmesi için destek verilen örgütler,
bu hedeflerini gerçekleştiremediklerinde dönüp bizleri vurabilecektir ve bu tür
olayların dünyada çok sayıda örneği mevcuttur. Astana süreci aslında bu durumu
önlemek için önemli bir fırsattı; maalesef kötü müzakere edildi, boynumuz bükük
şekilde uygulandı, yanlış politikalar bizi başkalarına tabi hâle getirdi. Soçi
Mutabakatı, cihatçı terör örgütlerinin tasfiyesi için yeni bir fırsat penceresi
açmıştı, bu da değerlendirilemedi. 5 Mart mutabakatı, Soçi Mutabakatı’nın bir
uzantısı gibi görünse de aslında Rusya’nın ve yeniden -iktidarın tabiriyle-
Suriye Arap Cumhuriyeti Hükûmetinin elini kuvvetlendirmiştir. Tabii ki
çatışmanın yoğunluğunun düşmesini alkışlıyoruz ama Rusya ve Suriye rejimi,
bölgede kendileri için lojistik ve stratejik açıdan hayati önem taşıyan M4 ve
M5 Kara Yollarının güvenliğini ve kontrolünü temin etmiş durumdadır; M4’ün
güneyindeki grupları da kuzeye iteceklerdir. Moskova toplantısında maalesef ve
maalesef iktidar süklüm püklüm kalmıştı. 
İran’a
gelince şöyle: İran’ın, bölgedeki yeni düzende hâkim rol oynama iddialarının
aşındığı gözüküyor. Bu durumda, İran’ın, bölgede yeniden etkili bir aktör
hâline gelebilmek için, bölgedeki Şii örgütler aracılığıyla muhtelif
provokasyonlara giderek 5 Mart mutabakatını da işlevsiz hâle getirmesi
ihtimaller arasındadır. İran’a yakın milisler tarafından yapılabilecek
provokasyonlara dikkat çekiyorum ve şu sorumu tekrarlıyorum: Madem İdlib için
böyle bir mutabakata “evet” diyecektiniz, size masada daha önce önerildiği herkes
tarafından bilinen benzer çözüm önerisini, hatta aynı çözüm önerisini niye
kabul etmediniz? İdlib’de verdiğimiz şehitlere yanıyorum; onları rahmet ve
saygıyla anıyorum. 
Değerli
arkadaşlar, Birleşmiş Milletler İnsani Yardım Koordinasyon Ofisinin paylaştığı
verilere göre, hâlen Suriye’de yaşamakta olan insanların 11 milyonu bir şekilde
yardıma muhtaç durumdadır ve bunların 4,8 milyonu çocuktur. Ülkedeki
hastanelerin durumu, sağlık hizmetleri fecidir. Doktorların birçoğu, Suriyeli
doktorların yüzde 70’i ülkelerini terk etmişlerdir. Hastanelerin
potansiyellerinin ancak yüzde 60’ını kullanabildiklerini herkes bilmektedir. Bu
koşullar altında İdlib’deki nüfusun karşı karşıya olduğu coronavirüs salgını
tehdidi de ciddi bir şekilde ele alınması gereken insani bir meseledir.
Bölgedeki insanların salgın riskinden korunmasına yönelik tedbirlerin alınması
için Türkiye tarafından herhangi bir girişim yapılmakta mıdır? Ayrıca, bölgeden
Türkiye’ye doğru nüfus hareketliliğinin terör riski ve mülteci boyutlarına
şimdi, bir de kamu sağlığına ilişkin riskler eklenmiştir. 
İktidarın
sicili her alanda kötüdür. Ekonomide krizi yönetemeyen iktidar, sağlıkta
coronavirüs salgınını da tam olarak yönetememektedir. İktidar, aynı şekilde
İdlib ve Libya’da da dış politikayı iyi yönetememiş, her iki sahada da giderek
artan risklerin müsebbibi hâline gelmiştir. Bunun maliyetini, acısını Türkiye
çekmektedir ve çekmeye devam edecektir. 
Covid-19
hızla yayılırken biz, İdlib faciasına saplandık; bu bile akıl almaz bir
yaklaşımdır, bir tercihtir. Velhasıl iktidarın bu ülkeyi yönetme ehliyetine
sahip olmadığı her yaşanan olayda bir defa daha acı bir gerçek olarak yüzümüze
çarpmaktadır. Tek adam rejimi, bu ülkeyi yönetemiyor. Coronavirüse karşı
mücadeleyle birlikte önceliğimiz, bir an evvel iyileştirilmiş demokratik
parlamenter sisteme geçiş olmalıdır. 
Tüm
fedakâr sağlık personelimize en içten şükran duygularımı sunuyorum. Bir daha
söylüyorum: Önümüzdeki dönemde kimse, kimseyi hain ilan etmesin. 
Genel
Kurula saygılarımı sunarım. (İYİ PARTİ sıralarından alkışlar) 
BAŞKAN
– Milliyetçi Hareket Partisi Grubu adına Antalya Milletvekili Abdurrahman
Başkan. 
Buyursunlar
Sayın Başkan. (MHP sıralarından alkışlar)
MHP
GRUBU ADINA ABDURRAHMAN BAŞKAN (Antalya) – Sayın Başkanı, Gazi Meclisimizin
değerli milletvekillerini ve televizyonları başında bizleri izleyen büyük Türk
milletini saygıyla selamlıyorum.
Öncelikle
İdlib’de şehit olan 2 uzman onbaşımıza rahmet diliyor, tüm ailelerine ve Türk
milletine de sabırlar diliyorum. 
Dünyada
olduğu gibi ülkemizde de en gündemdeki konu başlığı olan coronavirüs hakkında
alınan önlemler, Cumhurbaşkanımızın riyasetinde Sağlık Bakanımız Sayın
Fahrettin Koca ve ekibinin çalışmaları Avrupa standartlarının üzerinde bir
profesyonellikte devam etmektedir. Bu konu, toplum sağlığımızı ilgilendiren ve
her vatandaşımızın uyması gereken, küresel çapta önem arz eden bir konudur.
Sağlık çalışanlarımızın vatandaşlarımızın sağlığı için gece gündüz
çalıştıklarını biliyoruz. Onlara ne kadar teşekkür etsek azdır. Yeri geliyor,
ailelerinin yüzlerini günlerce göremiyorlar. Sağlık çalışanlarımıza kolaylıklar
dilerken her birisinin Türk milletinin vicdanında birer kahraman olduğunu da
ifade etmek istiyorum. Her vatandaşımızın, Sağlık Bakanlığımızın yayınladığı
genelgedeki tedbirlere uyması gerekmektedir. Ne kadar az temas o kadar az
yayılım demektir. Bu sayede virüsün yayılım zincirini hep birlikte kıracağız.
Yurt dışından gelen vatandaşlarımız on dört günlük karantina kurallarına
kesinlikle uymalılardır. Özellikle umreden gelen vatandaşlarımızın bu konuda
hassasiyet göstermeleri de önemlidir. Ülkemiz, bu sorunlarla en iyi şekilde
başa çıkacaktır. Nitekim önlemler yerinde ve isabetli şekilde alınmıştır, gün
birlik ve beraberlik günüdür. Aziz Türk milletimiz ezelden ebede her türlü
zorluğu yenmiş ve yenecektir de. Genel Başkanımız Sayın Devlet Bahçeli Bey’in
açıklamasında belirttiği gibi, corona musibetini aklın, bilimin ve duanın
gücüyle yeneceğimizden hiç kimsenin şüphesi olmamalıdır. “Geçmişte daha müşkül
anlarda bile yeise ve yılgınlığa kapılmayan Türk milletinin, bu virüs
kuşatmasını da yaracağına inanıyorum. Bu süreçte karamsarlık aşılayanlara,
kötümserlik yayanlara, provokasyonlara yeltenenlere, fırsatçılık, stokçuluk ve
karaborsacılık yapanlara azami derecede dikkat ve uyanıklık mühim bir sorumluluktur.”
Sayın
Başkan, kıymetli milletvekilleri; bugün, Afrika Kalkınma Bankası Kuruluş
Anlaşmasına Katılmamızın Uygun Bulunduğuna Dair Kanunun Değiştirilmesi Hakkında
Kanun Teklifi hakkında bir değerlendirmede bulunacağız. Bilindiği üzere Afrika
Kalkınma Bankasına olan sermaye iştirak taahhüdü ve bu taahhüt kapsamında
yapılacak ödemelerin 67 milyon 790 bin SDR (Özel Çekme Hakkı) karşılığını
geçemeyeceği düzenlenmiş ve gerektiğinde söz konusu tutarın 5 katına kadar
artırılmasına imkân tanınmıştır. Ancak 31 Ekim 2019’da yapılan Olağanüstü
Guvernörler Kurulu Toplantısı’nda, banka sermayesi yüzde 125 oranında
artırılmıştır. Kurulda, sermaye artırımı konusunda ülkemize olumlu oy
kullanılmış ve ülkemizin bankadaki sermayesinin 577 milyon 950 bin SDR’ye yükseltilmesi
öngörülmüştür. Bu tür sermaye artırımına onay vermemiz hem bankaya olan
desteğimizin bir kanıtı hem de Afrika Kıtası’ndaki ülkelerin kalkınması
yönündeki çabalarımızın bir göstergesi olacaktır. 
2019
yılı TASAM raporuna göre, Afrika’nın borcu sürekli artmakta ve bu borç bölgede
sosyal yaşamı da etkilemektedir. Fakat, mali yapının giderek düzelmesi de
öngörülmektedir. Hızla artan genç nüfusa nitelikli işlerin oluşturulması öne
çıkmaktadır. Afrika’nın çalışan nüfusu 2018 yılında 705 milyon kişiyken bu sayının
2030 yılında 1 milyar kişiyi bulması beklenmektedir. Kayıt dışı istihdam,
Afrika’daki en büyük sorunlardan da birisidir. Yükselen işsizlikle mücadele
için Afrika, her yıl en az 12 milyon yeni istihdam sağlamak zorundadır, güçlü
büyüyen ekonomisi talebi tek başına karşılamakta yetersiz kalmaktadır. Yapısal
değişiklikler mutlaka gereklidir. İstihdam oluşturma noktasında özel sektörü
güçlendirmek ve yeni meslekleri bu sektörlere kazandırarak değişik sektörlerin
de önünü açmak gereklidir. Girişimciliğe teşviklerin artırılarak yeni istihdam
alanları oluşturulması hedeflenmelidir. Bu alanda küçük ölçekli firmalar pazarı
domine etmekte ama sahip oldukları sermayenin bilgi ve deneyim eksikliğinden
ömürleri kısa olmakta ve sürdürülebilir istihdam imkânları sağlamanın önündeki
en büyük engeli oluşturmaktadır. Özellikle orta ve büyük ölçekli işletmeleri
daha girişimci kimliklere büründürmek istihdamın sürdürülebilir olmasında artı
değer katacaktır. Sanayileşmesinin artması için hükûmetlerin bu alanda yeni
politikalar gerçekleştirmesi gereklidir. Gümrük tarifelerinin azaltılması,
Afrika’daki sınırların ortadan kaldırılması, iş gücünün serbest dolaşımı,
finansal entegrasyon, bölgesel organizasyonların, yerel hükûmetlerin iş
birliklerinin güçlendirilmesi önemlidir. 
Kıtasal
Serbest Ticaret Anlaşması yani AFCFTA’ın tüm kıtaya artı değer katacağı
değerlendirilmiştir. Havacılık sektörünün entegre edilerek tek bir yapıda
toplanması Afrika’nın hava trafiğini artıracağı gibi, kaynakların daha verimli
kullanımını ve rekabetçilerin daha üst seviyeli kuruluşlardan olmasını
sağlayacağından en iyi hizmetin en rekabetçi fiyatlarla sunulabileceği de bu
konuda değerlendirilmektedir. 
Afrika
Kalkınma Bankasına ülkemiz 2013 yılında üye olmuştur. Yapacağımız sermaye
artırımımızla hedef olarak Afrika Kalkınma Bankasının yapacağı çalışmalarla
bölgede bulunan ekonomik ve sosyal yapının iyileştirilmesi öngörülmektedir. 
Son
verilere göre, Afrika’daki her 5 insandan 1’i açlıkla mücadele etmektedir.
Milyonlarca çocuk yetersiz beslenmeden dolayı gelişimlerini
tamamlayamamaktadır. 
Afrika
hakkında veriler ürkütücü boyuttadır. Birleşmiş Milletler Gıda ve Tarım
Örgütüne göre, dünyada yaşayan her 100 kişiden 11’i yani yaklaşık 800 milyon
insan yetersiz beslenmeyle karşı karşıyadır. Bu konu hepimizin içini de
acıtmaktadır. Afrika’daki bu insanların yüzde 92’si gelişmekte olan ülkelerde
yaşamaktadır yani gelişmekte olan ülkelerde yaşayan her 8 kişiden 1’i yaşamını
devam ettirmek için asgari gıdaya bile ulaşamamaktadır. Bu yokluk hastalıkların
yayılması gibi başka sorunları da beraberinde getirmektedir. 
Açlık
çeken her 5 kişiden maalesef 3’ü kadındır. Dünya Sağlık Örgütü verilerine göre,
az gelişmiş ülkelerde yaşanan cinsiyet ayrımcılığı nedeniyle kız çocukları ve
kadınlar erkeklere göre daha fazla açlık çekmektedir. Maalesef Afrika’daki bazı
ülkelerde kadınların ancak ailedeki herkes yemek yedikten sonra karınlarını
doyurma hakkı bulunmaktadır. Bu adaletsizliğin ancak eğitim ve gelişmişlikle
düzeltilebileceğini de hepimiz çok iyi bilmekteyiz. 
Ayrımcılık
gebe kadınları da etkilemektedir; gelişmekte olan ülkelerde doğan her 6
bebekten 1’i bu yüzden yetersiz kiloyla hayata gözlerini açmaktadır. Henüz yeni
doğmuş bebeklerde bu sorunların baş göstermesi durumun ne kadar da kötü
olduğunun önemli bir kanıtıdır. 
5
yaşın altında hayatını kaybeden çocukların yarısı açlık nedeniyle vefat
etmektedir arkadaşlar. Birleşmiş Milletler verilerine göre her yıl yaklaşık 6
milyon çocuk, yani günde 16.500 çocuk yetersiz beslenme veya açlık sebebiyle
hayatını kaybetmektedir, 16.500 çocuk… Gelecek nesillere ne kadar etki
edeceğini de burada ifade etmek isterim.
Aynı
rapora göre, gelişmekte olan ülkelerde yaşayan her 4 çocuktan 1’i ise yetersiz
kiloyla doğmaktadır. Bu durum ise sorunun sadece başlangıcıdır. Yetersiz
beslenme nedeniyle ölmeyen çocukların önemli bir kısmı da gelişim bozukluğu,
vücut ve beyin gelişimlerinin eksik olması gibi temel sorunlarla mücadele
etmektedirler yani hayatlarının önemli bir kısmını engelli olarak sürdürmeye
çalışacaklarını da burada ifade etmek istiyorum. Tüberküloz, AIDS ve sıtma
nedeniyle ölen insanların toplamından daha fazla insan maalesef açlık sebebiyle
ölmektedir. 
Tüm
bu kötü yaşam şartlarına karşı durabilmemiz ve bir nebze de olsa Afrika’daki
insanların yaşamlarına imkân sağlamak için elimize bir fırsat geçmiştir.
Ayrıca, bölgede temiz su kaynağı olmadığından salgın hastalıklar dört bir yanı
da sarmış durumdadır. 
Kanun
teklifinin kabulüyle Afrika Kıtası’nda 100 ile 200 milyon arasındaki nüfusa
elektrik, ulaştırma ve temiz su imkânı sağlanacaktır yani milyonlarca insana
umut olacaktır. Küresel anlamda geçirdiğimiz bu zor günlerde global olarak
yardımlaşmak ve insanların yaralarına merhem olmak en önemli görevimizdir. 
Ekonomik
açıdan incelediğimizde, Türk müteahhitlik firmalarının Afrika’da üstlendiği
yatırım tutarının 65 milyar Amerikan dolarını aştığı görülmektedir. Bölgede
firmalarımızın en çok ihtiyaç duyduğu şey ise finansman desteğidir. Afrika
Kalkınma Bankasına yapılacak olan bu sermaye artırımıyla bölgede faaliyet
gösteren Türk firmaların finansman sorunu iyileşecektir. DEİK’in raporuna göre,
Türk müteahhitlik firmalarının uluslararası proje hacminde Afrika ülkelerindeki
payı ise yüzde 21’e yükselmiş ve 41 Afrika ülkesinde 67,3 milyar dolar
değerinde, toplam 1.377 proje gerçekleşmiştir. Bunun ülkemiz adına gurur verici
bir tablo olduğunu da burada belirtmek istiyorum.
Müteahhitlik
firmaları oluşturdukları konsorsiyumlarla ve yap-işlet-devret modeli
uygulamalarıyla kıtada daha yüksek ölçekli ve daha fazla sayıda projeyi
süresinde ve bütçe dâhilinde gerçekleştirmeyi başarmışlardır.
Müteahhitlerimizin ve iş adamlarımızın arkasındaki Türk devletinin duruşu
takdire şayan olmuştur. Afrika ülkeleri aynı zamanda siyasi ve ekonomik açıdan
da, ülkemizin geleceği açısından da önemlidir. 2018 yılında Türkiye'nin Sahra
Altı Afrika’da en büyük ticari ortakları Güney Afrika Cumhuriyeti 1,4 milyar
dolar, Nijerya 489 milyon dolar, Sudan 433 milyon dolar, Senegal 400 milyon
dolar, Fildişi Sahili 377 milyon dolar, Etiyopya 355 milyon dolar ve Gana 353 milyon
dolar olurken, Kuzey Afrika’da ise Mısır 5,2 milyar dolar, Cezayir 3,1 milyar
dolar, Fas 2,7 milyar dolar, Libya 1,8 milyar dolar ve Tunus 1,1 milyar dolar
olarak en büyük ekonomik paydaşlarımız olmuşlardır. 
Türkiye
Cumhuriyeti, her zaman mazluma kucak açmış, hep zor durumda olanların yanında
olmuştur. Dünyanın gözü Afrika üzerindedir; siyasi ve ekonomik çıkarlarımız
açısından önemli olup buradaki varlığımız olmazsa olmazdır. Türkiye Cumhuriyeti
olarak Afrika’nın önemini önceden anlamış, kavramış ve önemli adımlar
atılmıştır. Gerek Dışişleri Bakanlığımız gerek TİKA ve gerekse sivil toplum
kuruluşlarımız Afrika ülkelerinin kalbinde önemli yerler edinmişlerdir.
Oralarda yapılan su kuyuları ve sağlık taramaları ile sağlık yardımları
Afrikalıların gönlünde çok önemli bir yer oluşturmaktadır çünkü en önemli sorun
olan temiz suya kavuşabilmeleri için bir sürü sivil toplum örgütümüz temiz suya
ulaşmalarına çok önemli destek ve yardımda bulunmaktadırlar.
Sayın
Başkan, değerli milletvekilleri; bilindiği üzere virüs belasından önce
Antalya’mız turizm sektöründe rekor üstüne rekorlar kırmaktaydı. Maalesef
ülkemiz bu gidişte dünyadaki global sorunlardan biraz da nazara uğramış
gözükmektedir. 
Coronavirüsle
birlikte, aldığımız bilgilere göre, otel rezervasyonlarında ciddi bir düşüş
yaşanmış, sektörde sorunlar baş göstermeye başlamıştır. Bu sene turizm
sektöründe çok ciddi sorunlar yaşanmaması için gerekli tedbirler üzerinde
hassasiyetle durmaktayız. Bilindiği üzere, Antalya’mızın ekonomisinin büyük bir
kısmı turizm ve tarımdan sağlanmaktadır. Özellikle turizm sektörü, küçük
işletmelerimiz, KOBİ’lerimiz, restoran, lokanta işletmeleri, taşımacılık
sektörü gibi alanlarda işler durma noktasına gelmiştir. Henüz ihracat
kapılarımız kapanmadığı için en azından ihracatla ilgili çalışmalarımız devam
etmekte, bu da sevindirici bir haberdir. 
Antalya’mızın
bu olumsuz gelişmelerden en az şekilde etkilenmesini sağlamak üzere AK PARTİ
Antalya milletvekillerimizle birlikte Dışişleri Bakanımız Sayın Mevlüt
Çavuşoğlu’yla bugün istişare toplantısı yapılarak gündem değerlendirilmiş ve
“Bu sorunlardan en az hasarla nasıl çıkarız?” bu konuyla ilgili istişarelerde
bulunulmuştur. Ayrıca Sayın Cumhurbaşkanımız dün tüm Türkiye’yi kapsayan önemli
tedbirler paketini de açıklamışlardır. 
Bu
tedbirlerden bazıları da şunlardır: Kapatılması istenen iş yerlerinde muhtasar
ve KDV tevkifatı ve SGK prim ödemelerinin nisan, mayıs ve haziran ödemeleri 6
ay süreyle ertelenmiştir. İç hava yollarında KDV oranı 3 ay süreyle yüzde
18’den yüzde 1’e indirilmiştir. 500 bin TL altındaki konutlar için kullanılan
kredilerde peşinat tutarı yüzde 20’den yüzde 10’a indirilmiş, kredi kullanım
oranları da yüzde 90’lara çıkarılmıştır. Konaklama vergisi kasım ayına kadar
uygulanmayacaktır. Esnafımızın kredi ödemeleri ise 3 ay ertelenecektir. Kredi
Garanti Fonu’nun limiti 25 milyar liradan 55 milyar liraya çıkarılmış, likidite
açığı olan firmalara ve KOBİ’lere de kredi imkânları sağlanmıştır. Uzaktan
çalışma sistemi de daha etkin hâle getirilecektir. Eğitimde de belki de yeni bir
modele geçilecek olup uzaktan eğitimle birlikte gelecekle ilgili önemli bir
kazanım da belki bu sayede sağlanmış olacaktır. Hani bazen “Şerden hayır
doğar.” derler ya, belki de bu konularda bazı şerlerden hayırlar doğacaktır.
Türk
Hava Yollarına gerekli destek verilecek ve aksama yaşanmaması sağlanacaktır.
İnşallah bu tedbirlerle ekonomimiz en az yarayla küresel felaketten çıkacaktır.
İnanıyorum ki aziz Türk milleti el ele vererek ve mücadele ruhunu şahlandırarak
bu musibeti de defedecektir.
Yüce
heyetinizi saygıyla selamlıyorum. (MHP sıralarından alkışlar) 
BAŞKAN
– Halkların Demokratik Partisi Grubu adına İstanbul Milletvekili Erol
Katırcıoğlu konuşacaktır.
Buyurun
Sayın Katırcıoğlu. (HDP sıralarından alkışlar) 
HDP
GRUBU ADINA EROL KATIRCIOĞLU (İstanbul) – Teşekkür ederim Sayın Başkan.
Sayın
vekiller, ben de Afrika Kalkınma Bankasıyla ilgili olarak, gündemimize gelmiş
olan konuyla ilgili olarak birkaç şey söyleyeceğim. 
Bir
kere, 2013 yılında biz bu Afrika Kalkınma Bankasına katılmışız, bir taahhüdümüz
olmuş fakat zaman içinde banka sermayesini artırma ihtiyacı hissetmiş,
dolayısıyla da donör ülkelerden sermayelerini artırmalarını istemişler ve bu
çerçevede bizim de sermayemizi 67 milyardan 577 milyar civarında bir rakama
artırmamız isteniyor ve böylelikle Afrika Kalkınma Bankasının Afrikalı olmayan
26 donör ülkesinden biri olarak biz de bu bankanın bir iştirakçisi olmuş
oluyoruz, bir destekçisi olmuş oluyoruz. 
Afrika,
doğrusu, tabii ki kalkınmakta olan ülkeler coğrafyası ve orada bizlerin eğer
destekleriyle bir şeyler olabilirse bunlar iyi şeyler sonuç olarak.
Yoksulluğun, insanlık dışı yaşamın, özellikle de biliyorsunuz, birçok ülkede susuzluğun
giderilmesine bir katkısı olması itibarıyla desteklenebilecek
olan bir mesele. Fakat yani “Tam olarak ne isteniyor?” diye ben rakamlara
baktığımda, şimdi, bir kere, biz 2013’te bu işe katılırken taahhüt ettiğimiz
rakamın 5 katına kadar artırılabileceği kararını vermişiz Bakanlar Kurulunca,
kanun öyle çıkmış. Fakat, şimdi, bu kanunla, Bakanlar Kurulu olmadığına göre ya
da işte Cumhurbaşkanlığı sistemine geçtiğimiz için bu yetki Cumhurbaşkanına
verilmiş. Arkadaşlar, bu rakamlardan giderek yaptığım hesaba göre, aşağı yukarı
4-5 milyar dolar civarında bir parayı Cumhurbaşkanının, doğrudan, kendi
yetkisine bırakmış olacağız. Bu, bana doğru bir yaklaşım gibi gelmiyor.
Bakanlar Kurulu gibi ortak bir aklın üretilebileceği bir mekanizma yerine, tek
bir kişinin aklına güvenerek bir karar verilmiş olması zaten “Cumhurbaşkanlığı
hükûmet sistemi” denilen sistemin en önemli zayıf tarafı ve o sebeple de biz
buna o çerçevede razı değiliz, karşıyız. 
Şimdi,
ben sizlere bir konuyu gündeme getirmek istiyorum, şöyle ki: Ekonomideki
krizler ile şimdi yaşadığımız coronavirüs gibi salgınların benzer yanları var.
Yani küreselleşmiş olan bir dünyada, hatırlayacaksınız, 2008 krizi Amerika’da
çıktı ve birden bire bütün dünyayı sardı, tıpkı virüs gibi ve panikledi herkes
çünkü aşağı yukarı 1929 yılından... Referans olarak 1929 yılında yaşanan büyük
buhranı alırsak, 2008 krizi ondan da kat kat daha kötü bir kriz olarak
yaşanmaya başlandı.
Arkadaşlar,
hatırlayanlarınız olacaktır mutlaka, o sırada bu konu G20’lerin gündemine geldi
ve G20’ler -biliyorsunuz G20’leri, bizim de içinde olduğumuz grup, ülke-
birlikte karar alarak bu krizden çıkmanın planını yaptılar. Yani burada önemli
olan, krizde, ekonomik krizde önemli olan ülkeler ki “G20” dediğimiz ülkeler;
birlikte davranarak, aynı politikayı
uygulayarak bu krizden çıkmayı denediler ve başardılar, belki biraz uzun sürdü
ama sonuç olarak 2008 krizi belli bir süre sonra etkisini yitirdi ve ülkeler
kendi refah trendlerinin bir yerine yine oturmuş oldular. Fakat arkadaşlar, bir
şeye dikkatinizi çekmek istiyorum. Bu hadiseler olurken dünya değişti yani
küreselleşmenin artık çok fazla ileri gittiğini söyleyen ve dolayısıyla da
tıpkı geçmiş dönemlerde olduğu gibi milliyetçi, korumacı politikalara dönmeyi
gerektiren bir gelişme olarak ortaya çıktı. 
Başta,
hatırlayacaksınız, Amerika Birleşik Devletleri’nin korumacı ve bir anlamda
serbest ticaret teorilerine aykırı olarak uyguladığı politikalara dönüldü ve bu
-arkadaşlar, hatırlayacaksınız yine- döviz savaşlarına döndü. Çünkü krizden
çıkarken aynı senkronizasyonu yapamadılar, çünkü ülkelerin perspektifleri
değişmişti ve küreselleşmenin zorunlu bir sonucu olarak birlikte davranmak
yerine, tek tek ülkelerin -affedersiniz- paçayı kurtarmak üzere davranması
biçiminde bir gelişme ortaya çıktı ve hepiniz biliyorsunuz, bunun sonuçları
dünyada ticaretin giderek yavaşlaması ve bugün itibarıyla baktığınızda,
özellikle gelişmekte olan ülkeler bakımından baktığınızda, hani şu son günlerde
bir resesyon olmasaydı Amerika’da bugünleri de göremeyecektik, muhtemelen çok
daha kötü bir ekonomik krizin içinde yuvarlanmış olacaktık ama biliyorsunuz,
sadece Türkiye değil, bu ekonomik krizi yaşayan başka ülkeler de var özellikle
Güney Afrika ülkeleri var vesaire. 
Şimdi,
buradan nasıl bir ders çıkarabiliriz? Açıkçası yani zaten söylerken anlamış
olmanız lazım, ders şu: Bir bela, dışımızdan bir bela geliyor ise eğer bu
ekonomik bir bela da olabilir, biyolojik bir bela da olabilir ama buna karşı
birlikte davranmak en azından başarının en önemli sırrı diye düşünüyorum. O
sebeple de bugün coronavirüs hikâyesine baktığımızda bence hepimiz korkuyoruz
ama daha da korkmamız gerektiğini düşünüyorum çünkü dünyada böyle bir ortak
davranış ülkeler arasında henüz ortaya çıkmış değil. Herkes, kendi evinin
içinde çözümü sağlamaya çalışıyor ve mümkün olduğu kadar az zararla işi
kurtarmaya çalışıyor fakat arkadaşlar, bu yanlış. Tam da esasında sizlerin sesinizi
yükseltmesi gereken bir noktadayız bence ama -geçen gün, dün de konuştum- bunu
yapmıyorsunuz çünkü yaparsanız Türkiye’deki siyasetinizi de değiştirmek
zorundasınız. 
Tayyip
Erdoğan çok doğru, çok haklı bir laf ediyor bir zamandan beri, ne diyor? “Dünya
5’ten büyüktür.” diyor yani şunu söylüyor: “193 ülke var, e, 193 ülke varsa
niye 5 ülke bunların hayatlarını etkileyecek kararları alabiliyor, veto hakkına
sahipler vesaire…” Bu, haklı bir durum değil ve esasında buradan çıkan şey,
Sayın Cumhurbaşkanının cümlesinin ima ettiği gerçek, birlikte davranmaktır.
“Dünya ülkeleri, birlikte alınacak kararlara katılarak dünya üzerindeki
karşılaşılan sorunları çözmeye çalışırsa çok daha iyi sonuçlar alınacaktır.”
iddiasını taşıyor bu cümleler fakat arkadaşlar, benim bu hadiseyi görüşüm, yani
olaya başından itibaren bakıyorum, birkaç defa da sizleri uyarmak ihtiyacı
hissettim ve zaman buldukça şurada sizlere hitap ederken bu düşüncelerimi
söylemek istedim ve söyledim de ama bu sabah, yine mesela, Plan ve Bütçe Komisyonunda
Sayıştay seçimleriyle ilgili toplantımızda biz grup olarak, aslında diğer
partiler, muhalefet partileri de grup olarak, bir öneride bulunduk ve biz bu
öneriyi esasında bir hafta, on gün önce teklif ettik bir bakıma ki -önerimiz
çok basit- o sırada bu önlemler yoktu. Bu önlemlerden önce Sayın Hazine ve
Maliye Bakanı gelse virüs mücadelesini nasıl gördüklerini, ekonomide ne tür
zararlar beklediklerini bize anlatsa, bizim de önerilerimizi dinlese çok daha
yararlı bir iş olmuş olacaktı. Ama öyle olmadı yani bugün de bizim bu önerimiz
reddedilmiş oldu, biz de protesto ettik ve çıktık. 
Şimdi,
arkadaşlar, dün de söyledim: Türkiye, Adalet ve Kalkınma Partisini destekleyen
insanlardan daha büyüktür; Türkiye, sadece Adalet ve Kalkınma Partisini
destekleyen insanlardan oluşmuyor, farklılıklarımız var ve esas itibarıyla
özellikle dışarıdan gelen bir belaya karşı birlikte davranmamızın daha etkili
olacağı gerçeği ortadayken bunu yapmıyorsunuz ve yapmayacağınızı da artık
anlıyorum. Ben bu gidişe dur demek gerektiğini düşünen bir insan olarak naifçe
bir şeyler söylemeye çalışıyorum ama anlıyorum ki bir
kulağınızdan giriyor, bir kulağınızdan çıkıyor gibi geliyor bana.
Şimdi,
arkadaşlar, bakın, sosyal bilimciler -özellikle sosyolojiyle ilgili olarak
söylüyorum- bize çok önemli bir bilgi sağlıyorlar. Bu bilgiyi ben size kısaca
özetleyeyim. Eğer bir toplumda gruplar varsa yani bu Meclis gibi düşünün, değil
mi, farklı gruplar var, bu, bir; gruplar içinde bir “biz” duygusu gelişmişse ve
dolayısıyla da diğerlerine “ötekiler” diye bakılarak değerlendiriliyorsa, bu,
iki; gruplar arasında bir yabancılaşma varsa, bir ortak dil yoksa veya giderek
bozuluyorsa, bu, üç; arkadaşlar, sosyologlar diyorlar ki böyle bir toplumda
çatışma kaçınılmazdır. 
Şimdi,
arkadaşlar, bu laflar lafügüzaf değil. Geçen gün burada yumruklaştık,
bildiğiniz gibi, değil mi? Niye yaptık bunu? Çünkü bu söylediğim üç varsayım,
esasında tam da oturuyordu yani gruplar var, partiler var; her bir partinin
mensubu sadece kendi partisini ve kendi arkadaşlarını “biz” diye görüyor ve
diğerlerini “öteki” olarak görüyor; bu duygu, çok gelişmiş bir duygu; olabilir
ama üzerine gruplar arasında iletişimin tümüyle koptuğu, birbirine
yabancılaşmış insanlar topluğu olduğu zaman çatışma kaçınılmazdır. İsterseniz
bunu, bu formülasyonu daha da geniş tutabilirsiniz, bir ülkeye teşmil
edebilirsiniz. Ben bir ülkeye de teşmil etmenin çok yararlı olacağını
düşünüyorum çünkü ülkemize baktığımızda da gördüğümüz şey bu arkadaşlar. Farklı
insanlarımız var, farklı fikirlerimiz var, farklı düşüncelerimiz var; bunların
bir zararı yok ama bu farklı insanların birbirleriyle temasları yok olduğu
zaman, birbirlerini anlamaya yönelik davranmaktan vazgeçtikleri zaman işte
orada bence bir felaket kaçınılmazdır. Ben bu lafları söylüyorum, uzun bir zamandan
beri uğraştığım bir alan bu; ben bir iktisatçıyım ama bu işin bir de bu tarafı
var, onu da görüyorum. Bakın, çatışmalı olan alanlara bakın, böyle baktığınızda
bunu göreceksiniz; Yugoslavya’ya bakın veya başka bir ülkeye bakın. O sebeple
de arkadaşlar, şunu gündeminize almayı ya da düşüncelerinizin içinde en azından
tartışmayı önermiş oluyorum: Evet, sizin de benim de farklı düşüncelerimiz
olabilir ama farklı düşüncelerimizin olmuş olması bizi birbirimize düşman
kılmamalıdır. Dolayısıyla da birbirimize saygı göstererek, birbirimizin
düşüncesine, fikrine saygı göstererek… 
Yani
bilmiyorum ama bu anlayış çerçevesinde, gerçekten, Türkiye’nin bir yere gitme
şansı yok ve üstelik, arkadaşlar, şunu da açıkça size söyleyeyim, vaktim var
birkaç dakika daha: Demokrasiye geçtiğimizden beri Türkiye’deki siyasetin hâli
pürmelali budur zaten. Yani bir zamanlar, bu siyasi partilerden dolayı
-hatırlayanlar olacaktır- köylerde farklı kahvelerde oturulurdu, birbirinin
kahvesine gidilmezdi. Arkadaşlar, böyle bir ülke olamaz, böyle bir toplum
olamaz. Böyle bir toplum “biz” duygusunu toplum olarak yaşayamaz. 
O
sebeple, ben diyorum ki -konuyu gündeme getirmeye çalışayım- virüsle mücadele,
doğrusunu isterseniz, tamamen yukarıdan bakan bir bakış açısıyla, tamamen,
merkezden, balkondan bakan bir bakış açısıyla birtakım önerilerin bizim önümüze
getirilmiş olduğundan ibarettir ve ben bunu hakikaten, asla doğru bulmuyorum,
kınıyorum ve böyle bir yaklaşımın bir kere insancıl olmadığı kanaatindeyim. 
Ya,
bakın arkadaşlar, burada, üyesi olan aşağı yukarı 5-6 tane partimiz var. Ya,
bize hiçbir şey sorulmadı. İşte bugün Sayın Bakan geldi, sağ olsun, bize bir
şeyler söyledi, biz de zaman buldukça ona sorular sorduk, olay bitti. Sanki
birlikte bir şey yapmışız gibi oldu. Hâlbuki öyle değil arkadaşlar, burada
bizler birlikte bir şey yapmıyoruz, böyle bir duygu bende yok. Siz bir şey
yapıyorsunuz, çoğunlukta olduğunuz için sizin yaptıklarınız geçerli oluyor. Ama
insanoğlu şunu düşünüyor: Ya, iyi de bizim de düşündüklerimiz doğru olabilir,
belki sizinkinden daha doğru şeyler düşünüyor olabiliriz. Olamaz mıyız? Gerçek
bu, olabiliriz pekâlâ. Ama arkadaşlar, buradaki siyasetin oluş biçimi,
yapısallaşmış hâli inanın, asla üretken olmayan, bizi hiçbir yere götürme şansı
olmayan bir duruma tekabül ediyor. 
Ve
Cumhurbaşkanlığı hükûmet sistemi bence… Sayın Cumhurbaşkanı bunu gördü belki
de, bilemiyorum ve siyaseti buradan kaçırdı. Burada siyaset olmuyor artık,
siyaset doğrudan doğruya Külliye’de -sizin tercih ettiğiniz kavramla, bana göre
sarayda- oluyor. Ve bunu açıkçası şöyle bir lafa getirebilirim: Yani aslında
Cumhurbaşkanı sizden de kaçırdı bence, siz de Bakanlarınızı göremiyorsunuz,
Bakanlarınızla herhangi bir şey tartışma imkânı bulamıyorsunuz. Çünkü siyaset
burada olmuyor arkadaşlar, siyaset orada bir yerde oluyor. Dolayısıyla da ben
bu on beş dakika konuşma şansını yakalayarak bunları sizlere iletme ihtiyacı
hissettim. 
Bu
Meclisin 27’nci Dönem milletvekilleri olarak bizler burada bir devrim
yaratabiliriz, bir devrim yaratabiliriz, “Ya, arkadaş, yıllardan beri devam
eden bir çıkmaz sokak bu ya, bu sokaklarda yürümeye gerek yok, bırakalım bunu.”
diyebiliriz. Bu bize ait bir şey, biz yapabiliriz bunu ama bunu yapabilmemiz
için de bizim gerçekten bir iradeye sahip olmamız ve bir isteğe sahip olmamız lazım.
Bunları görmüyorum ve görmediğim için de Türkiye siyasetinin önünün çok
karanlık olduğunu, Türkiye ekonomisinin önünün çok karanlık olduğunu görüyorum.
Oysa Türkiye, bunların çok daha ilerisinde bir ülke olabilecek, potansiyel
olarak her türlü şeye sahip olan bir ülke. Hatta daha ileri giderek söyleyeyim
size: Eğer biz becerebilsek inanıyorum ki -bugün dünyada özellikle temsilî
demokrasiler kriz yaşıyorlar, bir arayış içinde bütün ulus devletler- Türkiye
esasında -üzerinde şu an durmamızın anlamı yok ama- özellikle kendi yapısından
gelen özellikleri dikkate alarak öyle bir hamle yapabilir ki bütün dünyaya da
bir demokrasi örneği verebilir yani “Önümüzdeki yüzyılın demokrasisi budur.”
diyebilir. Bu bizim elimizde olan bir şey ama ya yeteri kadar bu ihtiyacı
hissetmiyoruz ya da böyle bir irademiz yok.
Evet
arkadaşlar, son olarak birkaç cümle, aklımda kalmış olan birkaç şeyi daha
söyleyerek bitireceğim konuşmamı. Evet, aramıza mesafe koyalım, bu çok önemli
bir şey ama aslında ülkelerin aralarındaki mesafeyi kaldırmamız lazım.
Ülkelerin aralarındaki mesafe kalktıkça, ülkeler birbirleriyle danışarak bu
mücadeleyi sürdürdükçe emin olun başarı ancak böyle mümkün. Bu birincisi.
İkincisi de, hani “el yıkama” falan diye arkadaşlar söz ediyorlar, el yıkayalım
tabii ki ama bence asıl önemli olan bilgi arkadaşlar, bizim doğru bilgilenmemiz
lazım. Emin olun bize “Elini yıka, şöyle yap, böyle yap.” demekten çok daha öte
Hükûmetin özellikle, Hükûmetin yetkili kurullarının, kuruluşlarının, bakanlığın
vesaire bize doğru bilgiyi vermesi lazım ve bizim de “Ha, bu bilgi doğrudur.”
duygusunu taşımamız lazım. Hepimiz aklı başında insanlarız, kendi
tedbirlerimizi alırız zaten, sosyal mesafe vesaire vesaire… 
Dolayısıyla
da arkadaşlar, ben uzun konuşmuş oldum galiba, hepinize saygılar sunuyorum.
(HDP sıralarından alkışlar)
CAHİT
ÖZKAN (Denizli) – Sayın Başkan…
BAŞKAN
– Buyurun Sayın Özkan.
IV.- AÇIKLAMALAR (Devam)
30.- Denizli Milletvekili Cahit Özkan’ın, İstanbul
Milletvekili Erol Katırcıoğlu’nun görüşülmekte olan 197 sıra sayılı Kanun
Teklifi’nin tümü üzerinde HDP Grubu adına yaptığı konuşmasındaki bazı
ifadelerine ilişkin açıklaması
CAHİT
ÖZKAN (Denizli) – Teşekkürler Sayın Başkan.
Sayın
Başkan, değerli milletvekilleri; hatip kürsüden samimi demokrasinin ne olması
gerektiği, katılımcılık, çoğulculuk, özgürlük noktasında demokrasiyi nasıl inşa
etmemiz gerektiği konusunda samimi duygularını ifade etti. Ancak, tabii,
demokrasimizle ilgili ümitvar olmak zorundayız. İnanın, kürsüden yapılan hiçbir
konuşmayı bizler milletvekilleri, Grup Başkan Vekilleri olarak göz ardı
etmiyoruz. Onun için ki burada her konuşmayla ilgili, gerek olduğu takdirde,
siyasi düşüncemizin, siyasi tekâmülümüzün inşası noktasında kayda geçmesi için
ayrıca ifadelerde bulunuyoruz. Bu noktada, biz -özellikle, iki dönemdir
milletvekilliği yapan, Hocama göre eski bir milletvekili olarak ifade edeyim-
burada konuşulan her bir hadisenin siyaseti bir kül hâlinde inşa ettiğini zaman
içerisinde göreceğiz. 
(Mikrofon
otomatik cihaz tarafından kapatıldı)
BAŞKAN
– Tamamlayalım efendim.
CAHİT
ÖZKAN (Denizli) – Burada, kuvvetler ayrılığıyla ilgili yaklaşımında
Montesquieu, özellikle yürütmenin olabildiğince az sayıda, yasamanın da
olabildiğince çok kişiden teşekkül etmesi gerektiğini ifade ediyor. Yani
Parlamento, Türkiye’nin farklı renklerini temsil edebildiği oranda görevini tam
anlamıyla yapmış olur. Yaşlısından gencine, kadınından erkeğine, işçisinden
işverenine, finansçısından üreticisine ve kuzeyinden güneyine, doğusundan
batısına tüm renkler temsil edildiği ve burada söylemler ifade edildiği
müddetçe demokrasimiz inşa ediliyor. O anlamda, sadece hatibin, sadece herhangi
bir AK PARTİ milletvekilinin veya herhangi bir siyasi parti grubunun tek başına
söylediği hadise eğer yasama organını tek başına ifade etmiş olsaydı, o modern
demokrasilerdeki parlamento tasarımında çok kişiden değil, az kişiden yasama
organı teşekkül ederdi.
Bu
anlamda, ben hatibin samimi duygularına katılıyorum ancak bunun olumsuzluk
değil, çok daha aydınlık yarınlara doğru demokrasimizi inşa etme istikametinde
olduğunu ifade ediyor, Genel Kurulu saygıyla selamlıyorum.
ÖZGÜR
ÖZEL (Manisa) – Sayın Başkan, bir katkı sağlayabilir miyim?
BAŞKAN
– Buyurun efendim.
31.- Manisa Milletvekili Özgür Özel’in, Denizli
Milletvekili Cahit Özkan’ın yaptığı açıklamasındaki bazı ifadelerine ilişkin
açıklaması
ÖZGÜR
ÖZEL (Manisa) – Efendim, bir sataşma yok ama bu kıymetli fikir alışverişine bir
katkı sağlayayım.
Montesquieu
bugünleri görseydi herhâlde şunu derdi: “Beni AK PARTİ’de bir kişi anladı, o da
yanlış anladı.” Çünkü -söylediği kısım doğru ama- Montesquieu kuvvetler
ayrılığıyla ilgili “Kuvvetlerin birbirinden tamamen bağımsız olması, birbirleri
üzerindeki denge ve denetleme mekanizmalarını kurması lazım. Burada zafiyet
oluşursa, kuvvetler ayrılığı yerine kuvvetler birliğine gidilirse devletler
sürmez, devletler çöker.” diyor. Yani Montesquieu Adalet ve Kalkınma Partisinin
siyaset teorisyenlerinin en çok pratize etmeye çalıştıkları “beka” söylemini,
bir ülke için bir beka sorunu varsa bunu kuvvetlerin tek elden yönetiminde görüyor.
Bunu
kayıtlara geçirmek istedim, teşekkür ediyorum. 
CAHİT
ÖZKAN (Denizli) – Bir cümle de…
BAŞKAN
– Buyurun Sayın Özkan.
32.- Denizli Milletvekili Cahit Özkan’ın, uygulanmış
olan anayasal modellere bakıldığında kuvvetler ayrılığının Cumhurbaşkanlığı hükûmet
sisteminde çok daha iyi noktada olduğuna ilişkin açıklaması
CAHİT
ÖZKAN (Denizli) – Teşekkürler Sayın Başkan.
Özellikle,
uygulamış olduğumuz son üç anayasal modele baktığımız zaman -1921, 1924, 1961,
1982 ve son, Cumhurbaşkanlığı hükûmet sistemi- kuvvetler ayrılığının şu anki
sistemde çok daha iyi bir noktada olduğuna biz inanıyoruz. Cumhur İttifakı
olarak bu yasal düzenlemeyi milletimize sunduk, milletimiz de buna inandı. Ama
kuvvetler ayrılığının tam da ne olması gerektiği Sayın Grup Başkan Vekilinin
ifade ettiği noktada düğümleniyor. Acaba tam bir kuvvetler ayrılığının ne
olması lazım? Eğer kuvvetlerin birbirleriyle tamamen bağımsız olduğu bir
sistemi biz teorik olarak kitaplarda hayal ediyorsak bunu ancak yasama organını
başka bir ülkeden, devletten, milletten; yürütmeyi başka bir ülkeden; yargıyı
da başka bir ülkeden seçmek suretiyle yaparsınız. Böyle bir şey mümkün değil.
Onun için bugün modern demokrasilerde -Avrupa’nın öykünülen demokrasilerine
baktığımız zaman dahi- yerine göre buradaki geçişkenliğin denge denetimi
sağlayacak şekilde olduğunu görüyoruz. 
(Mikrofon
otomatik cihaz tarafından kapatıldı)
İSMAİL
TATLIOĞLU (Bursa) – Sayın Başkan, bu konuları başka bir oturumda konuşalım.
CAHİT
ÖZKAN (Denizli) – Son cümlem.
BAŞKAN
– Tamamlayalım efendim.
CAHİT
ÖZKAN (Denizli) – Biz, özellikle denge denetimi önemsiyoruz ve mevcut sistemin
de denge denetim ve kontrol mekanizmalarını hayata bu şekilde geçirebileceğine
inanıyoruz.
Bu
açıklamayı da özellikle sayın vekilin, sayın hatibin biraz önce kürsüden
yaptığı konuşmadaki yakınmalarına gerek olmadığını, dikkatle dinlediğimizi
ifade etmek için yaptım. 
Teşekkür
ediyorum.
V.- KANUN TEKLİFLERİ İLE KOMİSYONLARDAN GELEN DİĞER
İŞLER (Devam)
A) Kanun Teklifleri (Devam)
2.- Tekirdağ Milletvekili Mustafa Şentop ve 1
Milletvekilinin Afrika Kalkınma Bankası Kuruluş Anlaşmasına Katılmamızın Uygun
Bulunduğuna Dair Kanunun Değiştirilmesi Hakkında Kanun Teklifi (2/2691) ve
Dışişleri Komisyonu Raporu (S. Sayısı: 197) (Devam)
BAŞKAN
– Şimdi, Cumhuriyet Halk Partisi Grubu adına İstanbul Milletvekili Ali Şeker…
Buyurun
Sayın Şeker. (CHP sıralarından alkışlar) 
CHP
GRUBU ADINA ALİ ŞEKER (İstanbul) – Sayın Başkan, bugün maalesef yine İdlib’den
şehit haberleri aldık. Ben Mehmetçik’imizin bir an önce yurda dönmesi için
gereğinin yapılmasını talep ediyorum. Hayatını kaybedenlerin yakınlarına sabır,
hayatını kaybedenlere de Allah’tan rahmet diliyorum.
Coronavirüsle
ilgili maalesef dün bir konuşmaya çıktığımda sayı 200 binlerdeyken bugün şu
saatlerde 227 bini geçti. Yani hızla artan bir hastalık ve dakikalar içinde
insanlar ölüyor. Ölü sayısı dün 8.200’lerdeydi, bugün 9.300’lerde. Yani durumun
ne kadar ciddi olduğu açık bir şekilde ortada. Hastalık sayısı açısından 159
ülke arasında 45’inci sıraya geldik. Maalesef, bugün ve yarın açıklanacaklarla
çok daha yukarı çıkacağımız açık. Eskiden saadet zinciri vardı: 1 kişi 2 kişiyi
sisteme katıyordu ve böyle gidiyordu, bir dolandırıcılık sistemiydi. Bu da bir
hastalık zinciri. Yani 1 kişi 5 kişiye, 5 kişi 25 kişiye, 25 kişi 125 kişiye,
125 kişi de 625 kişiye bu hastalığı bulaştırıyor. Bu şekilde gittikçe katlanan
bir hastalık ve biz bunların daha başlangıç günlerindeyiz. Bunun farkında
olalım, durumun ne kadar ciddi olduğunu bilelim, el birliğiyle bu belayı nasıl
defedeceğimizin çözümünü bulmaya çalışalım, akıllarımızı ortaklaştıralım,
çözüme en yakın noktada bu belayı defetmek için mücadele verelim.
Bilim
Kurulunun görüş ve önerilerine riayet edilmesi gerekiyor ve bütün bilgilerin
şeffaf bir şekilde paylaşılması gerekiyor. Bir yandan test sayılarının, bir
yandan şüpheli vaka sayılarının, bir yandan da -Allah göstermesin ki artacak-
ölüm sayılarının net bir şekilde anlatılması, aktarılması lazım, şeffaf bir
şekilde gösterilmesi lazım. Çünkü en çok problem şüpheli vakaların çokluğu ve
bunların da teyit edilmemesinden dolayı vaka olarak tanımlanmamasından
kaynaklanıyor. Ben, ayrı bir şüpheli vaka sayısı bildirimini de günlük yapmak
bu şüpheleri de giderecektir, daha da güveni artıracaktır diye düşünüyorum.
Test
sayısının fazla olduğu Güney Kore gibi ülkelerde durumun farkına erken varılıp
burada bulaşık olan kişilerin izolasyonları daha hızlı mümkün olmuştur ve bunun
neticesinde Güney Kore bu konuda hastalığı en başarıyla atlatan ülkelerden biri
olmuştur. Bu tecrübelerden bizim de istifade etmemiz gerekiyor. Türk Tabipleri
Birliğinin sürecin içerisine katılması gerekiyor, meslek örgütlerinin bu
sürecin içinde olması gerekiyor. Bu süreç ağır bir süreç, tek başına
Bakanlığın, tek başına sağlık çalışanlarının bunun altından kalkması çok kolay
değil. Onun için, bu meslek örgütlerini, Hemşireler Derneğini, Eczacılar
Birliğini mutlaka birer temsilciyle bu Bilim Kuruluna katmamız mücadeleye daha
da faydalı olacaktır diye düşünüyorum.
Sağlık
emekçilerinin kamuoyu önünde özür dilemek zorunda bırakılması doğru bir
yaklaşım değildir. Yani bir hekim olaya ciddiyetle sahip çıkmaları için
çalışanlara bir bilgilendirme yapıyor ve bu bilgilendirme izinsiz bir şekilde
kaydedilip servis ediliyor ve orada gayet iyi niyetle, gayet samimiyetle bu
sürecin üstesinden gelmek için emek veren bir hekim arkadaşımız rencide
ediliyor, bunu kabul etmek mümkün değil. Bizim bu günlerde sağlık çalışanlarına
daha çok destek olmamız gerekiyor. Onların bu sürecin en büyük bedelini
ödeyecek grup olduğunu da bilmemiz gerekiyor. 
Sağlık
çalışanlarıyla ilgili uzun süredir çıkartmadığımız, bir türlü çıkartmadığınız
-özellikle iktidar partisine seslenmek istiyorum- sağlıkta şiddet yasasını
bugünlerde acilen çıkaralım, o sağlıkçılara moral destek, immün destek verelim
ki bu süreci atlatma konusunda daha güçlü olsunlar. Bugün saat 21.00’de, akşam
saat dokuzda bütün Türkiye balkonlara çıkıp sağlık emekçilerini alkışlayacak ve
ben bütün Türkiye'yi buradan akşam saat dokuzda balkonlarından emektar
sağlıkçıları alkışlamaya davet ediyorum. (CHP sıralarından alkışlar)
Şimdi,
burada OECD ülkeleri arasındaki durumumuzun ne olduğunu hepimiz biliyoruz,
Bakan Bey de bu durumu anlattı. “Çok iyi bir durumdayız, altyapımız çok iyi, bu
işin üstesinden geleceğiz.” diye gerçekleri saklamanın âlemi yok; bu gerçekle
biz yüzleşeceğiz. OECD ülkeleri arasında gerideyiz, yatak sayısı konusunda
maalesef ki gerideyiz ve bu yeni yapılan şehir hastanelerinin bitime yakın
olanlarının yoğun bakımlarının da bu süreçte hazır hâle getirilmesi -o
bölümlerinin en azından- karantina uygulamaları açısından da faydalı olacaktır.
Şehir hastanelerinin şehrin uzağında yapılmasının belki bir faydası, karantina
hastanesi olarak kullanılması açısından elverişli olması, bu dönemin şanslı bir
durumu diyebiliriz.
Sağlık
ordusunun ek desteklere ihtiyacı var. Bu konuda açıklanan pakette; sağlık
çalışanlarına, sağlık emekçilerine, oradaki personele, oradaki hemşireye,
oradaki doktora, oradaki röntgen teknisyenine bir şey sunulmadı. Bu da bu
paketin çok büyük bir eksikliği, bunun mutlaka ve mutlaka giderilmesi
gerekiyor. Sağlıkçıların herhangi bir şeyde gözü yok, sağlıkçılar, bu cefakâr
mesleği yaparken önce hastasının sağlığını düşünüyor ve kendi sağlığını göz
göre göre feda ediyor ama bu, uzun zamandır eksik kalan ihtiyacı da gidermek
bizim görevimiz diye düşünüyorum.
27
Şubat tarihinde -daha önceden de- söylemiştim: Sağlık Komisyonunu acilen
toplayalım, durum çok ciddi. Meclisin üzerine düşen neler var, bir kanun
gerekiyor mu, Umumi Hıfzıssıhha Kanunu yeterli mi bu konuda? Bir an önce bu
konularda konuşalım, görüşelim istedik ama Komisyon Başkanımız bize ne dedi?
“Dut pekmezi yersek hiçbir şey olmaz. 15 Marttan sonra zaten hastalık
kalmayacak.” dedi ve bunu Anadolu Ajansının arşivine işledi aynı Cahit Aral’ın
“Radyasyonlu çayı içersek bir şey olmaz.” dediği gibi. Bu tür gayribilimsel
davranış ve tutumlardan siyasetçilerin ve yöneticilerin şiddetle uzak durması
gerekiyor. 
Burada,
Güney Kore’de bu mücadelenin en önemli taraflarından birisi 1 milyon kişi
başına düşen test sayısı. Bu, az önce de söylediğim gibi kişileri tespit edip
toplumdan soyutlamak için önemli ancak görüyoruz ki artık salgın başka bir
aşamaya geçti. Artık yurt dışına çıkmayanlarda, yurt içinde olduğu hâlde yurt
dışından bulaşık olanlar ve yurt dışından bulaşık olanların da bulaştırdığı
içerideki vakalar var ve bunların bir an önce toplumdan izole edilmesi
gerekiyor. Bir yandan okulları kapatırken çocuklarıyla birlikte insanları
AVM’lere göndermek kabul edilebilecek bir şey değil. Mutlaka ve mutlaka ek
tedbirler alınması gerekiyorsa bunları da gecikmeden, hiçbir tereddüde mahal
bırakmadan almamız gerekiyor.
Devlet
dairelerinin bazı kurumlarının çalışmasına gerek yok yani acil değil, bu
kurumlar tatil edilebilir. Bu kurumlar çalıştığı müddetçe toplu taşımaya çok
sayıda insan karışıyor ve toplu taşımaya karışan insanlar da bulaşma
olasılığını artırıyor, bunlar da ailelerine bulaştırıyorlar ve olayın çok daha
hızlı seyretmesine sebebiyet veriyorlar.
Vakalar
25, 50, 100, 200, 400, 800, 1.600 gidecek gibi gözüküyor ki salgının karakteri
bu, salgın hastalıkların karakteri bu. Bunun da bulaşıcılığı, virülansı,
hastalık yapıcı etkileri yüksek bir hastalık olduğu gayet net bir şekilde
görülüyor. Onun için toplu taşımalarda tıkış tıkış olmaya yol açacak bu nüfus
hareketlerini engelleyecek tutumların ve o konuyla ilgili olarak tatil
yapılacak kurumların sayısının tekrar gözden geçirilmesi, buna ilaveler
yapılması gerekiyor.
Bu
dönemin en büyük sıkıntılarını yaşayacak olanlar yine yoksul halk kitleleri.
İlk salgının olduğu kişiler ve bulaştığı yapılar, daha çok yurt dışıyla temaslı
ve seyahat etme olanağına sahip nüfusun üst gelir grubundaki insanlar. Bugün
öğreniyoruz ki hayatını kaybeden eski orgeneralimiz İran’dan gelmiş. Yani üst
gelir gruplarında bile ölümlerin yüksek oranda olduğu durumda -İtalya örneğinde
de biz bunu gördük- yoksul halk kitleleri, beslenme sorunu olan, sağlığa erişim
sorunu olan o kitleler çok daha geniş bir şekilde hastalandığında durumun çok
daha vahim olacağını bilmemiz gerekiyor.
İşsizlik
konusunda çok ciddi bir sorun yaşıyoruz; genç işsizlik çok ciddi noktalarda
artmış durumda ve bizim genç işsizlerimiz var. Bunlar kim? Sağlıkçılar. Bunlar
mezun olmuş, senelerdir iş bekliyorlar ve genç sağlıkçılara en çok
ihtiyacımızın olduğu dönemdeyiz çünkü sağlıkçılar, özellikle genç sağlıkçılar
bu hastalıkla mücadele etme konusunda daha şanslılar. Bizim, ileri yaştaki
sağlık çalışanlarının, hocalarımızın, değerli sağlık emekçisi hekim
arkadaşlarımızın, hemşire arkadaşlarımızın ve çalışanlarımızın, gerektiğinde
tecrübelerinden yararlanmak üzere belki de uzaktan çalışmalarına, uzaktan
tavsiyelerini almaya ihtiyacımız olacak. Bu sürece bu 620 bin atanamayan
sağlıkçının önemli bir kısmının katılması, avantajlı durumlarından dolayı daha
hızlı, daha güçlü bir mücadele etmemize olanak sağlayacak. 
Sağlıkçıların
çalışma düzenlerinde bir değişikliğe gitmek gerekiyor. O sağlıkçı
arkadaşlarımız gerekirse uzun süre çalışabilecek ve bunlar çalıştığında,
ailelerinin yanına sürekli gidip geldiğinde toplu taşımada ciddi riskler
oluşturacaklar. Onun için, sağlıkçıların ulaşımı olsun, sağlıkçıların barınması
olsun bu konuda da tedbirler alınması gerekiyor. Bunların bir kısmını
-gerektiğinde- daha sonraki atağa hazırlamak gerekiyor çünkü dediğim gibi bu
daha başlangıç; mücadele etmemiz gerekiyor, sağlığın daha da bozulacağı ve
kapasitemizin yetersiz kalabileceği günler için bir hazırlık yapmamız
gerekiyor. 
Bizim,
bu süreçte, esnafa da paket, bir şey vermemiz gerekiyordu yani kira ödeyen
esnaf iş yapamadığı için kira ödeyemiyor, bununla ilgili de mutlaka bir düzenleme
yapmak gerekiyor. Esnaf, küçük esnaf, küçük, orta büyüklükteki KOBİ’ler,
maalesef, işçilerinin parasını ödeyemeyecek durumda, mutlaka onlarla da ilgili
bir şey yapmak gerekiyor. Bu konuda, çalışanların mağdur olmaması için pakette
çok daha fazla bir pay ayrılması gerekiyor. Biliyorsunuz, paket konusunda
dünyanın değişik ülkeleri değişik miktarlarda pakete pay ayırdılar. Burada,
Kanada pakete 75 milyar euro ayırırken, Almanya 550 milyar euro ayırırken biz
14 milyar euro ayırıyoruz. Bu tabii ki çok yetersiz. 83 milyon nüfuslu bir
ülkede bununla krizin üstesinden gelebilmek mümkün değil. Güney Kore 25 milyar
euro ayırmıştı bu süreçte o nüfusuna rağmen. Sırf sağlıkla ilgili alandaki
mücadele için ayırmıştı bunu. Onun için bizim bu konuyu tekrar gözden geçirmemiz
gerekiyor. İspanya 200 milyar euroluk bir pay ayırmıştı, bunlara da dikkat
etmemiz gerekiyor. 
Turizm
işçileri ciddi zarar görecek, turizm sektörü ciddi zarar görecek, tarımdaki
çalışanlar ciddi zarar görecek. Halkın geniş gruplarına bu paketten pay
ayrılması gerekiyordu. İhraç edilen sağlık görevlileri var, bunların da mutlaka
istifade edilmek için göreve gelmesi gerekiyor. Atama bekleyen ve atamasında
sırf güvenlik soruşturması var diye bekleyenler var, bunların da hızla göreve
getirilmesi gerekiyor. Aile hekimlerinin bu konuda koruyucu olanaklara
kavuşturulması gerekiyor. İlk günlerde hastanelere giden ekipmanları maalesef
herkes yağmaladı tabiri caizse. Artık o konuda bir tedbir almak gerekiyor, o
sağlık emekçileri için ayrılmış olan o koruma malzemelerini hastanelerin dışına
çıkartmamak gerekiyor. Cezaevlerine bu dönemde çok özel ihtimam göstermek
gerekiyor, orada da çok hızla yayılabilir, koruyucu tedbirleri almak gerekiyor.

Mustafa
Koçak var, Mustafa Koçak, maalesef, bir yalancı şahidin, bir itirafçının, bir
gizli tanığın ifadesiyle mahkûm edildi bir dosyayı kapatmak adına ve bunun
sonunda ölüm orucuna girdi. Tek talebi adil yargılanma. Adil yargılanma
herkesin hakkıdır. Mustafa Koçak da adil yargılansın, bir an önce kimse
sağlığından olmasın diyoruz. 
Dünya
Sağlık Örgütü “Bu hastalığın hızla yayılmaması için tedbir almak gerekiyor ki
sağlık kapasitesi yetersiz hâle gelmesin.” diyor. Özellikle umreden gelenler
başta olmak üzere, yurt dışından gelen 400 bine yakın insan var. Bunların
sadece on dört gün karantinadan sonra evlerine gitmeleri doğru değil. Bilimsel
çalışmalar bu sürenin otuz yedi güne kadar uzayabileceğini gösteriyor. On dört
günden sonra da “Bende bir şey yok.” deyip kimseyle görüşmeye kalkmasınlar,
yine izolasyonlarını bir aya kadar uzatsınlar ki bu hastalık sevdiklerine
bulaşmasın, hastalık zincirine katılmasınlar.
Dünya
Sağlık Örgütünün verilerine göre, ölüm oranı yüzde 3,8. Güney Kore’de bu oran
binde 7 seviyesinde kaldı. Bu da gösteriyor ki ne kadar çok test yaparsanız, ne
kadar çok insana ulaşırsanız hasta sayısını o kadar daha fazla tespit
ediyorsunuz. Aksi takdirde, sadece hastanelere gelen ve ağır durumda olanlara
test yapıp onların sonucunda bir oran tespit ederseniz doğal olarak ölüm
oranları yükseliyor. 
Biz
bu pakette yine ekonomiye değil betonomiye katkı verdiğinizi gördük. “İnşaat
firmalarına nasıl katkı sağlarız?” diye yine gözünüzü betona diktiniz. Bu doğru
bir yaklaşım değil. Bizim, geniş istihdam alanları yaratacak katkıları vermemiz
lazım. Geçmiş yıllarda yaptığınız bu betona yatırım ülkeyi betona gömdü. Artık
bu betonu kıralım, hep beraber üretken bir ekonomiyi inşa edelim. Aksi
takdirde, en yüksek işsizliğin olduğu bir dönemde bir de coronavirüs belası
ülkeyi çok daha büyük bir işsizliğe doğru götürecek. Bu konuda şimdiye kadar
sorumlu davranmadı iktidar, bundan sonra sorumluluğa davet ediyorum. 
Doların
önü alınamıyor, ne zaman ne olacağını kimse kestiremiyor.
Buradan
sağlık emekçilerine bir kere daha teşekkür etmek istiyorum. Covid-19 Önleme ve
Tedavi El Kitabı’nı dün akşam ben o arkadaşlarımıza -tabip odalarında çeviri
yapan o tıp öğrencilerine ve doktorlara- gönderdim, yarım günde çevirisini
yapıp Türkçeleştirdiler ve Türk hekimlerine bunun dağıtımını yaptılar. Ben
onlara buradan bir alkış almak istiyorum, onlara bir kere daha teşekkür
ediyorum. (Alkışlar) 
İktidarın
politikaları özellikle yurt dışından gelen hastaların artmasına sebebiyet
verdi. Özellikle Suriye’deki yangına benzin dökülmesi oradan göçleri artırdı ve
kızamık vakaları 2016’da sadece 9’ken 2019’un ilk 8 ayında 2.391 oldu. Yani,
sınırlarımızdan gelen yabancılar vesilesiyle nasıl bu coronavirüse muhatap
olduysak kızamığa da muhatap olduk, tüberküloza da muhatap olduk, uyuza da
muhatap olduk. Bu sene biz Trakya’da ve İstanbul’da Batı Nil virüsü diye bir
hastalığa muhatap olduk ve bu da ciddi sonuçlara yol açabilecek bir hastalık.
Bu konuda da özellikle sivrisinek mücadelesini önümüzdeki süreçte dikkatle
yerine getirmemiz gerekiyor. 
Aşı
karşıtlığı konusunda “şarlatan” diyeceğim kişiler televizyonlara çıkıp
konuşmalar yapıyorlar yani halk sağlığına en büyük zararı şarlatanlar
veriyorlar. Titri ister profesör olsun, ister doktor olsun şarlatan şarlatandır
ve bu şarlatanlara RTÜK gereğini yapmalıdır, halka daha fazla zehir vermelerine
fırsat vermemelidir. 
Mülteciler
sınıra geldi yaslandı ve o sınırda 10 bine yakın mülteci perişan durumda. Bu
salgının olduğu dönemlerde mültecilerin bir araç olarak kullanılmasının utancı
hem Türkiye’ye hem de Avrupa Birliğine ait. Bu utancı daha fazla sürdürmeyelim,
o mültecilerle, siyasal sığınmacılarla ilgili mutlaka bir önlem alalım, onlarla
ilgili bir tedbir alalım diyorum. 
Bizim
yapmamız gereken, iş birliği içerisinde bu sürecin üstesinden gelmek. Eğer,
biz, iş birliğinden kaçınırsak, bu süreci siyasete kurban edersek bu süreçten
çok daha fazla zararla çıkacağız. Kapasitemiz konusunda da şöyle bir ifade de
bulunuluyor: “Bizim yoğun bakım yataklarımız yeterlidir.” 25 bin kadar yoğun
bakım yatağımız olduğunu biliyoruz. Sizler de milletvekilisiniz, sizleri de her
gün “Yoğun bakım bulamadık.” diye aramıyorlar mı? Arıyorlar ve bunların bir
kısmı boşaltılıyor, boşaltılması lazım ama biz bunun belki üçte 1’ini
boşaltabileceğiz. Yani bizim kullanabileceğimiz kapasite belki 5-6 bin olacak.
Onun için, mutlaka, servis yataklarının da yoğun bakım gibi kullanılabileceği
şekilde, vantilatör desteğinin artırılması gerekiyor. Bizim, kamu olsun, özel
olsun bütün yoğun bakım kapasitemizi tek merkezden ciddiyetle yönetecek ve
önceliklere göre kullandıracak bir sistemi kurmamız gerekiyor. Ben, saat
dokuzda herkesi sağlıkçıları alkışlamaya davet ediyorum. 
Hepinize
saygılar sunuyorum. 
Teşekkür
ediyorum. (CHP, HDP ve İYİ PARTİ sıralarından alkışlar) 
BAŞKAN
– Şimdi de şahıslar adına Tokat Milletvekili Kadim Durmaz. 
Buyurunuz
Sayın Durmaz. (CHP sıralarından alkışlar) 
KADİM
DURMAZ (Tokat) – Sayın Başkanım, yüce Meclisin değerli üyeleri, bizleri
televizyonları başında izleyen aziz milletimiz; ben de hepinizi saygıyla
selamlıyor, ülkemizi ve dünyamızı etkisi altına alan corona virüsü sonucu
hayatını kaybedenlere Allah’tan rahmet, tedavisi devam eden yurttaşlarımıza
acil şifalar diliyorum. Temennimiz ve dualarımız can kaybının daha fazla
artmaması. Bu bağlamda, virüsle mücadele eden başta Sağlık Bakanlığımız olmak
üzere tüm sağlık çalışanlarımıza, doktorlarımıza, hemşirelerimize, sağlık
memurlarına, yardımcı personele teşekkür ederek sözlerime başlıyorum.
Sayın
Cumhurbaşkanını dün hep beraber dinledik. İşte, yaklaşık olarak 90’a yakın
kişiyle yaptığı bir toplantı ama bazı sivil toplum örgütlerinin ya da bu ciddi
konunun bileşimlerinin o salonda olmayışından, bazı konuların çok ciddi
aksadığını gördük. Ama sonuç olarak, şöyle sade bir yurttaşı dinleyince
-birçoğundan telefon da aldık- herhâlde biz on dört gün dikkat eder evimizde
kalırsak böyle bir coronavirüs mikrobuna bulaşmadan yaşamımıza devam edeceğiz
gibi. Ama gerçekleri bilenler, konuya yetkin insanlar; hepimiz, bunları
dinlediğimizde olayın ciddiyetinin çok daha farklı boyutlarda ve vahim olduğunu
bilmek durumundayız, ona göre gerek biz gerekse bileşenler üzerine düşeni
yapmak zorunda. 
Tabii,
Sayın Cumhurbaşkanımız 21 maddeden oluşan birtakım önlemler açıkladı. Bunları
şöyle dinledik ama bunların birçoğu alelacele yani konu bileşenleri olmadan
açıklanmış. Bunun en büyüğü… Tabii, memlekette birtakım şeyleri, sanayicilerin,
KOBİ’lerin yaşamını kolaylaştırıcı ertelemeleri yaptık ama bunların yanı sıra,
yaklaşık 120 bin meslek çalışanının olduğu TÜRMOB üyelerini, muhasebecileri,
mali müşavirleri unuttuk. Bunlar onlarca, yüzlerce, yüz binlerce belgeyi, nasıl,
hangi ortamda kesildiği belli olmayan fatura, fiş ve benzeri belgeleri bir
oraya götür, bir buradan getir, bir ilgili kuruma götür… Konunun bileşenleri
yaklaşık 120 bin, bunları aileleriyle topladığımız zaman 1 milyon, işte size
farklı bir alan. Bu yüzden, o ertelemelerin bu bileşenlerin ve meslek
örgütlerinin görüşü alınarak yapılması çok daha doğru olacaktır. Esnafımız bu
süreçte perişan olacak. Geçmişe yönelik vergi borçlarını ödeyemez durumdayken
bugünlerdekini de ödeyemeyecek; bir bölümü ertelendi ama hiçbiri yeterli değil,
yeniden bunun üzerinde çalışılması gerekiyor. Küçük esnaf BAĞ-KUR borçlarını
ödeyemez durumda. Yine, diş hekimlerine çekince konuldu, herkes tedavisini
erteledi. Bu adamların iş yeri kirası, sair giderleri, çalışanları ne olacak,
bu konu da açık değil. Çiftçi zaten ülkedeki tarım politikasızlığı yüzünden
perişan durumda ve işçinin mutlak bu dönem sonundaki mahsulüne kadar tarım
kredi kooperatiflerine, Ziraat Bankasına, farklı bankalara olan ödemelerinin
ötelenmesi gündeme alınmalıydı. Yine, destekleme bazında olan sektörler yeniden
incelenip bu sektörler önümüzdeki günlere mutlak hazırlanmalıdır diyoruz.
Yine
“Kahvelere, belli, toplu insanların buluşacağı mekânlara gitmeyin.” diyoruz ama
bu insanlar ne yapacak, ne olacak, bu konuda da açıklık yok. Bunların üzerinde
birazcık çalışılması gerekiyor. Ve en önemlisi de hep başından beri hassas
olduğumuz, Peygamber ocağı bildiğimiz Türk Silahlı Kuvvetlerinin, 100 bine
yakın Mehmetçik’in şu anda sınır ötesinde, sınır boylarında mücadele ettiğini,
mücadele verdiğini hep beraber görüyoruz. Ama dinlediğimizde, bunlarla ilgili
de çok ciddi önlemlerin alınmadığını… 100 bine yakın Silahlı Kuvvetler
mensubunun, bunların ailelerinin, bunun dışında, ne zaman o bölgeye gideceği
belli olmayan 300 binin üzerinde Silahlı Kuvvetler personelinin kafasında bazı
sorular var. Bu bağlamda, ülkemizin geleceği için zor şartlarda mücadele eden
Mehmetçik’imizin corona virüsünden korunması hususunda yapılması gerekenlerin
bir bölümünü paylaşacağım.
Ülke
güvenliği, her koşulda alınan tedbirlerin kesintisiz olarak devam etmesini
zorunlu kılan bir gerçektir. Bu konu değerlendirilirken, Kurtuluş Savaşı’nda
bile harp okullarının eğitim ve öğretime devam ettiği gerçeğini unutmamamız
gerekiyor. Şu an itibarıyla bir ay kapatılan askerî okulların, genel
konjonktürü -Çin ve benzeri ülkelerdeki uygulamaları- görünce, üç ay gibi bir
süre kapalı kalabileceği -uzatılabileceği- görülüyor. Diğer üniversitelerde bu
açığı kapatabilirsiniz ancak bu tür önlemlerle Türk Silahlı Kuvvetlerinde belli
açığı ve aşamayı kapatma şansınız yoktur değerli arkadaşlar. 
Harekât
alanı Suriye ve fiilen birçok bölgede çalışma ortamında bulunan ordumuzun
mensuplarının sisteminin kesintisiz devam ettiğini, etkin olarak yürütülmesi
gerektiğini bilmek durumundayız. Türk Silahlı Kuvvetleri personelinin
sisteminin önemli bir fonksiyonu olan eğitim sistemine uzun süre ara
verilmesinin ordumuzu personel takviyesi yönünden, moral ve motivasyon yönünden
olumsuz yönde etkileyeceği gerçeği unutulmamalıdır. Bölgede, operasyona giden
ve dönen birliklerin ateşlerini ölçme ve halka tavsiye edilen uyulması gereken
hijyen kurallarının, alınan önlem ve tedbirlerin dışında farklı bir şeyin
olmadığını da hepimiz bilmekteyiz. Askerî sağlık hizmetleri, savaş
yaralanmalarının, yaralıların tedavisinden ziyade, koruyucu hekimlik
uygulamaları yönüyle çok önemlidir. 
Arkadaşlar,
nitekim, tarihimizde, savaş dışında salgın hastalıklar nedeniyle oluşan
kayıpların önüne geçilebilmesi amacıyla, ihtiyacın karşılanabilmesi için ta 14
Mart 1827’de “Tıphane-i Amire” adıyla modern bir tıp eğitimi veren merkez
açılmıştır. Ve o günden bu yana, Türk Silahlı Kuvvetlerinde belli gelenekler
gibi bu devam etmekte idi ama ne acı ki ülkemizde yaşanan 15 Temmuz hain
kalkışması sonucu Türk Silahlı Kuvvetlerindeki bu yapıyı da bozduk ve dağıttık
arkadaşlar. Şimdi soruyorum Sağlık Bakanımıza: Çalışma bölgelerinde görev yapan
personele yönelik kurduğu herhangi bir sistem, teşkilat ya da bir tedbir var
mıdır? Ne acı ki yok. 
Sayın
Başkan, değerli milletvekilleri; vazgeçtim çatışma bölgelerine yönelik alınan
tedbirlerden, Sağlık Bakanlığının yurt içindeki askerî birlik ve kurumlara
yönelik kurduğu herhangi bir teşkilat ve aldığı herhangi bir tedbir var mıdır?
Ne acı ki o da yok. 
Yine,
sıcak askerî harekât bölgemizde yaklaşık 100 bine yakın Mehmetçik’in bulunduğu
tahmin edilmekteyken, burada, uzmanların corona virüsünden korunmak için
birinci tavsiyesi dengeli beslenmedir. Şu anda hudut boylarında ve sınır
ötesinde, bu ücra yerlerde canı pahasına hizmet veren Mehmetçik’imize yeterli,
dengeli bir beslenme imkânı sunabiliyor muyuz? Sunamıyoruz. Alınan bilgilere
göre en problemli birlikler İdlib’deki gözlem noktalarında görev yapan
evlatlarımız. Zira, İdlib’de şu an 5 gözlem noktası kuşatma altında; ikmal,
iaşe, tahliye ne acı ki Rusya ve rejimin kontrolüne tabidir. Şu anda, dengeli
beslenme konusunda Türk Silahlı Kuvvetlerinin mevcut mevzuatına göre hesap
edilen istihkak miktarları ve besin çeşitliliği acilen gözden geçirilmelidir. 
Yine,
en uzak birliklere kadar gıdaların bozulmadan ve zamanında ulaştırılabilmesi
için ulaşım, nakliye konusuna özel önem verilmeli, riskli ve kritik bölgelerde
ihale mevzuatında acilen esneklik sağlanmalıdır. Bugünkü enfeksiyon ortamı ve
Mehmetçik’in görev yaptığı arazi koşulları dikkate alınarak, mevcut mevzuata
göre hesap edilen temizlik maddeleri istihkak miktarları gözden geçirilip
çeşitlendirilmelidir. Alandaki birlikler kendi imkânlarıyla temizlik ve hijyen
maddeleri temin etmeye çalışmaktadır. Yeterli sıvı sabun, kolonya, alkol ve
bazı hijyenik maddeler istihkaka acilen dâhil edilmeli, kullanım miktarları
mevcut koşullara göre de artırılmalıdır. 
Aktif
olarak terörle mücadele harekât alanında ve Suriye’de fiilen bir çatışma
ortamında bulunan Mehmetçiklerimizin mesai kavramı olmaksızın yirmi dört saat
esasına göre görev yaptığını hepimiz biliyoruz. Bu kahraman evlatların, büyük
kısmında altyapı ve hijyen problemleri olan derme çatma mevzilerde ya da
barınaklarda dinlendikleri de aklımızdan çıkmamalıdır. Yatakları genelde
toprağın üzerine serilmiş ya da çevreden temin edilmiş karton, tahta vesair
malzemelerden oluşup üzerine attıkları kauçuktan matlarıdır. 
(Mikrofon
otomatik cihaz tarafından kapatıldı) 
KADİM
DURMAZ (Devamla) – Sayın Başkan…
BAŞKAN
– Tamamlayalım Sayın Durmaz. 
KADİM
DURMAZ (Devamla) – Dinlenme yerleri görev yaptıkları mevzilere yakın olup
ihtiyaç durumunda dinlenmede olan personel de silah başı yapmakta ve vazife
almaktadır. Bu koşullarda ne kadar sağlıklı uyku ve dinlenme imkânı
oluşturulabilir, sizlerin takdirine bırakıyorum. 
Koruyucu
sağlık tedbirlerine yönelik olarak Sağlık Bakanlığının yurt içinde ve dışında
görev yapan askerî birlik ve kurumlara yönelik kurduğu herhangi bir teşkilat ve
aldığı herhangi bir tedbir de ne acı ki mevcut değildir. Basına yapılan açıklamalarda
bu konu da yer almamaktadır. Türk Silahlı Kuvvetlerinin askerî sağlık sistemi
kaldırıldığından, bu konuda Türk Silahlı Kuvvetlerinin aldığı özel tedbirler de
kendi bünyesinde bulunmamaktadır. 
Yine,
bölgedeki askerlerimizin yerel halkla, oradaki milisle, ÖSO ve benzeri silahlı
güçlerle iç içe olduğunu da hepimiz biliyoruz ve onlardan da mikrop alması
kaçınılmazdır. İşte, 100 bine yakın asker ve aileleri, bu noktada son derece
merak içerisinde buradaki durumu…
(Mikrofon
otomatik cihaz tarafından kapatıldı) 
KADİM
DURMAZ (Devamla) – Sayın Başkanım…
BAŞKAN
– Selamlayalım efendim. 
KADİM
DURMAZ (Devamla) – En önemli konuların başında gelen, gerek Mehmetçiklerimizin,
kınalı kuzuların ailelerinin gerekse 82 milyonun, aziz milletin bu durumdan
endişesi Hükûmet tarafından giderilmelidir. Yani Mehmetçik’in on dört gün
sokağa çıkmama durumu söz konusu değildir. Gerekli önlemler acilen alınmalı ve
alınan önlemler kamuoyuyla paylaşılmalıdır diyorum.
Yüce
Meclisi saygıyla selamlıyorum. (CHP sıralarından alkışlar)
BAŞKAN
– Teklifin tümü üzerindeki görüşmeler tamamlanmıştır.
Maddelerine
geçilmesini oylarınıza sunuyorum: Kabul edenler… Kabul etmeyenler… Kabul
edilmiştir.
Birleşime
on dakika ara veriyorum. 
Kapanma saati: 19.43
ÜÇÜNCÜ OTURUM
Açılma Saati: 20.01
BAŞKAN: Başkan Vekili Nimetullah ERDOĞMUŞ 
KÂTİP ÜYELER: Mustafa AÇIKGÖZ (Nevşehir), Rümeysa KADAK (İstanbul) 
-----0-----
BAŞKAN
– Sayın milletvekilleri, Türkiye Büyük Millet Meclisinin 71’inci Birleşiminin
Üçüncü Oturumunu açıyorum.
197
sıra sayılı Kanun Teklifi’nin görüşmelerine devam ediyoruz. 
Komisyon
yerinde. 
1’inci
maddeyi okutuyorum: 

AFRİKA KALKINMA BANKASI
KURULUŞ ANLAŞMASINA KATILMAMIZIN UYGUN BULUNDUĞUNA DAİR KANUNUN DEĞİŞTİRİLMESİ
HAKKINDA KANUN TEKLİFİ

MADDE 1- (1)
17/1/2013 tarihli ve 6398 sayılı Afrika Kalkınma Bankası Kuruluş Anlaşmasına
Katılmamızın Uygun Bulunduğuna Dair Kanun’un 2 nci maddesinin birinci
fıkrasında yer alan “67.790.000” ibaresi “577.950.000” şeklinde, “Bakanlar
Kurulu” ibaresi “Cumhurbaşkanı” şeklinde değiştirilmiştir.
BAŞKAN
– 1’inci madde üzerinde İYİ PARTİ Grubu adına Bursa Milletvekili İsmail
Tatlıoğlu.
Buyurunuz
Sayın Tatlıoğlu. (İYİ PARTİ sıralarından alkışlar)
İYİ
PARTİ GRUBU ADINA İSMAİL TATLIOĞLU (Bursa) – Teşekkür ederim Sayın Başkan.
Parlamentomuzun
saygıdeğer mensupları, hepinizi şahsım ve partim adına saygıyla selamlarım. 
Gerçekten
içinde bulunduğumuz olağanüstü bir dönem. Bunu söylüyoruz ve genel olarak kabul
edilen de şu: İkinci Dünya Savaşı’ndan sonra yeryüzünün gördüğü en büyük global
tehdit. İnsanlığın yüz yüze geldiği en büyük küresel afet. Bütün dünya afet
bölgesi, tabii Türkiye de bir afet bölgesi. Küresel bir olağanüstü hâl söz
konusu. Çin kaynaklı bir virüs salgını. Bu nedenle, ülkeler, özellikle, Çin’le
ve Çinlilerle temasları paralelinde hastalıktan öncelikle etkileniyorlar. Bu
nedenle de ülkeler, sahip oldukları sağlık altyapılarına ve tedbirlerine oranla
bu salgından etkileniyorlar ve bu tehdidin ülkeler bağlamında 2 tane ayağı var:
Birincisi, sağlıkla ilgili ve sağlık alanında alınacak tedbirler. İkincisi de
tabii olarak ekonomiyle ilgili ve ekonomik olarak alınması gereken tedbirler
olarak karşımızda duruyor. 
Dün,
Sayın Erdoğan yürütmenin başı olarak alınan tedbirleri açıkladı. Tabii olarak
Türkiye’yi, Türkiye ekonomisini birinci dereceden etkileyecek uygulamalar
bunlar. Ama tabii, şunu söylemek lazım ve bunu çok açık zaman zaman söylüyoruz:
Genel olarak yapıcılık muhalefetten beklenir ama iktidarların da yapıcı olması
gerekiyor. Dolayısıyla, AK PARTİ iktidarlarının ilk döneminde çok ses getiren bu
ortak akıl üretme, gerçekten son zamanlarda çok arzu edilir bir ihtiyaç olarak
ortada, özellikle bu virüsle ilgili. Gönül isterdi ki bu politikaların
belirlenmesinde Parlamentoda grubu bulunan partilerin görüşleri önceden alınsın
ve ortak bir politika üretilsin. Bu nedenle, özellikle ekonomik ayağıyla ilgili
düşüncelerimizi açıklamak ve uygulamaya sokulan bu paketi bu anlamda
değerlendirmek istiyoruz. 
Çok
değerli milletvekilleri, esasen, ekonomideki alınacak tedbirler üç temel hedefe
yöneliktir. Birincisi: Mevcut ekonomik işleyişin durdurulmaması. İkincisi:
Ekonomide yavaşlama döneminin mümkün olduğunca kısa geçilmesi. Üçüncüsü de:
Canlanmanın öncelenip hızlandırılması. Bu bağlamda, bütün ekonomilerde ilk
yapılması gereken şey, maliyet endişesine bakılmaksızın tüketim mallarının arz
ve talebinde dengeli bir akışa devletin bizzat vaziyet etmesidir. Bu anlamda,
lojistik sektörü geçici korumaya alınıp hatta, kamusallaştırılabilir bile.
Çünkü ekonomik işleyişin engellenmesinin önlenmesi temel olarak buradan geçmektedir
ve bu anlamda, tedbirlere buradan başlayarak hareket edilir. Dünyadaki
uygulamalara da baktığımızda Türkiye’deki uygulamanın birinci olarak temel
eksiği şudur: Bakın, ekonomide hiçbir sektörü ayıramazsınız böyle hâllerde
çünkü bir domino etkisi vardır, mutlaka ekonomideki bir kriz, bu anlamdaki kriz
bütün ekonomiyi etkiler. Ama ne yazık ki dünkü açıklamada gördük ki 10 iş
kolundan ibaret bir tedbirler paketi; son derece yanlış, eksik akıl. Bakın,
ortak akıldan yoksun bir akıl işliyor, bu olamaz. Nasıl deriz ki biz turizmi,
kimyayı, makine imalatını, imalat sanayisini, tarımı bu kriz etkilemez?
Dolasıyla bütün uygulamalar şunu gösteriyor: Bütün ekonomi, bütün sektörler ve
sektörlerdeki bütün kurumlar, işletmeler… Bakın hem Fransa hem Almanya hem Amerika
şunu dedi: “Hiçbir şirketin iflasına müsaade etmeyeceğiz.” Bu tedbirlerin iki
önemli ayağı vardır: Birincisi, işletmeleri ayakta tutmak yani arzı. İkincisi,
harcamacı kalemlere hane halkına harcama enjekte etmek ki, onlar da talep
etsin, arz ve talep dengesi böyle bulunur. Şimdi bu anlamda birinci derecede
temel olarak nedir ekonomideki birinci acil durum? İşletmelerin nakit akış
bozukluklarıdır. Bakın, tedbirler katma değer vergisinin ve muhtasar
beyannameye dayalı kamusal ödemelerin ertelenmesidir. Hâlbuki, mart ayı ve
nisan ayı hem gelir vergisi hem de kurumlar vergisi mükellefleri için ödemedir
ve bu yüklü ödemedir. Mart ayındaki ödemeyi, beyannameyi nisan ayına aldık ama
bu nisanda ödenmesi ve nisan ayında kurumlar vergisinin ertelenmemesi gariptir.
Bütün ülkeler bunu ertelemiştir ve bu erteleme, sadece ertelemeyle
kalmamalıdır. Şimdi bunlar ertelendiğinde, üç ay sonra o günkü
yükümlülükleriyle beraber bugün elde edilemeyen gelirleri nasıl ödeyecektir
firmalar? Bunların tamamına yakını üç ay ertelemeden sonra bir yıl faizsiz
vadelenmelidir. Bunlar her ülkenin uyguladığı temel örneklerdir. Bu temel
olarak bu şekilde olmalıdır ve bizim önerimiz de budur. Hatta Türkiye, iki ay
vergi tatili yapmalıdır çalışanlarıyla beraber, mali müşavirleriyle beraber, maliye
çalışanlarıyla beraber ve vergi ödeme yükümlülükleriyle beraber, SGK’siyle
beraber; çok basit, iki aylık vergi tatiline gitmelidir.
Bir
başka önemli husus, Çin’de de birinci madde şudur, diğer ülkelerde de: Maaşlar
asla kesintiye uğramamalıdır; özel sektör ödemeleri, maaşları. Kamu tamam.
Şimdi, bizdeki tedbir şudur: Bizdeki tedbir, kısa çalışma ödeneği devreye
sokulmuştur. Bu kısa çalışma ödeneği ne demek? Yani bu krizden etkilenen
işletmeler işçilerini, çalışanlarını çıkarmaktansa SGK’ye başvuracaklar ve
İşsizlik Fonu’ndan yararlanan çalışanlarına SGK’den kısa çalışma ödeneğinden
ödeme yapılmasını isteyecekler. Bu nedenle, şirket başvurduğunda ve şirketin
işi yoksa, zor durumdaysa buna SGK brüt asgari ücretin yüzde 60’ını ödeyecek
yani 2.300 lira alan bir çalışan 1.780 lira ödeme alacak. Değerli arkadaşlar
ama bunu alabilmesi için altı yüz gün prim ödenmiş olması lazım ve o iş yerinde
de yüz yirmi gündür çalışıyor olması lazım. Dolayısıyla bu açıdan baktığımızda,
bakın, marttan itibaren yığınla bir işsizlik ve iş eksikliği gelecek. 14 milyon
çalışanımız var, bunların ne kadarına bir ödeme eksikliği hissedilir? Mutlaka
büyük. Bu anlamda, bu çalışanların önemli bir kısmı bu işsizlik ödeneğinden
yararlanamayacakları için bu ödenekten de yararlanamaz. Acilen bu kısa çalışma
ödeneğinde çalışanların tamamını kapsayacak şekilde bir düzenlemeye gitmemiz ve
çalışanların –bırakın işsizleri- ödemelerinin, aylık maaşlarının kesilmesine
izin vermememiz lazım. Bu, onlar için değil, ekonominin tamamı için geçerli olan
bir husustur. Temel olarak kaynak budur. 
Yine,
Sayın Erdoğan’ın açıklamalarında bu çerçevede finansal maliyeti tamamen
işletmelere ve çalışanlara yüklüyoruz. Şu an itibarıyla yüzlerce, binlerce
esnafın ve ihracatçının malları yüklenmiş ve gelir yok. İnanın, Bursa’dan bir
tekstil üreticisi beni aradı ve yirmi bir yıllık hayatında ilk defa çeklerini
ödeyemez duruma geldiğini söylüyor.
Şimdi,
bunlarla ilgili bir işlem sicile işlemeyecek ama geliri bozulduğu için, nakit
akışı bozulduğu için bunlarla ilgili maliyeti taşıyamaz, bu ödemeleri yapamaz.
Kredinin de… Bir şekilde düşük faizli olarak orta vadeli işletme kredileri
sağlamak lazım.
Bu
Sayın Erdoğan’ın açıkladığı paketin maksimum değeri 40-45 milyar lira tutuyor.
Bu ekonominin… Gerçekten eğer -Sayın Albayrak’ın konuşmasından anladığım
kadarıyla- bir iki haftada geçer bir şey olursa ki inşallah öyle olur, mesele
yok.
(Mikrofon
otomatik cihaz tarafından kapatıldı) 
BAŞKAN
– Tamamlayın efendim.
İSMAİL
TATLIOĞLU (Devamla) – Ama bu nisan ayı sonunu bulursa ekonominin tamamıyla
ilgili 200 milyar liralık bir fonlama gerekir. Devlet tüm dünyada olduğu gibi
Türkiye’de de işletmelerin bu nedenle finansal maliyetlerini yani faizlerin bir
kısmını yüklenmek zorundadır, bu anlamda özel sektör işletmelerinin iflasını ve
ekonominin dışına çıkmasını engellemeli ve çalışanların da ekonomiyi işletecek
derecede harcamacı olarak kalmasını sağlamalıdır. Bu dün açıklanan tedbirler
eğer nisan ayını bulursa gerçekten ekonomimize kalıcı hasar bırakır. Bakın,
zaten Türk ekonomisi maalesef dünyanın en kırılgan ekonomilerinden biri olarak
bu krize yakalanmıştır, çok açık. 
(Mikrofon
otomatik cihaz tarafından kapatıldı) 
BAŞKAN
– Tamamlayalım efendim.
İSMAİL
TATLIOĞLU (Devamla) – 30 Ocakta verdiğimiz corona araştırma önergesi
reddedildiğinden beri, Borsa İstanbul yüzde 28,9 düşmüş öyle 17 falan değil, 29
düşmüş ve bütün dünya paraları dolar karşısında yüzde 2 değer kaybederken, Türk
lirası son bir ayda yüzde 7 değer kaybetmiş, dolayısıyla kırılgan bir ekonomide
yakalandık. Bakın son olarak şunu belirtmek istiyorum: Sistemlerin etkinliği
toplumda inşa ettiği güvene dayanır ve bu güven, yatırım ve tüketim iştahı
bırakmalıdır. 2017’deki referandumdan itibaren çok dikkatle takip ediyor bütün
kamuoyu, sizin de dikkatinize sunuyorum: Türk milleti, Türk lirasından kaçıyor.
130 milyar dolardan 201 milyar dolara çıktı mevduat, bu bir dip dalgadır,
faizlerin yüksekliğinden daha önemlidir. Bu referandumdan itibaren ortalama
ekonomik büyüme bakın, son iki yılda 1,7. 
(Mikrofon
otomatik cihaz tarafından kapatıldı) 
İSMAİL
TATLIOĞLU (Devamla) – Bu nedenle, bütün bu açıdan baktığımızda, inşallah, bunu
telafi edici tedbirleri hep birlikte alırız.
Hepinize
saygılar sunuyorum. (İYİ PARTİ sıralarından alkışlar)
BAŞKAN
– Cumhuriyet Halk Partisi Grubu adına Eskişehir Milletvekili Utku Çakırözer.
Buyurunuz
Sayın Çakırözer.
CHP
GRUBU ADINA UTKU ÇAKIRÖZER (Eskişehir) – Sayın Başkan, değerli milletvekilleri;
corona salgınından ülkemizin en az zararla çıkması dileğimle yüce Meclisimizi
saygıyla selamlıyorum.
Öncelikle
ifade etmeliyim ki görüşmekte olduğumuz Afrika Kalkınma Bankasının sermaye
artırımına Türkiye’nin astronomik bir iştirak payıyla katılımının şu kriz
ortamında Genel Kurula getirilmesinin arkasındaki aciliyeti, bunun gerekçesini
anlayabilmiş değiliz. Ayrıca madem bu kadar acil, bu kadar gerekli, neden
Komisyon sıralarında bir bakan ya da bakan yardımcısı bulunmamaktadır, bunu da
sormak isterim.
Tabii
ki Afrika’nın kalkınması önemlidir, insaniyet açısından hem de Türkiye’nin
vizyonu açısından. Bir bankanın donörü olmak önemlidir, faydalıdır ama bu
anlaşmayla bankanın sermaye artırımında limitlerin üzerine çıkan olağanüstü bir
artırım söz konusudur. Şimdi, Afrika Kalkınma Bankasının sermayesinin yüzde 125
artırılması için karar veriliyor. Bu karar için tüm donör ülkeler oy
kullanmıyor ki üzerimize düşen yükümlülük artıyor. Metinde görüyoruz ki
ülkemizin iştiraki, özel çekme hakkı olarak 67 milyon 790 bin özel çekme
hakkıymış, şimdi bunu 577 milyon 950 bine yükseltiyoruz. Yani sermaye artırımı
yüzde 125 ama Türkiye’nin taahhüdündeki artış yüzde 752. Bu, yüksek değil, çok
yüksek değil, çok astronomik bir artıştır. Yani bugünkü kur üzerinden 800
milyon dolarlık bir taahhütten bahsediyoruz. Öte yandan, yine bu anlaşmada
Cumhurbaşkanına bu miktarı 5 katına kadar artırma yetkisi veriliyor. Biz bu
yetkinin doğrudan doğruya tek kişiye verilmesini de doğru bulmuyoruz. Bu
yetkiyi kullanması hâlinde ise Türkiye’nin taahhüdünü 4 milyar dolara yani
bugünkü kurla 25 milyar liraya artırabilecektir değerli arkadaşlarım.
Dünyada
iki kriz var; biri corona krizi, diğeri ekonomik kriz ve bunlar iç içe geçmiş
durumda. Daha dün Sayın Cumhurbaşkanı bir paket açıkladı, adı 100 milyarlık
paket. İşte bugün biz, az sayıda olumlu önlem olmakla birlikte bu paketin ne
kadar eksik, ne kadar yetersiz olduğunu görüşüyoruz. Türkiye’de 8 milyon işsiz
var ve işte görüyoruz, bireysel, toplu işten çıkarmalar var, yüz binlerce
emekçi daha sosyal güvencesi olmaksızın kapı önüne konuyor ama dün açıklanan
pakette emekçiye hiçbir güvence yok, işverenlere teşvik bağlamında getirilen
önemler için bireysel ya da toplu işçi çıkarmama şartı dahi yok; çocuğuna
bakmak zorunda olan ebeveynlere kamuda idari izin ve özel sektörde ücretli izin
yok; halkın ödeyemediği kredi ve kredi kartlarının ertelenmesi yok; su, doğal gaz,
elektrik faturalarının ertelenmesi yok; esnafın kirasına erteleme yok. Hâl
böyleyken bizim “Bu eksikleri nasıl tamamlarız?” diye konuşmamız gerekirken
Afrika Kalkınma Bankasının sermaye artırımına olağanüstü oranda artışla
katılmanın özellikle böylesine bir dönemde doğru bir yaklaşım olmadığını
vurgulamak isterim.
Bu
anlaşmayla, hemen taahhüt edilen 800 milyon dolar yani 5 milyar lira ve
Cumhurbaşkanının kararıyla 5 katına çıkarılması hâlinde taahhüt edilen 4 milyar
dolar yani 25 milyar lira hepimizin bütçesinden çıkacak, 83 milyonun
vergilerinden çıkacak. Peki, böyle büyük bir kriz döneminde bu para Afrika
Kalkınma Bankası yerine nereye harcanabilirdi? İşte bugün Genel Başkan
Yardımcımız Sayın Faik Öztrak ve İstanbul Milletvekilimiz Sayın Akif Hamzaçebi
açıkladılar. Salgın nedeniyle kapatılan işletmelerde çalışanların ödenemeyen
maaşlarına harcanabilir. Vergi, sigorta borçlarının sıfır faizle
yapılandırılmasına, gelir ve kurumlar vergisinde geriye doğru zarar mahsubunun
getirilmesine, işverenlerin bekleyen KDV iadelerinin avans olarak verilmesine,
çocuğu olan ebeveynlerin birine verilecek ücretli izinlere, yoksul
yurttaşlarımıza, emeklilerimize ve üniversite öğrencilerimize, toplumsal
dayanışma desteği ödemelerine, yüz binlerce çiftçimizin tarım kredi borçlarının
faizsiz ertelenmesine, kredisini aksatan girişimcilerin sicil affına, halkın
bilgilenme ihtiyacını giderecek basın kuruluşlarının desteklenmesine, bu
çerçevede yerel televizyonların ödemekte zorlandıkları uydu ücretlerinin,
gazetelerin vergi ve prim borçlarının karşılanmasına harcanabilir,
harcanmalıdır ve tabii, özveriyle çalışan sağlık emekçilerimize verilecek birer
maaş ikramiyelere verilmelidir. Onlara buradan bir kez daha yürekten
minnetimizi ifade etmek isterim.
Değerli
arkadaşlarım, bu salgın döneminde toplumumuzun şeffaf ve tatmin edici
bilgilendirilmesi çok önemli. Bunu yapacak olan da haberciler, gazetecilerdir.
Ancak, Türkiye’nin dört bir yanında salgınla ilgili haber yapan gazetecilerin
soruşturmalar ve hatta gece yarısı baskınlarıyla gözaltılar yaşaması kaygı
vericidir, bu yanlıştan bir an önce vazgeçilmelidir. Bu vesileyle OdaTV haber
sitesinin hukuksuz bir biçimde kapatılması ve 3 çalışanı Barış Pehlivan, Barış
Terkoğlu, Hülya Kılınç ile gazeteciler Murat Ağırel, Ferhat Çelik ve Aydın
Keser’in sürmekte olan hukuksuz tutukluluğuna değinmek isterim: Mesele neydi?
Libya’da şehit düşen bir MİT mensubumuzun cenaze haberlerinin verilmesi.
Haberin içinde millî güvenliği zarara uğratacak hiçbir şey olmamasına rağmen
olağanüstü yaptırımlar uygulanmakta ve uygulanıyor. Öncelikle milyonlarca
yurttaşın bilgilendiği, haberlerini aldığı OdaTV sitesi kapatıldı hem de
haberin kendisine erişim yasağı getirilmiş olmasına rağmen. OdaTV sitesi
çalışanları yayın hayatını başka isimlerle sürdürme çabasında ama her biri
basmakalıp kararlarla kapatılıyor. Aradan geçen iki haftalık süreçte mahkeme
kapatmalara bir gerekçe dahi sunamıyor. OdaTV sitesinin hâlâ kapalı olması bir
skandaldır, bir büyük ayıptır. Kapatma kararıyla ilgili İçişleri Bakanlığı
tarafından yapılan başvuru dosyasında ise bir başka skandal yatmakta. Emniyet
Genel Müdürlüğü Siber Suçlarla Mücadele Daire Başkanlığı, İçişleri Bakanı adına
BTK’ye ivedi notuyla siteye erişim yasağı başvurusunda bulunuyor. Bu belgede
bir cenaze törenine ilişkin rahatsızlığın çok ötesinde kaygı uyandıran, çok
genel, çok soyut suçlamalar var. Bakın, belge ne diyor: “Genel yayın politikası
olarak herhangi bir teyit ya da kaynak göstermeden halkı kin, nefret ve
düşmanlığa tahrik ettiği, toplumda karışıklık çıkardığı, ülkenin huzur ve
güvenliğini bozmaya çalıştığı değerlendirilen haber ve içerikler yayınladığı,
millî güvenlik ve kamu düzeninin korunmasını ihlal ettiği…" İşte, hiçbir
mahkeme kararına, hiçbir resmî belgeye dayanmayan bu değerlendirmelerin
beraberinde kapatma talep ediliyor ve 7 Martta kapatılıyor. 
Şimdi,
buradan Adalet Bakanına sormak isterim: Hani birlikte yargı reformu yapmıştık?
Hani artık sitelerin tamamına yasak getirmek ifade özgürlüğünün ihlali
olacaktı? Hani Anayasa Mahkemesi kararlarına uyum esastı? Anayasa Mahkemesi
diyor ki: “Wikipedia’nın tamamını yasaklamak, ‘sendika.org’ sitesinin tamamını
yasaklamak hak ihlalidir.” O zaman nerede kaldı bu yüce çatı altında
çıkardığımız yasalara, reformlara uyum? Nerede kaldı yüksek yargının
kararlarına uyum? 
İçişleri
Bakanına da yine buradan sormak isterim: Adınıza yapılan bu başvurudaki bu
soyut değerlendirmelerin, iddiaların dayanağı nedir? OdaTV, Barışlar hangi
haberleriyle halkı tahrik etmişler, hangi haberleriyle toplumda karışıklık
çıkarmışlar, hangileriyle huzur ve güvenliği bozmaya çalışmışlar? Bu ağır
ithamlarla ilgili elinizde hangi mahkeme kararları var? Bir karar, belge
olmadan yaygın biçimde izlenen bir haber sitesine bu kadar kolay kapatma kararı
alınması hukuksuzluktur. 
İşin
bir başka boyutu daha var. Açılan dava ağır cezalık değil, asli ceza
mahkemesinde görülecek. Ama bu 6 gazeteci sanki adam öldürmüş gibi, sanki terör
yapmış, darbe yapmış gibi on beş gündür tecrit hâlindeler. Barış Pehlivan
tutuklanma esnasında bir infaz görevlisi tarafından darbedildi. 
Değerli
arkadaşlarım, masum insanlara bu çektirilenler sadece hukuksuzluk değildir,
aynı zamanda ayıptır, günahtır. FETÖ kumpasında Barışlar on dokuz ay Silivri
zindanında yatırıldı, bu kadar zulüm görmediler. Bu kürsüden bir kez daha
sesleniyorum: OdaTV’ye yönelik bu siyasi amaçlı hukuksuz yargı süreci sona
ermeli, yine hukuksuz kapatmalar son bulmalıdır. Hem tutuklu gazeteciler hem de
görüşleri nedeniyle yargı eliyle özgürlüğünden yıllardır mahrum bırakılan tüm
siyasi tutuklular derhâl serbest bırakılmalıdır. 
Değerli
arkadaşlarım, son olarak corona salgınıyla ilgili bir değerlendirmeyi de
sizinle paylaşmak isterim. Tüm dünya bu virüsle kavrulurken Türkiye, gerekli
önlemleri çok geç aldı; bu bir gerçek. Yurt dışından gelenlerin uzun süre
sağlık kontrolünden geçirilmemesi, umreden dönenlerin on dört günlük karantina
uygulanmadan evlerine gönderilmesi virüsün ülkemize yayılmasına neden oldu. 
Bu
ihmallerden birine burada dikkat çekmek isterim, ülkemiz önemli bir turizm
merkezi. Her yıl olduğu gibi bu yıl da Uzak Doğu’dan turistler geldi, corona
salgını çıktıktan sonra da gelmeye devam ettiler. Tatil yerlerini, ören
yerlerini, Topkapı, Dolmabahçe gibi saraylarımızı ziyaret etmeye devam ettiler.
Maalesef önlem almakta çok geç kalındı. Size somut bir örnek vermek isterim:
Millî Saraylar bünyesinde gişe görevlisi bir kardeşimiz, Mustafa Kabul 17
Martta vefat etti, dün toprağa verildi. Kendisine Allah’tan rahmet diliyorum,
ailesine başsağlığı diliyorum. Vefatıyla ilgili çeşitli iddialar var.
Zatürreden öldüğü söylendi ama yaptığı iş itibarıyla sürekli turistlerle yüz
yüze olması dolayısıyla salgından etkilenmiş olmasından da şüphe ediliyor.
Çalışma arkadaşları, ailesi endişeli. Çalışma arkadaşlarına yani Millî Saraylar
çalışanlarına, konunun kamuoyuna yansıtılmaması için baskı yapıldığı yönünde
iddialar var. Merhum gişe görevlimizin kızı, babası hastanedeyken sosyal
medyadan “Dolmabahçe Sarayı neden açık, babama yazık değil mi, vebalini kim
öder?” diye paylaşımda bulunuyor. Peki, ne zaman kapanıyor bu saraylar
ziyarete? Çok ama çok geç, Mustafa Kabul’ün toprağa verildiği gün.
(Mikrofon
otomatik cihaz tarafından kapatıldı)
BAŞKAN
– Tamamlayınız.
UTKU
ÇAKIRÖZER (Devamla) – Sayın Başkanım, bitiriyorum.
Değerli
arkadaşlarım, burada, Millî Saraylar olsun bağlı olduğu Cumhurbaşkanlığı olsun
ya da önlemleri alan bakanlıklarımız olsun iyi bir sınav verememişlerdir.
Bakın, Millî Saraylar Başkanlığı dün “tweet” atarak tüm turistik saray, köşk,
kasır ve müzelerin kapatıldığını duyurdu ama bakıyoruz, sadece bir hafta önce,
11 Martta, Mustafa Kabul hayattayken bir “tweet” daha atmışlar. İşte burada,
size göstermek isterim. Dolmabahçe’yi ziyaret eden Tayvanlı grubun fotoğrafı
Millî Sarayların sitesinden paylaşılıyor. Mesajda ne deniyor, okuyorum:
“Dünyayı tehdit eden corona virüsü, turizm gelirlerini düşürse de tarihî
mekânları ziyaret edenlerin oranı azımsanmayacak sayıda. Dolmabahçe Sarayı’nı
maskelerle gezen Tayvanlı grup, onlardan biri. Kristal Merdiven’i hayranlıkla
inceleyen grup, neşeli tavırlarıyla ilgi odağı oldu.” Fotoğrafta Tayvanlı
ziyaretçiler var, hepsinin yüzlerinde maske var değerli arkadaşlarım. Bu
mesajı, bundan bir hafta önce yazanlar nasıl bir ruh hâlindedir, buradan sormak
isterim değerli arkadaşlarım. Merhum gişe memurumuz ve onlarca, yüzlerce
arkadaşımız gişede ve diğer birimlerde… 
(Mikrofon
otomatik cihaz tarafından kapatıldı) 
UTKU
ÇAKIRÖZER (Devamla) – Bitiriyorum Sayın Başkan. 
BAŞKAN
– Selamlayalım. 
UTKU
ÇAKIRÖZER (Devamla) – …hiçbir korunma önlemi alınmadan çalışırken Tayvan’dan ve
dünyanın dört bir yanından ve havalimanında hiçbir kontrolden geçmeden gelen
turistlerin fotoğrafını koyarak salgını bir fırsat gibi gösteren mesajı atmak
nasıl bir ruh hâlidir? Bu mesaj bugün silinmiş durumda ama hem bu duyarsızlık
hem de varsa çalışanlara yönelik o büyük ihmaller soruşturulmuş mudur, merak
ediyorum ve buradan çağrıda bulunuyorum: Bu duyarsızlığın, bu ihmallerin bedeli
mutlaka bunu yapanlardan sorulmalıdır. 
Hepinizi
saygıyla selamlıyorum. (CHP ve İYİ PARTİ sıralarından alkışlar) 
BAŞKAN
– Şahıslar adına Aydın Milletvekili Mustafa Savaş… 
Buyurun
Mustafa Savaş. (AK PARTİ sıralarından alkışlar) 
MUSTAFA
SAVAŞ (Aydın) – Sayın Başkan, değerli milletvekilleri; Afrika Kalkınma Bankası
Kuruluş Anlaşmasına Katılmamızın Uygun Bulunduğuna Dair Kanunun Değiştirilmesi
Hakkında Kanun Teklifi’ne ilişkin şahsım adına söz almış bulunuyorum. Bu
vesileyle yüce Meclisimizi saygıyla selamlıyorum. 
Konuşmama
başlamadan önce, Suriye’nin İdlib bölgesinde şehit düşen kahraman askerlerimize
Allah’tan rahmet diliyorum, ailelerine sabır, yaralı askerlerimize acil şifalar
diliyorum. 
Tüm
dünya ülkelerinin önemli bir mücadele gösterdiği coronavirüsün bir an önce
önüne geçilmesini temenni ediyorum. Cumhurbaşkanımız, Genel Başkanımız Sayın
Recep Tayyip Erdoğan liderliğinde, başta sağlık alanında olmak üzere, ekonomik
ve sosyal her türlü tedbir alınarak coronavirüsle dünyaya örnek bir mücadele
vermekteyiz. Bu mücadelemizi sürdürürken Sağlık Bakanlığımız ve yetkili
makamlarca yapılan uyarılara ve alınan tedbirlere uymamız hayati önem taşımaktadır.
Bu açıdan, Sayın Bakanımıza ve tüm sağlık çalışanlarımıza teşekkür ediyorum. 
Sayın
Başkan, değerli milletvekilleri; Afrika Kalkınma Bankasının 31 Ekim 2019
tarihinde genel merkezinde yapılan başkanlar kurulu toplantısında sermaye
artırımı hususunda ülkemiz adına olumlu oy kullanılmış olup kurul kararı
uyarınca ülkemizin bankadaki sermaye payının yaklaşık 800 milyon dolara
yükseltilmesi öngörülmüştür. Ülkemizin bahse konu sermaye artırımına katılması
hem bankaya olan desteğimizin hem de Afrika Kıtası’ndaki ülkelerin kalkınması
yönündeki çabalarımızın bir göstergesi olacaktır. 
Sayın
Başkan, değerli milletvekilleri; Türkiye, Afrika ülkeleriyle güçlü tarihsel
bağlara sahiptir. Bu açıdan ülkemiz Afrika’yla ilişkilerine büyük bir önem
atfetmektedir. AK PARTİ hükûmetleri döneminde, Afrika kıtasıyla hem siyasi hem
insani ilişkilerimizin güçlendirilmesini sağlamak amacıyla ekonomik ve sosyal
birçok adım atılmıştır. Bu kapsamda Afrika ülkelerindeki temsilciliklerimizin
sayısı artırılmıştır. 2002 yılında sadece 12 büyükelçiliğimiz bulunurken 2019
yılı sonu itibarıyla Afrika’da faaliyet gösteren büyükelçilik sayımız 42’ye
yükselmiştir. Afrika ülkeleriyle güçlenen ilişkilerimizin en somut
göstergelerinden biri ise gelişen ekonomik ilişkilerimiz ve katlanarak artan
ticaret rakamlarımızdır. Afrika kıtasıyla toplam ticaretimiz, 2002 yılında 4,3
milyar dolar seviyesinden 2019 yılı sonu itibarıyla 24 milyar dolara
yükseltilmiştir, ihracatımızdaki payı ise yaklaşık yüzde 9,4 olarak
gerçekleşmiştir. 2003 yılı başında Dış Ticaret Müsteşarlığımızca hazırlanan
Afrika Ülkeleriyle Ekonomik İlişkilerin Geliştirilmesi Stratejisi’yle,
ticaretimiz hız kazanmaya başlamıştır. Ayrıca, 2005 yılının Hükûmetimiz
tarafından “Afrika yılı” ilan edilmesiyle de katlanarak büyümeye devam etmiştir.

Sayın
Başkan, değerli milletvekilleri; Afrika Kalkınma Bankasının amacı, bölgesel üye
ülkelerde sürdürülebilir ekonomik büyümenin teşvik edilmesi ve Afrika’da
yoksulluğun azaltılmasıdır. Bankanın yaklaşık 91,1 milyar dolar kayıtlı
sermayesi, yaklaşık 6,8 milyar dolar ödenmiş sermayesi bulunmaktadır. Bölge
ülkelerinden en büyük 5 hissedar; Nijerya yüzde 9,3; Mısır yüzde 5,6; Güney
Afrika yüzde 5; Cezayir yüzde 4,2; Fildişi Sahili yüzde 3,7’dir. Bölge dışı
ülkelerden en büyük 5 hissedar ise; ABD yüzde 6,6; Japonya yüzde 5,5; Almanya
yüzde 4,1; Kanada yüzde 3,8; Fransa yüzde 3,7’dir. 
Afrika
Kalkınma Bankasına üyeliğimiz 2013 yılında 6398 sayılı Kanun çerçevesinde
olmuştur. Afrika’daki Türk girişimcilerimizin sayısı her yıl artmaktadır; iş
adamlarımız inşaattan tekstile, sanayi makinelerinden tarıma kadar birçok
alanda faaliyet göstermektedir. Afrika Kalkınma Bankasına üyeliğimiz, özellikle
inşaat sektöründe faaliyet gösteren firmalarımızın Afrika’daki altyapı
projelerinden pay alabilmesi için büyük önem taşımaktadır. Afrika Kalkınma
Bankasına üyeliğimiz, kıtada çeşitli alanlarda faaliyette bulunan Türk
şirketlerine yeni iş imkânları sağlayacaktır. Uluslararası finansal kuruluşlar
ve kalkınma bankaları iş birliği, dünya genelinde, ülkeler üzerinde ekonomik
kriz ve resesyonlarla başa çıkmanın önemli bir aracıdır. Türkiye’nin dış
ticareti ve özel sektörümüzün dışarıda iş imkânları bulabilmesi yine iş
birlikleriyle daha da etkin hâle gelecektir. 
(Mikrofon
otomatik cihaz tarafından kapatıldı) 
BAŞKAN
– Tamamlayalım lütfen.
MUSTAFA
SAVAŞ (Devamla) - Teşekkür ediyorum.
Afrika
Kalkınma Bankası ve Asya Kalkınma Bankası gibi ciddi bölgesel finansal
kuruluşlarda yer almamız ve bunları desteklememiz ülkemiz ekonomisinin
faydasına olacaktır. Özellikle bankadaki sermaye payımızı yükseltmemiz ve
görünürlüğü artırmamız, bankadaki temsil edildiğimiz ülke grubu içerisindeki
varlığımızı da daha etkin hâle getirecektir. Ayrıca, Afrika Kalkınma Bankası
tarafından finanse edilen projelerdeki ihalelere sadece Afrika Kalkınma Bankası
üyesi ülkelerdeki gerçek kişiler ve tüzel kişiler katılabildiğinden, ülkemiz
firmalarının söz konusu projelerde ihale fırsatlarından yararlanmaları da
böylece mümkün olmaktadır. Firmalarımız, üyelikten bu yana Afrika Kalkınma
Bankasının finanse ettiği projelerden 145 milyon dolarlık ihale almıştır; bu
durum, kıtadaki dönüşüm sürecini de destekleyecektir. Bu noktada, özellikle
Türk müteahhitlik sektörünün, altyapısı büyük oranda inşa sürecinde olan
kıtadaki etkinliğini artırması mümkün olacaktır. 
Kanun
teklifinin hayırlara vesile olmasını diliyor, Genel Kurulu saygıyla
selamlıyorum. (AK PARTİ sıralarından alkışlar)
ÖZGÜR
ÖZEL (Manisa) – Sayın Başkan, bir kısa söz talebim var.
BAŞKAN
– Buyurun Sayın Özel.
IV.- AÇIKLAMALAR (Devam)
33.- Manisa Milletvekili Özgür Özel’in, 38 bin
eczacının 27 bin eczaneyle, altmış dört yıllık örgütlenmesiyle, 54 eczacı
odasıyla cansiparane sağlık hizmeti verdiğine, sağlık çalışanlarına yönelik
şiddetten en çok etkilenen taraf olduğuna, kendi sağlıklarını hiçe sayarak
hizmet veren eczacıların vatandaşlardan anlayış, Sağlık Bakanından ve kural
koyuculardan haklarının teslim edilmesini beklediğine ilişkin açıklaması
ÖZGÜR
ÖZEL (Manisa) – Sayın Başkanım, tüm hafta boyunca coronavirüsün ülkeye
etkilerini konuştuk, sağlık çalışanlarını konuştuk. Mensubu olduğum eczacılık
mesleği Türkiye’de 27 bin eczaneyle, 38 bin eczacıyla, altmış dört yıllık
örgütlenmesiyle, 54 eczacı odasıyla cansiparane sağlık hizmeti veriyor ve
bugünlerde eczaneler başvuru sayısı açısından çok ciddi bir patlama yaşıyor.
Özellikle her birisi ayrı ayrı birer sağlık emekçisi olan eczacıların
bugünlerde sistemdeki bütün sorunlardan ve kişilerin haklı olarak olumsuz
etkilendikleri psikolojilerinden… Eczaneye gidip bir basit maskeyi
bulamadıklarında, bir el dezenfektanı bulamadıklarında ya da maalesef çeşitli
uluslararası kaynaklarda “Tedaviye iyi geliyor.” diye ismi geçen etken maddeli
ilaçları bulamadıklarında da çok beklenmedik tepkilerle karşılaşıyor eczacılar.
(Mikrofon
otomatik cihaz tarafından kapatıldı)
BAŞKAN
– Devam edelim.
ÖZGÜR
ÖZEL (Manisa) – Zaten, hep, sağlık çalışanlarına karşı şiddetin en önemli,
olumsuz etkilenen taraflarından birisi de meslektaşlarımız oldu. Dün açıklanan
pakette, toplumun birçok kesimine hiçbir şey olmadığı gibi eczacılarla ilgili
de beklenenler yoktu. Halk Bankası kredileri ötelendi esnaf grupları için ama
eczacıların kullandıkları kredilerle ilgili herhangi bir değişiklik olmadı.
Sağlık Bakanlığı maske konusunda veya diğer ekipman konusunda eczanede çalışan
personeli bir sağlık emekçisi olarak düşünmediğinden ve eczacılar da o ihtiyaç
duyulan yüksek korunaklı maskeleri piyasadan temin edemediklerinden dolayı
vatandaşla karşı karşıya oldukları durumda ciddi sıkıntı çekiyorlar. Özellikle
son günlerde hekime gitmeden ilacı direkt eczaneden alabilecek, vatandaşın
lehine ve doğru bir düzenleme var ama bu, vatandaşın eczanede kalış sürelerini
çok uzattığı için de yine coronavirüs konusunda ciddi bir riskle karşı
karşıyalar. 
(Mikrofon
otomatik cihaz tarafından kapatıldı)
BAŞKAN
– Evet…
ÖZGÜR
ÖZEL (Manisa) – Bitiriyorum Sayın Başkan. 
Her
birisi sağlık emekçisi olan, toplumun sosyal lideri pozisyonunda olan;
dertlerin danışıldığı, tasaların paylaşıldığı, en acılı günde vatandaşın
yanında bulduğu meslektaşlarım bu süreçte çok ciddi sıkıntılı bir durumla karşı
karşıyalar; Sağlık Bakanından, sağlık otoritesinden, Hükûmetten beklentileri
var ama özellikle de vatandaşlardan anlayış bekliyorlar. Sistemde vatandaşın
karşı karşıya geldiğinde sorunların kendisine iletildiği taraf eczacı ama
eczacının sorunu dağları aşmış durumda. Büyük bir sabırla, büyük bir emekle,
büyük bir güler yüzle ve kendi sağlıklarını hiçe sayarak hizmet veriyorlar ama
vatandaşlarımızdan birazcık anlayış ve Sayın Sağlık Bakanından ve diğer sağlık
otoritesinden, kural koyuculardan da emeklerinin görülmesini, haklarının teslim
edilmesini bekliyorlar. 
Teşekkür
ediyorum Sayın Başkan. 
V.- KANUN TEKLİFLERİ İLE KOMİSYONLARDAN GELEN DİĞER
İŞLER (Devam)
A) Kanun Teklifleri (Devam)
2.- Tekirdağ Milletvekili Mustafa Şentop ve 1
Milletvekilinin Afrika Kalkınma Bankası Kuruluş Anlaşmasına Katılmamızın Uygun
Bulunduğuna Dair Kanunun Değiştirilmesi Hakkında Kanun Teklifi (2/2691) ve
Dışişleri Komisyonu Raporu (S. Sayısı: 197) (Devam)
BAŞKAN
– 1’inci maddeyi oylarınıza sunuyorum: Kabul edenler… Kabul etmeyenler… Kabul
edilmiştir.
Şimdi,
2’nci maddeyi okutuyorum:
MADDE 2- (1) 6398 sayılı Kanunun 4 üncü
maddesinin birinci fıkrasında yer alan “Bakanlar Kurulu” ibaresi
“Cumhurbaşkanı” şeklinde değiştirilmiştir.

BAŞKAN
– Cumhuriyet Halk Partisi Grubu adına Ankara Milletvekili Murat Emir.
Buyurunuz
Sayın Emir. (CHP sıralarından alkışlar)
CHP
GRUBU ADINA MURAT EMİR (Ankara) – Sayın Başkan, değerli milletvekilleri; Genel
Kurulu saygıyla selamlıyorum.
Sözlerimin
başında, İdlib’de şehit olan askerlerimize Allah’tan rahmet diliyorum.
Milletimizin başı sağ olsun.
İdlib
anlaşmasının, Moskova’daki anlaşmanın en yumuşak karnı olan M4 Otoyolu’nun
altışar kilometrelik her 2 bölümünün nasıl kontrol altında tutulacağı önemli
bir sorundu ve umuyoruz ki bu sorun daha büyük tehlikeler ve daha büyük acılar
yaşatmadan bir an evvel çözülür.
Değerli
arkadaşlar, yeni aldığım bir bilgiyi Genel Kurulla paylaşmak isterim; o da
hidroksiklorokinin yani sıtma tedavisinde kullanılan bir ajanın coronavirüs
tedavisinde kullanımına dönük olarak FDA’den yeni bir onay çıktı. FDA,
Amerika’daki en üst kuruluş, ilaçlarla ilgili onay verebilen kuruluş.
Dolayısıyla bu bir umuttur, bu umudun büyütülmesi gerektiğini düşünüyorum; bunu
da sizlerle paylaşmaktan sevinç duyduğumu belirtmeliyim.
Değerli
arkadaşlar, altını çizmek istediğim önemli bir nokta: AKP Grubunu bu hafta çok
hassas hatta biraz kibirli bulduğumu ifade etmeliyim. Şimdi biz, özellikle
coronavirüsle ilgili sakıncaları, gördüğümüz eksiklikleri elbette ifade
edeceğiz. Bu kürsü, hep olumlu şeylerin konuşulacağı değil olumlu şeylerin az
konuşulacağı ama daha çok eksikliklerin tartışılacağı bir kürsü olmak zorunda.
Sözlerime başlarken şunu açık yüreklilikle söyleyebilirim, bir hekim olarak da
söylerim, bir siyasetçi olarak da: Biz, Sağlık Bakanlığının aldığı tedbirleri
neredeyse eksiksiz olarak destekliyoruz. Bunlar doğru tedbirlerdir, iyi ki
alınmıştır. Burada bir sorun yok ama biz burada her bir eksikliği
söylediğimizde siz ellerinizi böyle açıp tepki verirseniz olmaz. Buradan
yararlanmaya gayret edin çünkü bu günlük siyasi polemiklerin dışında ve hatta
üstünde bir tartışma olmak zorundadır. 
Değerli
arkadaşlar, uzunca bir süredir diyoruz ki “Testleri az yapıyorsunuz.” Az test
yapmak az hasta demektir, az hasta demek bir rahatlama demektir, görece bir
başarı demektir. Başarıymış gibi zannedersiniz, sanal rakamlarla rahat
edersiniz, hatta biraz da övünürsünüz ama sonunda gerçeklik kapınıza gelir ve dayanır.
Dolayısıyla Dünya Sağlık Örgütünün dediği gibi “Test yapacaksınız, vakaları
bulacaksınız.” Test, başından beri çok az yapılmıştır, dünyanın en az test
yapan ülkelerinden birisiyiz. Biz bunu eleştiregeldik, nitekim bugün Sayın
Bakan test sayılarının artırılacağını söyledi; bugüne kadar 10 bin vaka
yapılmış olması asla kabul edilemez, dikkatinizi çekerim. Deniyor ki: “Her
defasında söylüyorsunuz, şu, umreden gelenler meselesi…” Evet, umreden
gelenler… Kaç kişi geldi umreden? 20 bin kişi geldi. Kaç test yaptınız? 10 bin.
Bakın, umreden gelenlere bile daha tam test yapmamışsınız, bu nasıl başarı?
Nereden biliyorsunuz onların şu anda taşıyıcı olmadığını? Nasıl emin
olabilirsiniz bundan? Olamazsınız. Burada biraz aklı ve bilimi ön plana
getirmek zorundayız. Test kiti konusunda şaibeler var, kusura bakmayın.
Bakanlık bir kit konusunda ısrarcı olmuştur, niye? İlk başta yerli ve millî kit
ısrarı. Evet, kitin ülkemizde üretilmesi bir başarıdır, böyle olsa çok iyi
olur, böyle olmuştur ve bizde bundan mutluyuz ama ilk başta yapılması gereken
bir an evvel tanı koymak değil midir? Türkiye'de 7 ayrı kit üretilmişken 1 kit
üzerinde niye ısrar edilmiştir? 
Peki,
niye sadece bir merkezde yapılmıştır bu tetkikler? Bunları düşünmek zorunda
değil miyiz? Tüm Türkiye'deki tetkikler uzunca bir süre Ankara’ya gelmiştir.
Devam edelim; sonrasında sadece Hıfzıssıhhada yapılması kararı alınmış,
üniversitelere dahi bu izin verilmemiştir. Yine bugün Sayın Bakan dedi ki:
“Evet, bu hakkı nihayet üniversitelere verdik, hatta 2 vakıf üniversitesine de
verdik.” Niye bu kadar gecikildi, niye bu kadar gecikildi? Bunları konuşmamız gerekmiyor
mu arkadaşlar?
Şimdi,
daha önce vaka tanımı çok dardı, ben bu kürsüden eleştirmiştim. Vaka tanımı
şuydu: Yurt dışına gidenlerle bir şekilde ilişkisi olacak, bir şekilde bulaş
alma riski olacak. E, bunu yaparsanız tabii ki sadece yurt dışı bağlantılı
kişileri bulursunuz. Sonra Sayın Bakan açıkladı, dedi ki: “47 hastamız var,
hepsi de yurt dışı bağlantılı.” E, ne bekliyordunuz ki zaten? Yurt dışı
bağlantılı olanlara sadece test yaptınız çünkü ama siz vaka tanımını
genişletince yani bugün olduğu gibi şüpheli, ateşi olan, halsizliği olan… Olası
tanı, olası hasta tanısına geçtikten sonra şimdi göreceksiniz vakaları. 
Biz
elbette ki Bilim Kurulundaki bilim insanlarıyla görüşüyoruz; Bakanlıktaki
arkadaşlarımızın, Sayın Bakanın dâhil ne kadar çalıştığının farkındayız ama
şunu da bilin: Türkiye'de şu anda yoğun bakımlarda bir sürü hasta hayatını
kaybediyor ve bunların çok büyük bir ihtimalle corona olma riski var. Ben
onların coronadan öldüğünü ispatlayamıyorum, söyleyemiyorum evet ama siz de
corona olmadığını söyleyemezsiniz. Niye? Çünkü onlara test yapmadınız. Onların
çoğu, bakın ölümde teşhis, “Acaba bu corona olabilir mi?” teşhisi tomografik
bulgular üzerinden yapılıyor. Zaten, nitekim yine Sayın Bakan bugünkü
konuşmasında, Aytaç Yalman’ın testinin negatif geldiğini ama tomografisinin
coronaya çok benzediğini, bu nedenle “Acaba corona olabilir mi?” diye testi
tekrar ettiklerini söyledi. Yani demek istediğim şey şu: Bizim hazır olmamız
lazım. 
Şimdi,
biz diyoruz ki: Bu salgın geldiği zaman sağlık altyapımız bizim iyi mi? İyidir
ama biz en çok sağlık ordumuza güveniyoruz; doktorlarımıza, hemşirelerimize,
sağlık çalışanlarımıza, eczacılarımıza güveniyoruz elbette. Onlar isimsiz
kahramanlar ve bir destan yazacaklarını ben buradan söyleyebilirim ama o güne
kadar, yeterli solunum destek cihazı sağlandı mı acaba? Bunu niye sorgulamıyor
bu Meclis? Yani bunu sorgulayınca biz bütün o yapılan çabaları karartmış mı
oluyoruz? Bunların üzerinde durmamız gerekmez mi? 
Şimdi,
maske reçeteye bağlandı. Bu, beni rahatsız ediyor. 
RECEP
ÖZEL (Isparta) – Hangi maske? 
MURAT
EMİR (Devamla) – N95 standardındaki maskeler şu anda reçeteye bağlandı
arkadaşlar. Siz bulabiliyor musunuz bilmiyorum ama ben bulamıyorum. Kimse
bulamıyor bunları, sağlıkçıların bile yok. Yeteri kadar tulum yok, yeteri kadar
maske yok. Yeteri kadar ilaç var mı? Bilmiyoruz. Çünkü henüz daha on binlerce
hasta akını olmadı. Dezenfektanda çuvallamadık mı? Karantinaların bir bölümünde
çuvallamadık mı? 
Mesela,
bir sorun daha, dikkatinizi çekerim. 33 askerimizin şehit edildiği gece büyük
bir askerî deha, büyük bir stratejik deha olarak mültecileri sınıra yığma
buluşunu buldunuz; akla zarar. Yani Rusya, geliyor, sizin askerinizin tepesine
bomba atıyor, şehit ediyor bizim askerlerimizi, sizin vere vere misilleme olarak
aklınıza gelen, insanları Pazarkule Kapısı’na yığmak. Ne oldu oradaki insanlar?
Ne yapıyorlar şimdi? Neredeler? Onları geri getirdiniz. Çünkü o yanlıştı
arkadaşlar, yanlıştı ve sürdüremediniz. 
Şimdi,
peki, orada yüz binin üzerinde… Hatta, Soylu söylüyordu “İşte, sular azalınca
göreceksiniz; daha bu bir başlangıç.” diyordu. Bakın, sular azalsa da hiçbir
şey fark etmiyor, yanlış hesap Bağdat’tan dönüyor ve şimdi, oradaki insanların,
o koşullarda yaşamak zorunda kalan insanların şimdi nerede, nasıl ve hangi sağlık
koşullarında tutulduğundan haberdar mıyız? Peki, bunlara corona testi yapıldı
mı? Ya, şimdi, bunlar varken nasıl biz rahat edeceğiz? Bunları burada
konuşmayacaksak nerede konuşacağız? Elbette ki konuşmamız lazım. 
Şimdi,
inanamadım, Sayın Bakan sağlık çalışanlarına buradan alkış istiyor yani
trajikomik. Biz, Sağlık Bakanından sağlık çalışanlarının sorununun çözümünü
istiyoruz, o, bizden onlar için alkış istiyor. Alkış işi kolay, elbette ki
alkışlarız, sağlık çalışanlarımız alkışı elbette hak ediyorlar ama yapılması
gereken bu mudur? 
Bakın,
“sağlıkta şiddet yasası” diye diye dilimizde tüy bitti, kulağınızın üstüne
yattınız. Sağlıkta şiddet bitmek bilmiyor. Şimdi, bunu yapmak varken, sağlık
çalışanlarının özlük haklarını düzeltmek varken, sağlık çalışanlarının şu anda
ihtiyaç duyduğu en temel sağlık malzemelerini olması gerektiği kadar hazırlamak
varken siz, her şey rahat, her şeyi hallettik rahatlığındasınız; bunu anlamak
mümkün değil. Yapılanları takdir ederiz ama bu eksiklikleri de yüce Meclisin, sizin
görmeniz lazım. Bu sanal başarı hikâyelerine, bu erken havaya girmelere gerek
yok. 
Umuyorum
ki biz, coronavirüs salgınından İtalya’dan çok daha başarılı çıkacağız, hep
beraber çıkacağız, bütün millet olarak çıkacağız, sağlık çalışanlarımızın
kahramanlığıyla çıkacağız ve buradan da umuyorum ki tekrar bir karşılıklı
nezaket, anlayış, ortak akıl, akla ve bilime inancımızı büyüterek çıkacağız. 
Genel
Kurulu saygıyla selamlıyorum.
BAŞKAN
– 2’nci maddeyi oylarınıza sunuyorum. Kabul edenler… Kabul etmeyenler… Kabul
edilmiştir.
Şimdi
3’üncü maddeyi okutuyorum:
MADDE
3- (1) Bu Kanun yayımı tarihinde yürürlüğe girer.
BAŞKAN
– Madde üzerinde söz talebi yok. 
3’üncü
maddeyi oylarınıza sunuyorum: Kabul edenler… Kabul etmeyenler… Kabul
edilmiştir.
4’üncü
maddeyi okutuyorum:
MADDE
4- (1) Bu Kanun hükümlerini Cumhurbaşkanı yürütür.
BAŞKAN
– 4’üncü maddeyi oylarınıza sunuyorum. Kabul edenler… Kabul etmeyenler… Kabul
edilmiştir.
Komisyonun
söz talebi var.
Buyurun.
IV.- AÇIKLAMALAR (Devam)
34.- Dışişleri Komisyonu Başkan Vekili Ahmet Yıldız’ın,
sermaye artırımının onaylanacağı toplantının 25-29 Mayıs tarihlerinde olması
nedeniyle 197 sıra sayılı Kanun Teklifi’nin gündeme alındığına, Türkiye-Suriye
ilişkilerine katkılarından dolayı merhum Orgeneral Aytaç Yalman’a Allah’tan rahmet
dilediklerine ilişkin açıklaması
DIŞİŞLERİ
KOMİSYONU BAŞKAN VEKİLİ AHMET YILDIZ (Denizli) - Sağ olun Sayın Başkan. 
Efendim,
bazı hatipler bu anlaşmanın bu aşamada görüşülmesinin isabetini sorguladılar,
Genel Kurula bir bilgi verme gereği doğdu. 
Şimdi,
bu anlaşma bankadaki oy gücümüzün korunması ve özel sektörümüzün Afrika’daki
yatırım ve ticaret imkânlarından pay almasının sağlanmasıyla alakalı. Sermaye
artırımının onaylanacağı toplantı da 25-29 Mayıs tarihlerinde. Dolayısıyla,
bazı ön prosedürler de gerekeceğinden bunu yetiştirmek için bu aşamada gündeme
alındı, onu bilgiye sunmak istedim.
İkinci
olarak, hatipler haklı olarak bu görüşmeler sırasında Suriye, İdlib,
coronavirüs ve merhum Orgeneral Aytaç Yalman’dan bahsettiler. Biz de Dışişleri
Komisyonu olarak merhum Orgeneral Aytaç Yalman’ı, Türkiye-Suriye ilişkilerine
katkılarından dolayı anmadan geçmek istemedik.
Sayın
Başkan, değerli milletvekilleri; merhum Orgeneral 2’nci Ordu Komutanlığı
sırasında Suriye’yle Adana Mutabakatı’nın yapılmasında çok büyük rol oynamıştı.
Bilahare de birkaç yıl Türkiye-Suriye Ortak Güvenlik Komitesi Türk tarafı
Başkanlığını yapmıştı. Bu görevleri sırasında ben de Şam Büyükelçiliğimizde ve
Dışişleri Bakanlığındaki görevim nedeniyle kendisiyle teşrikimesai etmek,
maiyetinde toplantılara katılmak imkânı bulmuştum. Hakikaten, Türkiye-Suriye
ilişkilerinin gelişmesine çok büyük katkısı oldu. Barışı ve demokrasiyi
önceleyen bir askerdi, uluslararası ilişkilerin değerini bilen bir komutandı.
Kendisine biz de Komisyon olarak Allah’tan rahmet diliyoruz, milletimizin başı
sağ olsun.
BAŞKAN
– Sayın Örs, 60’a göre söz talebiniz var.
Buyurun.
35.- Trabzon Milletvekili Hüseyin Örs’ün, coronavirüs
pandemisi nedeniyle Sağlık Bakanlığının belirlediği dezavantajlı gruplara 16
Mart tarihinden itibaren on iki gün idari izin verilmesinin doğru bir karar
olduğuna ancak çocuklu ailelerin çalışan ebeveynlerinden birine sadece kamuda
değil özel sektörde de resmî izin verilmesinin doğru olacağına ilişkin
açıklaması
HÜSEYİN
ÖRS (Trabzon) – Teşekkür ederim Sayın Başkanım.
Değerli
arkadaşlar, corona virüsü tedbirleri kapsamında Aile, Çalışma ve Sosyal
Hizmetler Bakanlığımızca alınan bir kararla kamu kurum ve kuruluşlarında
çalışan hamileler, yasal süt izni kullananlar, engelliler ve yönetici olmayan
60 yaş ve üzerinde çalışanların 16 Mart 2020 tarihinden itibaren on iki gün
idari izinli sayılacağı duyurulmuştu. Bu, doğru ve isabetli bir karardır. Bu
noktada anne-babası çalışan çocukların bir durumuna yüce Meclisimizin dikkatini
çekmek isterim. Türkiye'nin birçok bölgesinde anne-babası çalışan çocuklar
sabahları nenelere, dedelere bırakılır. Yani çocuklar gün boyu, bazen de yatılı
şekilde, riskli grup olan nenelerde, dedelerdedir. Bu durumu dikkate alarak
çocuklu ailelerin anne-baba çalışanlarından birine ve özellikle anneye sadece
kamuda değil, özel sektörde de resmî izin verilmesinin doğru olacağını
düşünüyor, bu talebi yüce Meclise arz ediyorum.
Söz
verdiğiniz için de teşekkür ediyorum. (İYİ PARTİ sıralarından alkışlar) 
BAŞKAN
– Birleşime beş dakika ara veriyorum.
Kapanma Saati: 20.53
DÖRDÜNCÜ OTURUM
Açılma Saati: 21.01
BAŞKAN: Başkan Vekili Nimetullah ERDOĞMUŞ 
KÂTİP ÜYELER: Mustafa AÇIKGÖZ (Nevşehir), Rümeysa KADAK (İstanbul) 
-----0-----
BAŞKAN
– Sayın milletvekilleri, Türkiye Büyük Millet Meclisinin 71’inci Birleşiminin
Dördüncü Oturumunu açıyorum.
V.- KANUN TEKLİFLERİ İLE KOMİSYONLARDAN GELEN DİĞER
İŞLER (Devam)
A) Kanun Teklifleri (Devam)
2.- Tekirdağ Milletvekili Mustafa Şentop ve 1
Milletvekilinin Afrika Kalkınma Bankası Kuruluş Anlaşmasına Katılmamızın Uygun
Bulunduğuna Dair Kanunun Değiştirilmesi Hakkında Kanun Teklifi (2/2691) ve
Dışişleri Komisyonu Raporu (S. Sayısı: 197) (Devam)
BAŞKAN
– 197 sıra sayılı Kanun Teklifi’nin görüşmelerine devam ediyoruz.
Komisyon?
Yok. 
Ertelenmiştir.
3.- Tekirdağ Milletvekili Mustafa Şentop’un Türkiye
Cumhuriyeti Hükümeti ile Karadağ Hükümeti Arasında Savunma Sanayi İş Birliği
Anlaşmasının Notalarla Birlikte Onaylanmasının Uygun Bulunduğuna Dair Kanun
Teklifi (2/2273) ve Dışişleri Komisyonu Raporu (S. Sayısı: 139)
BAŞKAN
– 139 sıra sayılı Kanun Teklifi’nin görüşmelerine başlıyoruz.
Komisyon?
Yok. 
Ertelenmiştir.
Bugünkü
gündemimizde başka bir iş bulunmadığından, alınan karar gereğince, kanun
teklifleri ile komisyonlardan gelen diğer işleri sırasıyla görüşmek için 24
Mart 2020 Salı günü saat 15.00’te toplanmak üzere birleşimi kapatıyorum.
Kapanma Saati:
21.03




(x) 197 S. Sayılı Basmayazı tutanağa
eklidir.




