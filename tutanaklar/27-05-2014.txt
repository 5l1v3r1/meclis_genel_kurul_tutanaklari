



TBMM Tutanak Müdürlüðü




TÜRKİYE BÜYÜK MİLLET MECLİSİ
TUTANAK DERGİSİ

93’üncü Birleşim
27 Mayıs 2014 Salı

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş bulunan
her tür belge ile konuşmacılar tarafından ifade edilmiş ve tırnak içinde
belirtilmiş alıntı sözler aslına uygun olarak yazılmıştır.)

İÇİNDEKİLER

I.- GEÇEN TUTANAK ÖZETİ
II.- GELEN KÂĞITLAR
III.- YOKLAMALAR
IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Diyarbakır Milletvekili Cuma İçten'in,
Diyarbakır’ın fethinin 1375’inci yıl dönümüne ilişkin gündem dışı konuşması
2.- Aydın Milletvekili Ali Uzunırmak'ın, bazı yerlerde
iptal edilen yerel seçimlerin 1 Haziranda yenilenmesine ilişkin gündem dışı
konuşması
3.- Bursa Milletvekili Sena Kaleli'nin, Bursa’nın
Mustafakemalpaşa ilçesinde faaliyet gösteren Bükköy maden ocağına ilişkin
gündem dışı konuşması 
V.- AÇIKLAMALAR
1.- İstanbul Milletvekili Mihrimah Belma Satır'ın, 27
Mayıs 1960 askerî darbesinin 54’üncü yıl dönümüne ilişkin açıklaması
2.- Bingöl Milletvekili İdris Baluken'in, 27 Mayıs 1960
askerî darbesinin 54’üncü, 57 Alevi vatandaşın Çorum’da öldürülmesinin 34’üncü
yıl dönümlerine ve Türkiye-Rojava sınırında askerlerin rastgele ateş açmaları
sonucu insanları öldürmelerini Halkların Demokratik Partisi olarak kınadıklarına
ilişkin açıklaması
3.- İstanbul Milletvekili Mehmet Akif Hamzaçebi'nin, 27
Mayıs 1960 askerî darbesinin 54’üncü yıl dönümüne ilişkin açıklaması
4.- İstanbul Milletvekili Abdullah Levent Tüzel'in, Manisa’nın
Soma ilçesinde meydana gelen maden kazasından sonra işçilerin durumuna ilişkin
açıklaması
5.- İzmir Milletvekili Oktay Vural'ın, 27 Mayıs 1960
askerî darbesinin 54’üncü yıl dönümüne ilişkin açıklaması
6.- İstanbul Milletvekili Mahmut Tanal'ın, Atatürk
Havaalanı’nda dış hatlarda yaşanan sorunlara, pasaportunun süresi biten
vatandaşların durumuna ve Mavi Kart sahibi Türk vatandaşlarının sorunlarına
ilişkin açıklaması
7.- Çanakkale Milletvekili Mustafa Serdar Soydan'ın, 24
Mayıs 2014 Cumartesi günü Çanakkale ve ilçelerinde meydana gelen depreme
ilişkin açıklaması
8.- Artvin Milletvekili Uğur Bayraktutan'ın,
Artvin-Ardanuç-Ardahan dere yolunun bitirilmesi için Hükûmetin duyarlı olmasını
dilediğine ilişkin açıklaması
9.- Çanakkale Milletvekili Ali Sarıbaş'ın, 24 Mayıs
2014 Cumartesi günü Çanakkale ve ilçelerinde meydana gelen depreme ilişkin
açıklaması
10.- İstanbul Milletvekili Kadir Gökmen Öğüt'ün,
Cumartesi Annelerinin örgütlü bekleyişinin 19’uncu ve 27 Mayıs 1960 askerî
darbesinin 54’üncü yıl dönümlerine ilişkin açıklaması
11.- Kocaeli Milletvekili Mehmet Hilal Kaplan'ın,
TÜBİTAK’ta yapılan personel değişikliklerinin siyasi olduğuna ilişkin
açıklaması
12.- Tunceli Milletvekili Kamer Genç'in, Van
depreminden sonra okullarda çalışan vatandaşlar ile TOKİ inşaatlarında çalışan
taşeron işçilerin durumuna ve 57 Alevi vatandaşın Çorum’da öldürülmesinin
34’üncü yıl dönümüne ilişkin açıklaması
13.- Kocaeli Milletvekili Haydar Akar'ın, Derince
Limanı’nın özelleştirme ihalesine ilişkin açıklaması
14.- Sivas Milletvekili Hilmi Bilgin'in, Necip Fazıl
Kısakürek’in 31’inci ölüm yıl dönümüne ilişkin açıklaması
15.- İstanbul Milletvekili Osman Oktay Ekşi'nin,
İstanbul’un Gazi ve Armutlu Mahalleleri ile Arnavutköy ilçesinde çocuklara
uyuşturucu satışı yapıldığına ve ilgililerin duruma el koyması gerektiğine
ilişkin açıklaması
16.- Balıkesir Milletvekili Ahmet Duran Bulut'un,
Bosna-Hersek’teki sel felaketi nedeniyle Türkiye’nin daha fazla yardım
yapmasını dilediğine ilişkin açıklaması
17.- Muğla Milletvekili Tolga Çandar'ın, Yatağan Termik
Santrali ile kömür ocaklarının özelleştirilmesine ve Bafa Gölü’nün yok
olmasının sorumlularından hesap sorulması gerektiğine ilişkin açıklaması
18.- Mersin Milletvekili Ali Öz'ün, Gün Sazak’ın
34’üncü ölüm yıl dönümüne ilişkin açıklaması
19.- Şırnak Milletvekili Hasip Kaplan'ın, 27 Mayıs 1960
askerî darbesinin 54’üncü, 57 Alevi vatandaşın Çorum’da öldürülmesinin 34’üncü
yıl dönümlerine ve Somali’de Türk Hava Yolları aracına yapılan saldırı
konusunda Hükûmeti dikkatli olmaya davet ettiğine ilişkin açıklaması
20.- Iğdır Milletvekili Sinan Oğan'ın, Iğdır ve
Ardahan’ın il olmaları ile Gün Sazak’ın ölüm yıl dönümlerine ve Azerbaycan’ın
Cumhuriyet Günü’nü kutladığına ilişkin açıklaması
21.- İzmir Milletvekili Oktay Vural'ın, (2/1210) esas
numaralı Kanun Teklifi’nin doğrudan gündeme alınmasını Adalet ve Kalkınma
Partisinin de kabul ettiğine ve teklifin hiçbir görüşme yapmadan
yasalaştırılmasını önerdiklerine ilişkin açıklaması
22.- İstanbul Milletvekili Mehmet Akif Hamzaçebi'nin,
(2/1210) esas numaralı Kanun Teklifi’nin doğrudan gündeme alınmasını Adalet ve
Kalkınma Partisinin de kabul ettiğine ve teklifin hiçbir görüşme yapmadan
yasalaştırılmasını önerdiklerine ilişkin açıklaması
23.- İstanbul Milletvekili Mihrimah Belma Satır'ın,
Genel Kurulun bu haftaki çalışma programında (2/1210) esas numaralı Kanun
Teklifi bulunmadığından bu konuda mutabakatlarının olmadığına ilişkin
açıklaması
24.- Mersin Milletvekili Aytuğ Atıcı'nın, Mersin’in
Yenişehir ilçesinde bulunan Bahçelievler İlköğretim Okulunun kapatılmaması
konusunda Millî Eğitim Bakanı Nabi Avcı’nın gerekli hassasiyeti göstermesini
istirham ettiğine ilişkin açıklaması
25.- Millî Eğitim Bakanı Nabi Avcı'nın, Mersin’in
Yenişehir ilçesinde bulunan Bahçelievler İlköğretim Okulunun kapatılması
konusunu araştıracağına ilişkin açıklaması
VI.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- Tunceli Milletvekili Hüseyin Aygün ve 22
milletvekilinin, HES barajlarının çevreye zararlarının araştırılarak alınması gereken
önlemlerin belirlenmesi amacıyla Meclis araştırması açılmasına ilişkin önergesi
(10/951) 
2.- İstanbul Milletvekili Umut Oran ve 21
milletvekilinin, havacılık sektörünün sorunlarının araştırılarak alınması
gereken önlemlerin belirlenmesi amacıyla Meclis araştırması açılmasına ilişkin
önergesi (10/952)
3.- Erzincan Milletvekili Muharrem Işık ve 22
milletvekilinin, Erzincan’da sağlıkta dönüşüm sonucu yaşanacak sorunların
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/953)
B) Duyurular
1.- Başkanlıkça, Kadın Erkek Fırsat Eşitliği, Kamu
İktisadi Teşebbüsleri, Plan ve Bütçe ile Avrupa Birliği Uyum Komisyonlarında
siyasi parti grubu mensubu olmayan milletvekillerine düşen birer üyelik için
aday olmak isteyen siyasi parti grubu mensubu olmayan milletvekillerinin yazılı
olarak müracaat etmelerine ilişkin duyuru
C) Tezkereler
1.- Türkiye Büyük Millet Meclisi Başkanlığının, Türkiye
Büyük Millet Meclisi Başkan Vekili Meral Akşener’in Polonya Parlamentosu Alt
Meclisi Başkanı Eva Kopacz ile Senato Başkanı Bogdan Borusewicz’in vaki
davetine icabetle Polonya’nın demokrasiye geçişinin 25’inci yıl dönümü
münasebetiyle 4/6/2014 tarihinde düzenlenecek “Özgürlük Bayramı Kutlamaları”na
katılmak üzere Varşova’ya resmî bir ziyarette bulunmasına ilişkin tezkeresi
(3/1502)
D) Önergeler
1.- Niğde Milletvekili Doğan Şafak’ın, (2/1138) esas
numaralı 5620 Sayılı Kamuda Geçici İş Pozisyonlarında Çalışanları Sürekli İşçi
Kadrolarına veya Sözleşmeli Personel Statüsüne Geçirilmeleri, Geçici İşçi Çalıştırılması
ile Bazı Kanunlarda Değişiklik Yapılması Hakkında Kanuna Geçici Bir Madde
Eklenmesine Dair Kanun Teklifi’nin doğrudan gündeme alınmasına ilişkin önergesi
(4/161)
VII.- ÖNERİLER
A) Siyasî Parti Grubu Önerileri
1.- CHP Grubunun, Genel Kurulun çalışma saatlerine;
gündemin “Kanun Tasarı ve Teklifleri ile Komisyonlardan Gelen Diğer İşler”
kısmında bulunan (2/1210) esas numaralı Kanun Teklifi’nin bu kısmın 3’üncü
sırasına alınmasına ve diğer işlerin sırasının buna göre teselsül ettirilmesine
ilişkin önerisi
VIII.- USUL HAKKINDA GÖRÜŞMELER
1.- CHP grup önerisinin oylanmasında yanlışlık yapılıp
yapılmadığı hakkında
IX.- SATAŞMALARA İLİŞKİN KONUŞMALAR
1.- Kayseri Milletvekili Mustafa Elitaş'ın, İzmir
Milletvekili Oktay Vural’ın usul tartışması üzerinde yaptığı konuşması sırasında
şahsına sataşması nedeniyle konuşması 
2.- İstanbul Milletvekili Mehmet Akif Hamzaçebi'nin,
Kayseri Milletvekili Mustafa Elitaş’ın sataşma nedeniyle yaptığı konuşması
sırasında Cumhuriyet Halk Partisine sataşması nedeniyle konuşması
X.- KANUN TASARI VE TEKLİFLERİ İLE KOMİSYONLARDAN GELEN
DİĞER İŞLER
A) Komisyonlardan Gelen Diğer İşler
1.- İstanbul Milletvekili Halide İncekara ve 27
Milletvekilinin; Konya Milletvekili Kerim Özkul ve 25 Milletvekilinin; Ankara
Milletvekili Tülay Selamoğlu ve 21 Milletvekilinin; Adana Milletvekili Ali
Halaman ve 20 Milletvekilinin; Yalova Milletvekili Temel Coşkun ve 23
Milletvekilinin; BDP Grubu adına Grup Başkanvekili Şırnak Milletvekili Hasip
Kaplan’ın ve Yalova Milletvekili Muharrem İnce ve 22 Milletvekilinin; Üstün
Yetenekli Çocukların Keşfi, Eğitimleriyle İlgili Sorunların Tespiti ve
Ülkemizin Gelişimine Katkı Sağlayacak Etkin İstihdamlarının Sağlanması Amacıyla
Bir Meclis Araştırması Açılmasına İlişkin Önergeleri ve Meclis Araştırması
Komisyonu Raporu (10/136, 176, 177, 178, 179, 180, 181) (S. Sayısı: 427)
XI.- YAZILI SORULAR VE CEVAPLARI 
1.- Ankara Milletvekili Özcan Yeniçeri'nin, TRT
yayınlarında siyasi partilere ayrılan sürelere ilişkin sorusu ve Başbakan Yardımcısı
Bülent Arınç’ın cevabı (7/42191)
2.- Antalya Milletvekili Gürkut Acar'ın, Dünya Enerji
Konseyi Türk Millî Komitesine ilişkin sorusu ve Enerji ve Tabii Kaynaklar
Bakanı Taner Yıldız’ın cevabı (7/42214)
3.- İstanbul Milletvekili Abdullah Levent Tüzel'in,
asbest yataklarının denetimi ve asbestin insan sağlığı üzerindeki olumsuz
etkileri ile ilgili çalışmalara ilişkin sorusu ve Enerji ve Tabii Kaynaklar
Bakanı Taner Yıldız’ın cevabı (7/42343)
4.- Iğdır Milletvekili Pervin Buldan'ın, Bakanlığın
merkez ve taşra birimlerinde kadın yönetici sayısının artırılması yönündeki
çalışmalara ilişkin sorusu ve Enerji ve Tabii Kaynaklar Bakanı Taner Yıldız’ın
cevabı (7/42344)
5.- Diyarbakır Milletvekili Nursel Aydoğan'ın,
Diyarbakır'ın Sur ilçesine bağlı bir köyün petrol arama ve çıkarma çalışmalarından
kaynaklanan sorunlarına ilişkin sorusu ve Enerji ve Tabii Kaynaklar Bakanı
Taner Yıldız’ın cevabı (7/42345)
6.- Hakkâri Milletvekili Adil Zozani'nin, yerel
yönetimlere yeraltı ve yerüstü enerji kaynaklarından pay aktarılmasına ilişkin
sorusu ve Enerji ve Tabii Kaynaklar Bakanı Taner Yıldız’ın cevabı (7/42346)
7.- Manisa Milletvekili Hasan Ören'in, Bakanlar
Kurulunda elektrik borcu bulunan çiftçilere destekleme ödemesi yapılmayacağı
yönünde karar alınmasına,
- Adana Milletvekili Ali Demirçalı'nın, tarımsal
veriminin artırılmasına yönelik çalışmalara,
- İstanbul Milletvekili Umut Oran'ın, 29-31 Mart 2014
tarihleri arasında yaşanan don vakaları nedeniyle fındık, zeytin ve kayısı
üreticilerinin yaşadığı mağduriyete,
İlişkin soruları ve Gıda, Tarım ve Hayvancılık Bakanı
Mehmet Mehdi Eker’in cevabı (7/42349), (7/42350), (7/42351) 
8.- Diyarbakır Milletvekili Altan Tan'ın, 2002-2014
yılları arasında Samsun ilinde alınan teşvik belgesi sayısına ilişkin sorusu ve
Ekonomi Bakanı Nihat Zeybekci'nin cevabı (7/42373)
9.- Ankara Milletvekili Aylin Nazlıaka'nın, görevden
alınan ve görev yeri değiştirilen bürokratlara ilişkin sorusu ve Ekonomi Bakanı
Nihat Zeybekci'nin cevabı (7/42578)
10.- Ankara Milletvekili Özcan Yeniçeri'nin, bilgi
teknolojileri hizmetleri ve yazılım alanında kalite standardizasyonu ve sertifikasyonunun
desteklenmesi adına yürütülmekte olan çalışma ve projelere ilişkin sorusu ve
Ekonomi Bakanı Nihat Zeybekci'nin cevabı (7/42580)
11.- Ankara Milletvekili Özcan Yeniçeri'nin, bilgi
teknolojileri alanında faaliyet gösteren şirketlerin uluslararası piyasada etkili
olmaları adına yürütülmekte olan çalışma ve projelere ilişkin sorusu ve Ekonomi
Bakanı Nihat Zeybekci'nin cevabı (7/42581)
12.- İstanbul Milletvekili Aydın Ağan Ayaydın'ın,
ithalat hacmi ile ithalatın içindeki ara mal ithalatına ilişkin sorusu ve Ekonomi
Bakanı Nihat Zeybekci'nin cevabı (7/42582)
13.- İstanbul Milletvekili Mustafa Sezgin
Tanrıkulu'nun, bağlı kurum ve kuruluşlarda çalışan taşeron işçilere ve taşeron
işçilerin kadroya alınmasına ilişkin sorusu ve Ekonomi Bakanı Nihat
Zeybekci'nin cevabı (7/42586)
14.- İzmir Milletvekili Rahmi Aşkın Türeli'nin, kamuda
4/C'li olarak çalışanlara kadro verilmesine ilişkin sorusu ve Maliye Bakanı
Mehmet Şimşek’in cevabı (7/42703)
15.- İstanbul Milletvekili Mustafa Sezgin
Tanrıkulu'nun, Milli Saraylar bünyesindeki binaların depreme dayanıklılığına ve
bu binalarda yapılan restorasyon ile konservasyon çalışmalarına ilişkin sorusu
ve Türkiye Büyük Millet Meclisi Başkan Vekili Sadık Yakut’un cevabı (7/42795)
16.- İstanbul Milletvekili Umut Oran'ın, kuraklık, don
ve aşırı sıcakların tarıma ve çiftçiye etkilerine,
- İstanbul Milletvekili Mustafa Sezgin Tanrıkulu'nun,
17 Aralık operasyonu sonrasında haklarında soruşturma açılan personele,
İlişkin soruları ve Gıda, Tarım ve Hayvancılık Bakanı
Mehmet Mehdi Eker’in cevabı (7/42912), (7/42913)
17.- Kütahya Milletvekili Alim Işık'ın, görev yeri
değiştirilen veya haklarında soruşturma açılan kamu personeline ilişkin sorusu
ve Başbakan Yardımcısı Bülent Arınç’ın cevabı (7/42967)
18.- Kütahya Milletvekili Alim Işık'ın, Bakanlığa bağlı
kurum ve kuruluşların harcamalarının seçim dönemleri öncesinde artış gösterdiği
iddialarına ilişkin sorusu ve Ekonomi Bakanı Nihat Zeybekci'nin cevabı
(7/43060)
19.- Ankara Milletvekili Aylin Nazlıaka'nın, 2011-2014
yılları arasında şube müdürü ve üzerindeki yönetici personel hakkında açılan
davalara ilişkin sorusu ve Ekonomi Bakanı Nihat Zeybekci'nin cevabı (7/43062)
20.- Kütahya Milletvekili Alim Işık'ın, 2011-2014
döneminde temsil ve ağırlama ödeneğinden yapılan harcamalara ilişkin sorusu ve
Başbakan Yardımcısı Bülent Arınç’ın cevabı (7/43197)
27 Mayıs 2014
Salı
BİRİNCİ OTURUM
Açılma Saati:
15.00
BAŞKAN: Başkan
Vekili Şükran Güldal MUMCU
KÂTİP ÜYELER: Mine
LÖK BEYAZ (Diyarbakır), Fehmi KÜPÇÜ (Bolu)
----- 0 -----
BAŞKAN – Sayın milletvekilleri, Türkiye
Büyük Millet Meclisinin 93’üncü Birleşimini açıyorum.
III.- YOKLAMA
BAŞKAN – Elektronik cihazla yoklama yapacağız.
Yoklama için üç dakika süre veriyorum.
(Elektronik cihazla yoklama yapıldı)
BAŞKAN – Toplantı yeter sayısı yoktur.
On dakika ara veriyorum.
Kapanma Saati: 15.04
İKİNCİ OTURUM
Açılma Saati:
15.16
BAŞKAN: Başkan
Vekili Şükran Güldal MUMCU
KÂTİP ÜYELER:
Mine LÖK BEYAZ (Diyarbakır), Fehmi KÜPÇÜ (Bolu)
----- 0 -----
BAŞKAN – Sayın milletvekilleri, Türkiye
Büyük Millet Meclisinin 93’üncü Birleşiminin İkinci Oturumunu açıyorum.
III.- YOKLAMA
BAŞKAN - Açılışta yapılan yoklamada
toplantı yeter sayısı bulunamamıştı.
Şimdi yoklamayı yineleyeceğim. 
Üç dakika süre veriyorum.
(Elektronik cihazla yoklama yapıldı)
BAŞKAN – Toplantı yeter sayısı vardır,
görüşmelere başlıyoruz. 
Gündeme geçmeden önce üç sayın
milletvekiline gündem dışı söz vereceğim. 
Gündem dışı ilk söz, Diyarbakır’ın
fethinin 1375’inci yıl dönümü nedeniyle söz isteyen Diyarbakır Milletvekili
Cuma İçten’e aittir. 
Buyurunuz Sayın İçten. (AK PARTİ
sıralarından alkışlar)
IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Diyarbakır Milletvekili Cuma İçten'in,
Diyarbakır’ın fethinin 1375’inci yıl dönümüne ilişkin gündem dışı konuşması
CUMA İÇTEN (Diyarbakır) – Sayın Başkan,
değerli milletvekilleri; miladi 627 senesi, Hazreti Peygamber (SAV) ve ashabı
saldırı hazırlığındaki Mekkelilere karşı Medine’yi müdafaa etmişler ve Hendek
Savaşı çileli, meşakkatli, zor bir süreçten sonra kazanılmıştır. En zor
anlarında, en ümitsiz zamanında, Cebrail (AS), Efendimiz’in yanına gelmiş ve
eline bir balta alarak vurduğu kayaların parçalanması sonucu Efendimiz’e -şu
müjdeyi vermiştir- İran, Şam ve Bizans sarayları gösterilmiş ve buraların
Müslümanlar tarafından fethedileceği müjdelenmiştir. Allah’ın Resulü, bu
sevindirici haberi ashabıyla paylaştı, onlar da mutlu oldular. 
Bu olayın üzerinden çok zaman
geçmemişti ki Efendimiz’in ashaba verdiği müjdeler, bir bir gerçekleşmeye
başladı. Hazreti Ömer’in hilafeti devrinde önce İran fethedildi. Şam da
alındıktan sonra sıra Bizans’a gelmişti. İlk hedef, Bizans’ın kalbi, sınır
boylarında en önemli kenti, şehr-i Diyarbekir’di. Hazreti Peygamber (SAV)’in
Hendek günü verdiği müjdenin üçüncü ayağı, 639’da gerçek oluyordu. Zira aylar
süren zorlu bir savaş sonrasında iman gücü galip geliyor, tarihler 27 Mayıs
639’u gösterdiğinde Diyarbekir, kapılarını İslam’a açıyordu. 
Şehir alındığında fethimübîne tanıklık
eden sahabeler, on iki sene öncesini yani Hendek gününü birbirlerine
hatırlatıyor, “Sadaka Resulullah.” yani “Allah’ın Resulü doğru söyledi.” diyerek
Allah’a hamdediyorlardı.
İlkler önemlidir. Diyarbakır’ın fethi,
ilk olduğu kadar bazı yönleriyle de tek olma özelliği taşıyor. Bir defa daha,
bu fetihle, Diyarbekir, Anadolu’nun İslam’a açılan ilk büyük kapısı oluyordu.
Bir fetih ki asrısaadetten sadece yedi sene sonra ve sahabe eliyle gerçek
oluyordu. Bir fetih ki ordusunda Halid Bin Velid, Muaz Bin Cebel gibi büyük
sahabeler birer nefer olarak duruyor, Medine’de sevinç dalgaları estiriyordu.
Hazreti Ömer’e, Hazreti Osman’a, Hazreti Ali’ye, Hazreti Bilal’e, cennetle
müjdelenen büyük sahabelere kıvanç vesilesi oluyor. Öyle bir tarih ki 639,
kurtuluşun, özgürlüğün, barışın, sevginin ve İslam kapılarının açıldığı gün
oluyor.
27 Mayıs 639,
Diyarbekir’in Bizans zalimlerinden kurtulduğu gündür. 639, Amid şehrinde, fethe
katılan sahabelerin Diyarbekir bölgesinde yeşeren güllerle karşılandığı
özgürlük günüdür. 
541 sahabenin
fethe bizzat katıldığı ve fetihten aylar öncesi Hazreti Süleyman ve 27 şehit
sahabenin aynı mekânda defnedildiği topraktır Diyarbekir. İşte bu yüzden
“Diyarbekir’e abdestsiz girilmez.” sözü vardır. Bunun anlamı, her adımda, Sur
ilçesinde sahabelerin ve evliyaların olmasıdır, onlara olan saygı ve hürmettir.

Bu fetihle
birlikte, dış surlar içerisinde yaşayan milletler, etnik grup olmaktan çıkmış,
ümmet bilinciyle binlerce yıl birlikte ve kardeşçe yaşamışlardır. 
Hendek zaferi,
Diyarbekir’in zaferidir. Mekke’nin fethi, Diyarbekir’in fethidir. 639,
Diyarbekir’in fethi, aslında İstanbul’un fethidir. 
Bizler,
Viyana’ya kadar dayanan ecdadın torunlarıyız. Bizler, her bir fetihle barışı,
kardeşliği, sevgiyi gittiğimiz coğrafyalara hâkim kıldık. Herkesin, inandığı
dine saygı gösterdik, dinlerini, dillerini, kültürlerini yaşamasına müsaade
ettik. Efendimiz’in Veda Hutbesi’ndeki insan hakları evrensel beyannamesini,
fetihlerdeki sevgi ve kucaklayıcı imanla üç kıtaya o tarihlerde yaydık.
Diyarbekir nasıl
ki 1375 yıl önce bugün fethedildiyse, şimdi yeniden fethediyoruz. Şimdi kırık
kalpleri fethetme zamanı. İşte çözüm süreci bunun için var. Kalpleri ve
gönülleri yeniden hep birlikte fethediyoruz. Biz sevgi ikliminin hâkim olduğu,
barış ve kardeşlik türkülerinin her kalpte yankı bulduğu bir Türkiye istiyoruz.
Biz, Diyarbekir ve Türkiye sevdalısıyız ve bu gönül fethinin 1375’inci yılında
herkesi sevginin, kardeşliğin ve hoşgörünün şehri Diyarbekir’imize bekliyor,
bugünün anlamına binaen 27 Mayıs askerî darbesini ve buna “ihtilal” diyenleri
kınıyor, hepinizi saygıyla, sevgiyle selamlıyorum. (AK PARTİ sıralarından
alkışlar)
BAŞKAN – Teşekkür ederiz Sayın İçten.
Gündem dışı ikinci söz, iptal edilen
seçimlerin 1 Haziranda yenilenmesi hakkında söz isteyen Aydın Milletvekili Ali
Uzunırmak’a aittir.
Buyurunuz Sayın Uzunırmak. (MHP
sıralarından alkışlar) 
2.- Aydın Milletvekili Ali Uzunırmak'ın, bazı yerlerde
iptal edilen yerel seçimlerin 1 Haziranda yenilenmesine ilişkin gündem dışı
konuşması
ALİ UZUNIRMAK (Aydın) – Sayın Başkan,
değerli milletvekilleri; bazı bölgelerde iptal edilen seçimlerin 1 Haziranda
yenilenmesiyle ilgili uygulamalar hakkında Meclisimizi bilgilendirmek ve dikkat
çekmek için söz aldım. Hepinize en derin saygılarımı sunuyorum.
Aydın ilinde Buharkent ilçesinde de
seçimler iptal edildi, orada seçimler yenileniyor ve değerli milletvekilleri,
hepimiz demokrasinin nimetleri vasıtasıyla buradayız. Demokrasi, bütün kurum ve
kurallarıyla uygulandığı zaman siyaset kurumunun mensupları ayakta kalır ve
kurallarla ancak eşitlik sağlanır. Bugün -benim seçim bölgemde gördüğüm-
gaddarca ve acımasızca, insafsızca ve bütün bunların toplamı, ahlaksızca bir
siyaset sürdürülmeye çalışılmaktadır. 
Değerli arkadaşlar, Hükûmet elbette ki
bazı imkânlarını vadederek ilçelerde seçim kazanmayı amaçlayabilir ama bunun
hiçbir zaman, ama hiçbir zaman bu istismarlara, şovlara ve hatta hatta birtakım
emeği geçmiş insanların bile ümitlerini kırarak seçim kazanmanın, sisteme ve
kazananlara bir fayda getirmeyeceğini akıldan çıkarmamak gerekir.
Değerli milletvekilleri, hafta sonu
Aydın’daydım ve Buharkent’teydim. Orada yaşadığımız bir hadiseyi sizlerle
paylaşmak istiyorum. Bir iktidar bu kadar gaddar olamaz ve bu kadar ahlaksızca
yollara başvuramaz. Orada, 2000’li yıllarda Adnan Menderes Üniversitesine bir
fakülte, bir yüksekokul yaptırmak için hayırseverler bir dernek kurdular ve bu
dernek öncülüğünde, bir yüksekokul yaptırma, yaşatma derneğiyle orada bir
yüksekokul vücuda getirildi ve bizim de, şahsımın da bizzat katkılarıyla,
rahmetli olan Belediye Başkanımız Kadri Ölçenoğlu ve hâlihazırda seçilmiş ve
eski Belediye Başkanı olarak, iptal edilmiş seçimin galibi Yusuf Vural’ın
katkılarıyla oradaki o yüksekokul, hayırseverler vasıtasıyla vücuda getirildi.
Ama gelin görün ki bu akademik yılda öğrenci alması mümkün değilken, gelin
görün ki Cumhurbaşkanımız, Sayın Başbakan dâhil, o okulun açılmasını istemiş
olsa bile bu eylül ayında orası öğrenci alamaz, alması mümkün değilken, sayın
bakanlar, sayın milletvekilleri, Hükûmet mensupları oraya gelip bunun üzerinden
orada ümit vadederek halkın kanaatlerini değiştirmeye çalışmakta; hatta ve
hatta oraya emeği geçen dernek yöneticileri, belediye başkanları, vefat
edenlerin aileleri bile olmadan orada iki hafta boyunca şovlar yapılmakta ve
ümit aşılanmaya çalışılmaktadır. 
Değerli
milletvekilleri, bu, ayıptır; bu, yanlıştır; bu, bütün toplamı içerisinde
ahlaksızlıktır. Artık, bir iktidar, parayı çalarak, şöhreti çalarak, emeği
çalarak, her şeyi çalarak, “kleptomanlık” sıfatına yakışacak şekildeki
davranışlarla seçmen iradesini de çalmaya kadar Türkiye’yi zorlamamalıdır.
Değerli
milletvekilleri, bu, toplumun her kesimine yayılmıştır. Şu anda yaşadığım bir
olayı sizlerle paylaşmak istiyorum. Değerli milletvekilleri, Türkiye Büyük
Millet Meclisine girerken -ben Divan Üyesiyim- Türkiye Büyük Millet Meclisi plakasını
taşıyan arabamız var, durduruluyor, “Başbakanın konvoyu gelecek, şuraya
giremezsiniz…” Türkiye Büyük Millet Meclisinin sınırları içerisinde eğer Sayın
Başbakan bu kadar korumaya ihtiyaç duyuyorsa… Namaza gidiyoruz, cenaze
namazına; cenaze namazında koruma terörü, musalla taşına yaklaşamıyoruz.
Anıtkabir’e gidiyoruz, Anıtkabir’de Aslanlı Yol’da yürüyemiyoruz, koruma
terörüne yakalanıyoruz. Türkiye Büyük Millet Meclisinin içerisine geliyoruz,
Meclis üyesi olarak burada koruma terörüne… Cinnah Caddesi’ne çıkıyoruz,
yollarda giderken Başbakanın geçeceği güzergâh üzerinde bütün araçlar
kaldırılıyor; bütün vatandaşlar şikâyetçi.
Değerli milletvekilleri, bir ülkede millet iradesine inandığını söyleyen
bir Başbakan halktan bu kadar korkamaz. Bu korku, belli ki bazı şeylerin
endişesinden kaynaklanmaktadır. Öyleyse bu kadar korku niyedir? Halka bu kadar
zulmediliyor ki halktan bu kadar korkuluyor, başka mecralardan bu kadar
korkuluyor. Türkiye bu kadar gerilmemelidir. Seçim bölgelerine Hükûmet iktidar
imkânlarıyla, yanlış vaatlerle bu kadar yüklenmemelidir, toplum bu kadar
gerilimi yaşamamalıdır. Buharkent Meslek Yüksekokulu mutlaka açılacaktır ama
bunu dürüstçe yapmalıdır ve şükranlarını, minnetlerini sunarak yapmalıdır.
Hepinize çok teşekkür ediyorum. (MHP sıralarından alkışlar) 
BAŞKAN – Teşekkür ediyoruz Sayın Uzunırmak.
Gündem dışı üçüncü söz, Bursa’nın Mustafakemalpaşa ilçesinde faaliyet
gösteren Bükköy maden ocağı hakkında söz isteyen Bursa Milletvekili Sena
Kaleli’ye aittir.
Buyurunuz Sayın Kaleli. (CHP sıralarından alkışlar) 
3.- Bursa Milletvekili Sena Kaleli'nin, Bursa’nın
Mustafakemalpaşa ilçesinde faaliyet gösteren Bükköy maden ocağına ilişkin
gündem dışı konuşması 
SENA KALELİ (Bursa) – Teşekkür ederim Sayın Başkan.
ENGİN ALTAY (Sinop) – Tutanaklara geçir Hükûmetten kimsenin olmadığını
Genel Kurulda.
SENA KALELİ (Devamla) – Değerli milletvekilleri, Soma’da kaybettiğimiz
maden emekçilerimiz ve merhum Ferit Mevlüt Aslanoğlu’na Allah’tan rahmet
diliyor, yüce heyetinizi saygıyla selamlıyorum.
Ülkemizde, insana ve doğaya rağmen vicdansız ve acımasız sözde büyüme,
adaletsiz, hesap sorulamayan, “izan” dedikçe uzanan insafsız kalkınma her
alanda şiddet yaratmaktadır. Yüz karası, yürek yarası, kara vicdanlı
sorumsuzluk, seri ve nitelikli cinayete dönüşmektedir.
2009 yılında Bursa Mustafakemalpaşa Bükköy kömür ocağında patlama sonucu
19 maden işçisinin yanarak ölmesi Soma’nın öncü işaretidir. Soma faciasının
akabinde Mustafakemalpaşa İlçe Başkanımızla birlikte Bükköy’e giderek
yaptığımız ziyarette, kapatılan bacada işçilerin 55 tabanın altına indirilerek
çalıştırıldığını, yeni bir giriş açılmaya başlandığını, patlayan bacaya geçici
perdeleme yapılarak müfettişlerce sadece ana taban yolun kontrol edildiğini, el
sensörüyle mühendisin kontrolünden sonra işçilerin giriş yaptığını, gaz
sensörlerinin söküldüğünü, “vak vak” denilen gösterge panosunun işlevsiz
olduğunu, gaz maskesi ölçümlerinin, el cihazlarının bakımlarının zamanında
yapılmadığını, mesleki eğitimlerin yetersiz olduğunu, işçilerin sendikaya
güvenmediğini, kamera sistemi ve yaşam alanının yeterince yer olmadığı ve
pahalı olduğu gerekçesiyle yapılmadığını, altı ay önce “Gaz var.” uyarısı yapan
işçinin işinden edildiğini, bordroların eksik gösterildiğini, patlamada kusur
ve ihmali görülen yöneticilerin yeniden işlerine başlatıldığını, kazadan sonra
aynı işverene ödül olarak hidroelektrik santral verildiğini, kömür tozlarının
toplandığı ve ilaçla yıkandığı havuzlardaki suyun yeterince arıtılmadan dereye
deşarj edildiğini öğrendik. 
Ayrıca, Kütahya’da Soma mağduru ailelere
İl Başkanımızla yaptığımız ziyarette ailelerin bazı üyelerinin Gediz’de aynı
işverene ait maden ocağını su basması sonucu haklarını alamadıklarını,
Kütahya’dan Soma’ya çalışmaya gitmek zorunda kaldıklarını, sorumsuzluk sonucu
can verdiklerini öğrendik. Riskli iş kollarının fıtratında olması gereken işçi
güvenliğinin yetkili sorumsuzlarca ihmali, yaklaşan felakete ve sayısı belirsiz
cana mal olmuştur. 
Nazım Hikmet der ki: 
“Neyi bildirir sayılar,
Neyi bildirmeli?
Yaklaşan nedir size,
Uzaklaşan nedir bizden?”
Bursa’nın 11.900 kilometrekarelik
alanının 6.900 kilometrekaresi yer altı ve yer üstü ocaklarla, saha ve işletme
ruhsatlı ocaklarla talan edilmektedir. Pasaların yarattığı basınçla,
oluşturduğu fay hatlarıyla, toprak işlenemez, kirlenen su insana ve tarıma
zarar verir hâle getirilmiştir. Birçok ocağın ruhsatı işçilerin üstüne
olduğundan sorumlu bulunamamaktadır.
Değerli milletvekilleri, belletilmiş
çaresizlik bir Türkiye gerçeğidir. Eğer biz hâlâ tarlasını işleyemeyen, borçlu
insanlarımızın madene erken emekli olabilmek için girdiği gerçeğini
anlayamıyorsak, duygularımızı kaybetmiş, gerçeklikten ve insanlıktan
uzaklaşmışızdır. Hisseden, sorgulayan insanların niyetlerini okuyarak kendi
gücümüzü tahkim edecek şiddeti besliyorsak vicdan devrimi yapma zamanı
gelmiştir.
Soma bir milattır. Bükköy ve diğer
maden işletmelerinde derhâl önlem alınmalıdır.
Sözlerimi bitirirken Cannes Film
Festivali’nde “Kış Uykusu” filmiyle Altın Palmiye Ödülü’nü kazanan Nuri Bilge
Ceylan’ı kutluyor, yalnız ve güzel ülkemin acilen kış uykusundan uyanmasını
diliyorum.
Saygılarımla. (CHP sıralarından
alkışlar)
BAŞKAN – Teşekkür ederiz Sayın Kaleli.
Gündeme geçmeden önce sisteme girmiş
sayın milletvekillerine bir dakika kısa söz vereceğim.
Önce, sisteme girmiş olan grup başkan
vekillerine söz vereceğim.
Buyurunuz Sayın Satır. 
V.- AÇIKLAMALAR
1.- İstanbul Milletvekili Mihrimah Belma Satır'ın, 27
Mayıs 1960 askerî darbesinin 54’üncü yıl dönümüne ilişkin açıklaması
MİHRİMAH BELMA SATIR (İstanbul) –
Teşekkür ederim Sayın Başkan.
Tarihimizin utanç sayfalarından
birisini oluşturan 27 Mayıs 1960 darbesinin yıl dönümünde, demokrasiyi, millî
iradeyi askıya alan ve seçilmiş bir başbakan ile 2 bakanını darağacına gönderen
darbeyi tekrar tekrar kınıyoruz. 
Gücünü millet iradesinden almadan, meşru
iktidarın cebir, desise ve silah zoruyla yerle bir edildiği tarihtir 27 Mayıs
1960. Kurgu mahkemelerde seçilmişlerin idam fermanının imzalandığı, insanların
bir partinin üyesi, delegesi, seçilmişleri oldukları gerekçesiyle sürüldüğü,
zindanlara atıldığı, işkencelerden geçirildiği ve asıldığı karanlık bir
dönemdir. Bu darbeye, utanç verici şekilde, sivil siyasetin bir kısmının da
destek verdiği görülmüştür. 
“27 Mayıs Hürriyet ve Anayasa Bayramı”
diye sunulmaya çalışılan bu askerî darbe, aynı zamanda darbelerin anası olarak
nitelendirilebilir. Cumhuriyetin ilk darbesidir. Anayasası ve kurumları
yapılandırmasıyla, ardından gelen darbelere de bir nevi zemin hazırlamıştır. 
AK PARTİ, kuruluş felsefesinde ortaya
koyduğu gibi, meşruiyetini sandıktan alan, evrensel insan haklarına saygılı,
hukukun tarafsızlığına ve bağımsızlığına vurgu yapan bir partidir. Dün yaşanan
gayrimeşru müdahaleleri kınadığımız gibi, bugün ve yarın ülkemizin aynı acılara
düşmemesi için demokrasi mücadelesini kararlılıkla sürdürmekteyiz. 
Bu acı tarihin yıl dönümünde,
darbecilerin emriyle asılan merhum Başbakan Adnan Menderes, bakanlar Fatin
Rüştü Zorlu, Hasan Polatkan ve tüm hakları gasbedilerek işkencelere maruz
kalmış demokratları saygı ve rahmetle anıyoruz. 
Teşekkür ederim.
BAŞKAN – Teşekkür ederiz Sayın Satır.
Sayın Baluken…
2.- Bingöl Milletvekili İdris Baluken'in, 27 Mayıs 1960
askerî darbesinin 54’üncü, 57 Alevi vatandaşın Çorum’da öldürülmesinin 34’üncü
yıl dönümlerine ve Türkiye-Rojava sınırında askerlerin rastgele ateş açmaları
sonucu insanları öldürmelerini Halkların Demokratik Partisi olarak
kınadıklarına ilişkin açıklaması
İDRİS BALUKEN (Bingöl) – Teşekkür
ediyorum Sayın Başkan.
Sayın Başkan, bugün 27 Mayıs 1960
askerî darbesinin 54’üncü yıl dönümü. Türkiye demokrasi tarihinin kader çizgisi
maalesef hep askerî darbelerle şekillendi. 27 Mayıs askerî darbesini de
demokrasiyi kesintiye uğratan, hak ve adalet taleplerini baskı ve zulümle
sindirmeye çalışan bir darbe olarak görüyoruz. Biz, 27 Mayıs askerî darbesinin
54’üncü yıl dönümü vesilesiyle, halk iradesine ve demokrasiye yönelik darbe
girişiminde bulunanları ve bunların bugüne kadar yargı önüne çıkarılması için
engel oluşturanları buradan kınadığımızı ifade etmek istiyoruz.
Yine, resmî rakamlara göre 57 Alevi
vatandaşımızın öldürülmesine sebep olan, karanlık eller ve derin devlet
tarafından planlandığı açık bir şekilde ortada olan Çorum katliamının 34’üncü
yılında bulunuyoruz. Bugün, maalesef Çorum katliamıyla ilgili bir yüzleşmenin
yapılmamış olması ve hâlâ Alevi halkımıza karşı, solcu muhalif Kürt halkımıza
karşı aynı ayrımcı yaklaşımın, aynı provokasyonu tetikleyen politikaların
iktidar partisi tarafından devreye konduğuyla ilgili kaygılarımızı belirtmek
istiyoruz. Biz, Çorum katliamıyla bir yüzleşme yapılması gerektiğini ve ülkedeki
tüm bu derin katliamlar tarihiyle ilgili bir hakikatleri araştırma ve yüzleşme
komisyonunun kurulması gerektiğini ifade etmek istiyoruz. 
Yine, bundan birkaç gün önce, 18
Mayısta, Türkiye-Rojava sınırında askerlerin rastgele ateş açması sonucu 2 küçük
çocuğunun yanında katledilen 28 yaşındaki anne Saada Darwich’in durumunu burada
bütün Meclis Genel Kuruluna iletmiştik.
(Mikrofon otomatik cihaz tarafından
kapatıldı)
BAŞKAN – Teşekkür ederiz Sayın Baluken.
İDRİS BALUKEN (Bingöl) – Sayın Başkan,
süre sınırlamamız genelde olmuyordu grup başkan vekili konuşunca.
BAŞKAN – Daha önce de söylemiştim,
tekrarlayayım: Grup başkan vekilleri için iki dakika, milletvekillerimiz için
birer dakikaydı.
İDRİS BALUKEN (Bingöl) – O zaman, ben
hemen, sözlerimi tutanaklara geçsin diye hızla toparlayayım. 
BAŞKAN – Buyurunuz. 
İDRİS BALUKEN (Bingöl) – Maalesef,
aktardığımız o bilgilerden sonra dün de Rojava sınırından Türkiye’ye geçmek
isteyen 4 kişinin askerlerce kötü muamele ve alıkonulmasına tepki gösteren Şuâ
Hüseyin El Ubeyt adlı bir kadın vatandaş, yine askerlerin rastgele ateş açması
sonucunda katledilmiştir. Rojava sınırındaki bu tehlikeli yaklaşımları hem
Hükûmetin hem Genel Kurulun tekrar bilgisine sunuyoruz. Silahsız insanları
katleden bir zihniyeti buradan Halkların Demokratik Partisi olarak kınadığımızı
ifade etmek istiyoruz. 
Teşekkür ederim. 
BAŞKAN – Teşekkür ederiz Sayın Baluken.

Sayın Hamzaçebi…
3.- İstanbul Milletvekili Mehmet Akif Hamzaçebi'nin, 27
Mayıs 1960 askerî darbesinin 54’üncü yıl dönümüne ilişkin açıklaması
MEHMET AKİF HAMZAÇEBİ (İstanbul) –
Teşekkür ederim Sayın Başkan. 
Değerli milletvekilleri, bugün,
demokrasimize karşı ilk askerî müdahale, ilk askerî darbe olan 27 Mayıs 1960
darbesinin 54’üncü yıl dönümü. Demokrasiler daima “toplumsal uzlaşma” olarak
nitelendirdiğimiz bir anayasa metni üzerinde yükselirler ve Türkiye’nin gerek
anayasa konusunda gerekse demokrasinin en temel kurumu olan parlamento
konusunda oldukça büyük bir tecrübesi vardır. Anayasa konusunda ta Osmanlıdan
başlayan hazırlıklar, tatbikatlar, cumhuriyetle birlikte, 1921, 1924, 1961 ve
1982 Anayasalarıyla devam etmiştir. Ancak, böyle ciddi bir anayasa geleneği
olan bir kurumda ve yine 1920 yılında kurulan Türkiye Büyük Millet Meclisiyle
birlikte, demokrasinin temel kurumu olan Parlamentonun ilk oluşumuyla birlikte,
bu tarihten sonra Türkiye, demokrasiye ciddi, güvenli bir şekilde devam
edebilecekken zaman zaman askerî müdahalelerle bu süreç kesintiye uğramıştır.
27 Mayıs bunlardan ilkidir ve askerî müdahaleler, askerî darbeler bizim
cumhuriyet tarihimizin, demokrasi tarihimizin çok üzüntü veren sayfalarıdır. 
Bu darbeleri, demokrasiye yönelik her
türlü müdahaleyi, her türlü askerî darbeyi Cumhuriyet Halk Partisi Grubu olarak
şiddetle kınıyoruz, reddediyoruz. Millet iradesinin temsil edildiği kurum olan
Parlamento hiçbir zaman, hiçbir şekilde kesintiye uğramamalıdır. 
Askerî darbeler, yine, yargının,
siyasetin, gücün emrine girdiği dönemlerdir. Bunun sivil yönetimlerde de
örneğini yaşıyoruz. Yargının siyasi gücün emrine girdiği dönemler demokrasinin
en kötü dönemleridir ve bu dönemlerde alınan kararlar gerçekten milletin
vicdanına oturmayan kararlar olmuştur.
(Mikrofon otomatik cihaz tarafından
kapatıldı) 
MEHMET AKİF HAMZAÇEBİ (İstanbul) – 27
Mayıs döneminin kararları da bu şekilde milletin vicdanında yer bulmamıştır. 
Darbenin yıl dönümünde bütün askerî
darbeleri, demokrasiye yönelik bütün müdahaleleri Cumhuriyet Halk Partisi Grubu
olarak reddettiğimizi bildiriyorum.
BAŞKAN – Teşekkür ederiz Sayın
Hamzaçebi.
Sayın Tüzel…
4.- İstanbul Milletvekili Abdullah Levent Tüzel'in,
Manisa’nın Soma ilçesinde meydana gelen maden kazasından sonra işçilerin
durumuna ilişkin açıklaması
ABDULLAH LEVENT TÜZEL (İstanbul) –
Teşekkür ederim Sayın Başkan.
Soma maden katliamı sonrası işçilerin
acısı da öfkesi de dinmiyor; hem Soma Meydanı’ndan hem de hafta sonu İstanbul
Kadıköy Meydanı’ndan işçilerin sesleri yükseldi. Hafta sonu emek örgütlerinin
yaptığı mitingde konuşan Soma işçisi Hidayet Merdan’ın sözlerini tutanaklara
geçmesi için hatırlatmak istiyorum.
İşçi Merdan, “Öncelikle Türkiye
Cumhuriyeti’ne başsağlığı dilemiyorum, işçi ve emekçilere başsağlığı
diliyorum.” dedi, “Çünkü cumhuriyeti yönetenler bu acıyı yaşamıyorlar, bu acıya
neden oldular.” dedi. “Köle gibi çalışıyoruz.” diye birkaç sefer üst üste vurguladı,
ölmüş işçilerin yüzlerine maske takıldığını söyledi ve “Şili’dekiler
kurtarılırken biz niye kurtulmadık.” diye yakındı.
 Aynı şekilde, yer altında yaşayan
işçilerin gökdelenlerde yaşayanlar tarafından seslerinin duyulmayacağını
söyleyen Hidayet Merdan, sermayedar patronların acımasızlığından ve kölelik
düzeninden yakındı ve işçiler, görüyoruz ki bugün…
(Mikrofon otomatik cihaz tarafından
kapatıldı)
ABDULLAH LEVENT TÜZEL (İstanbul) –
…birleşerek, mücadele ederek haklarını kazanacaklar.
Teşekkür ediyorum.
BAŞKAN – Teşekkür ederiz Sayın Tüzel.
Sayın Vural…
5.- İzmir Milletvekili Oktay Vural'ın, 27 Mayıs 1960
askerî darbesinin 54’üncü yıl dönümüne ilişkin açıklaması
OKTAY VURAL (İzmir) – Teşekkür ederim
Sayın Başkan.
Milliyetçi Hareket Partisi olarak, 27
Mayısın bu yıl dönümünde, demokrasiye, millet egemenliğine yönelik her türlü
müdahaleyi reddettiğimizi ve kararlılıkla hukukun üstünlüğüne, millet
egemenliğine ve özgürlüklere sahip çıkacağımızı ifade etmek istiyorum. Türk
milleti yaşadığı müddetçe millet egemenliği hâkim olacaktır, hem de kayıtsız
şartsız milletin olacaktır.
27 Mayısın bir başka önemi de
Milliyetçi Hareket Partisi olarak, gerçekten, millî kimlik, millî devlet ve
cumhuriyet üzerine oynanan oyunlar karşısında, ona karşı engel görenlerin 27
Mayıs günü o zamanın Gümrük ve Tekel Bakanı Gün Sazak Beyefendi’yi şehit
ettikleri gündür. Dolayısıyla, Milliyetçi Hareket Partisi olarak biz, aynı
zamanda Türk milletinin birliği ve bütünlüğü üzerinde mücadele etmiş bir parti
olarak bu günü “Gün Sazak ve ülkücü şehitleri anma günü” olarak belirledik. Bu
gün münasebetiyle, başta Başbuğ’umuz Alparslan Türkeş olmak üzere ebediyete
intikal etmiş Gün Sazak ve bütün ülkücü şehitleri rahmetle, minnetle Milliyetçi
Hareket Partisi Grubu olarak andığımızı ifade etmek istiyorum ve demokrasi
içerisinde Türk milletinin birliğine, bütünlüğüne, millî devletimize, üniter
devletimize, özgürlüklerimize, millet egemenliğine kararlılıkla sahip
çıkacağımızı teyiden ifade etmek istiyorum efendim.
BAŞKAN – Teşekkür ederiz Sayın Vural.
Sayın Tanal…
6.- İstanbul Milletvekili Mahmut Tanal'ın, Atatürk
Havaalanı’nda dış hatlarda yaşanan sorunlara, pasaportunun süresi biten
vatandaşların durumuna ve Mavi Kart sahibi Türk vatandaşlarının sorunlarına
ilişkin açıklaması
MAHMUT TANAL (İstanbul) – Teşekkür
ederim Sayın Başkan.
Tabii, keşke Hükûmet sıralarında
bakanlar olsaydı. Bazı önemli sorunlar var. Bir dakikalık soru sormanın amacı,
önemli hususları bakanlığa, Hükûmete duyurmaktır.
Şu anda Atatürk Havaalanı’nda dış
hatlarda 20 tane kabin var, ancak yaz sezonu olması nedeniyle 4 tane kabin
çalışmakta, gelen vatandaşlarımız saatlerce kuyrukta beklemekte. Bu sorunu
acilen Bakanlığın halletmesini talep ediyorum.
İki: Yurt
dışında pasaportunun süresi biten vatandaşlarımız için pasaport bedeli olarak
200 veya 300 avro alınırken diğer ülkeler kendi vatandaşlarından 15 avro
alıyor. Türk vatandaşları âdeta pasaport ücretiyle soyulmakta.
Üçüncü konu:
Mavi Kart sahipleri Türkiye’de seçme ve seçilme hakkını kullanamıyor. Bu büyük
bir tezatlıktır. Mavi Kart sahibi olan Türk vatandaşlarımız, kadın ve erkek
evlendiği zaman, kadın ve erkekten doğan çocuk da Türk vatandaşlığını
kaybediyor, Türk vatandaşlığını kazanamıyor.
Bir başka sorun:
Yine, Türkiye’de bir fakültede, bir hukuk fakültesinde okuyan Mavi Kart sahibi
Türkiye’de avukatlık yapamıyor, savcılık yapamıyor, hâkimlik yapamıyor.
(Mikrofon
otomatik cihaz tarafından kapatıldı)
MAHMUT TANAL
(İstanbul) - Vatandaşlarımız mağdur, bu mağduriyetin giderilmesini talep
ediyorum.
Saygılarımla.
BAŞKAN –
Teşekkür ederiz Sayın Tanal.
Sayın Soydan…
7.- Çanakkale Milletvekili Mustafa Serdar Soydan'ın, 24
Mayıs 2014 Cumartesi günü Çanakkale ve ilçelerinde meydana gelen depreme
ilişkin açıklaması
MUSTAFA SERDAR
SOYDAN (Çanakkale) – Teşekkür ederim Sayın Başkan.
24 Mayıs
Cumartesi günü, saat 12.25’te, Çanakkale’nin 90 kilometre açığında,
Gökçeada’nın 40 kilometre batısında 6,5 büyüklüğünde gerçekleşen deprem
nedeniyle Çanakkale ve çevresinde yaşayan vatandaşlarımıza geçmiş olsun
dileklerimi iletiyorum.
Depremde
Çanakkale ve ilçelerimizde toplam 321 vatandaşımız yaralanmış, 13’ü cami, 2’si
kilise ve 8’i okul olmak üzere toplam 299 binamızda hasar meydana gelmiştir.
Yirmi iki gün
önce Gökçeada’da yaşadığımız sel felaketi ardından depreme maruz kalmamız
özellikle ada halkımızı ciddi tedirginliğe sürüklemiştir. Son bir ayda iki afet
yaşayan Gökçeada’da yaşayan vatandaşlarımızın sorunlarının çözülmesi ve ada
halkının normal yaşantısına dönmesi için tedbirlerin bir an önce alınması
gerekir. Yirmi iki gün arayla yaşanan iki afetten sonra ciddi ekonomik
kayıplara uğrayan esnaf ve üreticimizin sorunları bir an önce giderilmelidir.
Teşekkür ederim.
BAŞKAN –
Teşekkür ederiz Sayın Soydan.
Sayın
Bayraktutan…
8.- Artvin Milletvekili Uğur Bayraktutan'ın,
Artvin-Ardanuç-Ardahan dere yolunun bitirilmesi için Hükûmetin duyarlı olmasını
dilediğine ilişkin açıklaması
UĞUR BAYRAKTUTAN
(Artvin) – Teşekkür ediyorum Sayın Başkan.
1994 yılında,
dönemin SHP-Doğru Yol Hükûmeti döneminde başlatılan Artvin-Ardanuç-Ardahan dere
yolu 62 kilometreden oluşuyor. Ne yazık ki, yirmi yılı aşkın süren bir
çalışmaya rağmen henüz bitirici bir noktaya gelmemiştir. Özellikle, son beş
altı yılda Artvin milletvekillerinin ilgili Ulaştırma Bakanına soru sormalarına
rağmen, her Ulaştırma Bakanı, sorulan soruya “Bir dahaki yıl bu yol
bitirilecektir, bir dahaki yıl bitirilecektir.” diye yazılı cevaplar
vermişlerdir. 2013 yılında da dönemin Ulaştırma Bakanına soru sorduğumda, 2014
yılında Artvin-Ardahan-Ardanuç dere yolunun bitirileceğine ilişkin yazılı cevap
vermiştir ama ne yazık ki bugün, kamulaştırma işlemlerindeki problemler devam
etmekte, gerekli ödenek ayrılmadığı için Ardanuç-Ardahan dere yolu
bitirilmemektedir. 2014 yılında da bu yolun bitirilmeyeceğine ilişkin emareler
çoğalmıştır. O yöre halkı, bu yolun bir an önce bitirilmesini, gerekli ödeneğin
aktarılmasını beklemektedir. Ardanuç-Ardahan dere yolu büyük bir elzem ve büyük
bir aciliyet teşkil etmektedir. Hükûmetin bu konuda duyarlı olmasını diliyor,
teşekkür ediyorum. 
BAŞKAN – Teşekkür ederiz Sayın
Bayraktutan. 
Sayın Sarıbaş…
9.- Çanakkale Milletvekili Ali Sarıbaş'ın, 24 Mayıs
2014 Cumartesi günü Çanakkale ve ilçelerinde meydana gelen depreme ilişkin
açıklaması
ALİ SARIBAŞ (Çanakkale) – Teşekkür
ederim Sayın Başkan. 
24 Mayıs 2014 Cumartesi günü, saat
12.25 sularında, merkezi Gökçeada’da bulunan, Gökçeada’nın 40 kilometre
batısında bulunan Ege Denizi’nde meydana gelen depremde… Kendim de orada
Belediye Başkanlığı binasındaydım. Bu vesileyle orada gördüğüm manzara, gene,
Türkiye’de depremle ilgili hâlâ tedbirlerin alınmadığı ve deprem gerçeğinin
Türkiye’de, on iki yıllık AKP iktidarında da hâlâ daha ciddiye alınmadığını
bizzat kendim yaşayarak gördüm. 
Anında
elektriklerin kesilmesi gerekirken hiçbir ilde, özellikle Gökçeada da dâhil
olmak üzere, kesilmediği; hava gazı ve doğal gazların kesilmediği; iletişim
hatlarının olabildiğince kesilerek insanların ilk… Depremde ilk alınması
gereken tedbirlerin alınmadığını gördüm. Bu vesileyle Gökçeada’da çok sayıda
eski Rum evlerinde çatlaklar oluşurken oturulamayacak hâle gelmiştir. Bu
vesileyle, başta Gökçeada olmak üzere, Çanakkale ve diğer, İstanbul, İzmir ve
Tekirdağ’da da, Balıkesir’de de meydana gelen, 276 kişinin yaralandığı deprem…
(Mikrofon
otomatik cihaz tarafından kapatıldı) 
ALİ SARIBAŞ
(Çanakkale) – …dolayısıyla geçmiş olsun diyorum.
BAŞKAN –
Teşekkür ederiz Sayın Sarıbaş.
Sayın Öğüt…
10.- İstanbul Milletvekili Kadir Gökmen Öğüt'ün,
Cumartesi Annelerinin örgütlü bekleyişinin 19’uncu ve 27 Mayıs 1960 askerî
darbesinin 54’üncü yıl dönümlerine ilişkin açıklaması
KADİR GÖKMEN
ÖĞÜT (İstanbul) – Teşekkür ediyorum Sayın Başkan.
Bugün, 1995’ten bu yana her cumartesi
günü Galatasaray Meydanı’nda toplanarak gözaltında kaybolan yakınlarını ve
faili meçhul siyasi cinayetlere kurban giden eşlerini, çocuklarını, babalarını
ve onların faillerini arayan annelerin örgütlü bekleyişinin 19’uncu yıl
dönümüdür. İçleri yanan bu insanların bazıları on dokuz yıldır her hafta aynı
yerde buluşup, ellerinde evlatlarının fotoğrafıyla, yılmadan, kendilerini
yaşatan o umuda sarılarak beklerler. Tüm Cumartesi Annelerine saygılarımı
sunuyor, kayıplarının bir an önce bulunup gözlerindeki yaşların dindirildiği
günlerin gelmesini bekliyorum. 
27 Mayıs ve diğer darbeleri hep
birlikte lanetleyelim ama bir yıl önce başlayan ve tüm yurtta halkın sahip çıktığı
Gezi gibi direnişleri de “darbe” diye yaftalamayalım; darbeleri
hafifletmeyelim, direnişin yerini ayrı koyalım. 
Teşekkür ediyorum. 
BAŞKAN – Teşekkür ederiz Sayın Öğüt. 
Sayın Kaplan…
11.- Kocaeli Milletvekili Mehmet Hilal Kaplan'ın,
TÜBİTAK’ta yapılan personel değişikliklerinin siyasi olduğuna ilişkin
açıklaması
MEHMET HİLAL KAPLAN (Kocaeli) –
Teşekkür ediyorum Sayın Başkan. 
TÜBİTAK’ta her bakan ve başkan
değişikliği sonrası personel kıyımı yaşanıyor ve yaşanmaya devam ediyor. Son
bakan değişikliğinden bu yana geçen iyi aylık süre içerisinde Gebze yerleşkesi
başta olmak üzere 110 ve toplamda 250 kişi işten atıldı. 
Stratejik bir kurum olan TÜBİTAK’ın,
işe alımlarda siyasi yandaşlık ve akraba ilişkilerinin oluşturulduğu bir şirket
hâline getirilen, çalıştırmak istemediklerinde ise paralel yapı ya da güvenlik
iddialarıyla cadı avına başlandığı bu kurumun, bilimsel ve teknolojik
araştırmalar yapan bu kurumun siyasi rüzgârlara bu derece kapılarak yüzlerce
personelin görev yerlerinin değiştirilmesinin, işten atılmaların ne kadar doğru
olduğunu ülkemize hatırlatmak istiyorum. 
Bilim ve teknoloji araştırmalarının
günlük siyasete kurban edilmemesi adına Sayın Bakanı ve yetkilileri uyarıyorum.

Teşekkür ederim. 
BAŞKAN – Teşekkür ederiz Sayın Kaplan. 
Sayın Genç… 
12.- Tunceli Milletvekili Kamer Genç'in, Van
depreminden sonra okullarda çalışan vatandaşlar ile TOKİ inşaatlarında çalışan
taşeron işçilerin durumuna ve 57 Alevi vatandaşın Çorum’da öldürülmesinin
34’üncü yıl dönümüne ilişkin açıklaması
KAMER GENÇ (Tunceli) – Teşekkür ederim
Sayın Başkan. 
Sayın Başkan, Van’dan telefon eden bir
vatandaş “Van depreminden sonra bizi, 7 bin kişiyi okulların açılmasıyla
beraber işe alıyorlar -okullar kapandıktan sonra görevlerine son veriliyor ve
kendilerine asgari ücretle ödeme yapılıyor- ancak, biz geçen sene beş ay açıkta
kaldık, bu sene de kaç ay kalacağımız belli değil. Zaten asgari ücretle, çok
zor şartlarla hayatımızı devam ettiriyoruz.” diyor. Hükûmetten onları en az on
bir, on iki ay çalıştırmasını rica ediyorlar. 
Yine, TOKİ’nin inşaatlarını alan
-özellikle bugün yine bir vatandaş telefon ediyor- Şehircilik Bakanlığının
işlerini yapan TOKİ taşeronları işçileri çalıştırıyorlar, paralarını
ödemiyorlar. Onları da ilgilileri varsa dikkatlerine sunuyorum. 
Ayrıca, Çorum katliamı nedeniyle, o
katliamı yapanları şiddetle kınıyorum. Bu katliamın kimler tarafından, hangi
zihniyete mensup insanlar tarafından yapıldığı belli. Buna rağmen Tayyip
Erdoğan’ın çıkıp da, işte “Bu katliamı yapanlar…”, “CHP’nin iktidarı zamanında
oldu.” demesini de şiddetle ve nefretle kınıyorum, çünkü bu katliamlar Tayyip
Erdoğan’ın…
(Mikrofon
otomatik cihaz tarafından kapatıldı) 
BAŞKAN - Teşekkür
ederiz Sayın Genç.
Sayın Akar…
13.- Kocaeli Milletvekili Haydar Akar'ın, Derince
Limanı’nın özelleştirme ihalesine ilişkin açıklaması
HAYDAR AKAR
(Kocaeli) – Teşekkür ederim Sayın Başkan.
Yarın, Derince
ilçemizde bulunan, 1904 yılında kurulan Derince Limanı’nın özelleştirmesi var,
özelleştirme ihalesi yapılıyor. Bu da yetmiyormuş gibi, Gölcük’ün güney yönüne
450 metre, kıyıya da 1 kilometrelik bir dolgu alanı, yani yaklaşık 450 bin
metrekarelik bir dolgu alanı da bu özelleştirme şartnamesinin içerisine
konuyor. Yaklaşık 5 milyon metreküplük bir dolgu olacak ve konteyner limanı
hâline dönüştürülecek.
Türkiye'de
madenlerden sonra en çok iş kazalarının yaşandığı alan olan limanlarda,
özellikle özelleştirildikten sonra, iş kazaları ve ölümlü iş kazaları hızla
artmaktadır ve bu son, Derince Limanı’nda yapılan ihale… Aynı zamanda, Derince,
orada bir denge unsuru olarak duruyor, piyasanın belirlenmesine de katkı
sunuyordu. Bu özelleştirmenin gerçekleşmemesi, limanların tekrar devletin malı
hâline dönüştürülmesi çok acil olarak gerekmektedir hem işi kazalarının
önlenmesi hem de…
(Mikrofon
otomatik cihaz tarafından kapatıldı)
BAŞKAN -
Teşekkür ederiz Sayın Akar.
Sayın Bilgin…
14.- Sivas Milletvekili Hilmi Bilgin'in, Necip Fazıl
Kısakürek’in 31’inci ölüm yıl dönümüne ilişkin açıklaması
HİLMİ BİLGİN
(Sivas) – Teşekkür ediyorum Başkanım.
25 Mayıs 1983
tarihinde vefat eden Türk edebiyatının Sultan-üş Şuara Ödülü’yle
ödüllendirilmiş fikir, sanat ve dava adamı Necip Fazıl Kısakürek’i vefatının
seneidevriyesinde rahmetle ve şükranla anıyoruz.
Üstat Necip
Fazıl Kısakürek, cumhuriyet devrinin en büyük düşünür ve şairlerinden birisi
olmasının yanında, aynı zamanda büyük bir dava ve çile adamıdır. Üstat, ruh
kökümüzü en iyi anlayan ve ifade eden kalemlerin başında gelmektedir.
Fikirleriyle her zaman ülkesinin siyasi ve kültürel gelişimine hizmet eden,
Türk edebiyatının yapı taşlarından olan, inançlı, azimli yapısıyla demokratik
gelişimimize öncülük eden Necip Fazıl Kısakürek’i, vefatının 31’inci yılında
onu anlamaya, anlatmaya ve başlattığı güzellikleri devam ettirmeye vesile
olmasını temenni ediyor, saygılar sunuyorum.
BAŞKAN - Teşekkür
ederiz Sayın Bilgin.
Sayın Ekşi…
15.- İstanbul Milletvekili Osman Oktay Ekşi'nin,
İstanbul’un Gazi ve Armutlu Mahalleleri ile Arnavutköy ilçesinde çocuklara
uyuşturucu satışı yapıldığına ve ilgililerin duruma el koyması gerektiğine
ilişkin açıklaması
OSMAN OKTAY EKŞİ (İstanbul) – Sayın
Başkan, çok teşekkür ederim.
Maalesef, sayın bakanlardan hiçbirini
burada göremiyorum ama izninizle seçmenlerimin bir feryadını sizlerle paylaşmak
gereğini duydum.
İstanbul Gazi Mahallesi, Armutlu
Mahallesi ve Arnavutköy ilçesinde 9 yaşındaki çocuklara dahi uyuşturucu satışı
yapıldığından şikâyet ediyor seçmenlerim. “Polis buna göz yumuyor. Uyuşturucu
çetelerine birileri sahip çıkıyor, genç kız ve erkekler çetenin elinden
kurtulamıyor. Genç kızlar fuhşa zorlanarak eğlence sektöründe birilerine
kölelik yaptırılıyor. Aileler çocuklarına sahip çıkmak istediklerinde çeteler
tarafından tehdit ediliyor. Ailelerin İstanbul dışına çıkmaları dahi yeterli
olmuyor. Lütfen, bu konuya ilgililer el koysun.” diyorlar. Ben de sizlerle
paylaşıyorum.
Teşekkür ediyorum Sayın Başkan.
BAŞKAN – Teşekkür ederiz Sayın Ekşi.
Sayın Bulut…
16.- Balıkesir Milletvekili Ahmet Duran Bulut'un,
Bosna-Hersek’teki sel felaketi nedeniyle Türkiye’nin daha fazla yardım
yapmasını dilediğine ilişkin açıklaması
AHMET DURAN BULUT (Balıkesir) –
Teşekkür ederim Sayın Başkan.
Avrupa’nın ortasında aşırı yağışlar
nedeniyle taşan nehirler sebebiyle 1 milyon insan Bosna-Hersek’te mağdur
olmuştur. 50’nin üzerinde can kaybı vardır. Bizim kültürel, tarihî bağlarla
aynı inanca sahip olduğumuz bu insanların mağduriyetleri karşısında Avrupa
Birliği, Sırbistan’a aday ülke olduğu için yardım etmekte, Saraybosna’ya,
Bosna-Hersek’e yardım etmemektedir. 
Avrupa Birliğinin bu çifte standartlı
tavrını kınıyorum. Türkiye’nin Bosna-Hersek’e bir an önce daha fazla yardım
yapmasını diliyor, yüce heyetinizi saygıyla selamlıyorum.
BAŞKAN – Teşekkür ederiz Sayın Bulut.
Sayın Çandar…
17.- Muğla Milletvekili Tolga Çandar'ın, Yatağan Termik
Santrali ile kömür ocaklarının özelleştirilmesine ve Bafa Gölü’nün yok
olmasının sorumlularından hesap sorulması gerektiğine ilişkin açıklaması
TOLGA ÇANDAR (Muğla) – Teşekkür ederim
Sayın Başkan.
Defalarca Meclis gündemine taşımamıza
rağmen bir türlü sonuç alamadığımız Yatağan Termik Santrali ve kömür ocaklarının
özelleştirilmemesi konusunu Meclis gündemine, yüce Meclisimize bir kere daha
hatırlatmak isterim. Yatağan işçileri direnmeye devam ediyor ancak Hükûmetten
kulaklarını tıkamış izlenimi dışında bir izlenim alamıyoruz.
İkincisi: Dünyanın antik aşklarından en
önemlilerinden birinin yaşandığı Bafa, Selene ile çoban Endymion’un aşkını
yaşadığı Bafa Gölü çürümüş durumdadır. Devlet Su İşlerinin ve Söke Sulama
Birliğinin yanlış politikaları yüzünden o güzelim balıkların, yılan
balıklarının, o muhteşem kuşların barındığı Bafa Gölü artık yok, bunun
sorumlularından hesap sorulmasını bekliyoruz.
Saygılar sunuyorum.
BAŞKAN – Teşekkür ederiz Sayın Çandar.
Sayın Öz…
18.- Mersin Milletvekili Ali Öz'ün, Gün Sazak’ın
34’üncü ölüm yıl dönümüne ilişkin açıklaması
ALİ ÖZ (Mersin) – Teşekkür ediyorum
Sayın Başkanım.
Şimdi elek olan sınırlarımızdan kuş
uçurtmayan gün yüzlü devlet adamı, değerli bakanımız merhum Gün Sazak Bey’i,
şehadete yürüyüşünün 34’üncü yıl dönümünde rahmetle ve minnetle anıyorum.
Gün Sazak Bey’in, gerek devlet gerekse
siyaset hayatındaki ayrıcalıklı yeri gerekse de özel hayatındaki sadeliği bugün
herkes tarafından takdir edilmektedir. Bu yönüyle, millet âşığının nasıl olması
ve nasıl yaşaması gerektiği konusunda örnek olduğu gibi, bir faninin yıllarca
sevenlerinin yüreğinde yaşamaya devam etmesinin manevi sırrını da hepimize
işaret etmiştir. Bu tip devlet adamlarından herkesin ders çıkarması gerektiğine
inanıyor, yüce heyetinizi saygılarımla selamlıyorum.
BAŞKAN – Teşekkür ederiz Sayın Öz.
Sayın Kaplan…
19.- Şırnak Milletvekili Hasip Kaplan'ın, 27 Mayıs 1960
askerî darbesinin 54’üncü, 57 Alevi vatandaşın Çorum’da öldürülmesinin 34’üncü
yıl dönümlerine ve Somali’de Türk Hava Yolları aracına yapılan saldırı
konusunda Hükûmeti dikkatli olmaya davet ettiğine ilişkin açıklaması
HASİP KAPLAN (Şırnak) – Teşekkür
ediyorum Sayın Başkan.
Darbe yıl dönümü; darbeleri kınıyor,
burada, her on yılda bir yapılan bu darbeleri ve bu darbelerin mevzuatına
sığınarak saltanatını sürdürenlerin, nemalananların duruşlarını ahlaki bulmadığımızı,
değiştirmeyerek bunlara sığınanların da demokrasiden nasibini almadığını ifade
etmek istiyoruz.
Yine, Çorum katliamının yıl dönümü. Bu
konuda devletin kendisiyle yüzleşmesi, gerçeklerle yüzleşmesi gerektiğine
dikkat çekiyoruz. Bu yapılmadığı takdirde, inanç ayrımı ve çatışmaların son
bulmayacağını ifade etmek istiyoruz.
Ayrıca, Somali’de bugün bir saldırı
olmuş Türk Hava Yolları aracına, daha önce de elçiliğe yapılan saldırılar
olduğunu biliyoruz. Hükûmeti bu konuda dikkatli olmaya davet ediyoruz ve geçmiş
olsun diyoruz.
BAŞKAN – Teşekkür ederiz Sayın Kaplan.
Son olarak Sayın Oğan…
20.- Iğdır Milletvekili Sinan Oğan'ın, Iğdır ve
Ardahan’ın il olmaları ile Gün Sazak’ın ölüm yıl dönümlerine ve Azerbaycan’ın
Cumhuriyet Günü’nü kutladığına ilişkin açıklaması
SİNAN OĞAN (Iğdır) – Teşekkür ederim
Sayın Başkan.
27 Mayıs 1992’de Iğdır ve Ardahan,
Kars’tan ayrılarak il olmuştur. Dolayısıyla, Kars, Ardahan ve Iğdır doğunun üç
hilali olarak, üç şehrimiz, orada, sınırda âdeta bekçilik yapmaktadır. Iğdır ve
Ardahan AKP’den önce il oldu ama maalesef, AKP döneminde bu sınır şehirlerimiz
el olmuştur. İl olmasında emeği geçen herkese teşekkür ediyorum.
27 Mayıs aynı zamanda, şehit Gümrük
Bakanımız Gün Sazak ve ülkücü şehitleri anma günüdür. Bu vesileyle, bütün şehitlerimizi
rahmet ve minnetle anıyorum.
Bu arada, 28 Mayıs -yarın- dost ve
kardeş ülke Azerbaycan’ın Cumhuriyet Günü’dür. Dost ve kardeş ülke
Azerbaycan’ın da Cumhuriyet Günü’nü tebrik ediyorum.
Sağ olun.
BAŞKAN – Teşekkür ederiz Sayın Oğan.
Gündeme geçiyoruz.
Başkanlığın Genel Kurula sunuşları
vardır. 
Meclis araştırması açılmasına ilişkin
üç önerge vardır, okutuyorum:
VI.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- Tunceli Milletvekili Hüseyin Aygün ve 22
milletvekilinin, HES barajlarının çevreye zararlarının araştırılarak alınması gereken
önlemlerin belirlenmesi amacıyla Meclis araştırması açılmasına ilişkin önergesi
(10/951) 
Türkiye Büyük
Millet Meclisi Başkanlığına
Son on yıldır Türkiye’nin tartışılan
gündem maddelerinden biri HES’lerdir. Kamuoyuna çokça yansıdığı üzere, HES’ler
bir yanıyla çevre halkının ve hukukun konusu olmaya devam ederken, diğer yandan
artan tepkiler ve iradenin orantısız kuvvet kullanımı sonucunda ortaya çıkan
hak ihlallerinin de konusu olmuştur. İnsanların yaşam alanlarından zorla
edinmesinin yanı sıra doğal çevrenin flora faunası acımasızca tahrip
edilmektedir. Bugün Anadolu’nun her yerinde, örneğin Hopa’da, Fındıklı’da,
Loç’da, Solaklı Uzungöl’de, Amasya Taşova’da, Senoz’da, Yeşilırmak Vadisi’nde, Munzur’da,
Peri Suyu’nda, Manavgat’ta, Fethiye’de, Erzurum Tortum’da, Fırtına Deresi’nde
inşa edilen HES’ler insanların temel yaşam ve çevre hakkını açık bir şekilde
ihlal etmektedir.
2942 sayılı Kamulaştırma Kanunu’nun
“Acele kamulaştırma” başlıklı 27’nci maddesinde "3634 Sayılı Milli Müdafaa
Mükellefiyeti Kanununun uygulanmasında yurt savunması ihtiyacına veya
aceleliğine Bakanlar Kurulunca karar alınacak hallerde veya özel kanunlarla
öngörülen olağanüstü durumlarda gerekli olan taşınmaz malların kamulaştırılmasında
kıymet takdiri dışındaki işlemler sonradan tamamlanmak üzere ilgili idarenin
istemi ile mahkemece yedi gün içinde o taşınmaz malın 10’uncu madde esasları
dairesinde ve 15’inci madde uyarınca seçilecek bilirkişilerce tespit edilecek
değeri, idare tarafından mal sahibi adına 10’uncu maddeye göre yapılacak
davetiye ve ilanda belirtilen bankaya yatırılarak o taşınmaz mala el
konulabilir." kuralına yer verilmektedir.
3634 sayılı Milli Müdafaa Mükellefiyeti
Kanunu'nun 1’inci maddesinde ise "Seferberlik ve savaş hali ile bu
hallerin henüz ilan edilmemiş olduğu ancak savaşı gerektirebilecek bir durumun
meydana geldiği gerginlik ve kriz dönemlerinde yapılacak seferberlik
hazırlıkları ile kıtaların toplanması esnasında, alelade vasıtalarla temin
edilemeyen bütün askeri ihtiyaçları veya hizmetleri bu Kanun hükümleri
dairesinde vermeye veya yapmaya her şahıs borçludur." denilmek suretiyle
kanunun hangi koşullarda uygulanacağı belirtilmektedir.
"Savaş hukuku" içinde
istisnai bir kamulaştırma yolu olarak getirilen "acele kamulaştırma"
uygulaması, 2004 yılında TBMM'nin iradesi yok sayılarak Bakanlar Kurulu kararı
ile EPDK'ya acele kamulaştırma yetkisi devredilmiştir. EPDK enerji, madencilik,
doğal gaz ve petrol sektörlerinde bu yetkiyi hiçbir yasal sınırlama ve denetim
olmadan kullanmaya devam etmektedir.
HES barajlarının inşa edildiği
bölge/yörede yaşayan halkın yerlerinden yurtlarından edilmesi sonucunda tamamen
insandan arındırılmış ve doğal çevredeki flora ve faunanın tahrip edilmesi
sonucu talan edilmiş bir coğrafya parçasını inşa etme projesi T.C.
Anayasası'nın ilgili maddeleri ve 2872 sayılı Çevre Kanunu'nun 28’inci
maddesine tamamen aykırı olmasının yanı sıra HES projeleri kapsamında inşa
edilen barajlar ile ilgili yürütülmekte olan çalışmalar suç niteliği taşımaktadır.
T.C. Anayasası'nın 166’ncı maddesi
"Yapılacak yatırımlarda toplumun yararı ve gereklerinin
gözetileceği"; 17’nci maddesi "Herkes, yaşama, maddî ve manevî
varlığını koruma ve geliştirme hakkına sahiptir.”; 56’ncı maddesi "Herkes,
sağlıklı ve dengeli bir çevrede yaşama hakkına sahiptir."
Yine, 2872 sayılı Çevre Kanunu’nun
28’inci maddesi "Çevreyi kirletenler ve çevreye zarar verenler sebep
oldukları kirlenme ve bozulmadan doğan zararlardan dolayı kusur şartı
aranmaksızın sorumludurlar. Kirletenin, meydana gelen zararlardan ötürü genel
hükümlere göre de tazminat sorumluluğu saklıdır."
Türkiye'de HES kapsamında inşa edilen
barajların sonuçları dikkate alındığında, barajların inşa edildiği
bölge/yörenin tamamen kamulaştırılması sonucu insanlar yerlerinden yurtlarından
zorla edinilmesinin yanı sıra doğal çevredeki her türlü flora, fauna, biyolojik
çeşitlilik ve endemik türler yok olma tehlikesi ile karşı karşıya kalacaktır.
Bu nedenle, Anayasa'nın 98’inci ve TBMM İçtüzüğü’nün 104 ve 105’inci maddeleri
gereği Meclis araştırması açılmasını arz ederim.
1) Hüseyin Aygün 
(Tunceli)
2) Celal Dinçer 
(İstanbul)
3) Gürkut Acar 
(Antalya)
4) Mehmet Şeker 
(Gaziantep)
5) Ali Serindağ 
(Gaziantep)
6) Candan Yüceer 
(Tekirdağ)
7) Ahmet İhsan Kalkavan 
(Samsun)
8) Mahmut Tanal (İstanbul)
9) Sena Kaleli (Bursa)
10) Mehmet Ali Ediboğlu  (Hatay)
11) Ali Rıza Öztürk  (Mersin)
12) Sakine Öz (Manisa)
13) Veli Ağbaba  (Malatya)
14) Haydar Akar  (Kocaeli)
15) Bülent Tezcan  (Aydın)
16) Ali Sarıbaş  (Çanakkale)
17) Ramazan Kerim Özkan  (Burdur)
18) Ali Özgündüz  (İstanbul)
19) Mehmet Şevki Kulkuloğlu  (Kayseri)
20) Mehmet S. Kesimoğlu  (Kırklareli)
21) Kadir Gökmen Öğüt  (İstanbul)
22) Namık Havutça  (Balıkesir)
23) İhsan Özkes  (İstanbul)
2.- İstanbul Milletvekili Umut Oran ve 21
milletvekilinin, havacılık sektörünün sorunlarının araştırılarak alınması
gereken önlemlerin belirlenmesi amacıyla Meclis araştırması açılmasına ilişkin
önergesi (10/952)
Türkiye Büyük
Millet Meclisi Başkanlığına
Ulaştırma sektörü ve onun bir parçası
olan havacılık, bir çok faaliyet alanıyla bağlantılı, Türkiye açısından kritik
turizm sektörünün önemli bir parçası ve toplumsal yaşam açısından hayati öneme
sahip seyahat özgürlüğünün de görünüm şekillerinden bir tanesidir.
Nitelikli, kaliteli ve herkesin
erişebileceği fiyatlarla hizmet sunan bir havacılık sektörü, getirdiği taşıma
kolaylıklarının yanı sıra ülke tanıtımı açısından da büyük bir önem arz
etmekte, bu bakımdan uluslararası bir prestij kaynağı olarak da gözükmektedir.
Buna karşın, özellikle THY'nin 2006'da
özelleştirilmesi ve hemen ardından AKP iktidarından kaynaklanan kural dışı
müdahaleler nedeniyle havacılık sektöründe özellikle son on yılda ciddi
sorunlar yaşanmış, Türkiye'nin en büyük havalimanı olan İstanbul Atatürk Havalimanı’nda
yaşanan aksaklıklar, özellikle iç hatlar trafiğini ve yolcularını olumsuz
etkilemiş, binlerce vatandaşımız mağdur olmuştur.
Bütün bu sorunların yanı sıra havacılık
sektöründe çalışan her türlü emekçi mağdur edilmiş, haklarını aramak için Anayasa’mızda,
ILO ve Avrupa İnsan Hakları Sözleşmesi ile diğer uluslararası mevzuatta bulunan
haklarını kullanmak isteyenler bir kısa SMS mesajla işlerinden edilmiş,
düzensiz, plansız ve ön görüşsüz yönetimler sebebiyle rötarlar kronik hâle
gelmiş, Türk havacılık sektörü işleyemez bir pozisyona düşmüştür.
12 Eylül 1980 darbesi sonrasında
dönemin sıkıyönetim ortamında dahi havacılık sektörüne grev yasağı
getirilmemişken AKP Hükûmeti bu adımı da atarak çalışma hayatına bir darbe daha
vurmuştur. 12 Eylül 2010 referandumunda çalışanlara 2 sendika üyeliği hakkı
getirilmiş ancak pratikte, diğer sektörlerde olduğu gibi, özellikle havacılık
çalışanlarının tek sendika üyeliğinde dahi büyük engellemeler yaşanmaktadır.
Bütün bu gerekçelerle, 2012 yılı
itibarıyla sektörün içerisinde bulunduğu sorunların tespiti, kronikleşmiş
sorunların giderilmesi, havacılık sektöründe faaliyet gösteren şirketler ile
emekçilerinin haklarının korunarak geliştirilmesiyle alınması gereken
tedbirlerin tespiti amacıyla, Anayasa'nın 98 ve Türkiye Büyük Millet Meclisi
İçtüzüğü’nün 104 ve 105’inci maddeleri gereğince Meclis araştırılması
açılmasını saygılarımla arz ederim.
1) Umut Oran (İstanbul)
2) Mehmet Ali Ediboğlu (Hatay)
3) Kadir Gökmen Öğüt (İstanbul)
4) Celal Dinçer (İstanbul)
5) Ali Serindağ (Gaziantep)
6) Ali Rıza Öztürk (Mersin)
7) Mahmut Tanal (İstanbul)
8) İhsan Özkes (İstanbul)
9) Gürkut Acar (Antalya)
10) Mehmet Şeker (Gaziantep)
11) Ahmet İhsan Kalkavan (Samsun)
12) Candan Yüceer (Tekirdağ)
13) Sakine Öz (Manisa)
14) Veli Ağbaba (Malatya)
15) Mustafa Serdar Soydan (Çanakkale)
16) Haydar Akar (Kocaeli)
17) Bülent Tezcan (Aydın)
18) Ali Sarıbaş (Çanakkale)
19) Ramazan Kerim Özkan (Burdur)
20) Mehmet Şevki Kulkuloğlu (Kayseri)
21) Mehmet S. Kesimoğlu (Kırklareli)
22) Namık Havutça (Balıkesir)
3.- Erzincan Milletvekili Muharrem Işık ve 22
milletvekilinin, Erzincan’da sağlıkta dönüşüm sonucu yaşanacak sorunların
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/953)
Türkiye Büyük Millet Meclisi
Başkanlığına
Erzincan'daki mevcut hastaneler için “sağlıkta dönüşüm” adı
altında yapılması düşünülenler ve kapatılmaya çalışılan hastanelerin
Erzincan'da yarattığı kaos ve bu süreçte topluma verilen sağlık hizmetlerinin
topluma yansımaları ile Hükûmetin sağlıkta dönüşüm ve Kamu Hastaneleri
Birliğinin ne gibi sakıncalar yaratacağının açılacak Meclis araştırması ile
Erzincan'daki araştırmaların sonucunun tüm Türkiye'yi yansıtacağı düşüncesiyle
Anayasa’nın 98'inci, İç Tüzük’ün 104 ve 105'inci maddeleri gereğince Meclis
araştırması açılmasını arz ederiz.
1) Muharrem Işık (Erzincan)

2) Celal Dinçer (İstanbul)
3) Mehmet Ali Ediboğlu (Hatay)
4) Candan Yüceer (Tekirdağ)
5) Ali Rıza Öztürk (Mersin)
6) Mehmet S. Kesimoğlu (Kırklareli)
7) Sakine Öz (Manisa)
8) Ahmet İhsan Kalkavan (Samsun)
9) İhsan Özkes (İstanbul)
10) Veli Ağbaba (Malatya)
11) Mustafa Serdar Soydan (Çanakkale)
12) Haydar Akar (Kocaeli)
13) Ali Serindağ (Gaziantep)
14) Bülent Tezcan (Aydın)
15) Ali Sarıbaş (Çanakkale)
16) Ramazan Kerim Özkan (Burdur)
17) Mehmet Şevki Kulkuloğlu (Kayseri)
18) Kadir Gökmen Öğüt (İstanbul)
19) Namık Havutça (Balıkesir)
20) Emre Köprülü (Tekirdağ)
21) Ali Demirçalı (Adana)
22) Uğur Bayraktutan (Artvin)
23) Mahmut Tanal (İstanbul)
Gerekçe:
Erzincan'da topluma hizmet veren sağlık kuruluşları 2002
yılından sonra mekân olarak daraldı. Kızılay Tıp Merkezini hastane yapmak için
tüm işlemler yapılmışken çeşitli nedenlerle yaptırılmadı. Eski SSK hastanesi ki
B Blok devlet hastanesi kapatıldı. Devlet hastanesi yani A Blok iyice
küçültüldü. Araştırma Hastanesi olarak açılan Mengücek Devlet Hastanesi ise hem
şehir merkezine olan uzaklığı hem de yetersiz kapasitesi ile Erzincan halkının
ihtiyaçlarını karşılayacak seviyede değildir. Yeni 160 ya da 200 yataklı
hastane yapılması yeterli olmayacaktır. Oysaki istenirse eski SSK yani B Blok
devlet hastanesi atıl durumda bırakılacağına kadın doğum, FTR ve çocuk
hastanesi yapılarak Erzincan'daki çok önemli bir açık kapatılmış olur. Devlet
hastanesine yani A Blok yer müsait olduğu için yapılacak bir ek bina ile diğer
branşların sorunlarına çözüm bulunabilir.
Eğer araştırma hastanesi, gerçekten bu
amaçla ve 3’üncü basamak olarak çalışacak ise bölgeye yani tüm komşu illere
gerçek bir araştırma hastanesi olarak hizmet verebilir. Araştırma hastanesine
ayda bir gelen veya hiç gelmeyen profesörler sorunu çözülürse işte o zaman
Erzincan'da sağlık sorunu çözülmüş olur. Bu amaçlarla Erzincan'daki sağlık
sorununu gerçekten çözmek isteyen her siyasi irade bu konuda gerçekten kalıcı
çözümler önermelidir. Öncelikle yapılacak araştırma ile Erzincan'daki sağlık
sorunlarının ne olduğu ortaya çıkarılırsa daha rahat sonuca gidilir.
Erzincan'ın mevsim şartları ve ulaşım
kolaylığı ile çevre illere vereceği sağlık hizmetleri göz önüne alınarak ve bu
sayede Erzincan'a ekonomik olarak sağlayacağı artı değerleri de göz önüne
alarak ne yapılması gerektiği düşünülmelidir.
Erzincan'da profesörlerim var diye her
gün gazetelere manşetler attıranlar gerçeğin ne olduğunu açıklamalıdırlar.
Buradaki asıl amacın Erzincan'daki sağlık sorununu çözmek mi yoksa birilerine
özel profesörlük unvanı vermek mi olduğu da açığa çıkmış olur. Çünkü yapılan bu
atamaların hangi amaçla yapıldığı açıklanırsa toplumda bunun hoş
karşılanmayacağından endişe edilmektedir. Araştırma hastanesindeki uygulamalar
da bu amaçla araştırılmalıdır. Doktor arkadaşların yanına bir sekreter vermeden
çalıştırılması ne gibi zorluklara yol açacağı da araştırılmış olur. Hangi
mantığa göre bu uygulamanın yapıldığı da açıklığa kavuşturulur. Ayrıca, Erzincan'ın
kaç hastaneye ihtiyacı olduğu ve devlet hastanelerine ihtiyaç var mı, yok mu bu
ortaya çıkmış olur. 
Yukarıda belirttiğim sebeplerden dolayı
mevcut tüm hastaneler açık kalmalıdır. Bu hastanelere ihtiyaç olup olmadığı
halka da sorulmalıdır. Sağlıkta kâr mantığı mı yoksa insanların sağlığının mı
daha önde olduğu da ortaya çıkmış olur. Devlet hastanesinin yeni A Blokun
ileride başka bir amaç için kullanılıp kullanılmayacağı da belirlenir.
Bu konuda Meclis araştırması
açılmasıyla aynı zamanda tüm ülkede kaosa neden olan ve olmaya devam edecek
olan sağlıkta dönüşüm ve Kamu Hastaneleri Birliğinin ne gibi sakıncaları olduğu
da araştırılmalıdır. “Sağlıkta dönüşüm” derken tüm sağlık hizmetleri paralı
hâle gelmiş olacak. Kamu Hastaneleri Birliğinin kurulmasıyla birlikte kâr
amaçlı hastaneler olacağı için birçok hastane kapanacak. Dolayısıyla,
Erzincan'daki sağlık sorunları araştırılırken tüm Türkiye'nin sorunları da
araştırılmış olacaktır. Özellikle bölge hastanelerinin kurulmasıyla daha çok
otelcilik hizmeti verilmesi amaçlanmakta ve bunun getireceği sonucun da
özelleştirme olacağı görülmektedir. Sağlık turizmini canlandırmak için yabancı
sermaye ile iş birliği yapıldığı ve sonuçta sağlık kurumlarımızın da yabancı
sermayeyle özelleştirileceğini ve bunun alt zemininin hazırlandığını
görmekteyim. Ayrıca, bölge hastaneleri neden devlet eliyle değil de özel
sektörce yaptırıldığı ve kâr zarar araştırmasının tartışılması gerekir.
BAŞKAN – Bilgilerinize sunulmuştur.
Önergeler gündemdeki yerlerini alacak
ve Meclis araştırması açılıp açılmaması konusundaki görüşmeler sırası
geldiğinde yapılacaktır.
B) Duyurular
1.- Başkanlıkça, Kadın Erkek Fırsat Eşitliği, Kamu
İktisadi Teşebbüsleri, Plan ve Bütçe ile Avrupa Birliği Uyum Komisyonlarında
siyasi parti grubu mensubu olmayan milletvekillerine düşen birer üyelik için
aday olmak isteyen siyasi parti grubu mensubu olmayan milletvekillerinin yazılı
olarak müracaat etmelerine ilişkin duyuru
BAŞKAN - Sayın milletvekilleri Kadın
Erkek Fırsat Eşitliği, Kamu İktisadi Teşebbüsleri, Plan ve Bütçe ile Avrupa
Birliği Uyum Komisyonlarında siyasi parti grubu mensubu olmayan
milletvekillerine de bir üyelik düşmektedir. Bu komisyonlara aday olmak isteyen
siyasi parti grubu mensubu olmayan milletvekillerinin, 2 Haziran 2014 Pazartesi
günü saat 18.00’e kadar Türkiye Büyük Millet Meclisi Başkanlığına yazılı
olarak müracaat etmelerini rica ediyorum.
Türkiye Büyük Millet Meclisi
Başkanlığının bir tezkeresi vardır, okutup oylarınıza sunacağım:
C) Tezkereler
1.- Türkiye Büyük Millet Meclisi Başkanlığının, Türkiye
Büyük Millet Meclisi Başkan Vekili Meral Akşener’in Polonya Parlamentosu Alt
Meclisi Başkanı Eva Kopacz ile Senato Başkanı Bogdan Borusewicz’in vaki
davetine icabetle Polonya’nın demokrasiye geçişinin 25’inci yıl dönümü
münasebetiyle 4/6/2014 tarihinde düzenlenecek “Özgürlük Bayramı Kutlamaları”na
katılmak üzere Varşova’ya resmî bir ziyarette bulunmasına ilişkin tezkeresi
(3/1502)
27/5/2014
Türkiye Büyük
Millet Meclisi Genel Kuruluna
Türkiye Büyük Millet Meclisi Başkan
Vekili Meral Akşener'in, Polonya Parlamentosu Alt Meclisi Başkanı Eva Kopacz
ile Senato Başkanı Bogdan Borusewicz'in vaki davetine icabetle; Polonya'nın
demokrasiye geçişinin 25’inci yıl dönümü münasebetiyle 4 Haziran 2014 tarihinde
düzenlenecek "Özgürlük Bayramı Kutlamaları”na katılmak üzere Varşova'ya
resmî bir ziyarette bulunması hususu, 28/3/1990 tarihli ve 3620 sayılı Türkiye
Büyük Millet Meclisinin Dış İlişkilerinin Düzenlenmesi Hakkında Kanun'un 6'ncı
maddesi uyarınca Genel Kurulun tasviplerine sunulur.
 Cemil
Çiçek
 Türkiye
Büyük Millet Meclisi 
 Başkanı
BAŞKAN – Kabul edenler... Kabul
etmeyenler... Kabul edilmiştir.
Cumhuriyet Halk Partisi Grubunun İç
Tüzük'ün 19'uncu maddesine göre verilmiş bir önerisi vardır, okutup işleme
alacağım ve oylarınıza sunacağım: 
VII.- ÖNERİLER
A) Siyasî Parti Grubu Önerileri
1.- CHP Grubunun, Genel Kurulun çalışma saatlerine;
gündemin “Kanun Tasarı ve Teklifleri ile Komisyonlardan Gelen Diğer İşler”
kısmında bulunan (2/1210) esas numaralı Kanun Teklifi’nin bu kısmın 3’üncü
sırasına alınmasına ve diğer işlerin sırasının buna göre teselsül ettirilmesine
ilişkin önerisi
27/5/2014
Türkiye Büyük
Millet Meclisi Başkanlığına
Danışma Kurulu 27/05/2014 Salı günü
(bugün) toplanamadığından, grubumuzun aşağıdaki önerisinin, İç Tüzük’ün 19’uncu
maddesi gereğince Genel Kurulun onayına sunulmasını saygılarımla arz ederim.
 Mehmet
Akif Hamazçebi
 İstanbul
 Grup
Başkan Vekili
Öneri:
Gündemin "Kanun Tasarı ve
Teklifleri ile Komisyonlardan Gelen Diğer İşler" kısmında bulunan (2/1210)
esas numaralı Kanun Teklifi’nin bu kısmın 3’üncü sırasına alınması ve diğer
işlerin sırasının buna göre teselsül ettirilmesi, 
Genel Kurulun; 27/5/2014 Salı günkü
(bugün) birleşiminde 89 sıra sayılı Kanun Tasarısı'na kadar olan işlerin
görüşmelerinin tamamlanmasına kadar, 
Yukarıda belirtilen birleşimde gece
24.00'te günlük programın tamamlanamaması hâlinde günlük programın
tamamlanmasına kadar çalışmalarını sürdürmesi önerilmiştir.
OKTAY VURAL (İzmir) – Sayın Başkanım…
BAŞKAN – Buyurunuz Sayın Vural.
V.- AÇIKLAMALAR (Devam)
21.- İzmir Milletvekili Oktay Vural'ın, (2/1210) esas
numaralı Kanun Teklifi’nin doğrudan gündeme alınmasını Adalet ve Kalkınma
Partisinin de kabul ettiğine ve teklifin hiçbir görüşme yapmadan
yasalaştırılmasını önerdiklerine ilişkin açıklaması
OKTAY VURAL (İzmir) – Efendim, bu, daha
önce 37’nci maddeye göre doğrudan gündeme alınmıştı, Adalet ve Kalkınma Partisi
de kabul etmişti ve o gün de Sayın Bakan “Olumludur, destekliyoruz, Adalet ve
Kalkınma Partisi olarak bunun kanunlaşmasını istiyoruz.” demişlerdi. Şimdi,
Cumhuriyet Halk Partisinin bunun kanunlaşması için gündemin ilk sırasına
alınması önerisi var. Eğer bu konuda bir mutabakat varsa benim çağrım odur ki
gelin, konuşmadan hemen bu öneriyi kabul edelim ve bu kanunla ilgili
görüşmeleri yapmaksızın hemen kanunu geçirelim. Böylelikle, maden iş kolunda
taşeron işçiyle ilgili uygulamaya son verelim. Çağrım budur. Eğer bu konuda bir
mutabakat varsa dün olan mutabakatı bugün gerçekleştirip bu konuşmaları
yapmadan hemen kanunlaşma vetiresine girmemizde fayda var diye mülahaza
ediyorum.
BAŞKAN – Teşekkür ederiz Sayın Vural. 
MEHMET AKİF HAMZAÇEBİ (İstanbul) –
Sayın Başkan…
BAŞKAN – Sayın Hamzaçebi…
22.- İstanbul Milletvekili Mehmet Akif Hamzaçebi'nin,
(2/1210) esas numaralı Kanun Teklifi’nin doğrudan gündeme alınmasını Adalet ve
Kalkınma Partisinin de kabul ettiğine ve teklifin hiçbir görüşme yapmadan
yasalaştırılmasını önerdiklerine ilişkin açıklaması
MEHMET AKİF HAMZAÇEBİ (İstanbul) –
Teşekkür ederim Sayın Başkan.
Hatırlanacaktır, Soma maden kazasında,
daha doğrusu maden cinayeti olarak isimlendirdiğimiz o olayda 301
vatandaşımızın hayatını kaybetmesinden sonra maden iş kolunda taşeron sistemine
son verilmesine ilişkin Sayın Haydar Akar ve Sayın Mehmet Hilal Kaplan’ın kanun
teklifini Türkiye Büyük Millet Meclisi Genel Kuruluna getirdik ve bu teklifin
görüşülmesi, gündeme alınması 4 siyasi parti grubunun ve bağımsız
milletvekillerinin desteğiyle kabul edildi. Bugünkü önerimizin konusu o gün
kabul edilen bu işlem uyarınca, o günkü mutabakat uyarınca bu teklifin gündemin
3’üncü sırasına getirilerek, yarım kalan işlerden sonraki ilk sıraya alınarak
bir an önce görüşülmesinin ve yasalaşmasının sağlanmasıdır. Bu amaçla bugün
Danışma Kuruluna önerimizi getirdik, ancak Danışma Kurulu toplanamadı. Burada
gerçekten Adalet ve Kalkınma Partisi uygun görürse, bunu destekliyorsa hiç
görüşme yapmaksızın bu teklifi hemen yasalaştırabiliriz. Hiç zaman
kaybetmeyelim, bu kadar önemli bir konuyu o günkü mutabakatın bir devamı olarak
bugün hemen yasalaştıralım, hiçbir görüşmeyi yapmayalım. Ben bu öneriyi
yapıyorum.
BAŞKAN – Teşekkür ederiz Sayın
Hamzaçebi.
Sayın Satır, mutabakatınız var mıdır bu
iki öneriye de?
23.- İstanbul Milletvekili Mihrimah Belma Satır'ın,
Genel Kurulun bu haftaki çalışma programında (2/1210) esas numaralı Kanun
Teklifi bulunmadığından bu konuda mutabakatlarının olmadığına ilişkin
açıklaması
MİHRİMAH BELMA SATIR (İstanbul) –
Efendim, sayın grup başkan vekillerinin hassasiyeti için teşekkür ediyorum.
Evet, Soma’da bir facia yaşandı.
Çalışma ve Sosyal Güvenlik Bakanlığımız bu konudaki çalışmaları tamamlıyorlar.
Bu haftaki çalışma programımızda bu kanun yoktu. Dolayısıyla, maalesef
mutabakatımız yok, biz normal gündemimize devam edeceğiz.
Teşekkür ederim.
BAŞKAN – Mutabakatınız yok.
Peki, o zaman, konuşmalara başlıyoruz.
OKTAY VURAL (İzmir) – Sayın Başkanım,
bu nasıl bir çalışma. Dün “Tamam.” dediler, Bakan burada, kürsüde dedi ki: “Çok
hayırlı bir iş yaptık. Bizim de katkımız oldu.” Şimdi Adalet ve Kalkınma
Partisi diyor ki: “Biz yan çiziyoruz.” Efendim, siyaseti…
BAŞKAN – Sayın Vural, siz dile
getirdiniz, onlar da mutabakatın olmadığını söylediler.
OKTAY VURAL (İzmir) – Sayın Başkanım,
ama buranın ismi Türkiye Büyük Millet Meclisi, millet adına konuşuyoruz burada.
Dün böyle bugün böyle olmaz yani. Değerli milletvekillerinin katkısı oldu. Ne
diyecekler bu milletvekilleri? Yani böyle, Mecliste mutabakatla olmuş bir
konuyu bile kanunlaştıramıyorsa Parlamento, milletvekillerinin iradesinin
üzerinde bir irade var demek ki. Hangi bürokratik oligarşi müdahale ediyor?
BAŞKAN – Sayın Vural, böyle bir şey söz
konusu olamaz tabii.
OKTAY VURAL (İzmir) – Oldu ama.
MİHRİMAH BELMA SATIR (İstanbul) – Sayın
Başkan, müsaade ederseniz bir cümle edebilir miyim.
Millet adına, buradaki partimizin
fikrini beyan ettim. “Yan çizmek” tabirini Meclisin saygınlığına
yakıştırmadığımı söylemek istiyorum. Görüşmelere başlayalım.
Teşekkür ediyorum.
BAŞKAN – Teşekkür ederiz.
VII.- ÖNERİLER (Devam)
A) Siyasî Parti Grubu Önerileri (Devam)
1.- CHP Grubunun, Genel Kurulun çalışma saatlerine;
gündemin “Kanun Tasarı ve Teklifleri ile Komisyonlardan Gelen Diğer İşler”
kısmında bulunan (2/1210) esas numaralı Kanun Teklifi’nin bu kısmın 3’üncü
sırasına alınmasına ve diğer işlerin sırasının buna göre teselsül ettirilmesine
ilişkin önerisi (Devam)
BAŞKAN – Önerinin lehinde Kocaeli
Milletvekili Haydar Akar.
Buyurunuz Sayın Akar.
HAYDAR AKAR (Kocaeli) – Sayın Başkan,
değerli milletvekilleri; biraz önce yaşanmış olan tabloya gerçekten üzüldüm.
Evet, geçen hafta, Soma’daki cinayetten sonra -iş kazası demiyorum çünkü bir
cinayet yaşandı- Cumhuriyet Halk Partisi milletvekili olarak Parlamentoya
vermiş olduğum kanun teklifini burada bütün parti grupları ve bağımsız
milletvekili arkadaşlarımızla birlikte oy birliğiyle, hep beraber kabul
etmiştik ve bunun kanunlaşması gerektiğini hep birlikte söylemiştik. Bunu
söyleyenler içerisinde Çalışma ve Sosyal Güvenlik Bakanı da vardı. Bunu ilk
defa söylemiyordu, daha önce de söylemişti, daha önce de çalışmalar yapacağını
ifade etmişti.
Şimdi, biraz sonra açacağım konuyu ama
bugünkü tavrınıza gerçekten üzüldüm. Bizi, şu anda, Soma’daki madenci
kardeşlerimiz, sağ kalan madenci kardeşlerimiz, Kozlu’daki madenci
kardeşlerimiz, Üzülmez’deki madenci kardeşlerimiz, Afşin-Elbistan’daki madenci
kardeşlerimiz, Şırnak’taki madenci kardeşlerimiz ve Türkiye'nin her tarafında
madende çalışan madenci kardeşlerimiz ve aileleri izlemektedir. Evet, geçen
hafta bir mutabakat sağlamıştık. Bu kanunun yasalaşması gerektiğine hep beraber
karar vermiştik. Peki, ne zaman yasalaştıracağız? İşte, bugün Meclis toplandı.
Cumhuriyet Halk Partisi Grubu olarak görevimizi yerine getiriyoruz. Milliyetçi
Hareket Partisi bize destek veriyor, Halkların Demokratik Partisi bize destek
veriyor, yine bağımsız milletvekili arkadaşlarımız bize destek veriyor ama
geçen hafta AKP Grubu destek vermiş olmasına rağmen bugün diyor ki: “Normal
prosedürümüze devam edeceğiz.” Bu lafı ilk defa duymuyorum, “Normal çalışmamıza
devam edeceğiz.” lafını ilk defa duymuyorum. Ne zaman duydum biliyor musunuz
arkadaşlar? Bu lafı yine 10 Ocak 2013 yılında duydum. Niye duydum bu lafı?
Kozlu cinayetinden sonra. Kozlu iş kazasından sonra vermiş olduğumuz araştırma
önergesine sizin bir milletvekili arkadaşınız bu kürsüye gelip “Daha önemli
işlerimiz var.” demişti. Daha önemli işlerimiz uluslararası sözleşmelerdi. O
gün o araştırma önergemizi reddetmiştiniz yani bu olaydan bir buçuk yıl evvel.
Ne demiştik o araştırma önergemizde? Türkiye’deki maden kazaları her yıl
artıyor. Yanlış anlaşılmasın, Türkiye kömür üreten bir ülke değil. Yani, dünya
sıralaması yaptığınızda, Türkiye, kömür üretiminde, kömür rezervlerinde ilk
10’a giren bir ülke değil. Bırakın rezervlerinde ilk 10’a giren ülke olmayı,
kömür üretiminde de ilk 10’a giren ülke değil. Ama bir şeyde ilk 10’larda, bir
şeyde ilklerde. Neyde ilklerde? İş kazalarında ilklerde, ölümlü iş kazalarında
ilklerde. Şimdi, hele, son Soma faciasından sonra bu ölümlü iş kazalarında da
1’inci sıraya yükselmiş bulunuyor. 
Bu kanun
teklifimizin bugün -evet, Meclis gündemine alınmıştı- görüşülebilmesi için ön
sıralara alınması gerekiyor. Bugünkü grup önerimiz de bunun 3’üncü sıraya
alınarak Meclis kapanana kadar, bu kanunlaşana kadar Meclisin açık tutulması
konusundaydı.
OKTAY VURAL
(İzmir) – İki dakikada bitiririz, “kapanana kadar”a gerek yok. 
HAYDAR AKAR
(Devamla) – Evet.
Eğer mutabakat
sağlanmış olsa idi yani AKP, vatandaşın gözlerinin içine bakarak söylemiş
olduğu, madenlerdeki taşeron işçiliğinin kaldırılması gerektiği ve bunun
arkasında durmuş olsaydı, geçen hafta verdiği sözün arkasında dursaydı, bir
buçuk yıl önce Bakan –ameliyat olmuş, Allah’tan şifalar diliyorum- vermiş
olduğu sözün arkasında durmuş olsaydı bugün bu konuşmayı ben de yapma gereği
duymayacaktım, diğer gruplar da yapma gereği duymayacaklardı ve yasalaştırmış
olacaktık.
Arkadaşlar, taşeron nedir? Hiç
düşündünüz mü Türkiye’de taşeron işçiliği ne zaman yasallaştı? AKP iktidarı
döneminde yasallaştı. 22/5/2003’te Türkiye’de taşeronluğu yasallaştıran bir
iktidarsınız. Yani Türkiye’de köleliği, emek hırsızlığını yasallaştıran bir
iktidarsınız siz. Şimdi, bunları söylemek zorundayım. Yine Bakanınızın verdiği
rakamlara göre özel sektörde 34 bin firma, kamu sektöründe de 275 firma taşeron
işçisi çalıştırıyor. Kamuda 661 bin kişi, özelde de 572 bin kişi taşeron işçisi
olarak çalışıyor. Peki, “Taşeron işçisi ne yapar?” diye sorduğumuzda, taşeron
işçisinin yapması gereken şey, yasalar gereği uzmanlık gerektiren yardımcı
işlerde geçici olarak çalışmaktır. Ama bizde böyle mi çalıştırılıyor? Hayır,
bizde asıl işçi olarak çalıştırılıyor Soma örneğinde olduğu gibi. Soma bir taşeron
işçiliğidir, Soma bir hizmet alımıdır. Enerji Bakanı verdiği beyanatlarda
“Soma’da nasıl bir yöntemin uygulandığını bilmeyen bir muhalefet.” demiş ama
geçen gün kendisine gidip sorduğumda, “Hangi yöntemle Soma’da kömür
çıkartıyorsunuz?” dediğimde, telefon açıp TKİ’nin Genel Müdürüne sormak zorunda
kalmıştı. Böyle bir Enerji Bakanımız var. 
Bizde taşeronlar asıl işi yaparlar.
Örgütsüzdürler. Örgütlü olanlar da Soma’daki gibidirler.
Soma’daki maden işçisi kardeşlerimi
kutluyorum, göstermiş oldukları yüreklilikten dolayı kutluyorum, o sarı
sendikanın Soma’daki temsilcilerini istifa ettirdikleri için kutluyorum ama
asıl istifa etmesi gereken, o sarı sendikaların başı olan, TÜRK-İŞ’in başı
olan, HAK-İŞ’in Başkanı olan vatandaşların istifa etmesi gerekiyor çünkü
bekliyorlar, diyorlar ki: “Hükûmet taşeron işçiliği konusunda bir düzenleme
yapıyor.” Hükûmet taşeron işçiliği konusunda düzenleme yapamaz arkadaşlar.
Hükûmetin yapması gereken, Türkiye’deki bu insan köleliğini kaldırmaktır,
taşeron işçiliğini kaldırmaktır. 
Taşeron işçisi düşük ücretle
çalıştırılır. Soma’daki işçi kardeşlerim biraz daha şanslı. Şanssız olanlar
asgari ücretle çalışıyorlar, şanslı olanlar da 1200 liraya çalışıyorlar. Hani
sizin çocuklarınız gibi gemicikler alamıyorlar o 1200 lirayla, 700 bin TL’lik
kol saatleri takamıyorlar, maden işçisinin çocuklarının evlerinde kasalarla
para bulunmuyor ve bu maden işçilerinin, taşeron işçilerin hafta sonları
yoktur, bayram izinleri yoktur -ne zaman işletme tatil olsa- bu taşeron
işçileri orada çalışmak zorundadır.
Peki, taşeron işçileri çalışıyor da iş
kazalarında ne durumdadırlar? Bakın son yıllarda oluşan iş kazalarına, taşeron
işçilerinin daha çok hayatlarını kaybettiğini, daha çok iş kazası
geçirdiklerini görüyoruz. Bunlar iş sağlığı, işçi sağlığı ve iş güvenliği
yasalarının bu emekçi kardeşlerimiz üzerinde uygulanmaması, tedbirler alınmamasından
kaynaklanmaktadır.
Evet, şimdi sıra geldi taşeron
işçiliğinden kurtulmaya. Kozlu kazasından sonra Çalışma ve Sosyal Güvenlik
Bakanı çıktı -hemen sizle bunu paylaşmak istiyorum- bu kürsüden “Madenlerde
taşeron işçiliği ölüme davetiyedir.” dedi ve kalkması gerektiğini söyledi,
birkaç defa da yeniledi. Peki, biz ne yaptık bu konuda? Her seferinde bir
teklif verdik, 29 Ocak 2013’te de bu kanun teklifini verdik. Tam bir buçuk sene
sonra, geçen hafta indirdik sizlerin de kabul oylarıyla ama bugün bunun
görüşülmesini engelliyorsunuz, bugün o vermiş olduğunuz desteğin arkasında
durmuyorsunuz, işi soğutmaya, daha önce olduğu gibi, Kozlu’da olduğu gibi,
Karadon’da olduğu gibi, Afşin-Elbistan’da olduğu gibi soğutmaya götürüyorsunuz.
Her çıkışınızda “Sorumlulardan hesap soracağız.” diyorsunuz. Şimdi ben de size
hesap soruyorum: Kozlu da hesap sordunuz mu, Afşin-Elbistan’da hesap sordunuz
mu, Karadon’da hesap sordunuz mu? Bunların hiçbirinin hesabını sormadınız ve
sormamaya da devam ediyorsunuz çünkü siz burada sermayenin temsilcisisiniz,
insan emeğini hiçe sayan bir anlayışın bu Meclisteki temsilcilerisiniz. (CHP
sıralarından alkışlar)
Evet, yine, iş kazalarındaki en büyük
nedenlerden bir tanesi, biliyorsunuz, özelleştirmedir. Yarın da Derince Limanı
özelleştiriliyor; devletin elinde az kalan limanlarından bir tanesi. Yine,
özelleştirmeler sonucunda madenlerden sonra limanlar da en fazla iş kazası
yaşadığımız alanlardır.
Zamanım az kaldı, tekrarlıyorum size:
Eğer gerçekten sözlerinizin arkasında duruyorsanız, hiç görüşmeden, biraz evvel
grup başkan vekillerimin yapmış olduğu öneriye katılır, maden işçilerimizi
kurtarırız, onların emeklerinin sömürülmesinin önüne geçeriz, onları yoksul
birer vatandaş gibi yaşamaktan, ikinci sınıf gibi yaşamaktan kurtarırız, siz de
buna destek olmuş olursunuz. Yine, sizin 2003’te getirmiş olduğunuz taşeron
yasasına yine sizin oylarınızla son veririz. Diğer iş sektörlerinde, ağır iş
sektörlerinde çalışan arkadaşlarımıza örnek olur ve onların da örgütlenme ve
insan gibi yaşama haklarını vermiş oluruz. Biz bunun için buradayız arkadaşlar.
Biz sermayeyi temsil etmek… Tabii ki sermaye de olacak ama öncelikli olarak
insanın yaşam kalitesini artırmak için buradayız, onların sosyal haklarını
verebilmek için buradayız, onların sendikal haklarını sonuna kadar
kullanabilmeleri için buradayız. 
Sizi bir kez daha davet ediyorum, bu
teklifi kabul ederseniz maden işçilerimizi kurtarmış oluruz diyorum.
Teşekkür ediyorum. (CHP sıralarından
alkışlar) 
BAŞKAN – Teşekkür ederiz Sayın Akar.
Manisa Milletvekili Erkan Akçay,
aleyhinde. (MHP sıralarından alkışlar) 
Buyurunuz Sayın Akçay.
ERKAN AKÇAY (Manisa) – Teşekkür ederim
Sayın Başkan.
Cumhuriyet Halk Partisinin İş Kanunu’nda
değişiklik öngören ve maden iş kolunda taşeronlaşmaya son verilmesini öngören
kanun teklifi üzerine ve lehinde olmak üzere söz aldım. Çünkü böyle bir kanun
teklifi hakkında aleyhinde söz almak kesinlikle mümkün değildir. Ve maalesef şu
görüşme süreçlerinde de üzülerek görüyoruz ki “Karakolda doğru söyler,
mahkemede şaşar.” misali Adalet ve Kalkınma Partisi Grubu daha bir hafta
geçmeden verdiği sözden caymıştır ve bugün şimdi de bu Danışma Kurulu önerisini
kabul etmeyeceğini peşin peşin ifade ederek başka hesaplar ve başka düşünceler
peşinde olduğunu ortaya koymuştur. 
Ayrıca, kamuoyuna yansıyan bilgilerden
de öğreniyoruz ki meğerse Adalet ve Kalkınma Partisi iktidarı, Hükûmet, bırakın
taşeron işçiliğini kaldırmayı, sınırlandırmayı, bilakis kamuda ve özelde
taşeronlaşmayı daha da yaygınlaştıran ve taşeronlaşmanın önünü tamamen açan,
kanunlardaki bazı sınırlamaları da ortadan kaldıran düzenlemeler peşindedir.
Adalet ve Kalkınma Partisinin bu tutumunu kınıyorum. İnsanları,
vatandaşlarımızı kandırmayınız ve verdiğiniz sözlerde durunuz ve dönmeyiniz.
Geçen hafta bu mutabakatı sağladınız, ancak zamana bırakarak, beklentisi olan
yüz binlerce vatandaşımızı oyalayarak bu konuyu unutturmak istiyorsunuz, ancak
biz bunun unutulmasına fırsat vermeyeceğiz. 
Sayın Başkan, değerli milletvekilleri;
bilhassa maden işçileri, işçi sağlığının ve iş güvenliğinin hiçe sayıldığı
maden ocaklarında düşük ücret, uzun mesai saatleriyle çalışmakta ve pek çok
hukuk güvenliğinden ve teminattan da yoksun bulunmaktadır. Özelleştirme, taşeronlaşma
ve redevans gibi hepsi de aynı kapıya çıkan bu yanlış uygulamalar, yeterli iş
güvenliği tedbirlerinin alınmaması ve bilhassa denetimin yeterince yapılmaması
iş kazalarının artmasına neden olmaktadır. Madenlerdeki ve diğer iş
kazalarındaki kaza artışlarının en önemli nedenlerinden biri bu taşeronlaşma ve
redevans dediğimiz sistemdir. Soma’da 13 Mayısta meydana gelen maden faciası
da, bu taşeronlaşmanın, redevans sisteminin ve özelleştirme gayretlerinin ne
gibi facialara yol açabileceğini bize en acı şekilde gösteren birer turnusol
kâğıdı görevi görmüştür. Türkiye, iş kazalarında Avrupa’da 1’inci, dünyada
3’üncü. Bu utanç verici bir durumdur ve artarak da devam etmektedir. 
Türkiye’de maden ocaklarında meydana
gelen patlamalar, yangınlar ve kazaların nedenleri araştırıldığında üretim
yönteminin gereklerinin tam olarak yerine getirilmemesi, iş düzeninin, çalışma
düzeninin bozuk olması, üretim plan ve projesinin bulunmaması,
havalandırmalardaki aksaklıklar ve kurtarma altyapılarının noksanlığı yer almaktadır.

Türkiye’de özelleştirmeler sonrası
maden alanlarının satılması, kiralanması ve özellikle de iktidara yakın iş
adamları tarafından işletilmesi, bu denetimlerin eksikliğini ve taşeron
sisteminin de acımasızlığı göstermiştir. 
6331 sayılı İş Sağlığı ve Güvenliği
Kanunu çıkarılmıştır. Başta Soma olmak üzere yaşanan kazalar sonunda meydana
gelen ölümlerin işçi sağlığı ve iş güvenliği konusundaki noksanlıklar ve
uygulamalardan kaynaklandığı da çok acı bir şekilde ortaya çıkmıştır. Bu iş
kazalarında -tekrar ediyoruz- taşeronlaşmanın rolü büyüktür. Maden kazalarının
meydana gelmesinin en önemli nedenlerinden biri de bu iş güvenliği, işçi
sağlığı denetimlerinin etkin bir şekilde yapılmamasıdır. Bir madendeki işçi
sağlığı ve iş güvenliğine ilişkin bir uzman o madenin patronundan,
işletmesinden maaş alırsa, işe giriş ve çıkışı o maden işletmesinin iki dudağı
arasındaysa gerekli denetimlerin yapılamayacağı aşikârdır ve bu konuda da bu
denetmenin ısrarcı olması beklenemez. Nitekim Soma Kömür İşletmelerindeki işçi sağlığı
ve iş güvenliği uzmanlarının “taşeron şirket” ve “taşeron” denilen ekip başılar
karşısında hiçbir hükmü kalmamıştır. 
Çalışma hayatıyla ilgili çözüm bekleyen
birçok sorun bulunmaktadır ancak her geçen gün daha da yaygınlaşan taşeron
işçilik çalışma hayatının en temel sorunu hâline gelmiştir. İnsan onuruna
yaraşır, düzgün işlerin sunulması esas olması gerekirken evrensel normlardan
uzak kalınarak kâr mantığıyla fazla çalıştırılan ancak karşılığı ödenmeyen, bir
nevi kölelik sistemini andıran taşeronlaşma kabul edilemez. Türkiye’de 1
milyondan fazla işçi alt işveren bünyesinde yani taşeron işçi statüsünde
çalışmaktadır. Bunun yaklaşık 600 bini kamu kurumlarında çalıştırılmaktadır. Ve
Soma’daki maden kazasında da gösterdik ki kömür işletmeleri şirketi bir taşeron
şirket olmasına rağmen, âdeta bir alt taşeronluk verilerek -ekip başı gibi-
ayrı bir taşeronluk sistemi de oluşturulmuştur. Taşeron işçilerin yıllık
ücretli izni yok, fazla mesai ücreti yok, döner sermaye yok, ek ödeme yok,
kıdem tazminatı yok, iş güvencesi yok, iş garantisi yok, örgütlenme hakkı
yoktur. Üstüne üstlük taşeron işçiler aşağılanmakta, küçümsenmekte ve
ezilmektedirler. Milliyetçi Hareket Partisinin devletin asli ve sürekli
hizmetlerinde çalıştırılan taşeron işçilere kadro verilmesini öngören kanun
teklifi de maalesef Türkiye Büyük Millet Meclisi gündeminde beklemektedir. 
Değerli milletvekilleri, Soma özelinde
örnekleyecek olursak, Türkiye Kömür İşletmeleri ile Soma Kömür İşletmeleri
Anonim Şirketi arasında bir hizmet alım sözleşmesi yapılmıştır. Bu hizmet alım
sözleşmesi İş Kanunu’na aykırıdır ve hileli bir sözleşmedir. İş Kanunu’nun
2’nci maddesi “Asıl iş taşerona verilemez ancak yardımcı işler veya asıl işin
bir bölümü, teknolojik zorunluluk nedeniyle uzmanlık gerektiren işler taşerona
verilebilir.” diyor. 
Ayrıca Kamu İhale Kanunu’nun 4’üncü
maddesinde, bu maddede sayılan hizmet alımı işlerinde kömür işleri, maden
işleri bulunmamaktadır ve bu kanun da açıkça hileli bir şekilde çiğnenmiştir. 
Kömürün ton maliyetini 134 dolardan 24
dolara indirmekle övünen kömür işletmelerinin sahipleri bu tasarrufu işçiden
taşeron sistemiyle sağlamakta, işçi ücretleriyle, iş ve işçi sağlığından ve
güvenliğinden kısarak sağlamaktadır ve kazanın yaşandığı maden ocağında da bu
taşeron şirketin 40 civarında alt taşeronu vardır yani “ekip başı” dedikleri
bir çalışma düzeni vardır. 
Değerli milletvekilleri, bu Soma maden
kazasıyla ilgili olarak bir örnek de vermek istiyorum. Hükûmet yetkilileri üç
ay boyunca maden çalışanlarının maaşlarının devlet tarafından ödeneceğini
söylemektedir ancak madencilerimiz üç ay sonra ne olacağını merak etmektedir.
Üç ay sonra bu işçilerimize İşsizlik Fonu’ndan maaş verileceği yönünde iddialar
vardır. Eğer üç ay sonra maaşlar işsizlik sigortasından verilecek olursa
bankalara düzenli ödemeleri olan bu insanların maaşları düşecek ve madenciler
ödemelerini yapamayacaklardır. Bu nedenle, maden kazasının sorumlusu olan
şirket, madende güvenlik önlemleri alana kadar maden çalışanlarının maaşlarını
otuz tam gün üzerinden prim dâhil olmak üzere mutlaka ödemelidir.
Şimdi, 6331 sayılı Kanun’un 25’inci
maddesinin son fıkrasını Hükûmete hatırlatıyorum. Diyor ki bu son fıkra:
“İşveren, işin durdurulması sebebiyle işsiz kalan çalışanlara ücretlerini
ödemekle veya ücretlerinde bir düşüklük olmamak üzere meslek veya durumlarına
göre başka bir iş vermekle yükümlüdür.” 
(Mikrofon otomatik cihaz tarafından
kapatıldı) 
ERKAN AKÇAY (Devamla) - Şimdi, bu
olayda dahi Hükûmet hâlâ işvereni korumaktadır. Bu 6331 sayılı Kanun’un 25’inci
maddesinin son fıkrasını uygulamaya davet ediyorum Hükûmeti ve hepinizi
saygıyla selamlıyorum. (MHP sıralarından alkışlar)
BAŞKAN – Teşekkür ederiz Sayın Akçay.
Lehinde Şırnak Milletvekili Hasip
Kaplan. 
Buyurunuz Sayın Kaplan. (HDP
sıralarından alkışlar)
HASİP KAPLAN (Şırnak) – Teşekkür ederim
Sayın Başkan.
Konuşmama başlamadan önce darbeleri
yapanları, ülkeyi bugünkü karanlığa götürenleri lanetliyoruz ve aynı zamanda
Çorum katliamını yapanları da lanetliyoruz. Bu ülkenin yurttaşlarına ayrımcılık
yapıp “öteki”, “sözde vatandaş”, “beriki” muamelesi çeken bütün zihniyetleri de
lanetliyoruz.
Arkadaşlar, Halkların Demokratik
Partisi olarak geçen hafta burada, Soma’nın acısı daha tazeyken, burada Sayın
Akar ile Sayın Kaplan’ın madencilik sektöründe taşeron işçilerle ilgili kanun teklifi
İç Tüzük 37’ye göre görüşülürken bu salon doluydu ve herkes ellerini
kaldırmıştı ve ertesi gün medya “Tarihî bir gün” yazmıştı, “4 parti grubu tarih
yazdı.” demişti. Şimdi, bu kanun teklifi geldi, bugün bu mantıkla bakıyorum sol
tarafıma, şöyle karşıdan iktidar tarafına, 40 civarında milletvekili var.
Muhalefet şu an oylama yapılsa size fark atar. Yani, dün heyecanla el
kaldırdığınız bir konuda bugün karşısınız. Nasıl bir şey bu? Nasıl bir ruh hâli
bu? Nasıl bir iş sağlığı, güvenliği, sendikal haklar, kanun… Bu Mecliste
bunları görüşeceğimize göre… Madencilik sektörüyle ilgili bir konuda, bakın,
aslında taşeronlukla ilgili bizim parti grubumuzun verdiği, partili
arkadaşlarımızın verdiği birden fazla kanun teklifi var. Çünkü taşeronluk artık
sadece maden sektörüne değil hayatın her alanına, kılcal damarlar gibi
Türkiye’nin her alanına, sağlığa, eğitime, yerel yönetimlere, savunmaya her
alana yayıldı ve ulaşımda var, iskânda var, denizcilikte var, her alanda. Şimdi
taşeron sistemi, bu sayıyı 2 milyona çıkartma imkânı kimin sayesinde oldu? AK
PARTİ iktidara geldiği zaman çıraklık döneminde taşeronlar 300 bindi, ustalık
döneminde sayıyı 2 milyona çıkardılar. Şimdi burada elimizi vicdanımıza koyarak
doğru dürüst konuşacağız. Nasıl oluyor? AK PARTİ iktidar olmadan önce…
Sendikalı işçi sayısı, örgütlü işçi sayısı on iki yıl iktidarından sonra
artmasına rağmen işçi sayısı nasıl dörtte 1 oranında düşebiliyor? Sendikal hak
ve örgütlenmeler… Şimdi, bu çok vahim bir durumdur. Eğer madencilik sektöründe…
Maden iş kolunda getirilen bir kanun teklifi bu. Soma’nın acıları taze. Eğer
siz çare aramazsanız, çözüm aramazsanız… Dün Soma’da maden işçileri sendikanın
üstüne yürüdü, sonra TKİ’nin, işletmeyi verenlerin üstüne yürüdü, sonra
Kaymakamlığın üstüne yürüdü. Öyle sizin tekmenize, tokadınıza bakmaz gün gelir
üstünüze yürür. Açık söylüyorum, uyarmak benden burada. Yani sınıf
mücadelesinde sendikacılığın sarısını bilirdik ama iktidarların kendilerine
bağlı yavşak sendikacılık tarzını da geliştirip tamamen işverenlerin emrine
alacağını hiçbir güç ve kuvvet düşünemezdi arkadaşlar. Böyle bir sendikacılık
anlayışını getirip patronun emrine tamamen veren bir anlayış kabul edilir bir
anlayış değildir. 
Bakın, çok açık konuşayım, ben iş kolu sektörü üzerinden size birkaç
kelime anlatacağım. Elinizi vicdanınıza koyun, asgari ücret ne demek? Tehlikeli
iş kollarında çalışan birisiyle millî park ve bahçelerde çalışan, çiçek
böcekler arasında sekiz saat mesai yapanın, Soma maden sektöründe 2 kilometre
gidip, 2 kilometrenin 1 kilometresinden sonra da yürüyerek değil sürünerek
kazmasıyla giden işçinin on saat, üstelik on saat boyunca çalıştığı üç yüz
altmış beş günde 4 mevsimde, 4 mevsimin hangisi olduğunu bilmeden çalıştığı
koşullarla masa başında çalışan birinin durumu aynı olabilir mi? İkisinin
tehlike iş kolu bir olabilir mi? İkisinin aldığı risk pirimi bir olabilir mi,
işvereninin ödediği risk pirimi bir olabilir mi? İkisi 65 yaşında emekli
olabilir mi? “İkisi 65 yaşında emekli olur.” derseniz çinko iş kolunda -işte
Kayseri’de çinkur fabrikası var, gidin bakın- on beş yıl çalışabilecek
babayiğit yoktur çünkü tarih boyunca on beş yıl çalışmış, oradan emekli olan
bir işçi yoktur. Çünkü on beş yıl çalışan mutlaka zehirlenir, vücut buna
dayanamaz ve ölür. Siz buna 65 yaş şartı koyabilir misiniz? Adalet bu mudur? 
Burada gerçekleri konuşmak zorundayız. ILO’nun 176 sayılı Sözleşmesi’ni
getirmeyenlere şunları hatırlatmak istiyorum: Bakın, sizlerin muhalefetinizle
iktidarınız birbirine benzemiyor. Bülent Arınç’ın Manisa Milletvekili olarak
2002’de Soma’yla ilgili önergesini okuyayım mı size, neyi soruyor?
Özelleştirmeyi soruyor, Soma’daki çalışmaları soruyor, ithal kömürün miktarını
soruyor. Ondan sonra -sormadığı yok- “Rezervi ne kadardır, ne kadar işçi
çalışıyor?” diyor ve “Santrallerin üretiminin düşme sebebi nedir?” gibi sorular
soruyor. Şimdi Sayın Arınç Başbakan Yardımcısı, ustalık döneminde. Her ne kadar
Bursa’ya kaydırılmışsa da Manisa’dan üç dönem Milletvekilliği yaptı. O dönemin
Bakanı Zeki Çakan 7sayfa cevap veriyor arkadaşlar. Size sorduğumuz, sizin
bakanlarınıza sorduğumuz hiçbir sorunun cevabının karşılığı yarım sayfayı
geçmemiştir arkadaşlar. Bu ne ciddiyetsizlik Allah aşkına, bu ne sorumsuzluk!
Bakın, sormuşuz Çalışma Bakanına, Çalışma Bakanı da cevap vermiş. Size Çalışma
Bakanının verdiği cevabı aynen okumak istiyorum. “176 sayılı Sözleşme’yi on
dokuz yıldır niye imzalamıyorsunuz?” Çalışma Bakanının cevabı…
OKTAY VURAL
(İzmir) – İmzalamadık.
HASİP KAPLAN
(Devamla) – Hayır, aynısını okumak istediğim için arkadaşlar.
Faruk Çelik “176
sayılı Sözleşme’yi imzalamadık çünkü güvenliklerimiz ve yönetmeliklerimiz onun
paralelinde.” diyor. Allah Allah! Bakanlığın yönetmeliği ILO Sözleşmesi’nin
paralelinde olacak! Paralel işleri daha o zaman başlamış arkadaşlar, bu paralel
işleri yeni değil. Yeni değil, derine inin, paralelin, kıyametin Haşhaşi’den
kopuş noktası ak kuruşlara doğru inin, iyice paraya inin, ihaleye inin,
yap-işlet-devrete inin, kentsel dönüşüme inin, kiralamaya inin, hazine
arazilerinin tesciline inin, inin inin inin, vallahi geliş sebebini
yakalarsınız arkadaşlar. Ee, şimdi, burada CHP’nin kanun teklifi var, geçen
hafta kabul ettik. Şimdi dediniz ki: “ Maden sektöründe taşeronlaşma olmasın.”
Şimdi hangi yüzle, hangi yüzle ret oyu vereceksiniz bana söyler misiniz?
Vallahi adınızda “AK” da olsa Soma kömürünün kapkarası alnınızda var. Bunu
çıkarabilmeniz için size çok çok sorumluluk düşüyor, çok çok görev düşüyor, çok
fazla düşüyor. İnsanı, çalışanı insan unsuru olarak alacaksınız, o insan unsuru
üzerinden, onuru üzerinden kalkacaksınız, hukuku üzerinden kalkacaksınız ve
burada hepsinin acısını yekten azaltacak bir düzenlemeyi hep beraber yapacağız.
Sizi yalnız bırakmayacağız. “Gelin beraber yapalım.” diyoruz. Onun için bu
acıları hafifletmenin başka bir yolu da yoktur. 
(Mikrofon otomatik cihaz tarafından
kapatıldı)
BAŞKAN – Teşekkür ederiz Sayın Kaplan. 
HASİP KAPLAN (Devamla) – Destekliyoruz
arkadaşlar. Biz dün “evet” dediğimize asla bugün “hayır” demeyiz. Bizim
alnımızda, sözümüzde böyle şey yok. (HDP sıralarından alkışlar) 
BAŞKAN - Aleyhinde Şanlıurfa
Milletvekili Mahmut Kaçar.
Buyurunuz Sayın Kaçar. (AK PARTİ
sıralarından alkışlar)
MAHMUT KAÇAR (Şanlıurfa) – Sayın
Başkan, saygıdeğer milletvekilleri; sözlerime başlamadan önce yüce Meclisi
saygıyla selamlıyorum. 
Kanun teklifiyle ilgili söz almadan
önce, bugün, demokrasi tarihimize kara bir gün olarak geçen 27 Mayıs askerî
darbesinin 54’üncü yıl dönümü, demokrasiyi kesintiye uğratan, halkın iradesine
yönelik darbenin 54’üncü yıl dönümünde merhum Adnan Menderes ve beraberinde
idam edilen demokrasi şehitlerini rahmetle yâd ediyor, darbeyi, darbecileri,
darbeciye alkış tutanları da lanetliyorum. 
Değerli arkadaşlar, bizden önce konuşan
muhalefet partisi milletvekilleri gerçekten Meclisin ve milletvekili hukukunun
da dışına çıkarak milletvekillerimize yönelik olarak çok ağır ifadeler
kullanarak kendilerince politika yapmaya çalıştılar. Önce şunu açık ve net
ifade edeyim: Geçen hafta Kocaeli milletvekillerinin vermiş olduğu “Maden
hizmet kolunda faaliyet gösteren işletmelerde alt işveren marifetiyle işçi
çalıştırılamaz.” noktasındaki kanun teklifinin, komisyonlarda görüşülmeden
gündeme alınmasıyla ilgili bir teklif. Biz AK PARTİ Grubu olarak geçen hafta,
bu teklifin komisyonlarda görüşülmeden direkt olarak gündeme alınması
noktasında olumlu bir kanaat bildirerek destekledik. 
Bugün getirilen konu, bugün itibarıyla
bu kanun teklifinin yasalaşmasıyla ilgili tekliftir. AK PARTİ olarak geçen
hafta durduğumuz yerde duruyoruz. Maden hizmet koluyla ilgili, iş koluyla
ilgili alt işveren uygulaması yapılmaması noktasında geçen hafta söylediğimiz
sözün arkasındayız. Ama bütün muhalefet partisi milletvekilleri kurmuş
oldukları cümlelerde meselenin yalnız maden iş koluyla çözülmediğini, maden iş
kolundaki alt işverenliğe son verilmekle bu ülkede iş sağlığı ve güvenliğiyle
ilgili meselenin çözülmediğini de aynı zamanda ifade ettiler. Bizim burada
bugün itibariyle bu tek maddelik konunun yasalaştırılmasının aslında meseleyi
tamamen ötelemekten başka bir işe yaramayacağını, işin esastan görüşülmesi
gerektiğini… Maden hizmet kolunun yanında mutlaka ağır çalışma koşulları içeren
hizmet kollarıyla ilgili -ki az önce bir milletvekili arkadaşımız çinko iş
kolundaki bir fabrikadan bahsetti, buna benzer- bizim mutlaka müdahale etmemiz
gereken, bu alandaki, başta alt işverenlik olmak üzere iş sağlığı ve
güvenliğiyle ilgili yasal düzenlemeler gibi yeniden masaya yatırmamız gereken
birçok husus var. Biz geçen yıl hep birlikte iş sağlığı ve güvenliğiyle ilgili
bir yasal düzenleme yaptık. 
HAYDAR AKAR (Kocaeli) – Soma’daki
müteahhidin ödeyeceği para 2 bin lira.
MAHMUT KAÇAR (Devamla) - Risk
değerlendirilmesini mecburi hâle getirdik ama uygulamayla ilgili Soma başta
olmak üzere birçok alanlarda ciddi anlamda problem olduğunu hep beraber gördük.
O zaman mesele, yalnız bir tek maddelik kanunla bu sorun çözülemez.
HAYDAR AKAR (Kocaeli) – Çözülür.
MAHMUT KAÇAR (Devamla) – Bizim maden iş
kolundaki yalnız alt işverenlikle ilgili konuyu değil maden iş kolundaki diğer
problemleri de ayrıntılı bir şekilde masaya yatırıp bununla ilgili yasal
düzenlemeleri Meclisten hep birlikte geçirmemiz gerekiyor. 
Konu yalnız alt işverenlikle ilgili de
değil. Bakın, şu anda mevcut olan bizim 4857 sayılı Kanun’un 2’nci maddesi
aslında alt işverenliği yasaklıyor, alt işverenliğin hangi konularla ilgili
uygulanacağıyla ilgili belli alanlar belirliyor ama maalesef uygulamaya
baktığınız zaman alt işverenliğin artık bazı alanlarda genel bir uygulamaya
döndüğünü görüyoruz. 
HAYDAR AKAR (Kocaeli) – Kim yönetiyor?
MAHMUT KAÇAR (Devamla) – O zaman bizim
bu yasal düzenlemelerle ilgili tek bir maddelik bir yasal düzenleme yapma
yerine gerek iş sağlığı ve güvenliğiyle ilgili tedbirlerin yeniden masaya
yatırılması gerek hepimizin ortak iradesi, oylarıyla kurulan Soma’daki facianın
nedenlerinin araştırılması ve maden iş kolundaki kazaların engellenmesiyle
ilgili meclis araştırması komisyonunun çalışmalarının ortaya koyacağı
değerlendirme…
HAYDAR AKAR (Kocaeli) – Sevgili
Kardeşim, dün Maliye Bakanı “Olmaz.” diye açıklama yaptı.
MAHMUT KAÇAR (Devamla) – Diğer yandan
da Çalışma Bakanlığının, bundan önce verilmiş olan önergelerde de bizim üzerini
önemle vurguladığımız, şu anda hazırlamış olduğu ve Başbakanlıktaki kanun
tasarılarını hep birlikte değerlendirmemiz gerekiyor. 
Bir yandan bu taşeron çalışmalarla
ilgili yapılan hazırlıklar, diğer yandan maden hizmet kolundaki iş kazalarının
nedenlerini ortaya koyan ve bunlarla ilgili yasal düzenlemeleri ortaya koyan
düzenleme ve diğer yandan da değerli Kocaeli milletvekili arkadaşlarımızın
vermiş olduğu yasal düzenleme, bütün bunları harmanlayıp bunun içerisinden
gerçekten uzun soluklu ve artık Soma ve benzeri acıları yaşamamıza sebebiyet
verecek olan bütün alanların bertaraf edildiği, eğer bu konuda ILO
sözleşmesinin hükümlerini yerine getirmemiz gerekiyorsa ILO sözleşmesiyle ilgili
gereken hukukun iç hukukumuza dercedilmesiyle ilgili bizim genel bir düzenleme
yapmamız gerekiyor. Onun için dün, geçen hafta nerede duruyorsak, geçen hafta
hangi hassasiyetlerle biz milletvekili arkadaşlarımızın…
HAYDAR AKAR (Kocaeli) – Sevgili Kardeşim,
sendikacısın; on üç yıl geçti. 
MAHMUT KAÇAR (Devamla) – …madenlerle
ilgili alt işverenliğin kaldırılmasıyla ilgili tekliflerinin gündeme alınması
konusuna “Evet.” dediysek, bugün de hem sizin bahsetmiş olduğunuz yasa teklifi
hem diğer taşeronlarla ilgili bütün düzenlemelerin harmanlanarak bir yasal
düzenleme şeklinde yasalaştırılması ve bunun da Meclis tatile girmeden
kesinlikle yasalaştırılması noktasında ortak irademiz olduğunu özellikle
buradan ifade etmek istiyorum. 
KADİR GÖKMEN ÖĞÜT (İstanbul) – Maliye
Bakanı “Olmaz.” diyor ama. 
MAHMUT KAÇAR (Devamla) – Değerli
arkadaşlar, buradaki konuşmalarda alt işverenlikle ilgili bazı cümleler
kuruldu. Bunlarla ilgili de bir iki cümle kurayım. Önce şunu ifade edeyim: Alt
işverenlik konusu AK PARTİ iktidarıyla başlayan bir uygulama değil. Şu açık…
HAYDAR AKAR (Kocaeli) – Değil ama
kanunlaştı sizinle beraber.
MAHMUT KAÇAR (Devamla) – Hayır, hayır.
Bakın, ilk olarak yasal düzenleme 1936 yılında yapıldı. Alt işverenlikle ilgili
ilk uygulama 1936 yılında.
HAYDAR AKAR (Kocaeli) – Hatta 1860’a
kadar gidebilirsin.
MAHMUT KAÇAR (Devamla) – Ardından 1967
yılı, ardından 1970’deki Anayasa Mahkemesinin iptaliyle birlikte 1971…
HAYDAR AKAR (Kocaeli) – Yapma gözünü
seveyim ya!
MAHMUT KAÇAR (Devamla) – Mevcut olan
iktidarımız dönemindeki uygulamalarla ilgili yanlışlıkları saygıyla karşılar,
bunu doğru bir yol haritası belirlememizde önemli bir şey olarak görürüz ama
“Taşeronlaşma sizin iktidarınız döneminde başlatıldı.” diye bir cümle
kurarsanız bunu kabul etmeyiz. 
HAYDAR AKAR (Kocaeli) – Yasallaştı
diyoruz.
İZZET ÇETİN (Ankara) – Kamuda var mı?
MAHMUT TANAL (İstanbul) – Bakın, grup
başkan vekiliniz avukat, hukukçu. Böyle bir cümle çok yanlış dostum ya!
MAHMUT KAÇAR (Devamla) – Değerli
arkadaşlar, bakın, taşeronlarla ilgili, biz, maden iş kolundaki taşeronlaşmayı
kaldırmanın yanında diğer iş kollarını ne yapacağız? 
HAYDAR AKAR (Kocaeli) – Hadi yap,
onları da kaldıralım, gel.
MAHMUT KAÇAR (Devamla) – Maden iş kolu
dışında ağır çalışma koşulları, ağır risk taşıyan hizmetler var. Bunları da
masaya yatırmamız gerekiyor.
HAYDAR AKAR (Kocaeli) – Gel,
kaldıralım. Bir önerge verip değiştirebilirsiniz.
MAHMUT KAÇAR (Devamla) – Bunlarla
ilgili de yasal düzenleme yapmamız gerekiyor. 
HAYDAR AKAR (Kocaeli) – Bir önerge
verip değiştirebilirsiniz. Bütün ağır iş kollarında taşeron işçiliğin hepsini
kaldıralım.
MAHMUT KAÇAR (Devamla) – Bunların
dışında ağır risk taşıyan iş kolunun dışında kalan taşeronları ne yapacağız?
HAYDAR AKAR (Kocaeli) – Tamam, hepsini
kaldıralım.
MAHMUT KAÇAR (Devamla) – Bunların da
problemleri var, kıdem tazminatı problemleri var, örgütlenmeyle ilgili
problemleri var.
HAYDAR AKAR (Kocaeli) – Önce
taşeronluğu kaldıralım, hepsini hallederiz.
MAHMUT KAÇAR (Devamla) – Bu
arkadaşlarımızın çalışma koşullarıyla ilgili, ücretlerini zamanında alamamayla
ilgili problemleri var. Bu arkadaşlarımızın sendikal örgütlenmeyle alakalı
problemleri var. Alt işverenin tanımlamasının yeniden yapılmasıyla ilgili
sorunları var. 
Değerli
arkadaşlar, bakın, bizim…
HAYDAR AKAR
(Kocaeli) – Tanım doğru da uygulanmıyor Sevgili Kardeşim. Siz iktidar değil
misiniz, siz Hükûmet değil misiniz?
MAHMUT KAÇAR
(Devamla) – Bizim şu anda çalışması yapılan, Başbakanlıktan şu anda Meclise
sevk edilme aşamasında olan yasal düzenleme hem Soma faciası gibi…
HAYDAR AKAR
(Kocaeli) – Taşeronluk garanti altına alınıyor değil mi? 
MAHMUT KAÇAR
(Devamla) –…ağır hizmet kollarındaki çalışma koşullarıyla ilgili bir düzenleme
hem de bunun dışında kalan kıdem tazminatı, sendikal örgütlülük…
HAYDAR AKAR
(Kocaeli) – Taşeronluğu garanti altına alıyor değil mi? 
OKTAY VURAL
(İzmir) – Mahkeme kararı var. 
MAHMUT KAÇAR
(Devamla) –…maaşların zamanında alınamaması, grup başkan vekilinin bahsetmiş
olduğu bazı yargı kararlarının uygulamasıyla ilgili birçok alanı kapsamaktadır.
Bu yasal düzenlemeyle birlikte sizin bahsetmiş olduğunuz tek maddelik kanun
teklifi birlikte değerlendirildiğinde çalışma koşullarıyla ilgili çok daha
doğru ve sağlıklı bir yasal düzenleme yapmış oluruz.
HAYDAR AKAR
(Kocaeli) – Samimi söylüyorum bunları inanarak söylemiyorsunuz.
MAHMUT KAÇAR
(Devamla) – Bu manada bugüne kadar çalışma koşullarıyla ilgili birçok yasal
düzenlemeyi hayata geçiren AK PARTİ Grubu olarak Meclis tatile girmeden önce
yapacağımız alt işverenlikle ilgili düzenlemeyle de birlikte çok önemli problemi
çözmüş olacağımızı ifade ediyor…
HAYDAR AKAR
(Kocaeli) – Bunda taşeronluğu kaldırma var mı? Yok.
MAHMUT KAÇAR
(Devamla) – Taşeronlar var tabii ki bu yasal düzenlemede.
HAYDAR AKAR
(Kocaeli) – Taşeronluğu kaldırma yok ama. Taşeronluğu garanti altına alıyorsunuz.

MAHMUT KAÇAR
(Devamla) – Taşeronlarla ilgili yasal düzenleme geldiğinde de bunun
ayrıntılarını görüşür ve inşallah, bununla ilgili önemli bir yol almış oluruz.
Ben, yüce
Meclisi saygıyla selamlayarak sözlerime son veriyorum. (AK PARTİ sıralarından
alkışlar) 
BAŞKAN –
Teşekkür ederiz Sayın Kaçar. 
Cumhuriyet Halk
Partisi Grubu önerisini oylarınıza sunuyorum: Kabul edenler… Kabul etmeyenler…
Kabul edilmiştir. (CHP ve MHP sıralarından “Bravo” sesleri, alkışlar; AK PARTİ
sıralarından gürültüler)
RECEP ÖZEL
(Isparta) – Kabul edilmemiştir efendim!
FATİH ŞAHİN
(Ankara) – Sayın Başkan, sayar mısınız lütfen!
MİHRİMAH BELMA
SATIR (İstanbul) – Sayın Başkan, saymadınız ama!
HİLMİ BİLGİN (Sivas) - Kâtip üyelere
sormadan karar veriyorsunuz!
FATİH ŞAHİN
(Ankara) – Sayın Başkan, sayar mısınız!
MİHRİMAH BELMA
SATIR (İstanbul) – Saymadınız ama!
BAŞKAN – Saydık…

FATİH ŞAHİN
(Ankara) - Kâtip üyelere sorun.
BAŞKAN - Sayın
milletvekilleri, lütfen yerinize oturunuz.
İç Tüzük’ün
37’nci maddesine göre verilmiş bir doğrudan gündeme alınma önergesi vardır. (AK
PARTİ sıralarından gürültüler)
MİHRİMAH BELMA
SATIR (İstanbul) – Sayın Başkan!
FATİH ŞAHİN
(Ankara) – Sayın Başkan, lütfen sayar mısınız!
OSMAN AŞKIN BAK
(İstanbul) – Sayın! İtiraz ediyoruz!
HİLMİ BİLGİN
(Sivas) – Kâtip üyelere sormadan karar veremezsiniz!
BAŞKAN – Tekrar
oylama yapamam efendim. 
Kabul
edilmiştir.
On dakika ara
veriyorum.
Kapanma Saati: 17.04
ÜÇÜNCÜ OTURUM
Açılma Saati:
17.40
BAŞKAN: Başkan
Vekili Şükran Güldal MUMCU
KÂTİP ÜYELER:
Mine LÖK BEYAZ (Diyarbakır), Fehmi KÜPÇÜ (Bolu)
----- 0 -----
BAŞKAN – Sayın milletvekilleri, Türkiye
Büyük Millet Meclisinin 93’üncü Birleşiminin Üçüncü Oturumunu açıyorum.
Şimdi…
MUSTAFA ELİTAŞ (Kayseri) – Sayın
Başkan…
BAŞKAN – Buyurunuz Sayın Elitaş.
MUSTAFA ELİTAŞ (Kayseri) – İç
Tüzük’ümüzün 13’üncü maddesine göre, biraz önce ara vermeden önceki yaptığınız
oylamada bir yanlışlık olduğu konusunda iddia ediyoruz. Bu konuda oylamanın
yeniden yapılmasını talep ediyoruz.
BAŞKAN – İç Tüzük 60’a göre tartışma mı
açıyorsunuz, anlayamadım.
MUSTAFA ELİTAŞ (Kayseri) – 63’e göre
usul… Sayın Başkan, İç Tüzük 13’üncü maddeye göre yapılan oylamada bir
yanlışlık olduğunu iddia ediyoruz, bu oylamanın yeniden yapılmasını talep
ediyoruz. 13’üncü maddeyi okuyayım isterseniz.
BAŞKAN – Evet, biliyorum.
MUSTAFA ELİTAŞ (Kayseri) – “Genel
Kuruldaki oylamalarda ve seçimlerde önemli bir yanlışlık olduğu iddia edilirse,
Başkan usul görüşmesi açabilir.” 
Usul görüşmesi açacak mısınız Sayın
Başkan, yoksa iddiamızı kabul edecek misiniz? Sayın Başkan, 13’ü bir daha
okuyayım mı?
BAŞKAN – Biliyorum efendim.
MUSTAFA ELİTAŞ (Kayseri) - Efendim, bir
karar verin ne yapacaksanız. Yeniden mi oylama yapacaksınız, usul tartışması mı
açacaksınız?
BAŞKAN – Usul tartışması açıyorum.
Buyurun.
MEHMET AKİF HAMZAÇEBİ (İstanbul) –
Aleyhte…
OKTAY VURAL (İzmir) – Aleyhte…
FATİH ŞAHİN (Ankara) – Aleyhte…
HİLMİ BİLGİN (Sivas) – Lehte…
MUSTAFA ELİTAŞ (Kayseri) – Aleyhte…
OSMAN AŞKIN BAK (İstanbul) – Aleyhte…
KAMER GENÇ (Tunceli) – Sayın Başkan,
burada uygulanması gereken 141’inci madde. Bu yanlış söylüyor.
BAŞKAN - Usul tartışması açmak istedi
efendim.
KAMER GENÇ (Tunceli) – Hayır efendim,
oylama… Bakın, 141’inci maddeye göre oylama yapılmış. Hata yapıldıysa 5 kişi
ayağa kalkacaktı, oylama sonucuna itiraz edecekti.
BAŞKAN – Evet. 
KAMER GENÇ (Tunceli) – Bunun 13’üncü
maddeyle ilgisi yok efendim. Öyle bir şey yok efendim. Burada usulsüzlük yok
Sayın Başkan.
BAŞKAN – Sayın Genç, lütfen… Usul
tartışması arzu ediyor.
Buyurun.
VIII.- USUL HAKKINDA GÖRÜŞMELER
1.- CHP grup önerisinin oylanmasında yanlışlık yapılıp
yapılmadığı hakkında
MUSTAFA ELİTAŞ (Kayseri) – Sayın
Başkan, biraz önceki yaptığınız işlem İç Tüzük’e kesinlikle aykırı bir işlemdir
ve görevinizin, yetkinizin ihlali işlemidir. 
Bakın, size İç Tüzük’ü hatırlatmak
istiyorum. İç Tüzük’ün 16’ncı maddesi diyor ki: “Kâtip üyelerin görevleri
şunlardır:
1. Tutanakların tutulmasını denetlemek;
2. Tutanak özetlerini yazmak;
3. Genel Kurulda evrak okumak;
4. Yoklama yapmak;
5. Oyları saymak…” 
Siz kâtip üyelere bunları sormadan “Ben
saydım.” diyorsunuz. 
İki: 141’inci madde…
HAYDAR AKAR (Kocaeli) – Sayın Elitaş,
burada yoktunuz siz.
İZZET ÇETİN (Ankara) – Salonda yoktu,
kendi de yoktu.
MUSTAFA ELİTAŞ (Devamla) – “İşaretle
oylamada usul”
“İşaret oyuna başvurulması gereken
hallerde Başkan oylama yapılacağını bildirerek önce oya sunulan hususu kabul
edenlerin, sonra kabul etmeyenlerin el kaldırmasını ister.”
HAYDAR AKAR (Kocaeli) – Siz burada,
salonda yoktunuz Sayın Elitaş.
MUSTAFA ELİTAŞ (Devamla) – “…Kâtip
üyeler, kendi oylarını Genel Kuruldaki oyların sayımı bittikten sonra Başkana
bildirirler…”
İZZET ÇETİN (Ankara) – Başkan görüyor
zaten. 
MUSTAFA ELİTAŞ (Devamla) – “…İşaretle
oylama sırasında oya sunulan hususun lehinde ve aleyhinde el kaldıranları,
Başkan ile kâtip üyeler beraberce sayarak tespit ederler. Aralarında
anlaşamadıkları veya oyları tespit edemedikleri hallerde, Başkan, oylama
usulünü nasıl yapacağını ifade eder…” 
Sayın Başkan, siz bunların hiçbirini
uygulamadınız. (CHP sıralarından gürültüler)
MEHMET METİNER (Adıyaman) – Darbe
yaptı, darbe!
HAYDAR AKAR (Kocaeli) – Hepsini
uyguladı, hepsini. 
İZZET ÇETİN (Ankara) – Sen burada
yoktun. 
MUSTAFA ELİTAŞ (Devamla) – Kâtip
üyelerin yapması gereken görevi yaptınız. Siz kâtip üye misiniz, Meclis Başkan
Vekili misiniz; bir kere ona karar vermeniz gerekir. 
İZZET ÇETİN (Ankara) – Hayır, sen
burada yoktun, ezbere konuşuyorsun!
MEHMET METİNER (Adıyaman) – Bu, Meclise
karşı yapılan bir darbedir.
MUSTAFA ELİTAŞ (Devamla) – Solunuzda
oturan Kâtip Üye Sayın Fehmi Küpçü sizi uyarmasına rağmen…
İZZET ÇETİN (Ankara) – Kim uyardı? Göz
var, izan var!
MUSTAFA ELİTAŞ (Devamla) – …“Sayın
Başkan, bu tarafta 70 kişi var, bu tarafta 50 kişi var.” demesine rağmen onları
duymadan “Kabul edilmiştir.” dediniz. 
HAYDAR AKAR (Kocaeli) – Nerede 50 kişi
var be! Sizden fazlaydık burada, sen nereden biliyorsun?
BAŞKAN – Lütfen, sakin dinleyiniz.
MUSTAFA ELİTAŞ (Devamla) – Sayın
Başkan…
HAYDAR AKAR (Kocaeli) – Sizden
fazlaydık, fazla. 
MUSTAFA ELİTAŞ (Devamla) – Sayın
Başkan, siz orada Meclis Başkanı adına görev yapıyorsunuz. 
AHMET TOPTAŞ (Afyonkarahisar) – Sen
neredeydin?
MUSTAFA ELİTAŞ (Devamla) – Meclis
Başkanı adına görev yaparken İç Tüzük’e uymakla mükellefsiniz. İç Tüzük’te açık
ve net bir şekilde kâtip üyelerin görevleri sayılmışken, siz Meclis Başkan
Vekilliği yapmıyorsunuz, kâtip üyeliğe soyunuyorsunuz. 141’inci madde işaretle
oylamanın nasıl yapılacağıyla ilgili. 
İZZET ÇETİN (Ankara) – Sen dâhil,
salonda yoktunuz. Sen dâhil, salonda değildiniz.
MUSTAFA ELİTAŞ (Devamla) – Net bir
şekilde ve kâtip üyelere sorarak bu kararı vermeniz emredici hükümken, kâtip
üyelere hiç sormadan ve kâtip üye de sizi uyarmasına rağmen, “Kabul edilmiştir,
ben kararımı verdim.” diyorsunuz. 
İZZET ÇETİN (Ankara) – Göz var, izan
var; muhalefet fazlaydı.
MUSTAFA ELİTAŞ (Devamla) – Onun için,
Sayın Başkan, İç Tüzük’ün 13’üncü maddesine göre “Genel Kuruldaki oylamalarda
ve seçimlerde önemli bir yanlışlık olduğu iddia edilirse…” Biz önemli yanlışlık
olduğunu iddia ediyoruz, usul tartışması da açıyorsunuz, bu usul tartışması
çerçevesinde yeniden oya başvurmanızı teklif ediyoruz; kararınızı, yanlış
verdiğiniz kararı düzeltmenizi tavsiye ediyoruz.
Saygılar sunuyorum. (AK PARTİ
sıralarından alkışlar) 
İZZET ÇETİN (Ankara) – Salonda
yoktunuz. Sen dâhil, salonda değildiniz.
BAŞKAN – Sayın Hamzaçebi, buyurunuz.
MEHMET AKİF HAMZAÇEBİ (İstanbul) –
Sayın Kamer Genç konuşacak efendim.
BAŞKAN – Sayın Genç, buyurunuz. (CHP
sıralarından alkışlar) 
KAMER GENÇ (Tunceli) – Teşekkür ederim.
Sayın Başkan, değerli milletvekilleri;
aslında konunun İç Tüzük’ün 13’üncü maddesiyle ilgisi yok. Konu, Türkiye Büyük
Millet Meclisinde müzakere edilen ve müzakere sonucu alınan bir kararın
oylamasıyla ilgilidir. Biz burada grup olarak bulunuyorduk, sizin grupta
çoğunluk yoktu. 
MEHMET METİNER (Adıyaman) – Nereden
biliyorsunuz ya?
HİLMİ BİLGİN (Sivas) – Nereden
biliyorsun?
FATİH ŞAHİN (Ankara) – Saydın mı?
KAMER GENÇ (Devamla) – Ya, neyse,
filmleri koyalım buraya. Çoğunluk yoktu, sayıldı. Ondan sonra Sayın Başkan… (AK
PARTİ sıralarından “Sen misin kâtip üye!” sesi, gürültüler) 
OSMAN AŞKIN BAK (İstanbul) – Burada
mıydın sen?
KAMER GENÇ (Devamla) – Bir konuşmayın
be, bir konuşmayın ya. Cehaletinizi ortaya koymayın, size doğruları söylüyoruz,
öğrenin bunu ya.
Şimdi, İç Tüzük’ün 141’inci maddesine
göre işaretle yapılan oylamalarda tabii ki “Divan kâtibiyle Başkan beraber
sayar.” diyor. Şimdi, Başkan da saydı.
MEHMET METİNER (Adıyaman) – Neyi saydı,
neyi?
KAMER GENÇ (Devamla) – Ya, bir dakika
be! Şimdiye kadar öyle mi yapıyorsunuz?
HİLMİ BİLGİN (Sivas) – Beraber sayar…
Oku bakalım, “Kâtip üyeler sayar.” diyor. 
BAŞKAN – Sayın Milletvekili, lütfen
sessiz dinleyiniz.
KAMER GENÇ (Devamla) – Bugüne kadar bu
Mecliste Sadık o kadar keyfî yönetiyor, Ayşe Nur o kadar keyfî yönetiyor. Niye
size şey etmiyor? Niye burada nazara almıyorsunuz? Ya, bir durun da size
söyleyelim.
MEHMET METİNER (Adıyaman) – Sayın
Başkan görevini suistimal etmiştir.
KAMER GENÇ (Devamla) – 141’inci maddeye
göre Başkan dedi ki: “Kabul edilmiştir.” Şimdi, siz o sırada içinizden 5
milletvekili ayağa kalkıp diyebilirdiniz ki: “Efendim, oylama yanlış
yapılmıştır.” (AK PARTİ sıralarından gürültüler)
HİLMİ BİLGİN (Sivas) – Kalktık. 
OSMAN AŞKIN BAK (İstanbul) –
Ayaktaydık, kalktık, sen yoktun burada.
KAMER GENÇ (Devamla) – Hayır,
kalkmadınız efendim.
OSMAN AŞKIN BAK (İstanbul) – Buradaydık
be!
KAMER GENÇ (Tunceli) - Ya, tutanakları
getirtip bakalım. 5 kişi çıkıp da itiraz etmediğinize göre oylama sonucu
kesinleşmiştir, tekrarlamaya da gerek yok. 
OSMAN AŞKIN BAK (İstanbul) – Üyeler
kalktı Kamer Bey, sen yoktun.
KAMER GENÇ (Devamla) – Arkadaşlar,
yıllarca burada çalıştık. Şimdi, siz, tabii, çoğunluğunuzla hukuk
tanımıyorsunuz, Anayasa tanımıyorsunuz, kanun tanımıyorsunuz, İç Tüzük
tanımıyorsunuz. 
MEHMET METİNER (Adıyaman) – Darbecilik
yapıyorsunuz ya, ne hukuku!
KAMER GENÇ (Devamla) – Burada
çoğunluğunuz yoktu, daha doğrusu muhalefet çoğunluktaydı. Saydı, Başkan dedi
ki: “Kabul edilmiştir.” Yani niye bu kadar sizi rahatsız ediyor. Zaten Hükûmet
ve komisyon sıraya oturmadıktan sonra kanun çıkarmayacaksınız.
HAYDAR AKAR (Kocaeli) – Ya, Soma’ya
üzülmüyorlar mı Kamer Abi, sorsana.
KAMER GENÇ (Devamla) – Ya, bu kadar bu
işi büyütmenin de bir anlamı yok. Hâlâ siz bu kadardır Meclistesiniz, bu
Meclisin çalışma usulünü öğrenmediniz. Yazık ya, şu Mustafa gibi hiç aklı
ermeyen birisini getirip buraya grup başkan vekili seçerseniz…
HAYDAR AKAR (Kocaeli) – Ya, Kamer
Ağabey, Soma’ya üzülmüyorlar mı bunlar ya, vicdanları sızlamıyor mu?
KAMER GENÇ (Devamla) - …ondan sonra
gelir böyle şey olur. Yani şimdi burada Başkan çıktı “Kabul edilmiştir.” dedi,
5 milletvekili çıkıp da ayağa kalksalardı, “Efendim, itiraz ediyoruz oylama
sonucuna.” deselerdi… (AK PARTİ sıralarından gürültüler)
OSMAN AŞKIN BAK (İstanbul) – Kalktık
biz, burada itiraz ettik be!
KAMER GENÇ (Devamla) – Ya, tutanaklar
burada kardeşim, böyle bir itiraz da yapılmadığı için bana göre oylama
kesinleşmiştir.
OSMAN AŞKIN BAK (İstanbul) – Burada
itiraz ettik, sen görmedin mi? Dinlemedi bile!
KAMER GENÇ (Devamla) - Başkanın da
oylamayı tekrarlamasına gerek yok. Zaten komisyon ve Hükûmet oturmayacağına
göre çıkarmayacaksınız.
Saygılar sunuyorum. (CHP sıralarından
alkışlar)
BAŞKAN - Teşekkür ederiz Sayın Genç.
Buyurunuz Sayın Şahin. (AK PARTİ
sıralarından alkışlar)
FATİH ŞAHİN (Ankara) – Sayın Başkan,
değerli milletvekilleri; Türkiye Büyük Millet Meclisi Genel Kurulunun
çalışmalarına başlayabilmesi için ön koşullarından bir tanesi de Başkanlık
Divanının teşekkülüdür. Başkanlık Divanı, Başkan, Türkiye Büyük Millet Meclisi
Başkanı veya başkan vekillerinden birisiyle kâtip üyelerinin Divanda yerini
almasıyla teşekkül eder ve tüm bu Divan üyelerinin görevleri vardır ve bunlar
İç Tüzük’te açıkça belirtilmiştir. 
Kâtip üyelerin görevleri, İç
Tüzük’ümüzün 16’ncı maddesinde sayılmıştır. Bu görevlerinden bir tanesi de
-16’ncı maddenin 5’inci fıkrası- “Oyları saymak.” olarak ifade edilmiştir.
Ancak, ara vermeden önce Cumhuriyet Halk Partisi grup önerisinin oylamaya
sunulmasında Genel Kurulu yöneten Başkan kesinlikle kâtip üyelere görevlerini
yapma imkânı tanımadan açıkça burada “hayır” oyları fazla olmasına rağmen kâtip
üyelerin görüşünü, kanaatini, görevlerini yapmasına fırsat vermeden Cumhuriyet
Halk Partisi grup önerisinin kabul edildiğini ifade ederek Genel Kurul
çalışmalarına ara vermiştir. Bu açıkça İç Tüzük’e aykırıdır.
Ayrıca, İç Tüzük’ün 141’inci maddesi,
işaretle oylamayı çok açık bir şekilde ifade ederek düzenlemiştir. İkinci
fıkrasında “Kâtip üyeler, kendi oylarını Genel Kuruldaki oyların sayımı
bittikten sonra Başkana bildirirler.” demektedir. “Oylama sonucu, Başkan
tarafından Genel Kurula “Kabul edilmiştir.” veya “Kabul edilmemiştir.” denmek
suretiyle ilan olunur.” Başkanın bunu yapmazdan önce kâtip üyelere oyları
saydırması, görüşlerini alması gerekmektedir. Bu da İç Tüzük'ün ikinci
ihlalidir. 
Benden önceki konuşmacı, 141’inci
maddenin son fıkrasında burada bize verilen imkânın, fırsatın
kullanılmadığından bahsetti ancak Sayın Başkan, lütfen tutanakları getirtin.
HAYDAR AKAR (Kocaeli) – Başkan, tutumun
doğru, değiştirme, boşver.
FATİH ŞAHİN (Devamla) – Sizin “Kabul
edilmiştir.” ifadenizden sonra burada en az 15-20 milletvekili -bendeniz de
dâhil olmak üzere- Grup Başkan Vekilimiz Sayın Satır, Sayın Bilgin, Sayın
Macit, Sayın Kacır ve daha birçok milletvekilimiz ayağa kalkarak oylamanın
yanlış yapıldığını ifade etmiş, oylamanın tekrarlanmasını sizden istemiştir.
Ancak, Sayın Başkan, bizim bu talebimizi yerine getirmediniz, bundan dolayı
tutumunuz yanlıştır. Bir tutumla, bir hareketinizle İç Tüzük'ün -yerinden- en
az 3 maddesini ihlal etmiş bulunmaktasınız.
MEHMET METİNER (Adıyaman) – Bizim
irademize saygısızlık ne olacak ya?
FATİH ŞAHİN (Devamla) – Burada, Genel
Kurula ilk bakışta dahi “hayır” oylarının açıkça fazla olduğu anlaşılmakta.
Eğer bu tutumunuz kabul edilirse, böyle bir teamül oluşursa -burada 200
milletvekili olmuş, 300 milletvekili olmuş, iradesi hiç önemli değil- farklı
bir iradeyi burada siz “Kabul edilmiştir.” deyip Meclis çalışmalarına devam
etme imkânınızın yolu açılmış olur. 
HAYDAR AKAR (Kocaeli) – Öyle bir şey
yok, Başkan çoğunluğa göre karar verdi.
MEHMET METİNER (Adıyaman) – Buradaki
iradeye saygısızlık yapamaz! Meclisin iradesine saygısızlık!
FATİH ŞAHİN (Devamla) – Bundan dolayı
tutumunuz doğru değildir, aleyhinizdeyiz, lütfen tutumunuzu değiştirin. 
Hepinize saygılar sunuyorum. (AK PARTİ
sıralarından alkışlar)
MEHMET METİNER (Adıyaman) – İrade
saygısızlığı!
ENGİN ÖZKOÇ (Sakarya) – Taşeronluk
gelmesin diye mi yapıyorsunuz?
BAŞKAN – Teşekkür ederiz Sayın Şahin.
Sayın Vural, buyurunuz. (MHP
sıralarından alkışlar)
OKTAY VURAL (İzmir) – Teşekkür ederim
Sayın Başkan.
Aslında bir hafta önce burada Sayın
Elitaş vardı, bu kanunun gündeme alınmasına “evet” dedi. Sayın Çelik de buradan
“Evet, çok olumlu bir adım attık, biz de katkı sağladık. Bunun bir an önce
kanunlaşması gerekir.” dedi. Ama bir hafta önce böyleydi, bugün “hayır” demek için
çırpınıyor.
Muhtemelen, ilk oylamada, bir kere -biz
saydık- kesinlikle muhalefet çoğunluk partisinden fazlaydı. Muhtemelen,
içinizdeki milletvekilleri de bu tutum değişikliğinden dolayı rahatsız olacak
ki oylamaya katılmamış olabilirler. (MHP ve CHP sıralarından “Bravo” sesleri,
alkışlar) Şüphesiz yani bunu da görmek lazım ve hâlen de böyle oldu. Doğrudur
yani bu tavır doğrudur çünkü dün “evet” dediğine bugün “hayır” demenin
gerekçesi doğru değil.
RECEP ÖZEL (Isparta) – “Hayır”
demiyoruz ki. 
OKTAY VURAL (Devamla) – Şimdi, burada
yapılması gereken ne var? Bizim muhatabımız Divandır. Bizim, Divan içerisinde
kâtip üyeler filan gibi parti taassubuyla meseleye bakmamız doğru değil.
Divanda Başkan sonucu açıkladı mı? Açıkladı. 
MİHRİMAH BELMA SATIR (İstanbul) –
İtiraz ettik mi?
OKTAY VURAL (Devamla) – Burada
itirazınız var mı? 
MİHRİMAH BELMA SATIR (İstanbul) – Var.
RECEP ÖZEL (Isparta) – Var. 
OKTAY VURAL (Devamla) – Usul tartışması
açılıyor mu? Açılıyor. Başkan bu konuda kararı verecek ama şunu ifade etmeliyim
ki burada muhalefet sizden fazlaydı, hatta açık oylama talebi vardı da fazla
olduğu için açık oylama talebini geri aldı. 
HAYDAR AKAR (Kocaeli) – Evet, bravo!
OKTAY VURAL (Devamla) – Bu yönde
bakıldığı zaman “Kâtip üyeler oyları saymalı.” diyorsunuz. Peki, ben size
soruyorum: Meclis açıldığı zaman yoklamada toplantı yeter sayısı olması
gerekmiyor mu? Ama, yönetenler “Toplantı yeter sayısı vardır.” diyor. 
HİLMİ BİLGİN (Sivas) – O ayrı maddede
düzenlenmiş. 
MUHAMMET BİLAL MACİT (İstanbul) – O
ayrı madde. 
OKTAY VURAL (Devamla) – Peki, her bir
“evet” ya da “hayır”da “Kabul edenler…” ya da “Etmeyenler...” diye ayırdığı
zaman…
HİLMİ BİLGİN (Sivas) – O ayrı maddede
düzenlenmiş, 57’de düzenlenmiş o. 
OKTAY VURAL (Devamla) – …karar yeter
sayısı istenmemesine rağmen karar yeter sayısını kâtip üyelerin sayması
gerekmiyor mu? Gerekiyor ama saymadan “evet” deniyor.
MUHAMMET BİLAL MACİT (İstanbul) –
Hayır, ayrı madde, ayrı madde. 
HİLMİ BİLGİN (Sivas) – O ayrı madde,
57’de düzenlenmiş o. 
OKTAY VURAL (Devamla) – Dolayısıyla,
bugün bakıldığında, burada yapılacak iş gayet açık ve nettir. 
MUHAMMET BİLAL MACİT (İstanbul) – Ayrı
madde, İç Tüzük’e bakmanız lazım, 57’nci maddeye bakın. 
OKTAY VURAL (Devamla) – Yapılması
gereken iş, burada bunun görüşülmesiyle ilgili komisyon oturmaz, ertelenir,
ondan sonra da yarın bir grup önerisi getirirsiniz, bu kanun görüşülmesini 29
Şubata atarsınız, ondan sonra da bu işi ötelersiniz, yapacağınız iş budur. O
bakımdan, Sayın Başkan, bu konuda bir tartışma yapmak yerine İç Tüzük çerçevesinde
zaten işlemler devam ediyor. Bu devam eden işlemler neticesinde siz bir karar
vereceksiniz…
MEHMET METİNER (Adıyaman) – Biz
irademizin yok sayılmasına seyirci kalamayız. 
OKTAY VURAL (Devamla) – …ama muhalefet
burada fazlayken Adalet ve Kalkınma Partisinin az olması…
MİHRİMAH BELMA SATIR (İstanbul) –
Hayır, hayır, hayır, hiç öyle değil. 
OKTAY VURAL (Devamla) – …bizim
muhalefetin fazla olduğundan değil, Adalet ve Kalkınma Partisi
milletvekillerinin içindeki belki bir vicdan isyanıdır; bunu da olumlu gördüğümü
ifade etmek istiyorum. 
RECEP ÖZEL (Isparta) – Hiç de öyle bir
şey yok ya. 
OKTAY VURAL (Devamla) – Dolayısıyla, İç
Tüzük’te bunu izale edecek, ortadan kaldıracak imkânlar çoğunluk iradesinde
vardır. Bu irade kendi iradesini kullanmalıdır, bizim irademizi yok sayması
doğru değildir. Tavsiyem odur ki kendi iradelerini kullanarak bu işe bu şekilde
çözüm bulmaları daha sağlıklı olur. 
Teşekkür ederim. (MHP sıralarından
alkışlar) 
BAŞKAN – Teşekkür ederiz Sayın Vural. 
MUSTAFA ELİTAŞ (Kayseri) – Sayın Başkan…
HASİP KAPLAN (Şırnak) – Sayın Başkan…
BAŞKAN – Buyurunuz Sayın Elitaş. 
MUSTAFA ELİTAŞ (Kayseri) – Sayın Vural
ismimden de bahsederek “Perşembe günü kabul ettiği şeyi bugün vazgeçti.” diye…
MEHMET METİNER (Adıyaman) – İrademizi
yok varsaydınız.
BAŞKAN – Duyamıyorum, arkadaşlar
bağırıyorlar çünkü, sizi anlayamıyorum. 
MEHMET METİNER (Adıyaman) – Kimseyi
dinlemek gibi bir niyetiniz yok. 
MUSTAFA ELİTAŞ
(Kayseri) – Sayın Vural ismimden de bahsederek Perşembe günü kabul ettiğimiz
bir konuda bugün farklı davrandığımızı ifade ettiler. 
BAŞKAN – Evet. 
İZZET ÇETİN
(Ankara) – Doğru. 
MUSTAFA ELİTAŞ
(Kayseri) – Müsaade ederseniz o konuda, sataşmıştır,69’a göre söz istiyorum.
HAYDAR AKAR
(Kocaeli) – Sataşma yok ki burada. 
İZZET ÇETİN
(Ankara) – Doğru söylüyor.
KEMALETTİN
YILMAZ (Afyonkarahisar) – Doğru söylemiş. 
BAŞKAN –
Buyurunuz. (AK PARTİ sıralarından alkışlar) 
HAYDAR AKAR
(Kocaeli) – Sataşma yok burada. 
IX.- SATAŞMALARA İLİŞKİN KONUŞMALAR
1.- Kayseri Milletvekili Mustafa Elitaş'ın, İzmir
Milletvekili Oktay Vural’ın usul tartışması üzerinde yaptığı konuşması sırasında
şahsına sataşması nedeniyle konuşması 
MUSTAFA ELİTAŞ
(Kayseri) – Sayın Başkan, değerli milletvekilleri; bakın, yaptığımız konuşma
tamamen kurallarla alakalıdır. Şu anda Meclis Başkan Vekilinin yaptığı iş
kuralsızlıktır, İç Tüzük’e aykırı bir uygulamanın teamül hâline gelmesini
önlemektir. Ne ben ne de Fatih Bey konuşmasında bu konuyla ilgili, kanun
teklifinin sıraya alınıp alınmamasıyla ilgili herhangi bir beyanda bulunmadık.
Perşembe günkü sözümüz neyse onun arkasındayız, aynen ifade ediyoruz. Sayın
Bakan da dâhil olmak üzere bunu söylüyoruz. 
Sayın Başkan,
yaptığınız ikinci kural ihlali: Kırmızı gündemde bu yok, bu kanun teklifi
yayınlanmamış. 52’nci maddeye bakarsanız, kırk sekiz saat geçmeden bunun
görüşülebilmesi için Cumhuriyet Halk Partisi grup önerisinin “Bunun kırk sekiz
saat geçmeden görüşülmesi” diye ifade edilmesi gerekir.
HAYDAR AKAR
(Kocaeli) – 37’ye göre, 37’ye.
MUSTAFA ELİTAŞ
(Devamla) – Yani, burada, biz gruplara da herhâlde bunu anlatacak değiliz. (CHP
sıralarından “Ooo” sesleri, gürültüler) 
HAYDAR AKAR
(Kocaeli) – Hiç de bilmiyorsun Elitaş, hiçbir şey bilmiyorsun. 
MUSTAFA ELİTAŞ
(Devamla) - Bunu sizin kontrol etmeniz gerekir. 
İkincisi, Sayın
Başkan, değerli milletvekilleri; bakın, taşeron işçilerin maden ocaklarında
çalışmamasıyla ilgili kanun teklifini perşembe günü olumlu gördük. O gün burada
teşekkür konuşması yapan arkadaşımız…
HAYDAR AKAR
(Kocaeli) – Haydi, söyle burada. 
MUSTAFA ELİTAŞ
(Devamla) - …sanki kanun teklifini kabul etmiş gibi teşekkür konuşması yaptı.
İlk defa sıraya girmesiyle ilgili bir milletvekili geldi, burada teşekkür
konuşması yaptı. Dedik ki biz Cumhuriyet Halk Partisi Sayın Grup Başkan
Vekiline, diğer arkadaşlara da ifade ettik: Bakın, bu tepeden inmeyle olmaz.
Sosyal Güvenlik Kanunu’na ek maddeyle bunu ilave ederek olmaz. Yapılması
gereken doğru iş, bunu Komisyona çekin, biz de bunu kabul ediyoruz, itirazımız
yok ama bunu esas maddeler içerisinde, kanunun esası içerisinde değerlendirelim
diyoruz.
Tekrar teklif
ediyorum. Burada popülizm yapmaya gerek yok. Açıkça diyoruz ki: “Taşeron
işçilerle ilgili kısmı değerli milletvekili Komisyona çeksin, Komisyonda bunu
görüşelim, ilgili kanunda ilgili yerlerine koyalım… 
(Mikrofon otomatik cihaz tarafından
kapatıldı) 
MUSTAFA ELİTAŞ (Devamla) – …ek maddeyle
gelip de yani günün anlam ve önemine binaen burada popülizm yaparak hiç
kimsenin fırsatçılık içerisinde bulunmasının doğru olmadığını ifade ediyorum.
Yüce heyetinizi saygıyla selamlıyorum.
(AK PARTİ sıralarından alkışlar)
BAŞKAN – Teşekkür ediyoruz Sayın
Elitaş.
OKTAY VURAL (İzmir) – Sayın Başkan…
HAYDAR AKAR (Kocaeli) – Sayın Başkan…
BAŞKAN – Sayın Kaplan, daha önce söz
istemişti, ona vereceğim.
Lütfen buyurunuz Sayın Kaplan.
HASİP KAPLAN (Şırnak) – Tutanaklara geçmesi
açısından şunu ifade etmek istiyorum: İç Tüzük’te işaretle oylama konusu olan
bir öneriyi konuştuk ve sordunuz “Kabul edenler.” diye. Muhalefetten çoktu. 
MUHAMMET BİLAL MACİT (İstanbul) – Size
göre çoktu.
HASİP KAPLAN (Şırnak) - AK PARTİ’liler,
Orhan Veli’nin dediği gibi “Bu havalar beni mahvetti.” misali bahçedeydiler,
hepsi bahçeye gitmişti ama inanın, üçte 1’i de vicdanen el kaldırmadı;
vicdanen.
FATİH ŞAHİN (Ankara) – Buna siz değil,
kâtipler karar verir.
HASİP KAPLAN (Şırnak) – Aklı başına
gelip de -İç Tüzük’te- 5 kişi de kalkmadı, itiraz etmedi 5 kişi. 
FATİH ŞAHİN (Ankara) – Kâtipler karar
verecek.
MUSTAFA ELİTAŞ (Kayseri) – Olabilir,
grup başkan vekili ayağa kalkmamış olabilir. 
HASİP KAPLAN (Şırnak) - Yani bu
tartışmayı boşuna yapıyoruz Sayın Başkan.
MUSTAFA ELİTAŞ (Kayseri) – Sen
havalarda uyuyordun, bu havalarda. Belma Hanım ayağa kalktı, 20 milletvekili de
arkasından…
HASİP KAPLAN (Şırnak) - Zaman
öldürüyorlar. Sayınız çoktur, her şeyi reddediyorsunuz.
MUSTAFA ELİTAŞ (Kayseri) – Sen bu havalarda
uyuyordun.
HASİP KAPLAN (Şırnak) – Sonra, kırk
sekiz saate gelince; kırk sekiz saat geçmeden bin tane yasa görüştünüz.
BAŞKAN – Teşekkür ederiz Sayın Kaplan.
OKTAY VURAL (İzmir) – Sayın Başkan,
Sayın Elitaş, milletvekillerinden rica ediyor, hiç buna gerek yok. Esas
komisyon, şu andan itibaren bu kanun tasarısını İç Tüzük’e göre geri
isteyebilir. Bunu kullanın, elinizdeki yetkileri kullanın. 
ENGİN ALTAY (Sinop) – O vermedi ki
istesin. Hayır, isteyemez.
MEHMET AKİF HAMZAÇEBİ (İstanbul) –
Sayın Başkan…
BAŞKAN – Sayın Hamzaçebi, siz ne
söyleyeceksiniz? 
Buyurun.
MEHMET AKİF HAMZAÇEBİ (İstanbul) –
Efendim, şimdi Sayın Elitaş, Cumhuriyet Halk Partisi grup önerisinin İç Tüzük’e
aykırı olduğunu söyleyerek bize sataşmada bulunmuştur yani “Kırk sekiz saat
geçmeden Cumhuriyet Halk Partisi bunu getiremez.” diye. Oysa, bizim yaptığımız
işlem tamamen İç Tüzük’e uygundur, İç Tüzük’e aykırı bir şey yoktur. Bunu
tamamıyla çarpıtmak suretiyle sataşmada bulunmuştur efendim.
Söz istiyorum.
MUSTAFA ELİTAŞ (Kayseri) – Gündemde
yok, gündemde yok.
BAŞKAN – Buyurunuz Sayın Hamzaçebi.
(CHP sıralarından alkışlar)
2.- İstanbul Milletvekili Mehmet Akif Hamzaçebi'nin,
Kayseri Milletvekili Mustafa Elitaş’ın sataşma nedeniyle yaptığı konuşması
sırasında Cumhuriyet Halk Partisine sataşması nedeniyle konuşması
MEHMET AKİF HAMZAÇEBİ (İstanbul) –
Teşekkür ederim Sayın Başkan.
Değerli milletvekilleri, aslında ben bu
tartışmayı son derece yadırgıyorum. 13 Mayısta Soma’da büyük bir facia meydana
geldi… 
MİHRİMAH BELMA SATIR (İstanbul) - Usulü
tartışıyoruz, usulü.
MEHMET AKİF HAMZAÇEBİ (Devamla) - …301
vatandaşımız hayatını kaybetti. 
MİHRİMAH BELMA SATIR (İstanbul) – Sayın
Başkan, usulü tartışıyoruz, keyfî verilen kararı tartışıyoruz, içeriği
tartışmıyoruz şu anda. 
MEHMET AKİF HAMZAÇEBİ (Devamla) - 20
Mayısta Cumhuriyet Halk Partisi Grubu olarak biz buraya Sayın Haydar Akar’ın
kanun teklifini getirdik, maden iş kolunda taşeronluğa son verelim dedik. 
ALİ ERCOŞKUN (Bolu) – Konu bu değil ki
şu anda, sayı…
MEHMET AKİF HAMZAÇEBİ (Devamla) - Oy birliğiyle
Türkiye Büyük Millet Meclisi Genel Kurulu bunu kabul etti, bütün
milletvekilleri kabul etti, tarihî bir gün olarak bundan mutlu olduk. Ondan bir
hafta sonra Cumhuriyet Halk Partisi Grubu olarak diyoruz ki: “Bu teklifi son
sıradan alalım gündemin 3’üncü sırasına getirelim, bir an önce görüşelim.” ve
siz buna itiraz ediyorsunuz. Bu kabul edildi, “Hayır, bu görüşülemez.”
diyorsunuz.
MİHRİMAH BELMA SATIR (İstanbul) – Kabul
edilmedi, kabul edilemedi, kusura bakmayın.
ALİ ERCOŞKUN (Bolu) - Şu anda onu tartışmıyoruz.

MEHMET AKİF HAMZAÇEBİ (Devamla) - Yani,
bu bir samimiyet testi oldu, biz sizin bu konuda samimi olmadığınızı anladık. 
MUHAMMET BİLAL MACİT (İstanbul) –
Samimiyet polisi mi oldun? Samimiyet polisi misin?
MEHMET AKİF HAMZAÇEBİ (Devamla) - İstiyorsunuz
ki biz bunu oyalayalım, gerilerde kalsın, tarihin karanlıklarına gömelim, Soma
aynı şekilde devam etsin. Evet, niyetiniz buydu.
İkinci olarak söyleyeceğim şudur: Sayın
Başkan burada salonu gördü, ben de burada salonu izliyorum. 
MUHAMMET BİLAL MACİT (İstanbul) – Biz
de gördük.
OSMAN AŞKIN BAK (İstanbul) – Kâtip
üyeler de gördü.
MEHMET AKİF HAMZAÇEBİ (Devamla) -
Grubumuza baktım, muhalefete baktım, Milliyetçi Hareket Partisine baktım,
Halkların Demokratik Partisine baktım, sayınız yoktu burada. 
FATİH ŞAHİN (Ankara) – Sizin göreviniz
değil, kâtip üyelerin görevi.
MUHAMMET BİLAL MACİT (İstanbul) – Siz
Grup Başkan Vekilisiniz, kâtip üye değil.
MEHMET AKİF HAMZAÇEBİ (Devamla) - Sizin
derdiniz muhalefetin çok olması değil, sizin az olmanız ve mahcup oldunuz Genel
Başkanınıza karşı, nasıl hesap vereceğinizi düşünüyorsunuz. Bence böyle bir
hesap verme endişesine kapılmayın, göğsünüzü gere gere deyin ki: “Soma’yla
ilgili Cumhuriyet Halk Partisinin önergesi kabul edildi. Tutumumuzu
değiştirelim, hemen yarın bunu görüşmeye başlayalım.” 
MUSTAFA ELİTAŞ (Kayseri) – Yok canım!
MEHMET AKİF HAMZAÇEBİ (Devamla) - Var
mısınız, yarın görüşmeye başlayalım?
MUSTAFA ELİTAŞ (Kayseri) – Kılıçdaroğlu
öyle bir talimat mı verdi sana?
OSMAN AŞKIN BAK (İstanbul) – Popülizm
mi var, popülizm mi?
MEHMET AKİF HAMZAÇEBİ (Devamla) -
Teşekkür ediyorum, saygılar sunuyorum. (CHP sıralarından alkışlar)
BAŞKAN – Teşekkür ediyoruz Sayın
Hamzaçebi.
Sayın milletvekilleri, bu…
FATİH ŞAHİN (Ankara) – Sayın Başkan,
özür dilerim, konuşmamda tutanakları getirmenizi istemiştim. Şu anda tutanaklar
geldi. 
Bakın, 141’in sonunda “Oylamanın
tekrarlanması istenirse oylama salon ikiye bölünmek suretiyle tekrar yapılır.”
diyor. Tutanaklara baktığımızda:
“Recep Özel (Isparta) – Kabul
edilmemiştir efendim. 
Fatih Şahin (Ankara) – Tekrar sayar
mısınız? 
Hilmi Bilgin (Sivas) – Sormadan karar
veriyorsunuz.”
HAYDAR AKAR (Kocaeli) – Ee, ne olmuş?
FATİH ŞAHİN (Ankara) – Mihrimah Belma
Satır 4, Osman Aşkın Bak 5 kişi. Tutanaklara göre 5 kişi itiraz etti. (CHP ve
MHP sıralarından gürültüler)
Salonu ikiye bölüp yeniden saymanız
gerekirdi. Lütfen tutumunuzu değiştirin Sayın Başkan. 
MUHAMMET BİLAL MACİT (İstanbul) – Ya da
elektronik cihazla…
OSMAN AŞKIN BAK (İstanbul) – O
tutanaklar burada Başkanım, tutanaklar burada. 
BAŞKAN – Teşekkür ederim. 
Sayın milletvekilleri…
FATİH ŞAHİN (Ankara) – Tutanaklar
burada, lütfen gereğini yerine getirin. 
BAŞKAN – Teşekkür ediyorum. 
Lütfen yerinize oturunuz, lütfen. 
FATİH ŞAHİN (Ankara) – Tutanakları
istetin lütfen Sayın Başkan, itirazımız burada, lütfen tutanakları istetin. 
MUSTAFA ELİTAŞ (Kayseri) – Gerek
görmüyor.
VIII.- USUL HAKKINDA GÖRÜŞMELER (Devam)
1.- CHP grup önerisinin oylanmasında yanlışlık yapılıp
yapılmadığı hakkında (Devam)
BAŞKAN – Tutanaklara ben de bakacağım
efendim ve önerinin oylamasında herhangi bir düzeltmeyi gerektirecek hususun
olmadığını değerlendiriyorum. 
MUSTAFA ELİTAŞ (Kayseri) – Oya sunar
mısınız Sayın Başkan?
BAŞKAN – Görüşmelerimize devam
ediyoruz. (CHP sıralarından alkışlar)
MUHAMMET BİLAL MACİT (İstanbul) – Zaten
hatayı siz yaptınız, kendiniz değerlendiremezsiniz, hatayı zaten siz yaptınız. 
ALİ ERCOŞKUN (Bolu) – Saygısızlıktır,
saygısızlık!
VI.- BAŞKANLIĞIN GENEL KURULA SUNUŞLARI (Devam)
D) Önergeler
1.- Niğde Milletvekili Doğan Şafak’ın, (2/1138) esas
numaralı 5620 Sayılı Kamuda Geçici İş Pozisyonlarında Çalışanları Sürekli İşçi
Kadrolarına veya Sözleşmeli Personel Statüsüne Geçirilmeleri, Geçici İşçi
Çalıştırılması ile Bazı Kanunlarda Değişiklik Yapılması Hakkında Kanuna Geçici
Bir Madde Eklenmesine Dair Kanun Teklifi’nin doğrudan gündeme alınmasına
ilişkin önergesi (4/161)
BAŞKAN – Şimdi, İç Tüzük’ün 37’nci
maddesine göre verilmiş bir doğrudan gündeme alınma önergesi vardır. Okutup
işleme alacağım ve daha sonra oylarınıza sunacağım. 
BAYRAM ÖZÇELİK (Burdur) – Kabul et
Başkan, gerek yok. 
MUHAMMET BİLAL MACİT (İstanbul) – Onu
da kabul edin. 
MUSTAFA ELİTAŞ (Kayseri) – Oylamaya
lüzum yok Başkan, kabul et. 
FATİH ŞAHİN (Ankara) – Oya sunmayın,
kabul edin, direkt kabul edin. Hiç boşuna oya sunmayın. Hiç okutmayın da hatta
Sayın Başkan, yormayın kendinizi. Okutmayın da oya da sunmayın. Böyle Meclis mi
yönetilir!
BAŞKAN – Lütfen, sakin olunuz,
çoğunluğu sağlayınız, lütfen.
FATİH ŞAHİN (Ankara) – Olur mu, böyle
Meclis mi yönetilir!
MUHAMMET BİLAL MACİT (İstanbul) –
Okutmanıza gerek yok! 
ALİ ERCOŞKUN (Bolu) – Yani, böyle bir
şey olabilir mi Sayın Başkan, resmen katlettiniz Meclisi. 
MUSTAFA ELİTAŞ (Kayseri) – Sayın
Başkan, okutmanıza gerek yok, devam edin! 
FATİH ŞAHİN (Ankara) – Hayır, devam
edin, okutmayın, niye okutuyorsunuz!
BAŞKAN – Lütfen sakin olunuz. 
Buyurunuz, okuyunuz. 
Türkiye Büyük Millet Meclisi Başkanlığına
(2/1138) Esas numaralı Kanun Teklifimin
İç Tüzük 37’ye göre Genel Kurulda görüşülmesini saygılarımla arz ederim. 
 Doğan
Şafak 
 
Niğde 
BAŞKAN – Buyurunuz Sayın Şafak. (CHP
sıralarından alkışlar)
OSMAN AŞKIN BAK (İstanbul) –
Tutanaklara bakın, tutanaklara. 
FATİH ŞAHİN (Ankara) – Tutanakları niye
istetmiyorsunuz Sayın Başkan?
OSMAN AŞKIN BAK (İstanbul) –
Tutanaklara niye bakmıyorsunuz?
MUHAMMET BİLAL MACİT (İstanbul) –
Oylamaya siz karar veriyorsunuz zaten, ne gerek var. 
DOĞAN ŞAFAK (Niğde) – Sayın Başkan,
değerli milletvekilleri; başlamadan önce, çok sayıda talep geldi bu konuyla
ilgili, kara yolları işçilerinden, şeker fabrikası işçilerinden, kamuda çalışan
üniversite mezunu işçilerden çok sayıda talep geldi ancak ben 5620 sayılı
Kamuda Geçici İş Pozisyonlarında Çalışanların Sürekli İşçi Kadrolarına Veya
Sözleşmeli Personel Statüsüne Geçirilmeleri, Geçici İşçi Çalıştırılması İle
Bazı Kanunlarda Değişiklik Yapılması Hakkında Kanun’a geçici bir madde
eklenmesine dair kanun teklifimin doğrudan gündeme alınmasıyla ilgili söz
aldım. 
Bilindiği üzere, Kamuda Geçici İş
Pozisyonlarında Çalışanların Sürekli İşçi Kadrolarına veya Sözleşmeli Personel
Statüsüne Geçirilmeleri, Geçici İşçi Çalıştırılması ile Bazı Kanunlarda
Değişiklik Yapılması Hakkında 5620 Sayılı Kanun 04/04/2007 tarihinde yürürlüğe
girmiştir.
Bu kanunla
ilgili, 2006 yılı içerisinde usulüne uygun olarak vizesi yapılmış geçici iş pozisyonlarında
toplam altı ay veya daha fazla süreyle çalışmış olan geçici işçilere sürekli
işçi kadrolarına veya istekleri hâlinde sözleşmeli personel pozisyonlarına
atanma hakkı tanınmıştır. 
O tarihte bazı
belediyelerde -başta Niğde Belediyesinde olmak üzere birçok belediyede-
belediye başkanlarının hatalı işlemlerinden dolayı kadro alması gereken
1.500-2.000’e yakın işçi kadro alamamıştır. Burada çalışan işçilerin ve
emekçilerin hiçbir kabahati yoktur. Tamamen belediye başkanlarının hatalarından
kaynaklanan mağduriyetin işçiler, emekçiler ve onların çocukları, aileleri,
gelecekleri adına giderilmesi gerekmektedir. Ayrıca, kapanan belediyelerdeki
binlerce geçici işçinin de işlerine son verildiğini ve sokakta bırakıldığını,
özel idarelerin kapılarının işçilere kapatıldığını belirtmek isterim.
Değerli
milletvekilleri, Anayasa’mızın 49’uncu maddesi çalışma hürriyetini belirlemiş,
bu noktada devlete temel ödevler ve görevler yüklemiştir.
Ayrıca,
Anayasa’mızın 55’inci maddesinde yer verilen düzenlemeyle de, eşit işe eşit
haklar prensibiyle işleyen bir Anayasa esastır, “Devlet, çalışanların
yaptıkları işe uygun, adaletli bir ücret elde etmeleri ve diğer sosyal
yardımlardan yararlanmaları için gerekli tedbirleri alır.” demektedir.
Yerel yönetimler
ile merkezî yönetim arasındaki siyasal çekişmeler işçiyi ve emekçiyi mağdur
etmektedir. İşçiye çalışma vizesi alma konusunda belediyeler ile merkezî
yönetimler uyuşamamakta, bu durum işçiye sirayet etmekte, telafisi mümkün
olmayan hak kayıplarına sebep olmaktadır. İdari ilişkilerin hak kayıplarına
sebep olmaması ve sosyal devletin temel esaslarının korunması için söz konusu kanuna
geçici bir madde eklenmesi gereği doğmuştur.
“Madde Gerekçeleri
Madde 1- Maddeyle, 5620 sayılı yasa ile
kadroya geçirilen işçilere verilen haklardan vize sorunları sebebiyle
yararlanamayan; 01.01.2006 tarihinden önce Belediyelerde işçi olarak çalışanların
vizeden muaf tutulması amaçlanmıştır.”
Değerli arkadaşlar, “5620 Sayılı Kamuda
Geçici İş Pozisyonlarında Çalışanları Sürekli İşçi Kadrolarına veya Sözleşmeli
Personel Statüsüne Geçirilmeleri, Geçici İşçi Çalıştırılması ile Bazı
Kanunlarda Değişiklik Yapılması Hakkında Kanuna Geçici Bir Madde Eklenmesine
Dair Kanun
Madde 1- 04.04.2007 tarihli 5620 Sayılı
Kamuda Geçici İş Pozisyonlarında Çalışanları Sürekli İşçi Kadrolarına veya
Sözleşmeli Personel Statüsüne Geçirilmeleri, Geçici İşçi Çalıştırılması ile
Bazı Kanunlarda Değişiklik Yapılması Hakkında Kanunun Geçici 4. Maddesinden
sonra gelmek üzere geçici bir madde eklenmiştir. 
‘Geçici Madde 5- Bu kanun
uygulanmasında 01.01.2006 tarihinden önce Belediyelerde işçi kadrosunda geçici
süreli işlerde 3 yıl kıdeme sahip işçilerin kadroya alınmasında vize şartı
aranmaz.’
Madde 2- Bu Kanun yayımı tarihinde
yürürlüğe girer.
Madde 3- Bu kanun hükümlerini Bakanlar
Kurulu yürütür.” 
Bu kanun teklifine destek vereceğinizi
umut ediyor, yüce Meclisi saygıyla selamlıyorum. (CHP sıralarından alkışlar)
BAŞKAN – Teklifi oylarınıza sunuyorum:
Kabul edenler…
FATİH ŞAHİN (Ankara) – Ne gerek var!
 İZZET ÇETİN (Ankara) – Ben söz
istemiştim. Sayın Başkan, benim söz hakkım vardı. 
BAŞKAN – Kabul etmeyenler… Kabul
edilmemiştir. 
Şimdi, alınan karar gereğince…
ÜNAL KACIR (İstanbul) – Edildi, edildi!
BAŞKAN - Lütfen sayın milletvekilleri,
çok rica ediyorum.
Alınan karar gereğince, gündemin “Özel
Gündemde Yer Alacak İşler” kısmına geçiyoruz. 
Bu kısmın 1’inci sırasında yer alan,
üstün yetenekli çocukların keşfi, eğitimleriyle ilgili sorunların tespiti ve
ülkemizin gelişimine katkı sağlayacak etkin istihdamlarının sağlanması amacıyla
kurulan Meclis araştırması Komisyonunun 427 sıra sayılı Raporu üzerindeki
genel görüşmeye başlıyoruz. 
X.- KANUN TASARI VE TEKLİFLERİ İLE KOMİSYONLARDAN GELEN
DİĞER İŞLER
A) Komisyonlardan Gelen Diğer İşler
1.- İstanbul Milletvekili Halide İncekara ve 27
Milletvekilinin; Konya Milletvekili Kerim Özkul ve 25 Milletvekilinin; Ankara
Milletvekili Tülay Selamoğlu ve 21 Milletvekilinin; Adana Milletvekili Ali
Halaman ve 20 Milletvekilinin; Yalova Milletvekili Temel Coşkun ve 23
Milletvekilinin; BDP Grubu adına Grup Başkanvekili Şırnak Milletvekili Hasip
Kaplan’ın ve Yalova Milletvekili Muharrem İnce ve 22 Milletvekilinin; Üstün
Yetenekli Çocukların Keşfi, Eğitimleriyle İlgili Sorunların Tespiti ve
Ülkemizin Gelişimine Katkı Sağlayacak Etkin İstihdamlarının Sağlanması Amacıyla
Bir Meclis Araştırması Açılmasına İlişkin Önergeleri ve Meclis Araştırması
Komisyonu Raporu (10/136, 176, 177, 178, 179, 180, 181) (S. Sayısı: 427) (x)
BAŞKAN – Komisyon? Burada. 
Hükûmet? Burada. 
İç Tüzük’ümüze göre… 
OKTAY VURAL (İzmir) - Sayın Başkan, şu
anda o kanuna geçmemiz gerekmiyor mu? 
Sayın Başkan, Genel Kurul, bugünkü
çalışmasını bugün kabul ettiği önergeyle tespit etti. Dolayısıyla “Bu kanunun
tamamlanmasına kadar” diyor. O zaman kanunu görüşmemiz gerekmiyor mu? 
RECEP ÖZEL (Isparta) – Hayır. 
BAŞKAN – Önce bunu görüşmemiz
gerekiyor, sonra kanunu görüşeceğiz. 
OKTAY VURAL (İzmir) – Efendim, ama
bakın, bundan önceki Danışma Kurulu önerisi “Özel gündemde yer alacak işlerin
tamamlanmasına kadar” diyor. Peki, nasıl görüşeceksiniz? Danışma Kurulu kararı
bunun tamamlanmasına kadar diyor. Şimdi bu kabul edildiğine göre bunun
görüşülmesine başlanması gerekiyor. 
BAŞKAN – Bu daha önce kabul edildiği
için o onu kaldırmıyor efendim. Bu bittikten sonra yasayı görüşeceğiz. 
HASİP KAPLAN (Şırnak) – Sayın Başkan,
bir şey söyleyeceğim. 
BAŞKAN – Buyurunuz Sayın Kaplan. 
HASİP KAPLAN (Şırnak) – Geçen dönemin
bütün Meclis araştırması komisyonu raporlarının -2012’nin- hepsini bugün
görüşüyoruz. 
BAŞKAN – Evet, birincisini görüşüyoruz.

HASİP KAPLAN (Şırnak) - Benim hepsinde
önergem var ama bir de maden araştırması komisyonunun raporu vardı. Orada da hem
komisyon üyesiydik hem önergemiz vardı yani Sayın Bakan veya Komisyon bir
açıklama getirmeli. Niye bütün araştırma komisyonu raporları görüşülüyor da
maden komisyonu bugün görüşülmüyor? 
BAŞKAN – Herhâlde tamamlanmamış,
bilmiyorum. 
HASİP KAPLAN (Şırnak) – Hayır, verdik
efendim, 2010’da Meclis Başkanına bizzat iktidar partisinin milletvekilleriyle
verdik fakat o komisyonda…
MUSTAFA ELİTAŞ (Kayseri) – Geçen dönem
geçti Sayın Kaplan. 
BAŞKAN – Şimdi, bugün, daha önce
alınmış olan karar gereğince bu ikisini görüşeceğiz, perşembe günü de bir başka
raporu daha görüşeceğiz efendim. Onun için, onun da sırası herhâlde haftaya
gelecektir diye düşünüyorum.
HASİP KAPLAN
(Şırnak) – Haftaya niyetleri varsa gelir.
BAŞKAN - Şimdi,
efendim, İç Tüzük’ümüze göre Meclis araştırması komisyonunun raporu üzerindeki
genel görüşmede ilk söz hakkı önerge sahiplerine aittir. Daha sonra, İç
Tüzük’ümüzün 72’nci maddesine göre, siyasi parti grupları adına birer üyeye,
şahısları adına 2 üyeye söz verilecektir. Ayrıca, istemleri hâlinde komisyon ve
Hükûmete de söz verilerek bu suretle Meclis araştırması komisyonu raporu
üzerindeki genel görüşme tamamlanmış olacaktır. Madde 104 ve 103’e göre… 
Konuşma
süreleri, komisyon, Hükûmet ve siyasi parti grupları için yirmişer dakika,
önerge sahipleri ve şahıslar için onar dakikadır.
Komisyon raporu
427 sıra sayısıyla bastırılıp dağıtılmıştır. 
Rapor üzerinde
söz alan sayın milletvekillerinin isimlerini okuyorum:
Önerge sahipleri
olarak, Ankara Milletvekili Tülay Selamoğlu, Adana Milletvekili Ali Halaman,
Mersin Milletvekili Çiğdem Münevver Ökten, Şırnak Milletvekili Hasip Kaplan,
İstanbul Milletvekili Fatma Nur Serter; gruplar adına, Milliyetçi Hareket
Partisi Grubu adına Balıkesir Milletvekili Ahmet Duran Bulut, Hakların
Demokratik Partisi Grubu adına Şanlıurfa Milletvekili İbrahim Ayhan, Cumhuriyet
Halk Partisi Grubu adına Ankara Milletvekili Emrehan Halıcı, Adalet ve Kalkınma
Partisi Grubu adına İstanbul Milletvekili Hüseyin Bürge; komisyon olarak,
İstanbul Milletvekili Halide İncekara; şahısları adına da İstanbul Milletvekili
Şirin Ünal konuşacaktır.
Şimdi, önerge
sahibi olarak ilk konuşmacı Ankara Milletvekili Tülay Selamoğlu’nu çağırıyorum.
Buyurunuz Sayın
Selamoğlu… Yok.
İkinci
konuşmacıyı çağırıyorum: Adana Milletvekili Ali Halaman… (MHP sıralarından
alkışlar) 
Buyurunuz Sayın
Halaman, süreniz on dakika.
ALİ HALAMAN
(Adana) – Sayın Başkanım teşekkür ederim.
Sayın Başkan, değerli milletvekilleri;
Milliyetçi Hareket Partisi ve şahsım adına hepinizi saygı, sevgiyle selamlarım.
Sayın milletvekilleri, ülkemizin daha
müreffeh bir geleceğe sahip olması açısından gerekli olduğuna inandığımız üstün
zekâlı ve yetenekli çocukların ileride önemli roller oynayacak yetişkinler
hâline getirilmesi için ve ülkemizin gelişimine katkı sağlayacak olmaları
nedeniyle bu üstün yetenekli çocuklarla ilgili geçmiş dönemde, yani biz 57’nci
Hükûmet döneminde de bir Meclis araştırması önergesi vermiştik. Komisyonlar
kuruldu, çalışmalar oldu fakat aradan zamanlar geçti, memleketimizin içinde
bulunduğu durumlardan dolayı -Millî Eğitim Bakanlığı başta olmak üzere- bu
üstün yetenekli çocuklarla ilgili öne çıkan çok ciddi bir faaliyet olmadı.
Bugün de, on senedir AKP iktidar olmasına rağmen, yani üstün yetenekli veya
Millî Eğitim Bakanlığında ilim ve bilimi organize etme noktasında, yani
üniversitelerden mezun olan çocukların öğretmen olarak atanmadığı, en az 300
bin öğretmenin ortada gezdiği bir dönemde üstün yetenekli çocukları fark
ettirmek için geçmiş dönemde bir Meclis araştırması önergesi verdik. Bu
önergemizden dolayı ben söz almış bulunmaktayım. Mecliste grubu bulunan diğer
-AKP, Cumhuriyet Halk Partisi, BDP- milletvekilleri de bu mevzuyla ilgili bir
önerge verdikleri için bu önergeleri Meclis birleştirerek bir komisyon kurdu.
Bu Komisyonun Başkanı –iktidar olan partiden- İstanbul Milletvekilimiz Halide
İncekara oldu. Halide Hanım Komisyonu üç ay çok ciddi çalıştırma noktasında,
hem yurt içinde hem yurt dışında, ilim, irfan veya nanoteknoloji deniliyor son
zamanlarda, bu alanlarda öne çıkan bütün isimleri, yani TÜBİTAK dâhil, fen
liseleri dâhil, üniversiteler dâhil, yüksekokullar dâhil, daha çok üstün
yetenekli çocukları eğitme noktasında, bilim ve sanat merkezleri -epeydir
Türkiye'nin hemen hemen 60 ilinde var olan- üzerinden, üstün yetenekli
çocukların zekâları nasıl fark edilir kanaatiyle uzun dönem düşüncelerini
fiziki olarak Türkiye Büyük Millet Meclisinde aldı. Bunun ötesinde kurum,
kuruluşları aşarak, bu kendi dallarında marka olmuş, öne çıkmış, kendini fark
ettirmiş isimleri Meclise davet edip, onları komisyon üyelerine dinletme,
dolayısıyla onların kendilerini ilgili dalda -sanatta, sporda, ilimde, icatta,
mucitlikte- nelerin yapılması gerektiği noktasında komisyona hep anlattırdı. 
Bununla yetinmeyip, Meclisin
imkânlarını kullanarak zaman zaman İstanbul, zaman zaman Ankara’nın içerisinde
öne çıkmış okulları, bilim, sanat merkezlerini, fen liselerini, Anadolu
liselerini, bazen öne çıkan üniversiteleri, milletvekili, raportör arkadaşlarla
bizatihi ziyaret ederek bunun nasıl yapılması gerektiğini anlattırdı, rapor
ettirdi ve milletvekili olan arkadaşlarımız kendi düşünceleriyle katkıda
bulunma imkânlarını da buldu.
Bununla yetinmeyip, yine Türkiye Büyük
Millet Meclisinin imkânlarını kullanarak, yani maddi imkânlarını bu mevzuda
seferber ederek, yurt dışı dediğimiz, yani Avrupa ülkesinde, dünya milletleri
ailesi içerisinde, insanların ihtiyaçlarına cevap verme noktasında ileriye
taşınan -yani teknolojide daha çok- üstün yetenekli olarak kabul edilen,
Avrupa’da Almanya’yı, son günlerde, son elli yıllık tarihimiz içerisinde bilişim,
iletişim, dolayısıyla otomotiv sanayisinde ileriye giden -heyetler hâlinde-
Güney Kore’yi ziyaret ettirdi. Güney Kore’ye ekip olarak gittiğimizde -içinde
ben de vardım- yani oradaki üniversiteleri, iki yıllık enstitüleri, dolayısıyla
kâşif noktasında, mucit noktasında ileri giden ticari kuruluşları, kurumları,
müesseseleri on gün, dinlenmeden, komisyon üyesi arkadaşlarımızı da
çalıştırarak, gayet iyi bulduğum ve Türkiye ile mukayese yaparak bir farklılığı
ortaya çıkartma noktasında bir rapor yani “fikir jimnastiği” dediğimiz, “think
tank” dediğimiz amaçları yaptırarak bugüne gelmiş bulunmakta.
Dolayısıyla, ben, bugün, 427 sıra
sayılı bu Rapor’un Türkiye Büyük Millet Meclisinde görüşülmesini, bu raporda
tespit edilenleri Millî Eğitim Bakanlığı bünyesinde -belki ilgili bakanlık gibi
gözükür- okulların, eğitimin, üstün yetenekli çocukların ortada kaldığı bir
dönemi inşallah bu Meclis -bu çok kıymetli, çok uğraş verilen raporu- icraat ve
yürütme noktasına getirmesini -yani bu Hükûmetten, bu Hükûmetin millî eğitimle
ilgili ne kadar da dibe vurduğu anlaşılmasına rağmen, kendi yetiştirdiğini, hem
sosyal hem sayısal üniversitelerden, atamadığını görmeme rağmen- yani,
Türkiye’nin bu, araç veya “nanoteknoloji” dediklerinde geri kaldığımızı, biraz daha
ileriye taşıma noktasında Hükûmetin politikasını bu rapor üzerinden icraya
koymasını bekliyor, bu raporun hazırlanmasında emek verenlere teşekkür ediyor,
hepinizi saygı, sevgiyle selamlıyorum. 
Sağ olun. (MHP ve CHP sıralarından
alkışlar)
BAŞKAN – Teşekkür ederiz Sayın Halaman.
Ankara Milletvekili Tülay Selamoğlu...
Buyurunuz Sayın Selamoğlu. (AK PARTİ
sıralarından alkışlar)
TÜLAY SELAMOĞLU (Ankara) – Sayın
Başkan, değerli milletvekilleri; hepinizi sevgiyle, saygıyla selamlıyorum. 
Üstün yetenekli çocukların keşfi, eğitimleriyle
ilgili sorunların tespiti ve ülkemizin gelişimine katkı sağlayacak etkin
istihdamların sağlanması amacıyla kurulan Meclis araştırması komisyonu raporu
üzerinde bu komisyonun üyesi olarak ve önerge veren biri olarak söz aldım.
Toplumda üstün yeteneklilik eğitimine
önem verilmesi ve yeteneğin desteklenmesi bireyin potansiyelini en üst düzeyde
kullanmasına fırsat vererek bireysel mutluluğunu artırırken, toplumsal gelişime
ve ülke kalkınmasına katkı sağlayacaktır. Meclisteki tüm siyasi partilerin ortak
duyarlılığında, hepsinin önergeleriyle kurulan üstün yetenekliler komisyonunun
çalışmalarında, özellikle bu alanda çalışan tüm akademisyenleri çağırarak
bilgilendirmelerini aldık, yazarların eserlerini dinledik, kamu ve özel sektöre
ait uygulamaları inceledik ve ziyaret ettik, bu konuyla ilgili kanuni
sorumlulukları olan veya olması gerektiğini düşündüğümüz kamu kurum ve
kuruluşlarının yetkilileriyle görüştük, üç grup hâlinde, üç ülkenin -Güney
Kore, Yeni Zelanda ve Almanya- uygulamalarını görmek ve incelemek için
ziyaretlerde bulunduk. Bu ziyaretler içerisinde Almanya ziyaret heyetindeydim.
Almanya’daki örneklerden bahsedeceğim ve sonuçta, özellikle, diğer ülkelere
giden arkadaşlarımızın raporlarıyla genel düşüncelerimizi aktardığımız bölümle
de bitireceğim.
Almanya’da eğitim uygulamaları eyalet
meclislerinin kararıyla oluyor. Her eyalet kendi müfredatını, kendi kurallarını
kendisi belirliyor. Ortak olan tek şey var: 4+4+4. Özellikle Düsseldorf, üstün
yeteneklilerle ilgili seçimleri 4’üncü sınıftan sonra yapıyor. Biz şunu gördük:
Tüm eyaletler bedensel gelişimi tamamlaması için 4’üncü sınıfa kadar rahat
bırakıyor, özel eğitimlerle devam ediyor. 4’üncü sınıftan sonra sınıflar karma
olduğu hâlde dörtte 3 ek dersler geliyor. En önemli konu, tatil akademileri ve
kampların düzenlenmesi Düsseldorf’ta. Yaratıcılık, doğa bilimleri, robotik ve
matematik üzerine bu yetenekli çocuklar yaz dönemlerinde kampa alınıp ilgi
alanları üzerinde takip ediliyorlar, grup çalışmaları takip ediliyor.
Frankfurt’un özelliği ve bizde bazı
dönemlerde, bazı bölgelerde uygulanan bir sistem aslında: Fleksi sınıflar. İlk
dört yıl için 1, 2 ve 3, 4’üncü sınıflar bin okuldan 100’ünde karma ve
Frankfurt Eğitim Bakanlığı tüm okullarda fleksi sınıfları aktif hâle geçirmeye
çalışıyor, bunu eğitimde başarı olarak görüyor ve yine özel öğretmenlerin
eşliğinde -daha doğrusu, onlara “öğretmen” denmiyor, “eşlik edici” deniyor-
öğrenmeyi öğretmeye çalışıyorlar. 
Aşağı Frankonya bölümünde değişik bir
uygulama var. 6’ncı sınıftan sonra üst sınıflarda ilgi alanları ve
becerilerinin olduğu noktalarda çocuklar birlikte ders yapıyorlar yani 7’nci
sınıf öğrencisiyle 12’nci sınıf öğrencisi aynı dersi, matematik dersini ya da
ilgi alanına göre sosyal bir dersi ya da spor çalışmalarını birlikte
yapıyorlar. 
Münih’te sistem 6’ncı sınıftan itibaren
başlıyor ama zenginleştirme eğitimi yapılıyor. Öğrencileri farklı yaş
gruplarında 6’ncı sınıftan sonra da yan yana getiriyorlar.
Bu gezdiğimiz eyaletler ve diğer
eyaletlerdeki uygulamalara baktığımızda sistem 4+4+4 üzerinden ve aktif
çalışma, yoğunluk takip sistemi 4’üncü sınıftan sonra.
Biz, bütün akademisyenlerin bize
verdiği bilgiler, tüm çalışmalar, kurumlar, diğer ülkelerdeki uygulamaları
inceledikten sonra Türkiye’deki en büyük sorunun tanılamayla başladığını
gördük. Çünkü başta şunu tespit etmemiz gerekiyor: Üstün zekâlı çocuklarımız
var, üstün yetenekli çocuklarımız var ama bunları nasıl keşfedeceğiz? Özellikle
bireysel başvuru, ailenin farkında olması ya da bulunduğu okul içerisinde
okulların bunları takip etmesi veya okul notlarıyla direkt takip şeklinde
olabilecek çalışmalar bunlar. 
Tanılamayı yaptık diyelim, tanılamayı
yaptık, peki, tanılamayı yapacak ekipte görevliler kim olacak? Yani, tanılamada
kimler görev alabilir diye baktığımızda -ülke uygulamaları ve uzmanların
tavsiyelerinde- pedagoglar, psikologlar, eğitimciler, sanat ve spor dalında
uzmanlar tavsiyesi geldi.
Peki, aile diyor ki: “Benim çocuğum
üstün yetenekli.” Biz bunu hangi metotla tanılayacağız? Bu sefer yetenek,
motivasyon ve beceri sistemleri giriyor ama Türkiye’de şunu fark ettik:
Türkiye’ye has mantık ve test sistemi yok. Genelde çeviri şeklinde uygulanıyor.
Çeviriler… Başka ülkelerin uyguladıkları metotlar Türkiye’de çeviriye
dönüşüyor, hatta bu çevirilerde yanlışlıklar yapılıyor. Galiba 1980’lerde, bir
olay gerçekleşmiş. Çocuğa verilen, sorulan soru: “İngilizce ‘house’
kelimesinden 2 tane yeni sözcük üretin.” 5 harfli bir kelimeden bahsediyoruz.
Bunu çeviri yapan direkt şöyle yapmış: “‘Ev’ kelimesinden 2 tane yeni kelime
üretin.” Yani, bazen bu çeviricilerin de zekâ seviyelerini ölçmek gerekiyormuş
o dönemde. 
Ama, bunların tespitleri yapıldıktan
sonra biz baktık ki Türkiye için, Türkiye’ye has, kendi mantık, bakış açımızla
zekâ testinin oluşturulması gerekiyor yani kurumsal olarak. Peki, sadece “mantık,
şekil” dediğimiz matematiksel zekânın ölçüldüğü bir test mi? Hayır, 77 milyon
için... Bizim yetenekli sporcularımız, yetenekli sanatçı çocuklarımız da var,
onlarla ilgili beceri, mantık ve yetenek testlerinin yapılması gerekiyor.
Genelde sadece bu da yetmiyor, psikolojik değerlendirme ve grup izlemeler
gerekiyor. 
Peki, tanıladık ama kaç yaşında
tanılamaya başlayalım da… Genel tavsiyeler “3 yaşından başlayarak 4’üncü
sınıfın sonuna kadar” tespiti yapıyor. 
Eğitim uygulamalarıyla ilgili, tamam,
tanıladık, nasıl uygulayacağız noktasına baktığımızda, zorunlu eğitim modeli
içinde nasıl bir uygulama gelecek? Belli bir müfredat var, belli kurallar var
ama bunun daha ilerisinde, bazı alanlarda yetenekli çocuklar var. Bu alanda da
erken okula alma, sınıf atlama, sınıf birleştirme, eğitim zenginleştirme,
günlük ders saatleri sonrası özel programlar, bireysel yeteneklerin
desteklenmesi ama en önemlisi, üniversitelerde ortak ders. Genelde uygulamalar:
Almanya’da 12’nci sınıfta üniversitelerde ortak sisteme geçerken, bir
uygulamada da 11’inci sınıfta üniversiteden ders alma ve destek bölümüne
geçiliyor. Zorunlu eğitim süresi içerisinde, okul öncesi tespit olduğunda, 3
yaşında tespit edilen bir çocuk için, okul öncesinden 12’nci sınıfın sonuna
kadar takip edilmesi gereken bölümler var.
Ama bu çocuklar bizim için çok önemli
çünkü bu çocuklar sadece bizim geleceğimiz değil, ailesinin geleceği değil,
dünyanın, insanlığın geleceği. Bu alanda yapılan, Komisyonumuzun yapmış olduğu
çalışmalar için Komisyon Başkanımız başta olmak üzere tüm milletvekillerimize
teşekkür ediyorum çünkü ahenk içinde ve aynı ruhta yaptığımız çalışmalardı. 
En önemli konu, bu grupta, eğiticiler
meselesi Türkiye’de çünkü bu aynı, her ülkede geçerli. “Eğiticilerin eğitimi”
denen bir sistem var çünkü üstün yetenekli çocuklara öğretecek misiniz yoksa
yol gösterici mi olacaksınız? Yol gösterici olmak esas olan. Bununla ilgili
Millî Eğitimin mutlaka çalışması gerekiyor, buna YÖK’ün sistem içerisinde
destek vermesi gerekiyor. Çünkü bu sadece Millî Eğitimi ilgilendiren bir konu
değil, bu konu danışmanlık hizmetleriyle Aile ve Sosyal Politikalar
Bakanlığını, Gençlik ve Spor Bakanlığını ve Bilim, Sanayi ve Teknoloji
Bakanlığını ilgilendiren bir konu. Bireysel yeteneklerin desteklenmesi için
mutlaka bütün kurumlar ve ülke olarak elimizden geleni yapacağız Eflatun’un
“altın çocuklar” dediği bu çocuklarımızı kazanmak için. Hem ülkemiz hem
uygarlık kazansın arzu ediyoruz. Biz biliyoruz ki şiddete maruz kalan, erken
evlendirilen, dağda eline silah verilen çocukların içerisinde de Einsteinlar,
Mozartlar olabilir. Biz bunları bu sistem içerisinde kazanmak için uğraşıyoruz.
Bu konuda o çocuklarımıza her grubun da destek vermesi gerektiğine inanıyorum.
Hepinizi
sevgiyle saygıyla selamlıyorum. (AK PARTİ sıralarından alkışlar)
BAŞKAN –
Teşekkür ederiz Sayın Selamoğlu.
Mersin
Milletvekili Çiğdem Münevver Ökten. 
Buyurunuz Sayın
Ökten. (AK PARTİ sıralarından alkışlar)
ÇİĞDEM MÜNEVVER
ÖKTEN (Mersin) – Sayın Başkan, değerli milletvekilleri; üstün yetenekli
çocukların keşfiyle ilgili yapmış olduğumuz komisyon çalışmalarının raporunu
sunmak için karşınızda bulunuyorum. Hepinizi saygıyla selamlıyorum.
Öncelikle, bir
kez daha, Manisa’nın Soma ilçesinde meydana gelen elim maden kazasında rahmetli
olan görev şehitlerine Allah’tan rahmet, ailelerine de sabır diliyorum.
Sayın
milletvekilleri, bizim gibi genç nüfusu 30 milyonun üzerinde olan ve üstün
yetenekli sayısı nüfusun yüzde 2’sini oluşturan bir topluluğun devlet desteği
alması en temel insani hakkıdır. 
Üstün yetenekli,
kendi çağında gezegenlerin yolunu aydınlatan bir kuyruklu yıldız gibi parlar;
kültürün normal seyriyle el ele gitmez, tam tersine, çalışmalarını önündeki
yolun çok ilerisine savurur. Aslında, baktığımızda, dünyayı da şekillendiren bu
üstün yetenekliler değil midir? Okulda başarısız olan Einstein hayata küsüp
hayallerinde ışık hüzmesine binip aynı hızla yolculuk yapmayı düşlemeseydi;
yine, Michelangelo mermer bloğun içinde saklı olduğuna inandığı meşhur Davut
heykelini eğer o yolda eğitim imkânı bulmasa çıkarır mıydı? Yine, Mimar Sinan
eğer imkânsızı başarmak için yola çıktığında engellenseydi o şaheserler ortaya
çıkar mıydı?
Bizlerin yapması
gereken onların yollarını aydınlatmak ve gelişmelerine destek olmak. İşte, bu
yüzden, yalnız ülkemizde değil, yurt dışında da bu anlamda incelemelerde
bulundum. Bu nedenle, Avrupa’nın çeşitli ülkelerine gittik. Arkadaşımız da
bahsetti Almanya’daki çalışmalardan, ben de Almanya’nın Kuzey Ren-Vestfalya
eyaletindeki çalışmadan bahsetmek istiyorum. Çünkü, bu eyaletin Eğitim Bakanlığının
Bakan Yardımcısı bir Türk. Beyefendiden aldığımız bilgilere göre, federal yapı
nedeniyle eyaletten eyalete bazı farklılıklar oluşuyor fakat genel eğitim
yapısının birbirine benzer olduğunu görüyoruz Almanya’da. Üstün yetenekli
çocukların bulundukları sınıflarda, ortamlarda desteklendiklerini belirterek,
ayrı eğitim yapılmaması yönünde Eyalet Okul Meclisinin karar aldığı
vurgulanıyor. Yine, üstün yeteneklilere özgü bir okul bulunmamakta, tanılama
bireyin, velinin veya öğretmenin talebi doğrultusunda yapılmamaktadır. 
Düsseldorf’ta ise yerel yönetimler bu
konuda çok etkin. Yerel yönetimlere bağlı eğitim dairesine ait üstün
yeteneklilerle ilgili merkezdeki yetkililerle görüşüldüğünde, buranın, bütün
siyasi partilerin ortak önergesiyle kurulduğunu ve 2003’te de faaliyete
geçtiğini görüyoruz ki bunun aslında bizim ülkemize de örnek olabilecek bir
çalışma olması gerekir. Çünkü, merkezde anaokulundan liseye kadar çalışma
grupları oluşturulmakta ve merkez üstün yeteneklilikle ilgili danışmanlık
yapmakta ve tanılama çalışmalarını yürütmektedir, broşürler ve İnternet
aracılığıyla halkın bilinçlenmesini sağlamaktadır. Merkez, tanılama ve
rehberlik hizmetini 4 yaşından üniversiteye kadar vermekte olup ayrıca
öğretmenlere de hizmet içi eğitim sunmaktadır. Çocuk, aile, öğretmen eğitimleri
de beraberinde yapılmaktadır.
Merkeze başvuran tüm çocuklara zekâ
testi uygulanmamaktadır; bu çok önemli bir şey çünkü öğrencinin ürün dosyası
denilen bilgileri ve öğretmenin görüşlerini kapsayan dosyası bu çocuğun
tanılaması için ön koşuldur.
Üstün yetenekli çocuklar ayrı okul ya
da sınıflarda eğitilmemektedir, yeteneklerine göre öğrencilere destek eğitimi
verilebilmektedir. Ücretsiz kamplarda çocuklar için zenginleştirme programları
uygulanmakta ayrıca çocuklara -burası çok önemli- felsefe dersleri başta olmak
üzere destek dersleri verilmektedir.
Eyalet Okul Meclisi özel yetenekli
çocuklar için ayrı eğitim kurumu açılmaması için karar almış olup eğitim
sistemindeki uygulamaları ise şunlardır:
Bir: Okul içinde veya dışında
uygulamalı eğitim vardır.
İki: Üstten ders alma, üniversiteden
ders alma imkânı verilir bu çocuklara.
Sınıf atlama ve sınıf birleştirme
yapılmaktadır ki bu da çok önemlidir. Bütün bunların bizim eğitim sistemimizde
değişikliklerle birlikte göz önüne alınması gerektiğini düşünüyorum.
Bunun dışında, Deutschhaus Gymnasium Lisesinde ise üstün
yetenekli olarak tanılanan öğrencilere özel sınıflarda ayrıştırılmış eğitim
verilmektedir. Okulda zekâ ve spor yeteneği olmak üzere iki temel yetenek
ayrımı yapılmaktadır. Okul öğrencileri için Abitur (lise bitirme sınavı) temel
amaç olmayıp öğrencilerin hızlı öğrenmelerine yönelik farklı programlar
uygulanmakta ve kişilik gelişimi önemsenmektedir. 
Yine, Frankfurt Goethe Üniversitesi Main Kind Enstitüsünde
ise çocuklar okul tarafından yönlendirilmekte, tanılamada standardizasyonu
yapılmış zekâ testi kullanılmaktadır ve 4 yaşından 18 yaşına kadar yapılan
testler sonucunda ilgili okulda öğrenciye sınıf atlama, hızlandırma ya da
zenginleştirme programı dâhilinde üsten ders alma, üniversiteden ders alma
hakkı verilmektedir. Ailelere de bu noktada özel seminerler verilmektedir ve
zenginleştirme programının içeriğine ise -bunun nasıl olacağına- mentorlar
karar vermektedir.
Sayın milletvekilleri, ruhsal yönden sağlıklı çocuk, öz
değerleri keşfedilmiş çocuktur. Üstün yetenek dediğimiz şey ancak keşfedilip
anlaşıldığında bir yük olarak gözükmez çünkü anlaşılmamış ve değer bulmamış
zekâ önce o şahsın ruhuna, daha sonra da topluma zarar verir hâle gelir. Ancak
keşfedilip anlaşıldığında çocuklar ailelerine ve eğitim kurumlarına yük
olmaktan çıkar. 
Tüm Türkiye’de genç nüfusun yüzde 2’sini oluşturan üstün
yetenekli çocuklar ne yazık ki bugüne kadar gerekli desteği görememişlerdir ama
bu Araştırma Komisyonu umarım imkânsızı başarır. 
Bu Komisyon başlangıcın yolunu açmıştır arkadaşlar. Bunların
en önemlisi de Millî Eğitim Bakanlığı, YÖK, TÜBİTAK’la birlikte ortaklaşa
yürütülen “Üstün Yetenekli Bireyler Strateji ve Uygulama Planı”nın hayata
geçirilmesidir. Bu plan dâhilinde üstün yetenekli bireylerin tanılanması,
eğitimleri, personelin yetiştirilmesi, eğitim ortamlarının düzenlenmesi gibi
konularda yapılacak çalışmalar yer almaktadır.
Ayrıca, ülkemizde üstün yetenekli bireylere yönelik olarak
örgün ve yaygın eğitimde tek tip uygulamalar yerine bilgi ve deneyim
paylaşımını esas alan, bireyin ilgi, yetenek ve potansiyeline göre
farklılaştırılmış, bireyselleştirilmiş ve zenginleştirilmiş, hızlandırılmış
çoklu modeller öngörülmektedir. Böylece, örgün ve yaygın eğitimde üstün
yetenekli bireyler için yeni bir dönemin başlaması söz konusudur. Önerilen
eğitim modelleri bilimsel araştırmaya dayalı, esnek, farklılıkları göz önüne
alan, kaynakları en etkin şekilde kullanan, bireylerin yaratıcılıklarını
kullanarak bir ürün ortaya koymalarına fırsat sağlayan etkinliklerin
planlanması, uygulanması ve değerlendirilmesine dayalıdır. 
Zekânın tek başına hiçbir zaman bir işe
yaramayacağı… Çocuklarımızın öğrenme ve beraberinde yaratıcı potansiyellerini
açığa çıkarması yönünde de gelişimlerinin takip edilmesi gereklidir. “Tanılama”
dediğimiz sistemin bizim toplumumuzun kültürel, etnik, sosyolojik yapısıyla
doğrudan orantılı olması gerekir. Ne zaman biz kendi ülkemizin zekâ tanılama
sistemini oluştururuz, o zaman biz gençlerimize yabancılaşmayız ve onları
anlamaya başlarız. Çünkü, üstün yetenekli çocuklar ülkenin stratejik
hedeflerini gerçekleştirmek için kullanılacak birer araç değillerdir.
Evlatlarımız, Türkiye Cumhuriyeti devletinin geleceğini şekillendirecek, bu
ülkeye güvenen ve ait hisseden mutlu bireyler olmalıdırlar. “Yaratıcılık”
dediğimiz şey ancak böyle şekillenir. “Deha” dediğimiz o ince çizgiyi
böylelikle verimli bir hatta oturtabiliriz. Çünkü, üstün yetenekliler
keşfetmeye, üretmeye, sorgulamaya ve duygularını kullanmaya yaşıtlarından önce
başlarlar, adalet duyguları ve vicdanları çok gelişmiştir. Onların psikolojik
olarak değerler manzumesiyle desteklenmeleri gerekir ve şarttır. Değerler
eğitimi almayan, uygun yönlendirilmeyen üstün yetenekliler, yüksek enerjilerini
verimli hâle dönüştürecek ortam ve ilgiden yoksun kalmaları hâlinde ruhsal
yönden hastalanırlar ve toplumun dışına itilirler. 
Arkadaşlar, biz kayıp gençlik için
değil, kazanılmış gençlik için bütün devletin birimleriyle eş güdümlü olarak
çalışmalıyız. Bu ülke ancak böyle kalkınabilir.
Çok teşekkür ediyorum, sağ olun. (AK
PARTİ sıralarından alkışlar) 
BAŞKAN – Teşekkür ederiz Sayın Ökten. 
Şırnak
Milletvekili Hasip Kaplan. 
Buyurunuz Sayın
Kaplan. (HDP sıralarından alkışlar)
HASİP KAPLAN
(Şırnak) – Teşekkür ediyorum Sayın Başkan.
Sayın
milletvekilleri, o zaman BDP adına bu önergeyi vermişiz, şimdi Halkların
Demokratik Partisi adına sizleri selamlıyorum.
Verdiğimiz
önergede, genç nüfusumuzun, çocuklarımızın, yarınımızın, geleceğimizin
gerçekten eğitim ve istihdamında üstün zekâlılar başta olmak üzere, hızlı öğrenebilme
ve öğrendiklerini daha uzun süre akılda tutabilme yetisi başta olmak üzere çok
farklı alanlarda bir araştırma komisyonu kurulmasında yarar görmüştük. Bu
Komisyonda dünyadaki oranın yüzde 2,5-3 civarında olduğu söyleniyor, bu
kategoriye girenlerin. Bu konuda diğer parti gruplarının da benzer önergeleri
var.
Bu Komisyonda
çalışan arkadaşlarımıza teşekkür etmek istiyorum. Ancak bir iki noktada da olsa
eksikliklerini, göremediği noktaları burada, Sayın Bakanın huzurunda açmak
istiyorum. Neden açmak istiyorum? Çünkü bu güzel çalışmanın içinde
eğitimcilerin olduğunu biliyoruz. Fakat bu özellikle Yedinci Bölüm’de ulusal ve
uluslararası mevzuat ve üstün yetenekli çocuklar, insan hakları hukuku ve “hak”
kavramı yönünden ele alındığı zaman bir gerçek unutulmuş: Türkiye'nin 76 milyon
nüfusu olduğu, bu nüfusun büyük bir kesiminde farklı kültürlerin, dillerin
yaşadığı, ana dil gerçeğinin olduğu ve -bu ana dil gerçeğinin- maalesef
Anayasa’nın 42’nci maddesi uyarınca sadece devletin resmî dili çerçevesinde eğitim
imkânı tanıdığı, özel okullarda ise Lozan’la azınlık okullarına belli düzeyde
verildiğini görüyoruz.
Şimdi, buradan ben şuna girmeyeceğim:
Soma’nın acısıyla yanıyoruz ve tabii ki Soma’da eğer sahte plakalı, siyah bir
Doblo araç çocuk kaçırmak için dolaşıyorsa o ülkede siz önce neyi sağlamaya
çalışırsınız? Çocuklarınızın yaşam hakkını garantiye almaya, bu asli görev.
Eğer ekmek almaya giden bir çocuğun kafasına gaz fişeği isabet ediyorsa onun
yaşam hakkını garantiye alırsınız.
Burada cezaevine giden arkadaşlarımız
var. Elinizi vicdanınıza koyun, Pozantı Cezaevindeki çocuk tecavüzleri tutuklu
ve hükümlülere, Sincan, daha başka yerlerde, yeni Adana’da... O konu vicdan
sızlatıyor mu, sızlatmıyor mu; buna da girmeyeceğim fazla.
Ama şuna girmek istiyorum: Ana dil
eğitimine yer vermeyen bir rapor, bir tekçi rapor değil midir arkadaşlar? Ana
dil eğitimine... Ki yasayı kendiniz çıkardınız, okulda bazı dillerde eğitim
yapılıyor. Sayın Bakana defalarca söyledim, dedim ki: Ne olur, Artuklu
Üniversitesinde dil eğitimi alan 400-500 öğretmen tayin bekliyor, Allah aşkına!
Bakın, 20 milyon için böyle bir rakam.
Şimdi, ben bunu niye söylemek zorunda
hissediyorum kendimi? Çünkü ulusalüstü hukuk ve sözleşmelere dikkat çekilen bir
rapor var burada, kapsamlı bir şekilde. Şimdi, bu raporda hak ve eşitlik
açısından bakılmış, insan hakları, temel insan hakları ve bunun içinde üstün
yetenekli çocuklarla ilgili evrensel beyannameler.
Peki, Türkiye G20’nin içinde yer alan
bir ülke olarak, el vicdan... Gelişmiş 20 ülkeden 1’iyiz, 17 veya 16’ncı
ekonomiyiz. Peki, Allah aşkına, Çocuk Hakları Sözleşmesi’ni imzalarken sırf
dilini konuşmasın diye çekince koymak zulüm değil midir? Hangi zekâyı
geliştireceksiniz birisinin ana dilini öğrenmesini yasaklayarak? Birleşmiş
Milletlerin Medeni ve Siyasal Haklar Sözleşmesi’ne çekince koymak zulüm değil
midir, yine dille ilgili? Ekonomik ve Sosyal Sözleşme’ye çekince koymak zulüm
değil midir, yine bununla ilgili? Çocuk Hakları Sözleşmesi’nin bütün
çekinceleri dille ilgili arkadaşlar. “Bu ülkede Türk olmayan ölsün, büyümesin,
zekâsı gelişmesin, okumasın, fazla gelişmesin, öğrenmesin.” Bu zulümdür
arkadaşlar. Bunların bu raporda yer alması lazım. Türkiye, Avrupa Birliği
sürecinde, çerçeve sözleşmesini niye ısrarla imzalamıyor? Azınlık haklarını
statü altına alınan bir dil… 
Peki, Allah aşkına, buna rağmen şunu
söylemek istiyorum: Ana dil öğretimindeki temel ilkeleri aldığınız zaman -bunun
evreleri var, eğitim, pedagoji ve diğer konularda- düşünün, bir çocuk öğretimde
kendi dilini… Bütün derslerden yararlanması, değişik dil çalışmaları, çeşitli
ders araç ve gereçleri, bütün bunlar bir bütündür, hepsini sayıyorum. Şimdi,
bunları saydığım zaman şöyle bir şey çıkıyor karşıma: Koydukları bir kriter var
dil bilimi uzmanlarının ve şunu söylüyorlar, çocukları yaşlarına ve
kategorilerine göre ayırdıktan sonra, iyi bir eğitim alabilmeleri için diyorlar
ki: İşte, evreleri var ana dil eğitiminin -14, 15 yaşından tutuyorlar- belli
yaşlarda belli eğitimlerden geçmesi lazım. 
Şimdi, burada eğitim dilini yasaklayan
bir Anayasa, yasaklayan yasalar, uluslararası sözleşmelere konan çekinceler ve
arkasından, biz gelip burada çocuklarımızın geleceğini konuşacağız, zekâsını
konuşacağız, üstün yetenekli olacaklar. Sayın Bakan, Cizre Fen Lisesinde bir
öğrencimiz, Miryem Bayram, bir proje geliştirdi. Bu proje, polimerlerin doğada
çözünme süresini düşürmek için alternatif bir yöntem. Yani, bu plastik torbalar
falan atılıyor ya çöp olarak, yüz yıl yaşıyor, bunun sürecini... 
Sayın Kuzu, dinlersen çok faydalı bir
şeyden bahsediyorum, polimerlerin çözünürlüğünden bahsediyorum. Yüz yıl tabiatı
kirleteceğine, Cizre’de fen lisesinde okuyan bir öğrenci, bunu üç yıla, dört
yıla indiren bir proje geliştiriyor. Gürcistan’da da -Faysal kardeşimiz
Cumhurbaşkanıyla oradayken- yarışmada dünya 2’nciliği alıyor 43 ülke, 124
finalist proje arasında. Ana dili Kürtçeydi. 
İnanın, ana dilden ikinci bir dile, iki
dil eğitimi, çok dillilik, iki dillilik konusunda çok şey biliyoruz. Aslında
bunun uzmanı olan arkadaşlarımız, eğitimcilerimiz var burada. Amin Maalouf’un
gidip Fransızca roman yazması veya başka dilde roman yazanların karşılaştığı
kavram olaylarını... Ancak şunu ifade etmek istiyorum: Tabii ki bu proje
olimpiyatlarında böyle bir keşif mutlaka Bakanlığımızın da ilgisini çekmiştir.
Buna benzer projeler var, programlar var ama siz bir şeyin hukuk altyapısını
oluşturmadığınız zaman ve eşitlik sağlamadığınız zaman ve ülkede o insanlara
“Sen de eşit yurttaşsın, bu ülkenin evladısın, bu ülkeye vergi veriyorsun, sen
de bu ülkenin bütün nimetlerinden yararlanabilirsin.” demediğiniz sürece ve
ülkenin insanlarının nüfusu milyonlarla olduğu zaman, milyonlarca çocuğun kendi
geleceğini hem ana dilinde hem resmî ortak kullanacağı bir dilde, ikisinde
de... Ki bütün okullarda artık iki dil ve üç dil var arkadaşlar. Bundan
korkmamak lazım. İnanın, Orta Doğu’da, Suriye’de, Irak’ta, İran’da, Başur’da,
Rojhilat’ta, Rojava’da 50 milyona yaklaşan bir Kürt nüfus hem kendi resmî
dilini hem kendi ana dilini öğrendiği zaman kendisini daha iyi geliştirme
imkânına sahip olacaktır.
Burada davet ediyorum: Sayın Bakanım,
bu raporun tuzu eksik; tuz, tuz eksik bu raporda. Her şey güzel de tuzu
koymadığınız zaman bu yemek tuzsuz olacak. Eşitlik tuzu eksik. Bunun içine
biraz eşitlik tuzu serpmenizi diliyorum.
Saygılar sunuyorum. (HDP sıralarından
alkışlar)
BAŞKAN – Teşekkür ederiz Sayın Kaplan.
İstanbul Milletvekili Fatma Nur Serter.
Buyurunuz Sayın Serter. (CHP
sıralarından alkışlar)
FATMA NUR SERTER (İstanbul) – Teşekkür
ediyorum.
Sayın Başkan, değerli milletvekilleri;
üstün yetenekli çocuklarla ilgili hazırlanan bu rapor, gerçekten çok büyük
özveriyle yapılmış, çok ciddi, geniş kapsamlı ve değerli bir çalışmanın
ürünüdür. Ben konuşmama başlarken Komisyon Başkanı Sayın Halide İncekara’ya
sergilediği yönetim üslubu nedeniyle teşekkür etmek istiyorum. (CHP ve AK PARTİ
sıralarından alkışlar) Çok verimli, çok eşitlikçi, her türlü görüşün çok
rahatlıkla paylaşıldığı bir çalışma yaptık. Bunda en büyük pay da Komisyon
Başkanına aittir, hakkını teslim etmek gerektiğine inanıyorum.
Şimdi, rapor hazırlandı ancak, ne yazık
ki bu kadar önemli bir konudaki rapor, ilk defa Türkiye’de üstün yetenekli
çocuklarla ilgili önemli atılımlar gerektiren uygulamalara, çözüm önerilerine
yer veren bir rapor, bir yıl yedi ay sonra Genel Kurul gündemine geldi. Bir kere
bu kayıptan üzüntü duyduğumu ifade etmek istiyorum. 
Raporlarda tespitler yer alır, öneriler
yer alır. Bu raporda da çok geniş kapsamlı, son derece bilimsel, yurt içi ve
yurt dışını da kapsayacak nitelikte ciddi çalışmalar ve tespitler vardır, bir
de gerçekten uygulamaya dönük öneriler vardır. Ancak raporlar, kütüphane
raflarında durduğunda ve o uygulamalar yaşama geçirilmediğinde hiçbir anlam
ifade etmez. Onun için, büyük bir umutla ve heyecanla hazırlamış olduğumuz bu
raporun içinde yer alan önerilerin uygulamaya geçmesini ve gerçekten ülkemiz
açısından çok büyük önem taşıyan üstün yetenekli çocukların tanılama sürecinden
başlayarak onların eğitimi ve istihdamıyla ilgili gerekli düzenlemelerin bir an
önce yapılmasını diliyorum.
Değerli
milletvekilleri, “tanılama” dediğimizde, tanılamanın yapılacağı yani bu
çocukların keşfinin yapılabileceği en uygun alan, en uygun ortam kuşkusuz okul
ortamıdır ancak okul ortamında bu tespitlerin yapılabilmesi için o ortamın
öncelikle elverişli olmasına ihtiyaç vardır.
Sayın Bakanım,
sizin Türkiye’de eğitimin koşullarını –bazılarını tabii ki Bakan olduğunuz için
dile getirmiyorsunuz ama- çok yakından bildiğinize inanıyorum. Okulların
fiziksel şartlarının yeterli olmadığı, öğretmen sayısının ve niteliklerinin
yeterli olmadığı ve sınıf mevcutlarının yüksek olduğu bir öğretim modeli
içerisinde -gerçekçi olalım- biz, üstün zekâ ve yetenekteki çocukları nasıl
saptayacağız, nasıl bulacağız? Hâlâ okullarımızın, okul sayısı itibarıyla,
yüzde 30’unda birleştirilmiş sınıfta eğitim yapılıyor. 1’inci, 2’nci, 3’üncü ve
4’üncü sınıf bir arada eğitim yapıyor, tek bir öğretmen. Şimdi, bu öğretmen
bakacak, o çocuklar içinde “Şu üstün zekâlıdır, şunun şu konuda üstün yeteneği
vardır.” diye tespit yapacak.
Bir üçüncü şey, ders çizelgeleri. Eğer yetenek
tespit etmek istiyorsak ne vereceğiz öğrenciye? O yeteneğini belirleyeceği ders
sunacağız. Var, ilkokula bakıyoruz, bir saat haftada görsel sanatlar dersi var.
O bir saatlik derste konunun uzmanı olmayan sınıf öğretmeni bakacak ve çocuğun
hangi görsel sanatlarda yeteneği olduğunu ya da üstün yeteneği olduğunu
saptayacak diye bekliyoruz. Bir saat müzik dersi var. Hangi müzik odasında,
hangi enstrümanlarla bu ders yapılacak da çocuğun o konudaki üstün yeteneği
saptanacak diye soruyoruz. İlkokulda beden eğitimi ve spor dersi yok, onun
yerine işte, fiziki etkinlik vesaire diye bir ders konmuş. Ortaokulda beden
eğitimi ve spor dersi başlıyor. Hangi spor salonunda, hangi araçlarla, eğitim
araçlarıyla bu ders görülecek de çocuğun örneğin jimnastiğe, yüzmeye, işte
basketbola, futbola yetenekli olduğu -bu çeşitlilik içinde eğitim sunulacak da-
bu yetenekler nasıl tespit edilecek diye soruyoruz. Bütün bunları sorarken, bu
rapor hazırlandıktan sonraki bazı kararları ve uygulamaları da elbette
sorgulamak zorundayız. Örneğin 5/11/2013 tarihinde Okul ve Spor Kulüpleri
Yönetmeliği kaldırıldı. Bu yönetmelik ne işe yarıyordu? Okula top alınmasına,
basket potası alınmasına, gerekli spor malzemelerinin teminine yarıyordu.
Şimdi, beden eğitimi öğretmenleri bana geliyorlar, “Okulda beden eğitimi dersi
yaptıramıyorum çünkü eğitim araç ve gereci kalmadı.” diyorlar. O zaman ben de
Sayın Bakan, bunu size soruyorum: Lütfen, bu konuyu çözerseniz yeni
yeteneklerin keşfedilmesine katkı vermiş oluruz.
Bir başka sorum: Mesleki ve teknik
okullarda acaba spor alanında yetenekli öğrenci bulunmayacağı kararını kim
vermiştir? 28/1/2014 tarihinde Mesleki ve Teknik Eğitim Genel Müdürlüğü beden
eğitimi derslerinin mesleki okullarda kademeli olarak kaldırılmasına ilişkin
bir karar almıştır. Bu okullardan spor alanında yetenekli öğrenci
yetişmeyeceğine kim, nasıl, neden karar vermiştir, bunu da soruyorum Sayın
Bakan.
Gelelim
BİLSEM’lere; bilim ve sanat merkezleri, üstün yetenekli çocuklarımızın yegâne
eğitim alabildiği merkezler. Bu merkezlere baktığımızda çok üzüntü verici bir
değişiklikle karşılaştığımızı görüyorum. 
Bakın,
engellilerin eğitim gördüğü gökkuşağı okullarına gittim. Fevkalade güzel,
devlete ait bir okul. Engelli olan ve olmayan öğrenci bir arada eğitim görüyor.
Şunu gördüm: Tek bir engelli öğrencinin sorunu için bir öğretmen tahsis edilmiş
ve o rehber öğretmen odada bir tek öğrenciyle ilgileniyordu. Gerçekten iftihar
ettim. 
Şimdi, gelelim,
BİLSEM’e, üstün yetenekli çocuklara eğitim veren kuruma. BİLSEM’lerde rehber
öğretmen sayısı 1, 1, Sayın Bakanım, 1’e indirildi. BİLSEM’lerde, öğrenci
sayısı 200 öğrenciden az olan BİLSEM’lerde müdür yardımcılığı kaldırıldı. Bu
okullarda bir branşa tek bir öğretmen atanıyor. Şimdi, biz, engelli
öğrencilerimize katkı verdiğimiz kadar acaba üstün yetenekli öğrencilerimize
katkı vermeyi neden düşünmüyoruz? 
Geliyoruz Millî
Eğitim Bakanlığı İç Denetim Raporu’na. Millî Eğitim Bakanlığı İç Denetim
Raporu’nda alt zekâ grupları için genel bütçeden ayrılan payın binde 1’i üstün
zekâlı öğrenciler için ayrılmaktadır. Bu da Millî Eğitim Bakanlığı İç Denetim
Raporu’nda rakamsal olarak belirtilmiştir. 
Şimdi, gelelim yetenek tespiti için
getirdiğiniz 4+4+4’le diğer imkânlara. “Seçmeli ders” dediniz. En az 10 öğrenci
olması lazım o seçmeli derste öğrencinin yeteneğini kanıtlayabilmesi için.
Öğretmen bulunamadığı için çoğu yapılamıyor. 
Bu ve benzeri –zamanım bittiği için
ayrıntıya giremiyorum- pek çok uygulamadan umutsuzluğa kapılmak istemiyoruz.
Ancak rica ediyorum, Millî Eğitim Bakanlığı İç Denetim Raporu’nda BİLSEM’lerle
ilgili ne gibi eksiklikler olduğuna tekrar bir göz atın. Dileğim, amacım,
Türkiye'nin geleceği için üstün yetenekli çocukların kazanılmasıdır. Ama bu
çalışmada katkı yapan bütün milletvekili arkadaşlarıma tekrar teşekkür ediyor,
saygılar sunuyorum. (CHP ve MHP sıralarından alkışlar)
BAŞKAN – Teşekkür ederiz Sayın Serter.
Milliyetçi Hareket Partisi Grubu adına
Balıkesir Milletvekili Ahmet Duran Bulut.
Buyurunuz Sayın Bulut. (MHP
sıralarından alkışlar)
MHP GRUBU ADINA AHMET DURAN BULUT
(Balıkesir) – Sayın Başkan, değerli milletvekilleri; yüce heyetinizi saygıyla
selamlıyorum.
Üstün yetenekli çocukların tespiti,
eğitimi, sorunlarıyla ilgili hazırlanmış olan komisyon raporunu görüşüyoruz.
Milliyetçi Hareket Partisi Grubu adına görüşlerimizi arz ediyoruz.
Değerli milletvekilleri, Türkiye’de 11
milyon çocuğumuz ilkokul ve ortaokulda okumaktadır. Yüzde 3’ü üstün zekâlıdır
bu çocukların; Alman uzmanların tespiti, dünya literatürü de böyle. Yani
yaklaşık 330 bin üstün zekâlı, üstün yetenekli çocuğumuz var. Sistem bunların
içerisinde sadece 15 binini tespit etmiş, 15 binini eğitim altına almış,
diğerleri… Bir bıçak neşter olur, bir doktorun elinde can kurtarır; bir bıçak
bir katilin eline geçer, hayat yok eder, insan öldürür. Bu çocuklar çok özel
çocuklar. Yani bizim zenginliğimiz, altınımız, madenimiz petrolümüz değil; emin
olun, en büyük zenginliğimiz bu çocuklar. Bunun farkına varılmış olması,
farkına varılsın diye bu çalışmanın yapılmış olması, bu Komisyonun kurulması
çok büyük bir ilerleme, büyük bir başarı. 
Yaş nedeniyle Komisyona ilk ben
Başkanlık yaptım fakat oy sayımıyla Sayın İncekara Komisyon Başkanı oldu; iyi
ki de oldu, tanıdığım -o vesileyle kendisini tanımış oldum- çalışkan,
nezaketli, başarılı, herkesi işin içerisine katan yapısıyla, davranış biçimiyle
Komisyonda bir ahenk meydana getirdi. Ben de huzurlarınızda Sayın İncekara’ya,
Komisyon Başkanımıza teşekkür ediyorum. (AK PARTİ sıralarından alkışlar)
Değerli milletvekilleri, zekâ kader
değildir. Evet, bu çocuklara Allah zekâ vermiş. Bizim çocuğumuz olabilir, bir
başkasının çocuğu olabilir; bu çocukların bu zekâsı zengin, fakir, şu dilde, bu
dilde değil; Allah vermiş. Biz bunları tespit edemiyoruz ama bilimin geldiği
bir nokta var ki zekâ kader değil, biz istersek bilimsel yollarla bir çocuğun zekâ
seviyesini yükseltebiliriz. Parası olanlar özel okullarda, özel kurslarda
çocuklarına bunu sağlıyorlar. Benim devletim elindekinin kıymetini bilemiyor;
hantal yapısı içerisinde, bu 330 bin çocuğumuz bu Millî Eğitim Bakanlığının
bünyesi içerisinde, onun karanlık dehlizleri içerisinde, kör gözlerin
görmediği, fark edemediği; okulda öğretmenin verdiğini kabullenmeyen, az gelen,
o yüzden dersle ilgilenmediği için öğretmen tarafından azarlanıp dışarıya
atılan, dışarıda çete reisi olan, dışarıda örgütler kuran, polisle, devletle,
kanunla alay eden -kendilerine göre- dâhiler oluyor. 
Dünyanın bütün ülkeleri bu insanlara,
bu değerli varlıklara önem veriyor, farkındalar. Bakın, dağılmış, bitmiş diye
dünyanın baktığı Sovyetler, Başkanı Putin, Başbakanı Medvedev vasıtasıyla son
yıllarda gözle görülür, fark edilir bir birleşme, bir toparlanma hâlinde. Bu
ikisi de çok küçük yaşlarda sistemin tespit edip eğitime aldığı üstün yetenekli
insanlar. Önemli liderlerin çıkabileceği, bilim adamlarının çıkacağı bu
değerlerin mutlak surette iyi, planlı, programlı tespit edilerek sisteme,
devreye sokulması lazım. 
Millî Eğitim Bakanlığımızda bu
çocuklarımızla ilgilenen özel bir genel müdürlük yok. Bu çocuklar, Özel Eğitim
ve Rehberlik Hizmetleri Genel Müdürlüğü bünyesi içerisinde özürlü
çocuklarımızla hemen hemen aynı şekilde değerlendirilmekteler. Bunlara, özürlü
çocuklara ayrılan bütçenin dörtte 1’i ayrılmakta. İsrail’de üstün yetenekli bir
çocuk için aylık 800 euro ödenek ayrılmakta. Biz bunları istemiyoruz. Özürlü
çocukları taşıyan taşımacılara, özürlü çocukları okula getiren vasıtalara
devlet katkıda bulunuyor. Ancak bu üstün yetenekli çocuklar -birçoğu fakir aile
çocukları- okullara gelmekte güçlük çekiyorlar. Anne babaları zaten panik
hâlinde; çocuk 2 yaşında başlamış sorular sormaya, 3 yaşında okuma yazmayı
öğrenmiş, 4 yaşında bir başka ülkenin devlet başkanıyla “chat”leşen çocuğunu
görmüş, şaşkınlık içerisinde.
Şimdi, böylesine değerlerin, böylesine
üstün zekâlı çocukların var olduğu ülkemizde önce bunların bir değerlendirmesi,
tespiti gerekiyor. Kim yapacak tespiti? Tabii, anne babalar, farkında olanlar,
bu konuda ilgili olan insanlar bunun takibindeler. Kime anlatacaklarını
bilemiyorlar, çocuk 3 yaşında, sorular soruyor, şaşkına dönüyor anne baba.
Çocuk okula gelecek, 1’inci, 2’inci, 3’üncü sınıfları geçecek, 4’üncü sınıfta
bu konuyla alakalı, bu konuyla ilgili, bu konuyla bilgili, eğitim almış bir
öğretmen varsa diyecek ki: “Bu çocuk böyle.” Sınava alacak ve bu çocuk bilim ve
sanat merkezleri dediğimiz, ülkemizde 64 ilimizde, 72 bilim ve sanat merkezi
bünyesinde eğitim görecek.
Değerli milletvekilimizin demin de
ifade ettiği gibi, yönetim zafiyeti ortada. 200 kişiyi bulacak ki okul müdürü
ve müdür yardımcısı bir ekip hâline gelebilsin. Her branşta bir öğretmen… 2007
yılına kadar bu okullara sınavla öğretmen alınırdı yani bu okullara seçilen
öğretmenler özellikli öğretmenlerdi. Kendileri bu özelliğin farkındaydılar,
mesai falan gözetmeksizin bu çocuklarla iyi ilgilenmek adına kendilerini
yetiştirme gayret ve çabası içerisindeydiler, seçilmiş öğretmendiler. Belirli
kişilerin tavsiyesiyle gelen kişiler değildiler, sınavla gelmişlerdi.
2007 yılından sonra, bu öğretmenlerin
sınavları kaldırıldı. Artık falancanın gelini, falancanın hanımı, filanca
arkadaşımızın yakını, köyden şehre getirebilmek adına bu okullar birer onları
getirme yani işe adam değil de adama yer bulma noktasında kullanılan merkezler
hâline getirildi. Tabii ki verim, Millî Eğitim Bakanlığında olduğu gibi, diğer
normal okullarda olduğu gibi buralarda da giderek düşmekte. Bunların takibi,
eksikliklerinin tespiti, bu konuda ciddi uzmanlık gerektiren eğitim almış
insanlar marifetiyle olacaktır. İstanbul’da, bir üniversitede, bu okullarda
öğretmenlik yapacak öğretmenlerin yetiştirildiği bir bölüm var. 
Türkiye'de mantar gibi üniversiteler
bitiyor. Burada, gelip kaldırıyoruz parmakları, üniversiteleri kuruyoruz.
Eğitim fakültesi hepsinde ana fakülte ama bunlar içerisinde bu tarz uzmanlık
gerektiren bölümlerin açılması konusunda hassasiyet göstermiyoruz. Bunu getiren
milletvekilleri, milletvekillerine getiren kişiler bunu belki bir zahmet, bir
zor, bir masraf gibi değerlendiriyorlar. Bir müdür, bir mühür, al sana
üniversite. Çıkan çocuklar, 300 bin öğretmen adayı “Bizi öğretmen yapın.” diye
kapılarımızda. Oysaki, Türkiye'de, maalesef öğretmen yetiştiren bir kurum
bırakmadık. 
Bir köy enstitüleri örneği vardı, Türk
modeliydi; Türkiye'nin kaynaklarını değerlendiren, bilen, Anadolu’nun her
tarafından yoksul çocukların, her sınıftan insanın gelip orada eğitim
alabildiği yerlerdi. Öğretmen okulları vardı, onları aynı şekilde öğretmen
liselerine çevirdik. Şimdi “eğitim fakülteleri” adı altında, birçoğunun da
branşları itibarıyla mezun olduktan sonra pedagojik formasyon almadığı takdirde
atanamadığı, bir resim öğretmenine İngilizce, matematik sorularının sorularak
KPSS puanlarında diğerlerini aşmak zorunda kaldığı, üniversiteyi bitirmek için
bir çaba sarf edip, ondan sonra bir de KPSS üniversitesini bitirmek gibi bir
mecburiyetin içerisine girdiği, insanların morallerinin bozulduğu, çaresizlik
girdabına girdikleri bir sürece biz zemin hazırlıyoruz, bunlara bizler sebep
oluyoruz değerli milletvekilleri.
İşte bu 330 bin çocuğun -350 bin de,
400 bin de olabilir- içerisinden sadece 15 binine biz el uzatabilmiş, onları
bir çatının altına, BİLSEM merkezlerine koyabilmiş, onlara eğitim vermeye
çalışıyoruz. Bu çocukların bu merkezlere gelebilmelerindeki masrafların devlet
tarafından mutlaka karşılanması… Bu çocuklar artık ailelerinden de öte bu
milletin çocukları, devletin çocukları. Bu çocukları özel bir korumaya almak,
bu çocukların eğitimine, görgüsüne, giyimine, yaşantısına, devlet fuzuli birçok
yerlere yaptığı masraftan kısarak kaynak ayırdığı takdirde, ülkemizin
geleceğinde çok parlak dâhilerin çıkacağı noktasında emin olmamız gerekiyor. 
Değerli milletvekilleri, bu gençlerin,
BİLSEM’deki çocukların tabii ki birçok sorunları da var. Bursluluk sınavlarına,
gelir durumlarına bakılmaksızın bu çocuklar girebilmeliler. Bursluluk sınavı
oluyor, çocuğun babası, annesi öğretmen, gelir durumu yüksek görünüyor; öbür
taraftaki, farklı bir şekilde burs alamıyor bu çocuk. Bu çocuklara burs
verilmesi lazım sınava falan girmeksizin, sınavla zaten seçilmiş, seçilmiş
insanlar. Bunda da adaleti elden bırakmamak gerekir. 
Fen liseleri kuruldu, çok önemli
okullardı, ülkede bilimin artmasına, büyümesine çok önemli katkısı vardı. Falan
bakanın çocuğunu, filan milletvekilinin çocuğunu, filan genel müdürün çocuğunu
alabilmek adına katakullilerle oraların giriş şeklini bozduk, kalitesini
düşürdük, Anadolu liseleri gibi normal liseler hâline getirdik. Ülkede seçkin
okulların olması lazım, bu seçkin okullarda seçkin öğretmenlerin olması lazım.
Bu öğretmenlerin iyi eğitilmesi, dünyada, değişik ülkelerdeki uygulamaları
görüp bu özel çocuklara özel mesai harcamaları gerekmektedir.
Değerli milletvekilleri, bu okullarda
çocuklara projeler yaptırılıyor. Kimi zaman öyle eften püften projeler oluyor
ki, mesela Fransa’ya bir gezi tertipliyorlar, velilerden 200 euro para
alıyorlar, Fransa’da sadece bir barajı gezdiriyorlar. Oradaki bu tarz okulları,
böyle eğitim merkezlerini görmek, göstermekten çok uzak, öğretmenler
kendilerine gezi olsun diye, velileri de zora sokacak böyle bir masrafın
içerisine giriyorlar. 
Farklı
bakanlıklarda çalışan öğretmenlerin çocukları farklı muamele görüyor. Yani,
Millî Eğitim Bakanlığında çalışan bir öğretmenin çocuğu öğretmen çocuğu olması
hasebiyle kontenjandan faydalanıyor ama Çocuk Esirgeme Kurumunda görev yapan
bir öğretmene bu hak tanınmıyor. Bu konuyla ilgili dernekler kuruluyor, üstün
yetenekli çocuklarla ilgili dernekler kuruluyor. Bu dernekler bu çocukların iyi
eğitilmesi adına mı? Hangi amaca hizmet ediyor? Fark edemediğimiz, birçoğumuzun
haberdar olmadığı, keşfetmediğimiz ama gelecekte çok önemli birer kaynak olacak
bu değerlerin devlet kontrolünde olması, bu derneklerin gelişigüzel
kurulamaması, mutlaka devletin denetim ve gözetimi içerisinde… Gerçekten, bu
kıymetlerimizin heba edilmemesi gerekmektedir.
Değerli
milletvekilleri, eğitimde sürekli yönetim ve program değişikliği yapılıyor.
Yani, bakın, on bir yıllık AKP iktidarları döneminde Sayın Bakanım 5’inci
bakan. Her gelen bakan kendi kafasına göre bir sistem ortaya koyuyor. Bakın,
4+4+4 sistemi getirdik, oy verildi burada. Bu kanun gereği ilkokula altmış
aylık iken girebilme yolunu açtık. Burada “Tıp diyor ki, bir çocuğun el kasları
yetmiş iki ayda gelişir. Zekâ gelişimini tamamlamadan bu çocukları buralara
göndermeyin, bu yanlış.” dedik. Ne oldu biliyor musunuz sayın milletvekilleri?
Buralara giden çocuklarımızın yüzde 82’si okuma yazmayı öğrenemedi, altmış
aylıkken bu okullara giden çocuklarımızın yüzde 82’si okumayı sökemedi.
Çocuklar, deney faresi gibi iktidar laboratuvarlarında kullanılan kişiler
hâline getirildi. Bu, eğitimden anlamayan, eğitimle alakası olmayan, Bakanlıkta
kadroları oluşturan, buralara tasarıları getirirken uzmanlara danışmayan, “Ben
bilirim, verdiğim oylarla kabul ettiririm.” anlayışı içerisinde eğitime yanlış
bir bakışın neticesinde bu kaynaklarımızın, bu değerlerimizin heba edildiğinin
bir göstergesidir.
Değerli milletvekilleri, benim
danışmanım Balıkesir’de oturuyor, eşi Polatlı’da. Bir yıldır eşinin tayinini
kocasının yanına yaptıramıyorum. Kendi personelinin moral ve motivasyonunu
gerçekleştiremeyen, öğretmenini hakir, hor gören bir bakanlığın normal
öğrenciyi bırak, bu çocuklara nasıl bakacağı konusunu sizin takdirlerinize arz
ediyorum.
Bu noktadaki mağduriyetler birçok
konuda had safhadadır. İnsanlar kendi kurumunda, ayakların baş, başların ayak
yapıldığı, atama yapılırken bir hakkaniyete değer verilmediği, atamayla belirli
bir puan çerçevesinde olması gereken, atanması gereken kişiler yerine vekâleten
“Senin adamın, benim adamım.” diye eğitim kurumlarının, başlarına getirilen
zihniyetin Türkiye’de eğitimi getirdiği nokta, maalesef Dünya Ekonomik Forumu
2014 Global Bilgi ve Teknolojileri Raporu’na göre eğitim kalitesinde 91’inci
sıradayız sayın milletvekilleri.
148 ülke içerisinde okullarda İnternet
erişimi konusunda 63’üncü sıradayız. Kısa adı OECD olan Ekonomik İşbirliği ve
Kalkınma Teşkilatının PISA 2012 Öğrenci Performans Raporu’nda ülkemiz matematik
alanında 65 ülke içerisinde 42’nci sırada; okumada 471 puanla 41’inci sırada;
fen bilimlerinde ise 463 puanla 45’inci sırada yer alıyor. 
Değerli milletvekilleri, 29 Martta
yapılan -yaklaşık 2 milyon öğrencinin katıldığı- YGS’de 900 bin öğrenci fen
testinde bir tane doğru cevap yapmamıştır; 420 bin öğrenci matematik
sorularında tek bir soruya doğru cevap vermemiştir. Böyle bir yapı içerisinde
Türkçede 4.500, sosyal bilimlerde 83 bin şeklinde gidiyor bunlar.
Hata kimde? Mutlak surette Sayın Bakan
durumunuzu gözden geçirin. Millî Eğitim Bakanlığını iktidarlarınız kötü
yönetti. İktidarın bir eğitim politikası yok.
Bu rapora emeği geçen tüm arkadaşlarıma
teşekkür ediyorum, yüce heyetinizi saygıyla selamlıyorum. (MHP ve CHP sıralarından
alkışlar)
BAŞKAN – Teşekkür ederiz Sayın Bulut.
Sayın milletvekilleri, kırk beş dakika
ara veriyorum.
Kapanma Saati:
19.23
DÖRDÜNCÜ OTURUM
Açılma Saati:
20.16
BAŞKAN: Başkan
Vekili Şükran Güldal MUMCU
KÂTİP ÜYELER:
Mine LÖK BEYAZ (Diyarbakır), Fehmi KÜPÇÜ (Bolu)
----- 0 -----
BAŞKAN – Sayın milletvekilleri, Türkiye
Büyük Millet Meclisinin 93’üncü Birleşiminin Dördüncü Oturumunu açıyorum.
Üstün yetenekli çocukların keşfi,
eğitimleriyle ilgili sorunların tespiti ve ülkemizin gelişimine katkı sağlayacak
etkin istihdamlarının sağlanması amacıyla kurulan Meclis Araştırması
Komisyonunun 427 sıra sayılı Raporu’nun görüşmelerine devam edeceğiz. 
Komisyon ve Hükûmet yerinde. 
Şimdi söz sırası Halkların Demokratik
Partisi Grubu adına Şanlıurfa Milletvekili İbrahim Ayhan’a aittir. 
Buyurunuz Sayın Ayhan. (HDP
sıralarından alkışlar)
HDP GRUBU ADINA İBRAHİM AYHAN
(Şanlıurfa) – Sayın Başkan, değerli milletvekilleri; üstün yetenekli çocukların
tespiti, eğitimi ve istihdamıyla ilgili Meclis araştırması komisyonu raporu
üzerine Halkların Demokratik Partisi adına söz almış bulunmaktayım. Bu
çerçevede sözlerime başlamadan önce Genel Kurulu saygıyla selamlıyorum.
Üstün yetenekli
çocukların tespiti, eğitimi ve istihdamıyla ilgili rapor hakkındaki görüş ve
düşüncelerimize başlamadan önce, raporla ilgili Komisyonun hazırlamış olduğu
mevcut incelemeye ilişkin eleştirilerimizi öncelikle ifade etmek ve aktarmak
istiyorum.
Bilindiği üzere,
Anayasa’nın 98’inci maddesi ve İç Tüzük’ün 104 ve 105’inci maddelerine göre,
Meclisi ve kamuoyunu bilgilendirmek adına farklı konularda araştırması
komisyonları kurulabilmektedir. Maalesef ki bu komisyonların kurulması da
iktidar partisinin tekelindedir. Kurulan Meclis araştırması komisyonu
raporlarının içeriği, kapsamı, sonuç ve önerilerinin de birçoğu ağırlıklı
olarak iktidar partisinin görüşlerini yansıtmaktadır.
Az önce de
değindiğimiz gibi, bu araştırma süreçlerinin işletilmesi, iktidar partisinin
siyasal gündeme dair amaçlarına paralel yürütülmektedir. Diğer bir deyişle
Hükûmet, Meclis araştırması komisyonlarını siyasal olarak sıkıştığı alanlarda
gündemi yumuşatmanın bir aracı olarak işletmektedir. Bu anlayışla, muhalefet
partilerince verilen çok önemli araştırma komisyonu önergelerinin de neredeyse
tamamı AKP iktidarı tarafından reddedilmektedir. 
Araştırma
komisyonu süreçlerine ilişkin ikinci önemli eleştiri noktamız ise rapor
sonuçlarının bakanlıklar ve Hükûmet yetkilileri başta olmak üzere, kamu kurum
ve kuruluşlarınca dikkate alınmamasıdır, komisyon raporlarında dile getirilen
değişikliklerin ve düzenlemelerin yürütme erki tarafından hayata
geçirilmemesidir. Buna dair, geçmişten beri, aslında, komisyon raporlarının
dikkate alınmadığına dair çokça örnekler de mevcuttur.
Biz bunun en acı
örneğini de geçtiğimiz günlerde Soma’da yaşanan maden faciasında gördük. Eğer
2010 yılında madenlerde yaşanan sorunları araştırmak üzere kurulan Meclis
araştırması komisyonu raporunun sonuç ve önerileri ilgili bakanlık ve Hükûmet
yetkilileri tarafından dikkate alınsaydı bu facia yaşanmamış olacak, resmî rakamlara
göre 301 insanımız da ölmemiş olacaktı. Benzer bir durum, çocuk istismarının
önlenmesine dair kurulan Meclis araştırması komisyonu raporunun dikkate
alınmaması nedeniyle yaşanmaktadır. Bu örnekleri artırmak mümkündür. 
Bu durum da bize
açıkça göstermektedir ki, artık, Hükûmet, araştırma komisyonu süreçlerine
kendisine siyasal çıkar sağlayıcı yaklaşımından bir an önce, derhâl
vazgeçmelidir. Bu anlamda, demokrasinin gereği olarak muhalefetin de
önerilerini dikkate alarak bu çalışmaları ortaklaştırmalıdır. Çalışmaları
sadece kendisinde merkezîleştiren tutum ve yaklaşımlardan da vazgeçmelidir ve
kurulan Meclis araştırması komisyonu raporlarının sonuçlarından hareketle
gerekli düzenlemelerin de ivedilikle hayata geçirilmesi gerekmektedir. 
Bu anlamda, ümit
ediyoruz ki bu rapor önceki raporlar gibi unutulup sadece yazılı bir belge
olarak değerlendirilmez. Eğitim Bakanlığı ve ilgili bakanlıklar komisyon
raporunu dikkate alır, tüm eksikliklerine rağmen, gerekli değişiklik ve
düzenlemeleri de bir an önce gerçekleştirir. 
Değerli milletvekilleri, komisyon
raporu incelendiği zaman, üstün yetenekli çocukların keşfi, eğitimi ve
istihdamıyla ilgili değerlendirmelerin bütüncül bir yaklaşımdan uzak olduğunu
görmekteyiz. Konuyu diğer toplumsal ve politik bağlamlardan kopararak, sadece
teknik bir soruna indirgemiştir. Sorun, daha çok bir mevzuat sorunu, aile içi
eğitim, sermaye, eğitim ve bilim ve sanat merkezlerinin yaşadıkları sorunlar
bağlamında ele alınmıştır, Türkiye’de çocukların içinde bulundukları koşullar
dikkate alınmamıştır. Yoksulluk, şiddet, siyasal ve kültürel gerilimler ve
çatışmalar, adaletsizlik ve eşitsizlik, ayrımcılık, ötekileştirme, asimilasyon,
inkâr ve benzeri kavramların hiçbirine esaslı bir şekilde yer verilmemiştir. 
Türkiye’de temel sorun üstün yetenekli
çocukların keşfedilmesi sorunu değildir. Temel sorun, sosyoekonomik durumu iyi
olan çok az sayıdaki ailelerin çocuklarının dışında kalan milyonlarca çocuğun
bilgi, ilgi, beceri ve yeteneklerini ortaya çıkarabilecekleri koşullardan
yoksun olmalarıdır. 
Üstün yetenekli çocuklara gelmeden önce
bu ülkenin yakıcı bir gerçeği de çocuk yoksulluğudur. Türkiye’de 46 milyon kişi
açlık sınırının altında yaşamaktadır. Bu durum bize milyonlarca çocuğun
sağlıklı bir gelişim için asgari düzeyde dahi beslenme ihtiyacını
karşılayamadığını göstermektedir. Üstün yeteneğin keşfini, ortaya çıkmasını,
ülke gelişimine etkin bir şekilde katkı sunmasını istiyorsak önce bu sorunla
mücadele etmeliyiz, bu temelde sosyoekonomik politikalar geliştirmeliyiz.
Yine çocuk yoksulluğuyla bağlantılı
olarak çocuk işçiliği de bu ülkenin çok acı bir gerçeğidir. Türkiye’de, resmî
rakamlara göre 893 bin çocuk temel ihtiyaçlarını karşılayabilmek ve ailesine
katkı sunmak amacıyla çalışmak zorunda kalmaktadır. Kayıt dışı çocuk işçiliğini
de bu rakamlara eklersek Türkiye’de milyonları geçen sayıda çocuk işçi
yaşamaktadır. Bu çocukların, bırakın üstün yeteneklerini keşfedecekleri
imkânları olmasını, çocukluklarını yaşayabilecekleri, oyun oynayabilecekleri
bir zamanları bile bulunmamaktadır. 
Çocukların
içinde bulunduğu koşullardan bir diğeri de Türkiye'de çocuklara yönelik şiddet
ve istismardır. Türkiye'de sadece 2013 yılında 80 binin üzerinde çocuk cinsel
istismara uğramış ve yüz binlercesi de aile içi şiddete maruz kalmıştır.
Ayrıca, Türkiye'de çocukların yaşam hakkı bizzat devlet tarafından ihlal
edilmektedir. Sadece son yirmi beş yılda 500’ün üzerinde çocuk güvenlik
güçlerinin kasti tutumu ya da ihmali sonucu yaşamını yitirmiştir. Roboski’de de
eğitim masraflarını çıkarmak için sınır ticareti yapmak zorunda kalan 22
çocuğun üzerine bombalar yağdırılmıştır. Sosyal olaylar karşısında tepkisini
dile getirmek isteyen Berkin Elvan gibi onlarca çocuk polis tarafından
katledilmiştir. 12 yaşındaki Uğur Kaymaz evinin önünde 13 kurşunla
öldürülmüştür. Bu çocukların üstün yeteneklerinin ortaya çıkarılması gerekirken
bizzat devlet tarafından, güvenlik güçleri tarafından katledilmişlerdir.
Yine, son
yıllarda yüzlerce çocuk devletin ihmali nedeniyle yaşamını yitirmiştir. 2013
yılı haziran ayına kadar taşımalı eğitim sistemindeki servis kazaları nedeniyle
65 çocuk yaşamını yitirirken okullardaki ihmaller yüzünden 2010-2012 yılları
arasında 26 çocuk yaşamını yitirmiş, 2013 yılında ise Bingöl depreminde
Çeltiksuyu Yatılı Bölge İlköğretim Okulunun çökmesi sonucu 84 çocuk yaşamını
yitirmiştir. 2008 yılında Konya’da Kur’an eğitimi verilen yurt binasının
çökmesi sonucu da 18 çocuk ne yazık ki yaşamını yitirmiştir. Buradan da bu
hususla ilgili olarak Eğitim Bakanlığına açıkça sormak istiyoruz: Bu çocukların
yaşam hakları ihlal edilirken siz neredeydiniz? Tek bir açıklamanız ve
incelemeniz bulunmakta mıdır bu konularla ilgili?
Değerli arkadaşlar, çocukların üstün
yeteneklerinin ortaya çıkmasındaki en büyük engellerden biri de hiç kuşkusuz,
ana dilde eğitim hakkının yok sayılmasıdır. Dünyada birçok ülke ana dilde
eğitime geçeli uzun bir zaman olmuşken ve bu konuda ciddi bir yol alınmışken,
Türkiye’de hâlen ana dilde eğitim bölünme paranoyalarıyla ele alınmakta ve ana
dilde eğitime ilişkin ciddi bir direnç ve tavır söz konusudur. Oysaki çocuklar
ilk bilgilerini ana dilleriyle edinirler. Bu bilgiler ileriki aşamalar için bir
temel olur. Okul öncesi yaşadığı altı yıl, öğrendiği şeyleri ana dil yoluyla
öğrendiği için yeni öğreneceklerini de ancak ana dil yoluyla canlandırabilir,
diğer bir deyişle, ana dil düşünce temelinin de düşünce gelişiminin de
temelidir. Ana diliyle eğitim görmeyen, ana diliyle düşündüklerini aktaramayan,
hâliyle ne zekâsını ne de yeteneğini kullanabilme imkân ve olanağına sahip
olamaz. Okulun görevi de aslında bu yetenekleri desteklemek ve bunun gelişimi
yönündeki çabaları ve olanakları sunmaktır. Eğer bir çocuk 7 yaşında, hiç
bilmediği bir dilde dünyayı anlamaya ve anlamlandırmaya, konuşmaya zorlanırsa
iç dilini yitirir, içsel diyalog sonlanır. Bu, bir yapının içe çöküşüne benzer.
Yedi yıllık kişilik oluşturma çabası, kimlik kurgusu, dünyayı anlamlandırma ve
onun içinde kendi yerini bulma süreci sıfırlanır. Yeni bir dilde eğitime
başlaması, yeni doğan bir çocuğun hayata başlaması gibidir. Öğrenmeyi
kolaylaştırdığı ve böylece çocuğun yeteneklerini ortaya çıkarmasını sağladığı
konularda da hemfikirdir. Ortada bu kadar araştırma ve bilimsel sonuç dururken,
çocukların ana dilde eğitim almasını engellemek, onların yeteneklerinin ortaya
çıkmasını engellemek demektir. Oysaki yapılması gereken, okul öncesi eğitimden
başlayarak devlet okullarında çocukların ana dilde eğitim alabilmelerinin
yolunu açmak ve böylece yeteneklerini geliştirmelerinin de fırsatlarını
yaratmaktır. 
Türkiye çocuklarının yeteneklerinin
üstün bir şekilde gelişmesinin en büyük engellerinden biri de hiç kuşkusuz
eğitim sisteminin sınav merkezli olmasıdır. Eğitim kurumlarında çocuklar birer
yarış atı gibi ilkokuldan başlayarak üniversite, hatta üniversite sonrasına
kadar yarıştırılmaktadırlar. Sizlerin dikkatini buraya çekmek ve gerçekten bu
konuda yürütülen politikaların ne kadar kişisel gelişime, kişinin
yeteneklerinin gelişimine ket vurduğunu ifade etmek istiyorum. Öğrencileri
birbirinin rakibi hâline getiren bu sistem kesinlikle dayanışmacı bir toplumu
oluşturmaz ve dayanışmacı bir toplumun gelişiminin de önünü keser diye ifade
etmek gerekiyor.
Ayrıca, her eğitim ortamı o ortamda var
olan koşullara özgündür. Eğitim müfredatı oluşturulurken, ders içerikleri
belirlenirken, ölçme ve değerlendirme yöntem ve esasları belirlenirken bu özgün
koşullar göz önünde bulundurulmalı ve her eğitim ortamı kendi özgünlüğünde
değerlendirilmelidir. 
Örnek vermek gerekirse, Çankaya’daki
bir okulun ortamının koşullarıyla Şanlıurfa’daki bir okulun içerisinde
bulunduğu ortamın koşulları kesinlikle bir değildir. Dolayısıyla, burada
oluşturulacak olan eğitim müfredatlarının da kesinlikle yerellerdeki sosyal ve
toplumsal koşullara uygun bir şekilde düzenlenmesi gerekmektedir.
Herkese fırsat eşitliği sunulduğu iddia
edilmektedir. Herkesin bu sınavlara girme ve bu sınavları kazanma şansının
olduğu argümanı ileri sürülmektedir. Lakin bölgesel, sınıfsal koşullardan
kaynaklı bazıları daha şanslı ve bu şans her zaman yerele göre merkezde
bulunanlarda ne yazık ki daha fazladır. Bunun çokça örneğini hepimiz, burada
bulunan arkadaşlar da dâhil olmak üzere Türkiye’de çok örneklerini görmekte ve
bunu yaşamaktayız. Merkezde yaşayan, merkezde eğitim gören daha fazla
olanaklara, daha fazla imkânlara sahip olurken yerellere doğru bu olanak ve
imkânlar ne yazık ki daha az, daha yetersizdir. Hakkâri’deki bir öğrencinin
sınavlara giriş koşullarıyla Ankara Çankaya’daki öğrencilerin sınava giriş
koşulları ne yazık ki aynı olmadığı için yetenekleri de zekâları da bu koşullar
tarafından engellenmekte ve bu koşulların baskısı altında gerçekleşmektedir. 
Saydığım bu sorunlar ve eksiklikler
yanında Türkiye’de çocukların yeteneklerinin üstün bir şekilde
geliştirilmesinin önündeki en büyük engellerden biri de okullardaki fiziksel
yetersizliklerdir. Türkiye’de kaç okulda spor salonu bulunmaktadır, kaç okulda
tam teşekküllü müzik atölyesi, resim atölyesi bulunmaktadır? Bugün, üstün
yetenekli çocukların gittiği bilim ve sanat merkezlerinin bile birçoğunun kendi
binası bulunmamaktadır. Bu okullar başka kurumların binalarını kullanmakta ve
fiziksel yetersizliklerle baş başa kalmaktadırlar. Bütün bu sorunlar Türkiye’de
çocuklarımızın yüz yüze olduğu gerçekliği yansıtmaktadır. Bu rapordaki en temel
eksiklik de bu yapısal sorunlara yer verilmemiş olmasıdır. İlk başta da ifade
edildiği gibi, maalesef, bu rapor da iktidar partisinin çocukların içinde
bulunduğu gerçeği ve eğitimin yapısal sorunlarını ıskalayan bir yaklaşımla
hazırlanmıştır. Ayrıca, saymış olduğumuz yapısal sorunların yanında, üstün
yetenekli çocukların keşfi, eğitimi ve gelişimine ilişkin bazıları da raporda
yer alan görüş ve önerilerimizin Eğitim Bakanlığı başta olmak üzere ilgili
bakanlıklarca dikkate alınması temennisiyle, özellikle bilim ve sanat
merkezleriyle ilgili bazı hususlara değinmek istiyoruz.
Komisyon raporunda belirtildiği gibi
2011-2012 eğitim-öğretim yılında toplam 58 ilde, 64 bilim ve sanat merkezinde
11 bin öğrenciye eğitim verilmektedir. Oysa ki TÜİK verilerine göre Türkiye’de
0-24 yaş arasında 620 bin üstün yetenekli birey olduğu bilinmektedir. Yani,
yaklaşık 610 bin çocuk ve genç bu merkezlerden faydalanmamaktadır. Bu hususta
Millî Eğitim Bakanlığının acil olarak yapması gereken ilk iş bu merkezlerin
yaygınlaştırılması ve geliştirilmesidir. 
Bu amaçla, BİLSEM’lerde tamamlayıcı,
zenginleştirici, yaratıcılığı özendiren, gerçek yaşamla ilişkilendirilmiş bir
eğitim verilmelidir. Tanılama çalışmaları ilkokul 1’inci sınıfta yapılmalı ve
2’nci sınıfın ilk günü eğitime başlanmalıdır. Eğitim etkinlikleri özerk ve
özgün biçimde planlanabilmeli, yürütülebilmeli ve değerlendirilebilmelidir.
Bu merkezlerde verilen eğitim hizmeti
içinde eleştirel ve yaratıcı düşünce, bağımsız öğrenme becerileri, araştırma
becerileri, problem çözme ve mantık yer almalıdır. BİLSEM’lerdeki planlama,
uygulama ve değerlendirme aşamalarına öğrenciler aktif bir şekilde katılmalı ve
dâhil edilmelidir. Buralarda üstün yetenekli öğrencilerin gerçekleştirdikleri
projeler TÜBİTAK tarafından destek fonları üzerinden desteklenmelidir. 
Bilim ve sanat merkezleri yönetmeliği
hazırlanmalıdır. Hukuksal işleyiş daha sağlam bir zemine oturtulmalıdır.
Merkezlerin yönetici sayıları ve taşıdıkları nitelikler daha bilimsel ölçütlere
bağlanmalıdır. Alanında uzmanlaşmış yeteri sayıda yönetici ataması
gerçekleştirilmelidir. Bu alanda öğretmen yetiştiren bölümlerin sayısı
çoğaltılmalıdır. 
Eğitim-öğretim yılı başlamadan bilim ve
sanat merkezlerindeki açık branşlara öğretmen ataması için öğretmen seçimi
kursları açılmalı, bu merkezlerin bilimsel çalışmalarına uygun ortamlara
kavuşmaları sağlanmalı, öğretmen normları güncellenmeli ve buralarda görev
yapan öğretmenlerin sayısı artırılmalıdır. 
Üstün yetenekli öğrenciler ve bu alanda
görev yapan çalışanlar için servis ve yemek hizmeti desteği verilmelidir.
BİLSEM’lere ulaşım sorunu çözülerek bu okullardaki tüm öğrencilere ücretsiz
ulaşım imkânı sağlanmalıdır. 
Sonuç olarak, bu merkezlere devam eden
öğrencilerin ve çalışanların çözülmesi gereken pek çok sorunu olduğu
anlaşılmaktadır. Toplumsal yaşantımızın içinde yer alan bu önemli farklılığın
farkındalığını yükseltmek, toplumda var olan bu bireyleri araştırıp, bulup
çıkarmak ve destekleyerek cesaretlendirmek toplumun gelişmesi ve ilerlemesine
önemli katkılar yapacaktır. Bu bağlamda sorunların çözümü yolunda adımlar …
(Mikrofon otomatik cihaz tarafından
kapatıldı)
BAŞKAN – Devam edin.
İBRAHİM AYHAN (Devamla) – …atılırken
velilerin duygularının, bütçelerinin ve çocuk emeğinin sömürülmesine asla izin
verilmemelidir. Daha keşfedilmemiş yüz binlerce dâhi çocuk ve genci keşfetmek
ve topluma kazandırmak için hepimize büyük sorumluluklar düşmektedir.
Ayrıca, bu merkezlerde üretilen
bilimsel çalışmaları, icatları ve bilgileri belli çevrelerin çıkarına değil,
bütün toplumun yararına kullanmak gerekir. Bu tutum, başta ülkeyi yönetenler ve
Millî Eğitim Bakanlığı olmak üzere kurumlarda görev yapanlar için etik bir ilke
olmalıdır. Bu anlamda ümit ediyoruz ki bu rapor önceki raporlar gibi unutulup
sadece bir yazılı belge olarak değerlendirilmez, Eğitim Bakanlığı ve ilgili
bakanlıklar komisyon raporunu dikkate alır, tüm eksikliklerine rağmen gerekli
değişiklik ve düzenlemeleri yapar, bir an önce gerçekleştirilir.
Bu temenni ve duygularla hepinizi
saygıyla selamlıyorum. (BDP sıralarından alkışlar)
BAŞKAN – Teşekkür ediyoruz Sayın Ayhan.
Şimdi, Cumhuriyet Halk Partisi Grubu
adına Ankara Milletvekili Emrehan Halıcı.
Buyurunuz Sayın Halıcı. (CHP
sıralarından alkışlar)
CHP GRUBU ADINA MEHMET EMREHAN HALICI
(Ankara) – Sayın Başkan, değerli milletvekilleri; sözlerime başlarken
Cumhuriyet Halk Partisi Grubu adına yüce Meclisi saygılarımla selamlıyorum.
Üstün zekâya ve yeteneğe sahip
çocukların belirlenmesi ve desteklenmesi, daha sonra takip edilmesine dönük
olarak son yıllarda önemli gelişmeler yaşanmıştır. Üniversiteler, eğitim
kurumları, sivil toplum kuruluşları tarafından düzenlenen toplantıların yanı
sıra Bilim ve Teknoloji Yüksek Kurulunda konuyla ilgili bir strateji oluşturma
kararı alınmıştır. Geçtiğimiz yılın aralık ayında Türkiye Zeka Vakfı tarafından
Türkiye Büyük Millet Meclisi salonlarında Zekâ ve Yetenek Kongresi düzenlenmiştir.
Bu umut veren çalışmaların en önemlisi Türkiye Büyük Millet Meclisinde kurulan
araştırma komisyonudur. Kısır siyasi çekişmelerden uzak, uyum ve uzlaşı
içerisinde çalışan Komisyonun Sayın Başkanı Halide İncekara başta olmak üzere
tüm üyelerine huzurlarınızda şükranlarımı sunarım. 
Kuşkusuz
görüşlerimizde ve önerilerimizde farklılıklar yaşadık ancak bunları demokratik
bir biçimde tartıştık, birbirimizi dinledik, anlamaya çalıştık. Bu olumlu
atmosferin Meclisin diğer ortamlarına da yansıması en önemli temennimdir.
Farklılıklar yaşadık diyorum, aslında bu çok doğal çünkü Komisyon çalışmaları
sırasında dinlediğimiz akademisyenler, konunun uzmanları, aileler, bürokratlar
hep birbirinden farklı görüşler ortaya koydular. Sorunlar da, çözüm önerileri
de birbirlerinden çok farklıydı.
Çalışmalar
sonucunda benim şahsi olarak iki tane temel tespitim oluştu. Bir: Bu konuya
ülkemizde çok önem veriliyor. İki: Ne yapılması gerektiği konusu ne yazık ki
belirsiz. Eğer bir konu hem önemliyse hem de ne yapılacağı bilinmiyor ise
siyasete görev düşüyor demektir. İktidar partisi başta olmak üzere tüm
partilerin, raporda değinilen konularla ilgili düzenlemelerin yapılması için
gayret göstermeleri gerektiğini hatırlatmak isterim. 
Sayın Başkan,
değerli milletvekilleri; tarihimize bakıldığında bu konuyla ilgili özel bir
konumumuz olduğu görülür. Üstün yeteneklilerin eğitiminde dünyadaki ilk örnek
enderundur. Özel yeteneğe sahip çocukların seçilmesi, farklılaştırılmış eğitim
verilmesi, performansa göre eğitimin sürdürülmesi, ders veren hocaların da
üstün meziyetlere sahip olması gibi yaklaşımlar enderunun ayırt edici
özellikleridir. 18’inci yüzyıldan başlayarak bu özelliklerin gevşemesiyle
maalesef başlangıç vasfını kaybetmiştir.
Cumhuriyet
döneminde konuyla ilgili ilk kanun 1929 yılında çıkarılan 1416 sayılı Ecnebi
Memleketlere Gönderilecek Talebe Hakkında Kanun’dur. Daha sonra, 1948 yılında
5245 sayılı İdil Biret ve Suna Kan’ın Yabancı Memleketlere Müzik Tahsiline
Gönderilmesine Dair Kanun çıkarılmıştır. Özel yeteneklilerle ilgili olarak
çıkartılan ilk kanun olan bu kanun, daha sonra, 1956 yılında 6660 sayılı Güzel
Sanatlarda Fevkalade İstidat Gösteren Çocukların Devlet Tarafından
Yetiştirilmesi Hakkındaki Kanun’a dönüşmüştür. Kanun ve daha sonra 1963
tarihinde çıkarılan bir yönetmelikle bu durum hâlâ yürürlüktedir. 
İdil Biret ve Suna Kan’dan sonra
kanundan çeşitli sanatçılar yararlanmıştır. Bunlar arasında Bedri Baykam, Fuat
Kent, Ateş Pars, Gülsin Onay, Hasan Kaptan, Hüseyin Sermet, İsmail Aşan,
Nevbahar Aksoy, Neveser Aksoy, Selman Ada, Tunç Ünver, Vedat Çizer, Verda Erman
gibi önemli isimler sayılabilir. 
1976 yılında Özel Statü Yönetmeliği
çıkarılmış, özel yetenekli çocukların devlet konservatuvarlarında yoğun bir
eğitim görmeleri ve konservatuvarın yüksek bölümünü bitiren gençlerden bir
kısmının da yurt dışına gönderilmeleri sağlanmıştır. Bu özel statüden de
yararlanan sanatçılar şunlardır: Burçin Büke, Çağıl Yücelen, Çağlayan Ünal,
Ertan Torgul, Fazıl Say, Muhiddin Dürrüoğlu, Oya Ünler, Özgür Balkız, Şölen
Dikener ve Yeşim Alkaya. Bu isimlerden sonra Millî Eğitim ve Kültür Bakanlığı
komisyon oluşturamadığı için yasa ne yazık ki uygulanamamıştır. Bu durum kabul
edilemez. Çok az sayıda ismin yararlandığı bu yasa ve yönetmelikler bir an önce
işlerlik kazanmalıdır. Komisyonlar toplanmalı, uygulamalarla ilgili esaslar
kamuoyuna duyurulmalı ve yeteneği kanıtlanan çocuklarımıza, gençlerimize düzenli
olarak destek sağlanmalıdır.
Sayın Başkan, değerli milletvekilleri;
araştırma komisyonunun adı “Üstün Yetenekli Çocuklar” ifadesiyle başlamaktadır.
Bu ifadenin üstün zekâlı çocukları da kapsadığı belirtilmektedir. Bazı
uzmanlar, bazı yöneticiler “üstün zekâlı” ifadesini itici bulduklarını
söylemektedir. Bazı uzmanlar ise “üstün” sözcüğünü de doğru bulmayıp bunun
yerine “özel” sözcüğünü kullanmayı önermektedirler. Bu konudaki görüşüm,
ifadeyi tam ve doğru olarak yani “üstün zekâlı ve üstün yetenekli çocuklar”
olarak kullanmaktır. Eğer bu kişileri bulmayı, topluma ve insanlığa
kazandırmayı hedefliyor isek onlara hak ettikleri değerleri vermemiz gerekir.
Bu konuda ürkek olmaya, çekingen olmaya gerek yoktur. Üstün zekâya ve üstün
yeteneğe sahip olan insanlar, hem o ülkenin hem de bütün dünyanın
hazineleridir. Hele bunların arasından bazıları daha da öne çıkarlar. Dünyanın
çehresini değiştiren, bilimde, teknolojide, sanatta devrimler yapan; iyiyi,
doğruyu ve güzeli görmemize katkı sağlayan bu az sayıda insanlardır.
Milyarlarca insan arasında binlerle ifade edilebilen bu farklı insanlara, başka
bir deyişle dâhilere çok ama çok şeyler borçluyuz.
Değerli
milletvekilleri, zekânın pek çok tanımı var. Zekâ, öğrenme yeteneğidir; zekâ,
daha önce karşılaşılmayan problemleri çözebilme yeteneğidir; zekâ, anlama ve
anlatma yeteneğidir; zekâ, çevreye ve koşullara uyum gösterebilme yeteneğidir;
zekâ, akıl yürüterek sonuçlar ve karar üretme yeteneğidir. Zekâ tabii ki tek
bir alanda tanımlı değildir, değişik birçok alan vardır. Örneğin, Gardner’in
çoklu zekâ kuramına göre sözel, sayısal, mekânsal, bedensel, müziksel, sosyal
ve içsel zekâ alanları vardır. 
Ülkemizde üstün
zekâya ve yeteneğe sahip öğrencilerin tanılama süreçleri Millî Eğitim Bakanlığı
tarafından yürütülmektedir. İllerde bulunan rehber ve araştırma merkezleri ve
bilim, sanat merkezleriyle iş birliği içerisinde yapılmaktadır. Komisyon
üyeleri olarak rehberlik ve araştırma merkezleri ve bilim, sanat merkezlerinde
yaptığımız incelemelerde birçok eksikliğe şahit olduk. Bu kurumlar yeniden ele
alınmalı ve amaçlarına uygun biçimde çalışmalarını sağlayacak düzenlemeler
acilen yapılmalıdır. Verilen eğitimler, çocuğun bilişsel, duyuşsal ve
psikomotor gelişimine uygun olmalıdır. Yeteneklere yönelik eğitim programlarını
belirlemek için yapılacak tanılama işlemlerinde zekâ testlerinin yanı sıra
yetenek testleri, yaratıcılık, karar verme, problem çözme, müzik, iletişim gibi
becerileri ölçen uygulamalar da muhakkak kullanılmalıdır.
Zekâ çok değerli
olduğu ve kıymet verildiği için suistimallere de çok açık bir durumdadır.
Ülkemizde zekâ ve yetenek konusu daha çok gündeme gelmeye başlayınca üstün
zekâlılar okulu, üstün yetenekliler sınıfı, dâhiler okulu, dâhiler sınıfı gibi
adlarla çeşitli girişimler de ortaya çıkmaya başlamıştır. Çocukları için her
şeyi feda etmeye hazır olan aileler için bu çok ciddi bir risktir. Bu tür
faaliyetlerde bulunacak kurumlara Millî Eğitim Bakanlığı tarafından onay
verilmeli, faaliyetleri titizlikle incelenmeli ve sürekli olarak
denetlenmelidir. Ailelerin yanıltılması, çocukların hayal kırıklığına
uğratılması kesinlikle önlenmelidir.
Ülkemizde aileler genellikle üstün zekâ
ve yeteneği sadece derslerde ve sınavlardaki başarıyla ölçmektedir. Bu, yanlış
bir tutumdur. Dâhilerin bir çoğu eğitim hayatlarında özel bir üstünlük
göstermemelerine rağmen, ilgi duydukları alanlarda olağanüstü başarılara ve
eserlere imza atmışlardır. Sınavlarda başarıyı hedefleyen, ezbere dayalı bir
eğitim sistemi yerine farklı beceri ve yetenekleri ortaya çıkarmayı ve
geliştirmeyi hedefleyen bir eğitim sistemi oluşturulmalıdır. Farklı becerilere
sahip olanların olabildiğince erken tespit edilmelerini, doğru yönlendirilmelerini,
desteklenmelerini ve takip edilmelerini sağlayacak bir program ne yazık ki şu
an için mevcut değildir. Komisyon çalışmaları sırasında böyle bir programa
alınacak öğrencilerin nitelik ve nicelikleriyle ilgili değişik görüşler dile
getirilmiştir. Bizim düşüncemiz, böyle bir programı gerçekten üstün zekâya ve
yeteneğe sahip olduğu belirlenen az sayıda kişiyle başlatmaktır, bu sayede
destek ve takip olanakları daha büyük olacaktır. Az sayıda ve odaklanmış
uygulamalardan elde edilen sonuçlar ve birikim doğrultusunda program daha çok
kişiyi kapsayacak biçimde büyütülebilir. 
Sayın Başkan, değerli milletvekilleri;
Cumhuriyet Halk Partisi olarak, rapora da yansıtmaya çalıştığımız önerilerimizi
kısaca özetleyecek olursak, ilk önerimiz, üstün zekâ ve üstün yetenekle ilgili
olarak bir ana plan hazırlanmasıdır. Bu planda hedefler tanımlanmalı, ilgili
kurumların görev, sorumluluk ve etkinlik alanları belirlenmelidir. Ayrıca,
planı yürütmekten sorumlu olacak olan özerk ve bağımsız bir yapı
oluşturulmalıdır. Üstün zekâ ve üstün yetenek konusunda bir tanım yapılmalı, bu
tanımda yer alacak kriterler net olarak belirlenmelidir. Tanılama süreçlerinde
kullanılacak yöntemler ve araçlar ilgili kişi ve kurumların da görüşleri
alınarak belirlenmelidir. Bu süreçler adil, şeffaf ve denetlenebilir olmalıdır.
Üstün olarak tanımlanan çocukların eğitiminde zenginleştirme, farklılaştırma,
sınıf atlama gibi uygulamalar muhakkak yapılmalıdır.
Üstün yeteneklilik konusu aile, kamu ve toplumun ortak
sorumluluğundadır. Ailenin erken yaşta çocuğun yüksek potansiyelini fark etmesi
çok önemlidir. Erkenlik ilkesi çerçevesinde doğumdan itibaren Sağlık Bakanlığı
tarafından gelişimsel takip yapılmalı, çocuğun potansiyelini nasıl
destekleyebileceğine ilişkin olarak ailelere yol gösterilmelidir. Zekâ ve
yetenekte yüksek potansiyelin belirlendiği andan itibaren gelişim verileri
kayıt altına alınmalı ve kurumlar arasında bilgi akışı sağlanmalıdır. Sağlık
Bakanlığında doğumla başlayan gelişimsel takip bilgileri, okul çağının
başlamasıyla birlikte sistem üzerinden Millî Eğitim Bakanlığına aktarılmalıdır.

Üstün zekâya ve üstün yeteneğe sahip olanların eğitimini
veren eğitmenlerin nitelikli olmaları gerekmektedir. Bu kişiler akademik
seviyede iyi bir alan eğitimi almış olmalı, araştırmacı, yaratıcı, gelişmelere
açık, kendini yenileyebilen ve lider özelliklerine sahip bulunmalıdır. Oysa
gene yaptığımız Komisyon çalışmalarında öğrenci ve aile şikâyetlerinin çoğunun
eğitmenler ve yöneticilerle ilgili olduğunu gördük. YÖK, öğretim üyesi
yetiştirme programı kontenjanları ve yurt dışı burslarında bu alanda
akademisyenlerin yetiştirilmesi için pozitif ayrımcılık uygulamalıdır. Ayrıca,
üstün zekâlı ve üstün yeteneklilerin eğitiminde görevlendirilecek öğretmenlerin
yetiştirilmesi için yüksek lisans, doktora ve üç ile altı aylık kısa dönemli
sertifika programları açılmalıdır. Bu özelliklere sahip gençlerimizin
eğitimlerini tamamladıktan sonra kendi alanlarında istihdam edilmelerini
sağlayacak ve beyin göçünü ve bunların olumsuz etkilerini önleyecek politikalar
muhakkak oluşturulmalıdır.
Bir bilgiyi de sizlere iletmek isterim: Zekâ ve Yetenek
Kongresi’nin 2’ncisi 29-30 Kasım 2014 tarihlerinde Orta Doğu Teknik
Üniversitesinde yapılacaktır. Kongrenin temel bileşenlerinden biri “İyi
Uygulamalar ve Projeler” başlığı altındaki oturumlar olacak. Bu oturumlarda,
Türkiye’de ve dünyada üstün zekâlı ve üstün yetenekli bireylerin
potansiyellerinin yaşama geçirilmesine yönelik olarak geçmişte ve son dönemde
yapılmış kayda değer nitelikteki uygulama örnekleri, projeler ve yine aynı amaç
çerçevesinde gerçekleştirilmiş olan akademik çalışmalarla ilgili taraflarla bilgi
paylaşımı yapılacak. 
Sayın Başkan, değerli milletvekilleri;
zekâ ve yetenek konusu sadece çocuklarımız, gençlerimiz için değil her yaştaki
insanlarımız için önemlidir ve her yaştaki insanlarımız için muhakkak ele
alınmalıdır. Geleceğimiz çocuklarımızdır, gençlerimizdir ama onların
yarınlarını bugün bizler yani yetişkinler biçimlendiriyoruz. Bizler zeki
olmaya, sorunları doğru anlamaya, etkin çözümler üretmeye mecburuz. Sadece çocuklarımızın
değil, kendi zihinsel becerilerimizi de geliştirmek için çaba sarf etmeliyiz. 
Beynimiz Allah’ın bize verdiği en
değerli hazinedir. Eğer etik değerler çerçevesinde bilgiye, akla, düşünmeye
gereken önemi verirsek sağlıklı beyinlere sahip oluruz. Sağlıklı beyinlerin
olduğu yerde haksızlıklar, adaletsizlikler olmaz; sağlıklı beyinlerin olduğu
yerde açlıklar, yoksulluklar olmaz; sağlıklı beyinlerin olduğu yerde
yolsuzluklar, usulsüzlükler olmaz; sağlıklı beyinlerin olduğu yerde doğa ve
çevre tahribatı olmaz; sağlıklı beyinlerin olduğu yerde kavga olmaz, savaş
olmaz; sağlıklı beyinlerin olduğu yerde tedbirsizliklerden, ihmallerden
kaynaklanan kazalar, felaketler olmaz.
2000 yılında zekâyla ilgili
düzenlediğimiz bir toplantıya Başbakanımız rahmetli Bülent Ecevit katılmıştı ve
çok güzel bir konuşma yapmıştı. Ben ondan kısa bir bölümü size aktarmak
istiyorum. Rahmetli Ecevit şöyle diyor: “Zekâ düşünce aracıdır. Doğal olarak
her araç gibi zekâ da insanlığın hayrına olduğu kadar zararına da kullanılabilir.
Nitekim, tarihte de çağımızda da insanlığı felakete sürüklemiş zeki fakat
akılsız yöneticiler az değildir. Onun için, zekâ eğitimini belirgin bir ahlak
eğitimiyle bütünleştirmenin uygun olacağını düşünüyorum. Zekâ ve akıl birbirini
çağrıştıran, birbirine yakın ama birbirinden farklı kavramlardır. Zekâda
cesaret ve cüretkârlık vardır, akılda ise sağduyu ve ihtiyatlılık vardır. O
nedenle, akıl zekâyı denetleyebilir. İdeal birleşim, bir insanda zekâ ve aklın
dengeli olarak bulunmasıdır. Atatürk'ün başarısının sırrı da gerek komutan
gerek yönetici olarak her adımında ve her atılımında bu dengeyi kurabilmiş,
cesaret ve sağduyuyu bütünleştirebilmiş olmasındadır. Zekâ ile aklın uzaktan
bir akrabası ise kurnazlıktır. Tabii, kurnazlıkta zekânın da aklın da saygınlığı
yoktur. Ancak kurnazlık bazen bir savunma yöntemi de olabilir. Taoizmin
kurucusu büyük Çin bilgesi Lao Tzu bu tür kurnazlık olgusunu şu özdeyişle
anlatmıştır: ‘Yumuşak yönetilen ülkenin halkı yalındır, sert yönetim ise halkı
kurnazlaştırır.’” Ecevit, “Ben de buna şunu eklemek istiyorum.” diyor ve devam
ediyor: “Yöneticilikte hüner, insanları kurnazlığa zorlamamaktır. Bunun yolu
ise zekâ ile aklı bağdaştırarak bulunur.” 
Rahmetli Ecevit’in sözlerinden
herkesin, hepimizin ve özellikle de şu an ülke yönetiminde bulunan değerli
dostların ders çıkarmaları gerekir.(CHP sıralarından alkışlar) 
Sayın Başkan, değerli milletvekilleri;
zekâ bireyler için ne kadar önemliyse üstün zekâlı insanlar da toplumlar için o
kadar önemlidir. Hem bireylerin zekâ ve yeteneklerinin geliştirilmesi hem de
üstün zekâ ve yeteneğe sahip olan kişilerin topluma kazandırılarak kolektif bir
zekânın oluşturulması ancak bir reformla gerçekleştirilebilir. Bilim, teknoloji
ve sanat üretimini hedef alacak olan bu reformun temel ögesi düşünen, sorgulayan,
zekâ ve yeteneğinin kıymetini bilen ve sürekli geliştirmeye çalışan yaratıcı
insanlardır. Bu reform, aynı zamanda ülkemizi bilgi toplumuna dönüştürmemiz
için gerekli olan bilgi reformunun bir parçasıdır. Cumhuriyet Halk Partisi
olarak bu reformu gerçekleştirmeye kararlıyız.
Bu duygularla komisyon raporumuzun daha
sonra yapılacak olan çalışmalara ve atılacak olan adımlara ışık tutmasını
diliyor, hepinizi sevgi ve saygılarımla selamlıyorum. (CHP sıralarından
alkışlar) 
BAŞKAN – Teşekkür ediyoruz Sayın
Halıcı.
Adalet ve Kalkınma Partisi Grubu adına
İstanbul Milletvekili Hüseyin Bürge.
Buyurunuz Sayın Bürge. (AK PARTİ
sıralarından alkışlar)
AK PARTİ GRUBU ADINA HÜSEYİN BÜRGE
(İstanbul) – Sayın Başkan, değerli milletvekilleri; üstün yetenekli çocukların
keşfi, eğitimi, öğretimiyle ilgili sorunların tespiti, etkin istihdamın
sağlanması amacıyla kurulan Meclis Araştırması Komisyonu Raporu üzerinde AK
PARTİ Grubum adına Komisyon üyesi olarak Genel Kurulu saygıyla sevgiyle
selamlıyorum.
Konuşmama başlamadan evvel Soma’daki
kardeşlerimize rahmetler diliyorum.
27 Mayıs olması hasebiyle de Menderes’e
ve arkadaşlarına minnet duyduğumuzu ifade etmek istiyorum.
Saygıdeğer milletvekilleri, eğitim,
bireyin doğumundan ölümüne süregelen bir olgu olduğundan, politik, sosyal,
kültürel ve bireysel boyutları aynı anda içinde bulundurduğundan tanımı
yapılması zor bir kavramdır. Eğitim, önceden saptanmış esaslara göre insanların
davranışlarında belli gelişmeler sağlamaya yarayan planlı etkiler dizesidir.
Eğitim, bireyin davranışlarında kendi yaşantısı yoluyla kasıtlı olarak istendik
değişme meydana getirme süreci olarak ifade edilir. 
Eğitim, Çiçero’ya göre çocuğu insan
hâline getirme sanatı; Eflatun’a göre beden ve ruha yetenekli olduğu güzelliği
vermek; Rousseau’ya göre insanı doğasına göre yetiştirmek; Spencer’a göre
insanı mükemmel bir hayata hazırlamak; Durkheim’a göre yetişmiş nesiller
tarafından henüz sosyal hayat için olgun hâle gelmemiş bulunan nesiller üzerine
yapılan her çeşit etkidir. 
Saygıdeğer milletvekilleri, öğretim ise
öğrenmeyi kolaylaştıracak etkinlikleri düzenleme, gerekli araç ve gereçleri
sağlama ve rehberlikte bulunma eylemidir.
Tarih boyunca insanların yaşamlarını
değiştiren, medeniyet dediğimiz gelişimi sağlayan, hiç şüphe yoktur ki üstün
beyin gücüne sahip insanlardır. Bu yaklaşım açısına göre, yıllar boyunca
insanların yaşamlarında bugünü daima dünden farklı kılan, birçok insanın hayret
ve şaşkınlıkla seyrettikleri ve bahsettikleri teknik, fen, bilim, sosyal,
eğitim alanında birçok değişiklikler ve gelişmeler olmalıdır. Toplum hayatında
bu hızlı değişiklikleri ve gelişmeleri sağlayan kişiler, o toplumda üstün beyin
gücüne sahip insanlardır ancak üstün yetenekli bireyler yeterince
eğitilmedikleri durumlarda sahip oldukları yüksek potansiyeli yeterince değerlendirememektedirler.
Bazen, normal zekâ düzeyine sahip bir bireyin olağanüstü başarılarıyla
karşılaşırken üstün yeteneğe sahip kimi bireylerin değil büyük bir buluş ortaya
koymak, kendi kendilerine yetemedikleri durumları da görmek mümkündür. Bu itibarla,
üstün yetenekliler için özel bir eğitim programına ihtiyaç duyduğumuzun altını
çizmek istiyorum. 
Devletleri ve milletleri oluşturan tüm
kadim toplumlarda eğitim ve öğretim her daim en hayati konuma sahip olmuştur.
Başta bilim ve teknikte olmak üzere, edebiyatta, sanatta, sosyal bilgilerde;
kısaca, medeniyetlerin gelişmesine vesile olacak her alanda eğitim ve öğretim
temel aktör olmuştur. Eğitim ve öğretim, bir toplumun en asli unsuru olan
insanı geliştirerek toplumun kendi içinde daha müreffeh bir yaşam sürmesini,
bilim ve teknikteki gelişmelerle yaşam standartlarını artırmasını, çeşitli
teknolojik yeniliklerle diğer toplumlara karşı önde olmasını sağlama
çalışmasıdır.
Kadim bir medeniyete sahip olduğumuz bu
topraklarda eğitim ve öğretim, kurmuş olduğumuz tüm devletlerde en asli unsur
teşkil etmiş, Selçuklularda Nizamiye medreseleri, Osmanlıda enderun mektebi
gibi örnekler güçlü bir imparatorluğun inşasında yer alacak kalifiye elemanlar
için âdeta dinamo görevini yerine getirmişlerdir. Osmanlı İmparatorluğu
devletin her kademesinde, ilmiye, seyfiye, mülkiye, kalemiye ve benzeri
sınıflarda gerekli olan yetişmiş insan ihtiyacını enderun mektepleri sayesinde
gidermiştir. Aday gençlerin soylu ya da önde gelen ailelerin tercihen ilk
çocuğu olmasına, sağlıklı, güzel, yakışıklı olmasına varıncaya kadar tespit
ettikleri unsurları öne koymuşlardır. Enderunda beşerî bilimler, savaş sanatı,
mesleki eğitimden oluşan bir güçlü sacayağı modeliyle yetiştirmişlerdir. Beşerî
bilimler programında tüm öğrenciler için zorunlu olarak Türkçe, Arapça, müzik
ve Kur'an dersleri konulmuş, seçmeli dersler arasında ise Farsça, Türkçe ve
Farsça edebiyatı, Arapça dil bilgisi, İslam’la ilgili çalışmalar, hukuk, tarih
ve matematik gibi dersler yer almakla beraber, savaş sanatları içinde okçuluk,
güreş, koşu, uzun atlama, halter ve savaş oyunları da seçenek olarak önlerine
konulmuştur. 
Saygıdeğer milletvekilleri, enderun
mezunları yetenekleri ve eğitimleri, üstlendikleri görevleri itibarıyla
yüzyıllar boyunca içinde yaşadıkları toplumun seçkin ve güzide elemanları
olarak Osmanlı İmparatorluğu’nun güvencesi olmuşlardır. 
Tabii, eğitim ve öğretim insanla
başlayıp insanla sona erecekse, insan her dönemde birinci öncelikli olacaksa
cumhuriyet döneminde de üstün yeteneklilere eğitim formatına elbette ki kıymet
verilmiştir. Ama üzülerek ifade ederim ki... 1950’li yıllarda, hatta 56’da 6660
sayılı Müzik, Resim ve Diğer Güzel Sanat Dallarında Olağanüstü Yetenek Gösteren
Çocukların Devletçe Eğitilmesini Düzenleyen Yasa’yla başlar. Ankara Fen
Lisesi bunu takip eder. Ankara Rehberlik ve Araştırma Merkezinin öncülüğüyle
bazı ilkokul ve ortaokuldaki denemeler, devlet ortaokul ve lise parasız
yatılılık sınavları, öğretmen okulları ve yüksek dereceli öteki meslek
kuruluşları gibi saymam mümkün. TÜBİTAK burslarının, Millî Eğitim Bakanlığının
Yüksek Öğrenim Kredi ve Yurtlar Genel Müdürlüğü yoluyla verdiği yükseköğrenim
burslarının, üniversite ve akademilere giriş sınavlarının, Türkiye'nin ilk fen
lisesinin eğitime başladığı 1963-64 yıllarının, 1989-90 Anadolu Güzel Sanatlar
Lisesinin açıldığının da altını çizmek istiyorum. 
Tabii ki üzerinde durmamız gereken en
önemli konulardan bir tanesi bilim, sanat merkezleri. Türkiye’de ilk bilim ve
sanat merkezi 1995’te Ankara’da açılmıştır. 2003 yılına kadar sayıları 17 olan
bilim ve sanat merkezlerinin sayıları bugün 72’ye yükselmiştir. Eleştiriyorken
düne de bakmanızı özellikle tavsiye ediyorum. 2003 yılında 17, şimdi ise 72
olmuştur. Yeterli mi? Elbette ki yeterli değil. Ülkemizde hâlen 64 ilde 72
bilim sanat merkezi yetenekli öğretmen arkadaşlarımız vasıtasıyla 15 bine yakın
öğrencimize hizmet etmektedir. Katedilecek mesafe çok uzun çünkü özel eğitimden
bahsediyoruz. 
Edebiyat ve sosyal bilimler alanında
ihtiyaç duyulan bilim insanlarının yetiştirilmesi amacıyla Türkiye’nin ilk
sosyal bilimler lisesi 2003 yılında açılmıştır. Millî Eğitim Bakanlığı, Marmara
Üniversitesi, Çocuk Vakfı iş birliğiyle 23-25 Eylül tarihlerinde 1’inci Türkiye
Üstün Yetenekli Çocuklar Kongresi gerçekleştirilmiştir. 2004-2005 yılları
arasında spor liseleri açılmaya başlanmış, 2008 yılında Bayrampaşa Belediyesi
Bilim Merkezi faaliyete geçmiştir. 2009 yılında Üstün Yeteneklilerin Eğitimi
Çalıştayı (BİLSEM MODELİ) düzenlenmiş, çalışma sonrası Üstün Yetenekli Bireyler
Strateji ve Uygulama Planı ortaya konmuştur. Anadolu Üniversitesinde 2’nci
Ulusal Üstün Yetenekli Çocuklar Kongresi yapılmıştır. 2011 yılında 652 sayılı
Millî Eğitim Bakanlığının Teşkilat ve Görevleri Hakkında Kanun Hükmünde
Kararname’yle Özel Eğitim ve Rehberlik Hizmetleri Genel Müdürlüğü bünyesinde
başkanlık oluşturulmuştur. 2012 yılında Genel Kurulumuzun 6/3/2012 tarihli
74’üncü Birleşiminde 17 üyeden oluşan Üstün Yetenekli Çocukları Araştırma
Komisyonu kurulmuştur. Sırası gelmişken Komisyon Başkanımıza, buradaki bütün
milletvekillerimize, böyle bir komisyonun oluşmasında emek veren bütün
arkadaşlarıma ben de teşekkür etmek istiyorum. Bu bir başlangıç ama kesinlikle
son olmayacağını düşünüyorum. 2012 yılında Hacettepe Üniversitesi iş birliğiyle
3’üncü Türkiye Üstün Yetenekli Çocuklar Kongresi yapılmıştır. 
Yani üstün yeteneklilerle ilgili
yapılanları söylememe rağmen eksikliklerimizi de söyleyecek kadar siyasi boyut
içerisinde bir tespit olarak sunmak istiyorum. 
Eğitsel
değerlendirme ve tanılamada kullanılan yeterli ve güncel araçların (gözlem
formları, zekâ/yetenek testleri, müzik, resim, yaratıcılık ve liderlik
testleri) yetersizliğinin de altını çizmek istiyorum.
Ülkemizde özel
yetenekli öğrencilerin büyük bir bölümünün tanılanmamış olması.
Farklı eğitim
modelleri içeren akademik çalışma sayısının azlığı ve özel yetenekli
öğrencilerle çalışabilecek eğitimcilerin nitelik ve nicelik konusunda yetersiz
olması.
Kamu kurum ve
kuruluşları, yerel yönetimler, STK’lar arasında iş birliğinin yeterli düzeyde
sağlanamaması.
Özel
yeteneklilerle ilgili yapılandırılmış bir aile rehberliği programının
olmamasını da eksiklik olarak ifade etmek istiyorum. 
Ancak, başta
Sağlık Bakanlığı olmak üzere bütün belediyeler, STK’lar, engelli
kardeşlerimizle alakalı, AK PARTİ iktidarında engelli kardeşlerimizi sokağa,
gün yüzüne çıkarabilmek adına, özel eğitim kurumları yapmak adına -milletvekili
arkadaşlarımızın da altını çizdiği üzere- özel eğitim kurumları engelli
kardeşlerimizle buluşturulmuştur. İşte konuştuğumuz üstün yeteneklilerin
eğitimi de özel eğitime tabidir. 
Üstün yetenekli
çocuk, genel veya özel yetenekleri açısından yaşıtlarına göre yüksek düzeyde
performans gösterdiği konunun uzmanları tarafından belirlenmiş çocuklar olarak
ifade edilir. Yani konumuz, önce cevheri bulmak, cevheri bulabilmek adına testlerin
hazırlanması, bulduktan sonra cevheri -kastettiğim parantez içerisinde
insanımızı, çocuğumuzu- işlemek, topluma kazandırabilmek, gelecekte de onun
yaptığı çalışmalardan toplum olarak istifade etmeyi amaçlamaktır. 
Türkiye’de üstün yeteneklilere yönelik
çalışmalar bu kadarla da sınırlı değildir. Bilim ve teknoloji merkezleri her
yaşta farklı birikime sahip insanları bilimle buluşturmak, bilgiyi kaynağından
öğrenmelerini sağlamak ve bilime olan merakı tetiklemek üzere tasarlanmış
deneysel ve uygulamalı merkezlerdir. Bu anlamda, Türkiye’de ilk bilim merkezi
Ankara’da 1993’te kurulan Feza Gürsey Bilim Merkezidir. Belediyecilikte ilk
olduğu için de söylemek istiyorum: Bayrampaşa Belediyesi Bilim Merkezi de 2008
yılında ilklerden birisidir. 
Bilim, Sanayi ve Teknoloji Bakanlığının
kurulması, AK PARTİ iktidarının bence en önemli yaptığı çalışmalardan bir
tanesidir. 03/06/2011 tarihinde Bilim, Teknoloji ve Teknoloji Bakanlığının
kurulmasının ardından dönemin Bakanı Nihat Ergün Beyefendi’nin 81 ilde bilim
merkezleri açılacağını ilan etmesi yadsınamayacak kadar önemli bir hadisedir.
Yeni Bakanımızla ilk olarak başta Konya olmak üzere Bursa’da, Kocaeli’nde,
Sakarya’da, Kayseri’de ve büyükşehir belediyelerinde de bilim merkezleri
açılmaya başlanmıştır. 
Büyükşehir belediyelerinin TÜBİTAK
desteğiyle kurduğu bilim merkezleri genellikle dünyadaki örnekleri gibi
interaktif sergi alanlarından ve bilimsel konularla ilgili hazırlanmış görsel
deney setlerinden oluşmaktadır. İlçe belediyelerine ve bütün belediyelere örnek
olması hasebiyle Bayrampaşa Belediyesinin Bilim Merkezi öğrencilerinden Adem
Noktacı ve Sevcan Altundal’ın 43’üncü TÜBİTAK Ortaöğretim Öğrencileri Araştırma
Projeleri yarışması’nda fizik dalında 2012 yılında Türkiye birincisi, Avrupa
Birliği Genç Bilim Adamları Proje Yarışması’nda “Orijinallik Ödülü” aldığının
da altını çizerek bu genç kardeşlerimizi tebrik ediyor, yetiştiren öğretmen
arkadaşlarımı da kutluyorum. 
Çocuk üniversitesi deyip geçmeyin.
Çocuk üniversiteleri, çocuklara keşfetme mutluluğu veren bir ortam sunarak
onlara bilim, sanat, spor etkinliklerini sevdirmeyi; etkinlik yapma sürecinde
el becerilerini, zihinsel becerilerini geliştirmeyi, grup ile çalışma
sorumluluğu kazandırmayı amaçlayan yapılanmalardır. 2009 yılında “Çocuk
Üniversitesi” adıyla faaliyet göstermeye başlayan Ankara Üniversitesini de
kutlamak gerek. 
Türkiye Bilim Merkezleri Platformu
kurulmuş olmasını, bilim merkezleri yöneticilerinin, bu merkezlerin sorunlarını
ele almak ve çözüm yollarını tartışmak amacıyla 2013 tarihinde Gaziantep’te bir
araya gelmiş olmalarını önemsemeden geçebilir miyiz? Platform’un
amacı,Türkiye’deki bilim merkezlerinin birbirlerinin tecrübelerinden
faydalanmalarını sağlamak, daha etkili metotlar bularak halka ve özellikle
çocuklara bilimi sevdirmektir.
Platform’da,
ayrıca, bilim merkezlerinin sorunları ve çözüm yolları konuşulmaktadır. 
Saygıdeğer
milletvekilleri, AK PARTİ iktidarında –bunu, konuşan milletvekillerimiz için
söylüyorum- elbette ki eksikliklerimiz vardır, olacaktır da. İnsanın eğitim ve
öğretiminde, dünden bugüne, Âdem (AS)'dan kıyamete kadar yapılacak eğitim
çalışmalarının bir tarafının mutlaka eksik kalacağının altını çizmek istiyorum
çünkü malzemeniz insandır. Marangoz belki de yaptığının yanlış olduğunu bir
kenara koyup ondan bir başka malzeme çıkarmanın mücadelesini verebilir ama
insan farklı bir boyuttur, hele hele bu çocuk üstün zekâlıysa. 
Bu
çocuklarımızla alakalı özel eğitimin gerekliliğinin altını çizmek açısından,
Komisyondaki arkadaşlarımızın, parti farkı gözetmeksizin, bilgi ve becerilerimizi
ortaya koyduğu bence çok anlamlı, belki de geleceğe yol haritası çizecek kadar
önemli bir rapor olduğunu düşünüyorum. Bu itibarla, raporun hazırlanması
noktasında gelecek dünyamızla alakalı, gelecek günlerimizle alakalı bu yol
haritasından paydaşların istifade edeceğine inanıyorum. 
Elbette ki
önerilerimizi söylemiştik, birkaçını da sizlerle paylaşmak istiyorum: Konuyla
ilgili olarak çalışmalarda Millî Eğitim Bakanlığı, Sağlık Bakanlığı, Gençlik ve
Spor Bakanlığı, Aile ve Sosyal Politikalar Bakanlığı, Bilim, Sanayi ve
Teknoloji Bakanlığı, Ekonomi Bakanlığı, Kalkınma Bakanlığı, YÖK, üniversiteler,
belediyeler, STK’lar mutlaka koordine edilerek çalışmalı ve senkronize olmalı
diye düşünüyorum.
Üstün
yeteneklilerin keşfi için yeterli test ve benzeri imkânların oluşturulması…
Eğitim fakültelerinde üzerinde en fazla durulması gereken hususlardan birisi
-bunu yıllarca öğretmenlik yapmış birisi olarak söylüyorum- üstün
yeteneklilerin keşfi ve yetiştirilmesiyle alakalı gözlem yeteneğine sahip
nitelikli öğretmen yetiştirilmesi şarttır. 
Üstün
yetenekliler için özel, uygulamalı bir müfredat oluşturulmalı ve uygulama
imkânları sağlanmalı, laboratuvar, gerekli malzemeler, üniversiteler ve sanayi
kuruluşları tarafından desteklenmelidir. 
Üstün yetenekli çocuklar için yatılı
okullar kurulmalı, lise bitene kadar çocukların devamı sağlanmalı ve yurt
dışında eğitim imkânları verilmeli. 
Üstün yeteneklilerin, kaçırdığımız bir
husus olarak ifade etmek istiyorum ki, velilerine çok önemli görevler düşüyor.
Bu da şunun için geçerli: Üstün yetenekli çocukların anne babalarına da
rehberlik ve destek faaliyetleri mutlaka verilmeli. 
Bu konuda yatırım yapan kurumların,
(belediyeler, üniversiteler, STK’lar) devlet tarafından teşvik edilmesi, devam
eden kurumların korunması ve daha verimli hâle getirilmesinin gerekliliğine
inanıyorum.
“Üstünler geleceğimizdir.” ilkesinden
hareketle bir an önce çalışmalara başlanmalı. Bütün bu çalışmalar yapılıyorken
de -hızlandırılmış bir sistem geçmişte vardı, bir sınıf atlama- çocuğun
geleceğini çocuğun karartmamak adına üstün zekâlı ve yetenekli çocuklara böyle
imkânlar sağlanmalı. 
Yetiştirilen üstün yeteneklilerin uygun
alanlarda istihdamı sağlanmalı. Bilim merkezlerinin yasal bir zemine
oturtulmasının da gerekli olduğunu düşünüyorum.
Saygıdeğer milletvekilleri, hazırlanan
raporda arkadaşlarımızın çok ciddi emeklerinin olduğunu düşünüyorum. Bu
emeklerin karşılığında paydaşların senkronize olarak çocuklarımız adına,
geleceğimiz adına hazırladığı önemli bir rapor olduğunu düşünüyor, hazırlamada emeği
geçen bütün arkadaşlarıma teşekkür ediyor, sizlere saygılar sunuyorum. (AK
PARTİ sıralarından alkışlar)
BAŞKAN – Teşekkür ederiz Sayın Bürge.
Buyurun Sayın Atıcı, sisteme
girmişsiniz.
V.- AÇIKLAMALAR (Devam)
24.- Mersin Milletvekili Aytuğ Atıcı'nın, Mersin’in
Yenişehir ilçesinde bulunan Bahçelievler İlköğretim Okulunun kapatılmaması
konusunda Millî Eğitim Bakanı Nabi Avcı’nın gerekli hassasiyeti göstermesini
istirham ettiğine ilişkin açıklaması
AYTUĞ ATICI (Mersin) – Teşekkür ederim
Sayın Başkan.
Sayın Millî Eğitim Bakanı eğer beni
dinlerlerse… Sayın Bakanım, Mersin’de Yenişehir ilçesinde Bahçelievler
İlköğretim Okulunu kapatma kararı aldınız. Bahçelievler İlköğretim Okulu yirmi
beş yıldır birçok üstün yetenekli ve üstün zekâlı öğrenciyi yetiştirdi. Millî
Eğitim Bakanlığının okul kapatma kararlarının hiçbirine uymayan bir uygulama
yapılıyor Mersin’de. “Taşımalı öğrenci fazla yapay” gerekçesiyle bir okulun
kapatılmasını içimize sindiremiyoruz. 
Sayın Bakanım, bu konuya ilgi
göstermenizi ve Bahçelievler İlköğretim Okulunun kapatılmaması için gerekli
hassasiyeti göstermenizi istirham ediyorum. Daha önce Müsteşarınızı aradım,
Bakan Yardımcısıyla görüştüm; hep aynı, basmakalıp cevapları alıyorum,
hiçbirisi tatmin edici değil. Siz de bir eğitimcisiniz, lütfen bu okulun
kapatılmasını engelleyiniz.
Çok teşekkür ediyorum.
BAŞKAN – Teşekkür ederiz Sayın Atıcı.
MİLLÎ EĞİTİM BAKANI NABİ AVCI
(Eskişehir) – Ben kısa bir cevap verebilir miyim?
BAŞKAN – Soru-cevap değil ama siz de
bir açıklama…
MİLLÎ EĞİTİM BAKANI NABİ AVCI
(Eskişehir) – Açıklama olarak…
BAŞKAN – Buyurunuz, bir dakika.
25.- Millî Eğitim Bakanı Nabi Avcı'nın, Mersin’in
Yenişehir ilçesinde bulunan Bahçelievler İlköğretim Okulunun kapatılması
konusunu araştıracağına ilişkin açıklaması
MİLLÎ EĞİTİM BAKANI NABİ AVCI
(Eskişehir) – Bu konuyla ilgili olarak Sayın Ali Öz’den de bir bilgi notu
geldi, arada da söylemişti. Oturumdan sonra bakacağım, konuyu bilmiyorum,
araştıracağım.
AYTUĞ ATICI (Mersin) – Teşekkür ederim.
BAŞKAN – Teşekkür ederiz.
X.- KANUN TASARI VE TEKLİFLERİ İLE KOMİSYONLARDAN GELEN
DİĞER İŞLER (Devam)
A) Komisyonlardan Gelen Diğer İşler (Devam)
1.- İstanbul Milletvekili Halide İncekara ve 27
Milletvekilinin; Konya Milletvekili Kerim Özkul ve 25 Milletvekilinin; Ankara
Milletvekili Tülay Selamoğlu ve 21 Milletvekilinin; Adana Milletvekili Ali
Halaman ve 20 Milletvekilinin; Yalova Milletvekili Temel Coşkun ve 23
Milletvekilinin; BDP Grubu adına Grup Başkanvekili Şırnak Milletvekili Hasip
Kaplan’ın ve Yalova Milletvekili Muharrem İnce ve 22 Milletvekilinin; Üstün
Yetenekli Çocukların Keşfi, Eğitimleriyle İlgili Sorunların Tespiti ve
Ülkemizin Gelişimine Katkı Sağlayacak Etkin İstihdamlarının Sağlanması Amacıyla
Bir Meclis Araştırması Açılmasına İlişkin Önergeleri ve Meclis Araştırması
Komisyonu Raporu (10/136, 176, 177, 178, 179, 180, 181) (S. Sayısı: 427)
(Devam)
BAŞKAN – Komisyon adına İstanbul
Milletvekili Halide İncekara… (AK PARTİ sıralarından alkışlar) 
Buyurunuz Sayın İncekara.
(10/136, 176, 177, 178, 179, 180, 181)
ESAS NUMARALI MECLİS ARAŞTIRMASI KOMİSYONU BAŞKANI HALİDE İNCEKARA (İstanbul) –
Teşekkür ediyorum Sayın Başkan.
Sayın Başkan, değerli milletvekili
arkadaşlarım; akşamın bu saatinde yine ben bir fıkra anlatayım, fıkrayla
başlayayım. Sayın Bakanım demin bana anlattı eski bir karikatürden. Muhlis
otobüse binmiş, başlamış otobüs şoförüne bağırmaya, “Ben bu otobüse bindim ama
sor bakalım benim biletim var mı?” demiş. Şimdi, Sayın Bakan, ben bu çalışmayı
yaptım ama şimdi sorayım bakayım ki bunun sonuçları hayata geçecek mi?
Evet, konuştuğumuz konu özel bir konu;
anlatmak için de, anlamak için de -bunu Komisyon çalışmaları sırasında fark
ettik ki- gerçekten özel bir ilgi alanınızın olması lazım çünkü hep konuya
bakarken “Memleketin bu kadar derdi varken, kimisi yanarken, kimisi ağlarken,
kimisi açken, kimisi bekarken şimdi bu çocukların sırası mı? Zaten Allah
bunları övmüş yaratmış, onlar zaten zeki, akıllı ve bir problemleri varsa da
çözerler.” diye bakılmış, onun için hiç gündeme gelmemiş. Ayıpmış, sanki
günahmış, sanki memleketin bu kadar problemi varken üstün zekâlı ya da
yetenekli çocukları konuşmak kusur olurmuş gibi ki konuşmacılarımızın bir
kısmında da haklı olarak bu refleksleri gördük, “Yani bunu konuşuyorsak şunu
da…”
Değerli dostlar, değerli
meslektaşlarım, değerli milletvekili arkadaşlarım; evet, bu çocukları
konuşamazsak memleketin bir sürü sorununu çok uzun yıllar konuşmak zorunda
kalacağız, hep sonuçları konuşacağız, hep Soma’ları konuşacağız, hep
siyasetteki gerginlikleri konuşacağız. Niye konuşacağız biliyor musunuz? Benim
bir teklifim var: Bu üstün zekâlı çocuklardan birkaç tane serpiştiriversek
kurumlara, kuruluşlara, siyasete, emin olun çok sonuç değişecek. Sebepleri,
sonuçları herkes konuşabilir. İşte, şimdi bu konuştuğumuz alanda ayıracağımız
emek, zaman, vakit, para, neyse, hayatı bize kolaylaştıracak, hayatı bize
hızlandıracak, hayatı bize rahatlatacak. Bir sürümüz için kahır olan, zahmet
olan şeyler o gençler ve çocuklar için öyle değil. Bizim günlerce çalışıp
öğrenebileceğimiz şeyler onlar için öyle değil. 
“Kim bu çocuklar?” dediğimizde
özellikle birkaç tane Avrupa Birliği ülkesinin nüfusu kadar genç bir nüfusu
olan Türkiye’nin üstün zekâlı çocuklarından bahsediyoruz. Hiç düşünmemiş mi
siyaset bunu? Düşünmüş. 1929’dan itibaren düşünmeye başlamış. Kurumlar kurmuş,
kuruluşlar kurmuş, kanunlar çıkarmış ama devletin yapılanması içinde, kendi
personel ve kurumsal yapısı içinde bu üstün yeteneklilerden biraz
serpiştirmedikleri için konuları anlamak, kavramak, hayata geçirmek ve bunları
okullarda ve sokakta yaşanılır kılmak maalesef olmamış. 
“Kim bu çocuklar Halide Hanım?” “Bizim
evde torun vallahi çok akıllı biliyor musunuz?” “Bir görsen benim kız var ya en
son numara, çok zeki.” diye başlıyor hepimizin konuşmaları, doğru. Onların
kullandıklarını biz kullanamıyoruz, onların konuştuklarını biz konuşamıyoruz,
doğru. İyi ama onlar gibi konuşmak için şimdiki televizyonlar vardı da biz mi
konuşmadık? Onların kullandığı cep telefonları vardı da biz mi kullanmadık?
Hayır. Tabii ki zaman geliştikçe, anne baba beslenme, anne baba eğitimleri arttıkça
çocuklarımızın hızlanan bir zekâsı olduğu kesin, bizden daha akıllılar kesin.
Lakin burada özellikle bahsettiğimiz, parlak çocuklar dediğimiz, bizden daha
hızlı öğrenen, bizden daha iyi düşünen çocuklar olmasından ziyade akranlarının
arasında diğerlerine fark atan, yaratıcılık yanı güçlü olan, başladığı işi
mutlaka tamamlama ihtiyacı hisseden, sorumluluk sahibi, adalet duygusu
gelişmiş, empati duyguları gelişmiş bir nesilden bahsediyoruz ve bunların
sayısı her 100 kişide ortalama 2 oldu ama biz komisyon çalışmaları sırasında
şuna kanaat getirdik ki 2’yle sınırlandırmak çocuklara da bize de haksızlık
olur. Çünkü, eskiden tek zekâ ölçümüyle zeki diye tanımlanan çocuklar şimdi
artık çoklu zekâ ölçeklerinde farklı zekâlara sahip. Sosyal zekâ, müzik zekâsı,
matematik zekâsı yani bir sürü ifadelerle tanımladığımızda bu halka
genişleyebiliyor. “Bu çocuklar şanslı, bırak Halide Hanım.” sakın demeyin, bu
çocuklar dertli, dertli; kanayan bir yara. 
Nereden çıktı bu bunca dert varken?
Bakın, 22’nci Dönemde çocuklarda artan şiddet eğilimini çalıştık. Çünkü her
çocuk kıymetli ve her çocuk biricik kabul ettik. 
23’üncü Dönemde kayıp çocukları
çalıştık, çocuk mağduriyetini çalıştık. Çalışmalarımızdaki çıktılardan birisi
de toplumun çok fark etmediği ama bu çocukların çoğunluğunun annesinin
babasının neredeyse depresyon tedavisi gördüğü, cezaevleri ziyaretine
gittiğimizde bu çocukların bir kısmını oralarda gördüğümüz bir çocuk nüfusundan
bahsediyoruz. Evin yaramazı, hor görüleni, okulun tek ayak üstünde tutulanı, sınıfta
öğretmeninin en sevmediği, rakibi gibi gördüğü çocuklar; tırmalıyorlar,
didiniyorlar, öğrenmeye çalışıyorlar. Tek kusurları var; arkadaşından önce
öğreniyor, filmin sonunu sizden önce görüyor. Tek kusurları var; fark
edemediklerinizi fark ediyor, çözemediklerinizi çözüyor, debeleniyor “Beni
görün.” diye. 
Sayın Bakanım, eğer 13 yaşında bir
beslenme reçetesi veriyorsak gençlerimize ve çocuklarımıza ve bunun altında
beslenmeyle çocuğa “Eksik besleniyor.” diyorsak… -özür dilerim, birden Eğitim
Bakanı, Sağlık Bakanı, Kalkınma Bakanını yan yana görünce heyecanlandım çünkü
3’ü de bu konuyla çok ilgili- …hemen Sağlık Bakanlığı diyor ki: “Bir dakika,
çocuğu besleyememişsiniz.” Çocuklar sadece midelerinden beslenmiyor; çocuklar
gönüllerinden, zihinlerinden ve beyinlerinden…
Bana bak, biriniz nazar değdirdiniz
bana ya! Okuyun üfleyin vallahi, gitti sesim.
İşte bu nedenlerle 139 milletvekili
kendine dert edinmiş ve yedi önergeyle birlikte Komisyonumuz 6/3/2012 tarihinde
kurulmuş. Yalnız, kendi grubumu da kınıyorum, muhalefetin bu konuya baskı
yapmamasını da kınıyorum; bu kadar güzel bir çalışma on yedi aydır rafta
bekliyor. (CHP ve MHP sıralarından alkışlar)
Efendim, tabii ki o kadar konu varken
bu çocuklar, bu komisyonlar görüşülür mü? Eğer bu komisyonları görüşmezsek, bu
çocukların derdine deva olmazsak orta zekâlılarla siyaset de bürokrasi de daha
uzun yıllar sıkıntı çeker.
KADİR GÖKMEN ÖĞÜT (İstanbul) – Bravo.
(10/136, 176, 177, 178, 179, 180, 181)
ESAS NUMARALI MECLİS ARAŞTIRMASI KOMİSYONU BAŞKANI HALİDE İNCEKARA (Devamla) –
Evet, 22 toplantı yapmışız, 12 uzman çalıştırmışız. Yurt içinde millî eğitim
çatısı altında 3 fen lisesi, 4 bilim sanat merkezi, 3 özel eğitim, bu arada
Ankara Çocuk ve Gençlik Kapalı Cezaevini gezmişiz fakat yetmedi çünkü Türkiye
bize bu konuda iyi çalışma ve örnekleme yapacak bir hazırlığa sahip değildi.
Üniversitelerine gidiyoruz, boş; AR-GE’lere gidiyoruz, sonuç yok. Bunun üzerine
-Türkiye Büyük Millet Meclisi Başkanlığına çok teşekkür ediyoruz- 3 ülkede
dünyanın bu konuda neler yaptığını görmek için bir grubumuz Yeni Zelanda’ya,
bir grubumuz Güney Kore’ye, bir kısmımız da Almanya’ya gidip yerinde çalışmalar
yaptı ve 27 kişiyi Komisyona davet ederek araştırma konusuyla ilgili bilgiler
aldı. 
Baktık gezilerimizde Millî Eğitim
Bakanlığımız neler yapmış. Yetenek ve zekâ konusu sadece Millî Eğitim
Bakanlığının sorumluluğu altında değil elbette; Sağlık Bakanlığı, kalkınma ve
planlamayı öncelemek açısından Kalkınma Bakanlığı, Gençlik ve Spor Bakanlığı,
bütün bu bakanlıkların bunun altında ortak imzası, tavrı olması lazım. 
Türkiye’de çocuk sahipsiz. Türkiye’de
suça bulaşmadığı, suçun faili ya da mağduru olmadığı, bir saldırıya muhatap
olmadığı süre içinde Türkiye’de çocuğun sahibi yok. Çocuğu ya suçun faili
olduğunda ya da mağduru olduğunda konuşmaya başlıyoruz, hep birlikte
ağlaşıyoruz “vah vah” diye ama sonuçta bakıyoruz ki sebeplerini ortadan
kaldıracak neler yapmışız. 
Burada özellikle Sağlık Bakanımızdan
istediğimiz şu: 2 yaşına kadar çocukları çok sıkı bir kontrolden
geçirdiklerini, hiçbir aşısını aksatmadıklarını biliyoruz. Bu safhada çocuğun
tek gördüğü annesidir ve doktorlarıdır, en yakın temasta oldukları. Ve
çocukların aşı kartları, sağlık takipleri yapılıyor. Anne eğer aşıya gelmediyse
telefon açılıyor, hastaysa çocuk doktoru peşinden koşuyor; gerçekten
imrenilecek bir durum. Biz istiyoruz ki okula kadar boşta kalan, 4 yaşına kadar
olan çocuğun zihinsel, bedensel gelişiminde, Sağlık Bakanlığı doktorları
yanlarında bir sosyal hizmetli, bir aile danışmanı, bilemiyorum, birisini
bulundurarak, anneye, aynı çocuğun nasıl beslenmesi gerektiğini yazıyorsa
oyuncaklarını da yazıversin, çocuğun zihinsel gelişmesine nasıl yardımda
bulunacaksa bunları da söyleyiversin, bunlar çok zor bir şey değil. Bizim için,
özellikle “çekirdek aile” dediğimiz yani annelerin, babaların 18 yaşındaki
çocukların eline su, yemek götürdüğünü düşündüğünüzde, evlendiğimizde bırakın
çocuk bakmayı, çoğumuz ev düzenini falan da bilmeyiz. Ayıp değildir, rehberlere
ihtiyacımız var. 
Biz Sağlık
Bakanımızdan rica ediyoruz, hassaten rica ediyoruz çünkü bundan sonra bu sözü
dinlenmeyen araştırma komisyonları ile hayata geçmeyen araştırma komisyonları
için şuraya amuda kalkmış bir heykel getirmeyi düşünüyorum. 4 yaşına kadar
çocuklarımızla siz ilgilenin Sayın Bakanım ve annelere rehber olun. Çocukların
zihinsel gelişimlerini -ileri ya da geri- nasıl daha geliştirebileceklerini,
hangi renkleri… 
Bir dakika Sayın
Vekilim, ben burada Bakanıma bir şeyler anlatmaya çalışıyorum, gözünü seveyim
sen sonra konuş. 
HAYDAR AKAR
(Kocaeli) – Hep yapıyorlar bunu, ilk defa değil. Bravo, alkışlıyorum sizi.
(CHP ve MHP sıralarından alkışlar) 
(10/136, 176,
177, 178, 179, 180, 181) ESAS NUMARALI MECLİS ARAŞTIRMASI KOMİSYONU BAŞKANI
HALİDE İNCEKARA (Devamla) – Şu çocukları ben bir kurtarayım, sen sonra konuş. 
SUAT ÖNAL
(Osmaniye) – Tamam.
(10/136, 176,
177, 178, 179, 180, 181) ESAS NUMARALI MECLİS ARAŞTIRMASI KOMİSYONU BAŞKANI
HALİDE İNCEKARA (Devamla) – Bu arada Kalkınma Bakanımızı görmüşken söyleyeyim:
Planlama. Hastaneleri planlayan bir Kalkınma Bakanlığı eğer hastanede
kullanacağı teknolojik araçların, gelişmenin planlamasını yapmaz ise, bunları
AR-GE’ye sunacak, geliştirecek insan kaynağının planlamasını yapmaz ise,
yapacağı “Kaç bin tane iğne ithal edeyim, kaç bin tane doktor ithal edeyim, kaç
bin tane sedye ithal edeyim?” Halbuki biz istiyoruz ki bütün bunları planlarken
insan kaynağını da planla ve üniversiteleri bitirdiğinde çocuklarımız işsiz,
kurumlar da elemansız kalmasın, bu çok zor bir şey değil. 
HAYDAR AKAR
(Kocaeli) – E, niye yapmadınız on üç senedir ya?
(10/136, 176,
177, 178, 179, 180, 181) ESAS NUMARALI MECLİS ARAŞTIRMASI KOMİSYONU BAŞKANI
HALİDE İNCEKARA (Devamla) – Planlama yapmış bunları. Planlama: “Ben yaptım.”
Yapmayan kim? 
YÖK’e gittik. Ey
YÖK, bak, sosyal bilimci şu kadar, doktorun şu kadar, hemşiren şu kadar. Bu
arada yetenek ne? Şu kadar. “Ne yapıyorsun?” dediğinde hareket edemiyor YÖK,
orada bir yalpalıyor. O ona diyor, bu buna diyor derken maalesef iş arada
kaybolup gidiyor. Ben YÖK’ten bu konuda, bu süre içinde, bu çalışmayla ilgili
hiçbir sonuç alamadığımı sizlerle paylaşmak isterim.
HAYDAR AKAR (Kocaeli) – Doğru bir sınav
yapmayı beceremiyor ki YÖK bunu yapsın. 
(10/136, 176, 177, 178, 179, 180, 181)
ESAS NUMARALI MECLİS ARAŞTIRMASI KOMİSYONU BAŞKANI HALİDE İNCEKARA (Devamla) –
Çünkü şöyle ki -tabii ki istisnalar- insanları külliyen suçlamayalım; bu
kurumların arasında ilişki ve irtibatın olmaması, her kurumun kendinin ayrı bir
devlet gibi yapılanıp kendine özel bir alan yaratması ve ilişkilerin olmaması
maalesef bu sonucu…
Evvelsi gün sordum -bak Soma acısını
yaşıyoruz- sizler de sormalısınız muhalefet olarak; üniversitelere sorun,
teknoparklara sorun. Bir memleketin gelişmişliği, neyi, nereden ithal
edeceğinizi ölçmekle değil, üniversitelerinizin AR-GE çalışmalarına ne kadar kaynak
aktardığı... 
BİNNAZ TOPRAK (İstanbul) – Hep
söylüyoruz.
(10/136, 176, 177, 178, 179, 180, 181)
ESAS NUMARALI MECLİS ARAŞTIRMASI KOMİSYONU BAŞKANI HALİDE İNCEKARA (Devamla) –
Soruyorum ben o üniversitelere: “O madenlerde iş güvenliği için yapılmış kaç
AR-GE çalışması vardı?” Bunu bana sormayacaksın, bunu akademisyene soracaksın.
HAYDAR AKAR (Kocaeli) – Siz
çıkardığınız İş Güvenliği Yasası’na baktınız mı onları sormadan önce? 2 bin
lira cezası o şirketin.
(10/136, 176, 177, 178, 179, 180, 181)
ESAS NUMARALI MECLİS ARAŞTIRMASI KOMİSYONU BAŞKANI HALİDE İNCEKARA (Devamla)–
Bak, şimdi bir fıkra daha anlattı, onu şimdi anlatamam, vakitten yerim. Konuyu
getirip getirip “O öyleyse, bu da böyle.” değil.
KADİR GÖKMEN ÖĞÜT (İstanbul) – Doğru
Hocam.
(10/136, 176, 177, 178, 179, 180, 181)
ESAS NUMARALI MECLİS ARAŞTIRMASI KOMİSYONU BAŞKANI HALİDE İNCEKARA (Devamla)
– Doğru bir şey söylüyoruz. Doğru şeyi tasdikleyeceksin, “evet” diyeceksin.
KADİR GÖKMEN ÖĞÜT (İstanbul) – Hocam,
doğru.
(10/136, 176, 177, 178, 179, 180, 181)
ESAS NUMARALI MECLİS ARAŞTIRMASI KOMİSYONU BAŞKANI HALİDE İNCEKARA (Devamla) –
Gideceksin, soracaksın YÖK’e, soracaksın teknoparka, soracaksın Bakanlığa “On
yıldır kaç tane araştırma yaptın, kaç para istedin de vermedi?” diyeceksin. Sen
“Oradan mı ithal edeyim, buradan mı ithal edeyim…” Bunlarla olmaz. Benim derdim
bu, gerisi değil. 
Yine geldim ben çocuklara. Evet, peki,
bu çocukları ne yapar Millî Eğitim Bakanlığı? Rehberlik araştırma merkezleri
var. Baktığınız zaman kâğıtların üzerinde “fevkalade” yazıyor; rehberlik
edecek, araştırma edecek. Eder mi? Edemez. Niye edemez? Bir kere sayısı yeterli
değildir, nüfusa göre dağıtmışlardır. Yeter mi? Yetmez. 
Demin dedik ya, bizim çocukların hepsi
kendimize göre çok zeki. Bize göre zeki de öğretmene göre zeki değil mi?
Öğretmenin yeni yetme, yeni yetişen, zaten neredeyse öğrenerek doğmuş gibi olan
çocuklara yetişmesi mümkün değil. 
Evvelsi gün burada, yakın okulların
birinde veliye demiş ki: “Al götür bunu Halide Hanım’a, ben uğraşamam, ne
yaparsa yapsın.” Hâlbuki öğretmenin görevi, “Al götür Halide Hanım’a.” demek
değil. Alıp götürüp o çocuğu, neredeyse ihtiyacı orayla karşılaştırmak.
Peki, soruyorum: Bir öğretmen bunu
yapmazsa kaybedeceği bir şey var mı, yoksa niye yapsın? O zaman bizim eğitim
camiasının içinden de bu özel çocuklar için bir gönüllü güruhla birlikte
çalışma ihtiyacımız var. Bu herkesin yapacağı iş değil; bu çocuklar, bu gençler
zor çocuklar, sabır lazım, sebat lazım. O zaman sabır ve sebat sahibi olan,
“Ben varım bu işte.” diyen, “Beşi beş geçiyor vallahi.” deyip çocuğu yarıda
bırakıp giden değil, yirmi dört saatin… Özellikle BİLSEM’ler için, rehber
araştırma merkezleri için söylüyorum. Böyle eğitimcilerin sayısı çok ama kaçak
göçek arasında bunlar ziyan zebil olup gidiyor, iyi çalıştı diye neredeyse
dövülecek hâle geliyor, “Niye hâlâ çalışıyorsun?” Çünkü, o çalışırsa öbürkünün
de çalışması gerektiği düşünülüyor. Yok, gerekmiyor ama bu işte gönüllü
eğitimcilere çok ihtiyacımız var. 
Devlet yine düşünmüş, fen liselerini
açmış. Fen liseleri çok önemsediğim liselerden birisi. Değerli
milletvekillerimiz, Komisyon üyelerimizle birlikte Ankara Fen Lisesine gittik.
Çıkarken hepimiz delirmiştik. Dedim ki çıkarken: “Bu memleketin 500 tane
fevkalade çocuğunu sınavla alıp herhâlde bu fen liselerinin altına bir kibrit
sokmak için topluyorlar.” Başka bir şey olmaz çünkü örnek vereceğim, eğer
Sincan Çocuk Cezaevine giderseniz oraya düşmek zorunda kalmış çocuğumuzun
hepsinin birer odası, 2 hizmetlisi var. Fen lisesine gidiyorsunuz, bir odada 5
çocuk, öğretmen yok, bütün salonların damı çökmüş. Hemen o zamanın il müdürünü
aradık, “Beyefendi, neredesiniz?” Fen lisesinden bahsediyoruz. Değil mi Sayın
Vekilim? Vekillerimizle birlikte… “Neredesiniz?” Beyefendi, her sabah o okulun
bahçesine yürüyüş yaparmış zatımuhterem ama bir gün zahmet edip içeriye
girmemiş. Demek ki il müdürlerimizin de zeki olması gerekiyor. 81’i değil, 10
tanesi yeter bana. Çünkü, iyi örnekle birlikte kaliteyi yükseltme şansımız var.
Şakası yok bunun, adam gitmiyor, okulun kapısından içeri girmiyor, bahçesinde
gezmiyor, velisini dinlemiyorsa neyin müdürlüğünü yapıyor? Gidecek. Aynı şey,
okul müdürleri için de geçerli. 
Peki, fen
lisesine vermişiz bu çocukları, olağanüstü çocuklar. 4’üncü sınıfta fen
lisesinde bir tek çocuk bulamazsınız sınıflarda çünkü o çocuklar başka liseye
gittiği zaman okul birincisi. Okul birincisi olup direkt üniversiteye girme
şansı varken adam niye orayı beklesin de fen lisesinin…
KADİR GÖKMEN
ÖĞÜT (İstanbul) – Onun sorumlusu Millî Eğitim Bakanı, ortaöğrenim başarı
puanını kaldırarak Millî Eğitim Bakanı. 
(10/136, 176,
177, 178, 179, 180, 181) ESAS NUMARALI MECLİS ARAŞTIRMASI KOMİSYONU BAŞKANI
HALİDE İNCEKARA (Devamla) – Onu çalışıyorlar. 
Şimdi, çocuklar
dershaneye gidiyor. Hani şu meşhur dershaneciler var ya. 
LÜTFÜ TÜRKKAN
(Kocaeli) – Paraleller. 
(10/136, 176,
177, 178, 179, 180, 181) ESAS NUMARALI MECLİS ARAŞTIRMASI KOMİSYONU BAŞKANI
HALİDE İNCEKARA (Devamla) – Bu dershaneciler kimlerle övünüyor biliyor musunuz?
Bütün dershanelerin övündüğü, aslında Millî Eğitimin yetiştirdiği o fen
lisesindeki çocukların başarılarıdır. (AK PARTİ, CHP ve MHP sıralarından
alkışlar) O çocukları topluyorlar yıl sonunda, dershanelere götürüyorlar, beş
kuruşluk bir katkı yapmıyorlar…
(Mikrofon
otomatik cihaz tarafından kapatıldı) 
(10/136, 176,
177, 178, 179, 180, 181) ESAS NUMARALI MECLİS ARAŞTIRMASI KOMİSYONU BAŞKANI
HALİDE İNCEKARA (Devamla) –…o çocuklara bir burs veriyorlar. 
Bitti mi süre? 
HAYDAR AKAR
(Kocaeli) – Devam Hocam, devam. 
LÜTFÜ TÜRKKAN
(Kocaeli) – Biz Halide Hanım’ı dinlemeye doyamadık, biraz daha süre verin. 
KADİR GÖKMEN
ÖĞÜT (İstanbul) – Biraz uzatalım vallahi. 
MEHMET AKİF
HAMZAÇEBİ (İstanbul) – Biraz süre verin Sayın Başkan. 
BAŞKAN –
Teşekkür ederiz Sayın İncekara. 
(10/136, 176,
177, 178, 179, 180, 181) ESAS NUMARALI MECLİS ARAŞTIRMASI KOMİSYONU BAŞKANI
HALİDE İNCEKARA (Devamla) – Ben de teşekkür ediyorum. 
Efendim, değer
katan bütün arkadaşlarıma teşekkür ediyorum. (AK PARTİ, CHP ve MHP sıralarından
alkışlar)
BAŞKAN – Hükûmet
adına Millî Eğitim Bakanı Nabi Avcı. 
Buyurunuz Sayın
Avcı. (AK PARTİ sıralarından alkışlar)
MİLLÎ EĞİTİM
BAKANI NABİ AVCI – Sayın Başkan, değerli milletvekilleri; şimdi, benim elimde
arkadaşlarımızın hazırladığı uzun bir konuşma var ama bu konuşmadaki bilgilerin
büyük bir bölümü burada konuşan her partiden Komisyon üyesi arkadaşlar
tarafından müteaddit vesilelerle zaten söylendi. Onun için, ben, bunları böyle
baştan aşağı okumayacağım, zaten çok uzun da konuşmayacağım. Sadece, hani
“Millî Eğitim Bakanlığı, bu kadar Komisyon çalışmaları yapıldı, bu konularda
kararlar alındı ama ne yapıldı?” sorusuna kısa birkaç cevap verdikten sonra
genel olarak bu konuyla ilgili düşüncelerimi sizinle paylaşacağım. 
Şimdi, rapor
muhtelif bölümlerden oluşuyor ve Onuncu Bölümünde “Politika Önerileri” var.
Burada “tanılama”, “eğitim uygulamaları”, “insan kaynağı”, “aile ve toplum”,
“istihdam” başlıkları altında 70’den fazla öneri getiriliyor. Biz de bu
öneriler çerçevesinde “Özel Yetenekli Bireyler Strateji ve Uygulama Planı
2013-2017”yi hazırladık ve bunu 15 Ocak 2013 tarihinde toplanan Bilim ve
Teknoloji Yüksek Kuruluna sunarak bir uygulama belgesi hâline getirdik. Bu
planın; eğitim modelleri oluşturulması, insan kaynaklarının geliştirilmesi,
yaygınlaştırılabilirlik ve sürdürülebilirlik olmak üzere 3 temel amacı ve 40’a yakın
alt hedefi var. Bu stratejik planda iş birliği yapılacak kuruluşlar detaylı
olarak belirlendi. Uygulanmakta olan plan kapsamında yürütülen bazı
çalışmalardan kısaca bir özet sunmak istiyorum.
En başta eğitim
modelleri geliştirilmiş, Özel Yetenekli Bireylere Yönelik Çerçeve Eğitim
Programı hazırlanmıştır. Bu çocukların erken tanınması için tanı testleri
hazırlanmış ve test uygulayıcıları yetiştirilmeye başlanmıştır.
Yine bu plan
kapsamında, bilim ve sanat merkezlerinde proje bazlı destekler uygulanmaktadır.
Ayrıca, özel yetenekli bireylerin veri tabanı –Halide Hanım’ın işaret ettiği,
bunların önceden belirlenmesine ilişkin veri tabanı- oluşturulmaktadır. Özel
Yetenekli Çocuklar Aile Kılavuzu -çünkü, bu konuda en fazla bilgilendirilmeye
ihtiyacı olan bu çocukların aileleri; niye öyle olduğunu birazdan örnekleriyle
açıklayacağım- ve “Eğitim Zenginleştirme El Kitabı” hazırlanmıştır. FATİH, EBA,
UZEM ve AB destekli projeler kapsamında eğitim uygulamaları devam etmektedir.
95 yılından bu yana özel yetenekli bireylerin eğitiminde yer alan BİLSEM’ler
ortaokul ve lise düzeyinde 81 ile yaygınlaştırılmaktadır. Bugün itibarıyla 64
ilde 72 BİLSEM faaliyet gösteriyor. Sınıf ve branş öğretmenleri ile eğitim
fakültelerinde öğrenim gören öğretmen adaylarına bu konulara ilişkin
farkındalık kazandırılmaktadır; özel yeteneklilerde eğitici eğitimi kursları
düzenlenmektedir. Üniversitelerle ve sivil toplum kuruluşlarıyla iş birliği
yapılmakta, çalıştaylar düzenlenmektedir. Bunlar resmî görüşlerimiz,
yaptıklarımız ve resmî görüşlerimiz.
Şimdi, burada konuşan arkadaşların
değindiği birkaç konuya da açıklık getirmek için birkaç şey söylemek istiyorum:
Sayın Kaplan’ın konuşmasında sözünü ettiği, ana dili farklı olan veya ana dili
Türkçe olmayan çocuklarımızın yaşadıkları travmalar Millî Eğitim Bakanlığımızca
çok önemseniyor. Bu konudaki, uluslararası sözleşmelere konmuş olan
çekincelerin kaldırılması gerektiği konusunda hemfikiriz. Raporun, bu anlamda,
tuzunun eksik olduğu teşhisi doğrudur. Bu konuda atılmış olumlu bir adım, biz bu
tanı testlerini dil bağımlı olmaktan kurtardık yani ana dili her ne olursa
olsun, bu testler çocuklarımızın özel yeteneklerini ölçmeye, önceden tanılamaya
elverişli hâle getiriliyor. 
Yine, Sayın Kaplan’ın dile getirdiği
bir eleştiri, BİLSEM’e seçilen öğretmenlerle ilgili. Bu doğru değil. 2008’den
beri BİLSEM’e seçilen öğretmenler birtakım ön kriterlere bağlı olarak üç ayrı
seçme aşamasından geçirilerek seçiliyor. O bakımdan, öğretmenlerimizle ilgili,
bu BİLSEM’lerde görev yapan öğretmenlerimizle ilgili bir sıkıntı yok ama
öğrenci seçiminde, yerelde, evet, o ilin önde gelen yöneticilerinin veya
kişilerinin, eşrafının, etkili kişilerinin çocuklarının bu kriterlere bağımlı
olmaksızın buralara kaydedildiklerine dair bizim de tespitlerimiz var. Bunu
önlemek için de işte bu tanı testlerinin sonuçlarına bağlı olarak öğrencileri
yönlendirecek tedbirleri alıyoruz. 
Ayrıca, tek alternatif de BİLSEM’ler
olmaktan çıkarıldı. Ayrıca, yetenek atölyeleri ve destek eğitim odalarıyla bunu
yaygınlaştırmaya çalışıyoruz. 
En son konuşan Sayın Komisyon
Başkanının özellikle bazı okullarımızın durumuyla ilgili eleştirileri belli bir
döneme mahsus olmak üzere çok doğru, bizim bu döneme mahsus olmak üzere de
kısmen doğru ama 1 Mart 2014’te her şeye rağmen kabul ettiğimiz 6528 sayılı Yasa’da
yanlış anlaşılmaya çok müsait bir hüküm vardı, proje okullar meselesi. Bu proje
okullar maddesi, hatırlayacaksınız, seçilmiş bazı okulların gerek yönetimi
gerek finansmanı gerekse öğretmen seçimleri konusunda Bakana diğer okullarda
olmayan birtakım yetkiler veriyordu, gerek Komisyonda gerek Genel Kurulda haklı
olarak bunun çok subjektif ölçülerle kullanılabileceği ve dolayısıyla sadece
bir kadrolaşma amacına yönelik bir hüküm olduğu biçiminde eleştirildi; böyle
eleştirilebilir, böyle anlaşılmaya çok müsaittir. Ama gerek Komisyonda gerek
Genel Kurulda izah etmeye çalıştığımız gibi, bunun amacı bazı okullarımızı
-ki Ankara Fen Lisesi bunların başında geliyor- bu özel proje okulları
kapsamına alarak buralarda hem birtakım pilot uygulamaları gerçekleştirmek hem
de bunları mevcut mevzuatla yapamadığımız, yapılamayan birtakım işleri
yapabilir hâle getirmekti. Nitekim, geçen hafta Ankara Fen Lisesi Mezunları
Derneği –vakfı- ile görüştük ve onlar da bu hüküm sayesinde önerecekleri bir
model olduğunu, bu model üzerinde çalışıp bize geleceklerini ve Millî Eğitim
Bakanlığıyla birlikte, vakıfla birlikte, Mezunlar Derneğiyle birlikte buranın
Halide Hanım’ın sözünü ettiği görünümden kurtulması için bir girişim
başlatabileceğimizi konuştuk. Dolayısıyla, burada eğer başarılı olursak… Ben
olacağımıza inanıyorum, çünkü gerek Mezunlar Derneği, gerek vakıf bu konuda
daha önce yaşadığı birtakım tecrübelerden de yola çıkarak çok istekli
görünüyor. Biz de Millî Eğitim Bakanlığı olarak gereken destek, katkı ve iş
birliği için kendilerine söz verdik.
Şimdi, benim, burada terminolojiyle
ilgili… Ha, bu, hazırlanmış olan Üstün Yetenekli Bireyler Strateji ve Uygulama
Planı, Bilim ve Teknoloji Yüksek Kurulu kararıyla alınmış, oluşturulmuş bir
doküman. Bu, Millî Eğitim Bakanlığı Özel Eğitim ve Rehberlik Genel Müdürlüğü
sitesinde var -“Çoğaltmak için vakit yok.” dedi arkadaşlarımız, aslında vakit
olsaydı sizlere dağıtacaktık ama orada var- oradan da bakılabilir. Zekâ
Vakfının Türkiye Büyük Millet Meclisinde düzenlediği çalıştayda da söyledim
-Sayın Halıcı hatırlayacaktır- terminolojiyle ilgili benim bir çekincem var, o
da, burada kullanılan “üstün zekâlı” tabiri. Bu, pedagojik açıdan bana doğru
gelmiyor, bize doğru gelmiyor, Millî Eğitim Bakanlığı olarak biz bunun özel
yetenekli çocuk… Çünkü bir defa “üstün yetenekli”, “üstün zekâlı” tabiri en
başta, bir hiyerarşi ima ediyor, çocuklar arasında bir hiyerarşi ima ediyor.
“Etsin, ne var, bunu hak etmiyor mu bu çocuklar?” denilebilir. Bu, bu
çocukların ve ailelerinin çok aleyhine işliyor çünkü en başta aileler
çocuklarına sıra dışı bir -kötü anlamda kullanmıyorum- yaratık muamelesi
yapmaya başlıyorlar ve çocukluklarını yaşamalarını engelleyen bir tutum
içerisine giriyorlar: “Sen üstün zekâlısın, bunu nasıl yaparsın? Sana yakışır
mı?” Çocuğun her yaptığı, bir anlamda kabahat hâline gelmeye başlıyor. Bunu biz
okullardan, velilerden gelen şikâyetlerden de çok sık yaşıyoruz. 
Onun dışında, geçen yıl,
hatırlayacaksınız, İstanbul’da özellikle bu çocuklarımıza yönelik bir projenin
yürütüldüğü bir okul proje süresi bittiği için normal eğitime geçti. O okulda
eğitim gören özel yetenekli çocuklar ve velileri -ki 19 civarındaydı sayıları-
medyayla da çok iyi ilişkiler kurarak bunu gündeme getirdiler ve birtakım
gösteriler yaptılar. O gösterilerde taşınan 2 tane pankart ne demek istediğimi
çok iyi anlatacaktır. Pankartlardan bir tanesi: “Einsteinlar burada, Millî
Eğitim Bakanlığı nerede?” Şimdi, 10-12 yaşındaki çocukların ve ailelerinin
kendilerini, çocuklarını Einstein olarak görmeye başlamaları başlı başına bir
sorun. “Dehalara kıymayın.” pankartlardan bir tanesi de bu. Şimdi, deha ayrı
bir şey, dehanın eğitimi yok zaten, bu çok özel, keşke bu eğilimi, bu yeteneği
olan çocuklarımızın her biri için ayrı bir eğitim programı tasarlayabilsek.
Çünkü burada bir paradoks var, hem çok özel yetenekli olduğunu söylüyoruz bu
çocukların, yani her birinin çok özel bir yeteneği olduğunu varsayıyoruz, hem
de bunları bir araya toplayıp onlar için standart bir eğitimin onlara
uygulanabileceğini düşünüyoruz. Bu paradoksal bir şey. 
Gerçekten özel yetenekler var. Nitekim,
1916’dan sonra çıkan Suna Kan’la ilgili yasa da âdeta adrese teslim. Bu, kişiye
özel yasa çıkarmak yasa tekniğine uygun değil ama bu işin pedagojisine uygun.
Yani her özel yetenekli çocuk için mümkün olsa da ayrı bir eğitim programı
tasarlanabilse. 
Ha, bunu yapamıyoruz, o zaman bunları
bir araya toplayalım, bunlar için ayrı bir fabrika modeli geliştirelim. Bu
yanlış. Bunlar, bu çocuklarımız ve aileleri için bu nimet bazen çok büyük
külfete dönüşüyor. Bu konuda ailelerden ve öğretmenlerden, özellikle bu
konudaki eğitimi yeterli olmayan eğiticilerimizden ciddi şikâyetler alıyoruz.
Onun için, bu Strateji ve Uygulama Planı çerçevesinde, biz yine de bu
çocuklarımızı olabildiğince standardize etmeden, onların bir seri üretim
nesnesi gibi muamele görmeyecekleri birtakım kurumlarda kendi özel
yeteneklerine uygun eğitim almaları için çabalarımızı sürdürüyoruz.
Burada, “özel yetenek” veya “üstün
zekâlı” denilirken büyük ölçüde kastedilen -her zaman değil ama- genellikle
kastedilen birtakım zihinsel beceriler, matematiksel zekâ ve yeti öne
çıkartılıyor, ama biz biliyoruz ki artık her çocuğun kendine özgü bir becerisi
var. Bunun illa matematiksel zekâda tezahür etmesi gerekmiyor; kimisi sportif
alanda çok başarılı olabiliyor, kimisi sanatsal alanda çok başarılı olabiliyor,
kimisi dil yetisi alanında çok başarılı olabiliyor; önemli olan her çocuğun
mümkün olduğunca hangi alanda daha özel bir yeteneği olduğunu görmek, önceden
tanılamak ve sonra, onu, kendisine benzeyen başka çocuklarla birlikte o
yeteneğini olabildiğince geliştirebileceği eğitim ortamlarında eğitmek,
amacımız bu. Bu, 4+4+4’teki seçmeli dersler, evet, o konuda yetersiz kalıyoruz
henüz, yeterince her seçmeli ders için bir sınıf oluşturamıyoruz bazen. En az
10 öğrenci koşulunu onun için getirdik. Aslında imkânlarımız elverse de o 10
öğrenci kısıtını da kaldırsak ve mümkün olsa da her seçmeli ders için gerçekten
o dersi bihakkın verebilecek öğretmenleri de istihdam edebilecek durumda olsak.
Oraya doğru gidiyoruz, henüz orada değiliz ama oraya doğru gidiyoruz. En
azından doğrultumuz bence doğru ama bu arada henüz ideal koşullar
oluşturabilmiş değiliz. Özel yetenekli çocuklarımız için de henüz orada değiliz
ama uygulama planı doğru bir plan, paydaşlar doğru belirlenmiş, Millî Eğitim
Bakanlığı olarak koordinasyon görevi bizde, biz de bu görevimizi yerine
getiriyoruz. 
Ben, Komisyona çok teşekkür ediyorum,
başta Komisyon Başkanı olmak üzere Komisyon üyelerine ayrı ayrı çok teşekkür
ediyorum. Bizim için gerçekten yol gösterici bir rapor var, eksiğiyle
fazlasıyla. Neyi ne kadar yaptığımızı, bundan sonra neleri öncelikli olarak
yapmamız gerektiğini bize gösteren bir çalışma var elimizde. Biz bu çalışma
doğrultusunda bugüne kadar yaptıklarımızı gözden geçiriyoruz. Millî Eğitim
Bakanlığı Teşkilat Yasası’nda yaptığımız son değişikle, 1 Mart tarihli Yasa’da
yaptığımız değişikle Özel Eğitim ve Rehberlik Genel Müdürlüğünde buna ilişkin
bir daire başkanlığını da oluşturduk. Dolayısıyla, bundan sonra biraz daha
hızlanarak çalışmalarımız sürecek. 
Hepinize çok teşekkür ediyorum,
saygılar sunuyorum. (AK PARTİ, CHP ve MHP sıralarından alkışlar)
BAŞKAN – Teşekkür ederiz Sayın Avcı.
Şahsı adına İstanbul Milletvekili Şirin
Ünal. 
Buyurunuz Sayın Ünal. (AK PARTİ
sıralarından alkışlar)
ŞİRİN ÜNAL (İstanbul) – Sayın Başkan,
değerli milletvekilleri; üstün yetenekli veya Bakanımızın ifadesiyle özel
yetenekli çocukların keşfi, eğitimleriyle ilgili sorunların tespiti ve
ülkemizin gelişmesine katkı sağlayacak etkin istihdamlarının sağlanması amacıyla
kurulan Araştırma Komisyonumuzun raporu hakkında şahsım adına söz almış
bulunmaktayım. Bu vesileyle yüce heyetinizi saygıyla selamlıyorum.
Değerli milletvekilleri, başarılı ve
gelecek vadeden çocuklar, anlama, anlatma, algılama ve değerlendirme konusunda
kendi akranlarından belirgin bir şekilde farklılık ve üstünlük sergileyebilen;
beceri, yetenek, rasyonel zekâ ve liderlik alanlarında yaşıtlarına göre daha
fazla özelliğiyle nitelendirilebilen; kendi çağının gereksinimlerini kolayca
karşılayabilen; bilgi ışığında, görgü kuralları çerçevesinde ve eğitim-öğretim
terbiyesinde yetiştirilmesinin ötesinde, uzmanlarca sosyoloji içerisinde farklı
tanımlama yapılabilecek çocuklardır. Başarılı ve gelecek vadeden çocuklardaki
bu değişim organizmanın gelişimiyle doğru orantılı olarak belirginleşmekte,
kendi yaşıtlarından farklılıkları kolayca fark edilebilmektedir. 
Bu amaçla iki yıl önce kurulan
Araştırma Komisyonumuz vesilesiyle, başarılı ve gelecek vadeden bir çocuğun
doğuştan var olan özelliklerinin üzerinde durularak, pozitif bir ayrımcılık
kapsamında farklı bir şekilde değerlendirilmesi, bir çocuğu eğitim ve bilgiyle
donatmaktan daha sonuç verici, daha çabuk ve garanti sonuç elde edici olmuştur.
Ülkesine ve milletine faydalı bir neslin yetişmesinde büyük rol oynayacağı
gibi, kendinden sonrakilere de örnek teşkil ederek rekabette başarı çıtasının
yüksekte tutulmasına katkı sağlamıştır.
Eğitimin ve öğretimin gelişmesine
önemli bir ivme kazandıracak olan bu çalışmayla, başarılı gelecek vadeden
çocukların tespiti yapılıp örnek bir model oluşturulması, yaklaşık 77 milyon
nüfusumuz içerisindeki nice cevherlerin ortaya çıkması adına önemli bir adım
olmuştur. Tarihî, kültürel, sosyal yapısı ve ekonomisi güçlü olan Türkiye’den
dünyaya yön verecek yöneticilerin, çağa ışık tutacak liderlerin çıktığına tarih
defalarca şahit olmuştur. Şüphesiz, bugün dünyada itibarı olan, sözü geçen
ülkenin evlatlarına dünyaya yön vermek yakışır. Daha önce yapılan birçok yasal
düzenleme ve girişimler olsa da en geniş kapsamda örnek ve model olacak bir
çalışma henüz geliştirilememiş ve oluşturulamamıştır. Netice itibarıyla,
gelinen noktada kurumsal bir yapı içerisinde yeni tespit ve eğitim ihtiyacı
olduğu anlaşılmıştır. Araştırmanın hedeflenen noktaya ulaşması büyük bir kazanç
olduğu gibi, başarılı ve gelecek vadeden çocukların tespitinin tam anlamıyla
yapılıyor olması, âdeta kaybın korunmasını ifade eder hâldedir. Başarılı ve
gelecek vadeden çocukların tespiti, eğitimi ve izlenme politikalarının
belirlenip sürdürülebilir bir yapı içerisinde gerçekleştirilmesi amaçlanmıştır.
Değerli milletvekilleri, ülkenin makro
politikalarının etkin ve hızlı biçimde hayata geçirilmesi, üstün yetenekli
çocukların zamanında ve potansiyelleri doğrultusunda uygun eğitim almalarıyla
yakından ilişkilidir. Bu kapsamda, üstün yetenekli çocuklar için ülke genelinde
belirlenecek politikalar ve bu politikaların uygulanması aşamasında atılacak
somut adımlar ülkenin gelişimi ve kalkınması için bir gereksinimdir. Türkiye
imza attığı Birleşmiş Milletler İnsan Hakları Evrensel Beyannamesi, Çocuk
Hakları Sözleşmesi ve Herkes İçin Eğitim Dünya Beyannamesi ile devlet olarak
çocuklarına farklı yetenek, ilgi ve ihtiyaçları doğrultusunda eğitim vermeyi de
taahhüt etmiş durumdadır. Bu durum ülkemizi uluslararası hukuk düzeninde üstün
yeteneklilere farklılaştırılmış bir özel eğitim hizmeti sunmada sorumlu taraf
hâline getirmektedir. Türkiye taraf olmanın gereği olarak uluslararası
sözleşmelerde sorumlu olduğu yükümlülükleri yerine getirebilmek için kanun,
kanun hükmünde kararname, yönetmelik, yönerge ve kararlarda üstün yetenekli
çocukların özel eğitim hizmeti almalarına ilişkin hükümlere yer vermiştir.
Türkiye’deki yasal dayanaklar özel gereksinimli bireyler grubunda yer alan
üstün yetenekli çocukların bireysel yetenek ve gereksinimleri doğrultusunda
özel eğitim uygulamalarına imkân verecek kapsamda olmasına rağmen, uygulamalar
tam anlamıyla üstün yetenekli çocukların ihtiyaçlarını karşılar nitelikte
değildir. Üstün yetenekli çocukların eğitim ihtiyacına yönelik gereklilik ve
zorunlulukların yerine getirilmesinin sonuçlarına, Türkiye Büyük Millet
Meclisinde 16 Şubat 2010 tarih ve 958 karar numarasıyla kayıp çocuklar başta
olmak üzere çocukların mağdur olduğu sorunların araştırılarak alınması gereken
önlemlerin belirlenmesi amacıyla kurulan Meclis Araştırma Komisyonu Raporu’nda
“Çocuğu Mağdur Eden Şartlar” başlığı altında da değinilmiştir. Fakat üstün
yeteneklilik konusunda daha önce yapılan araştırma, çalışma ve uygulamaların
birey, aile, toplum ve ülke bağlamında nicelik ve nitelik olarak sınırlı
kaldığı görülmüştür. 
Değerli milletvekilleri, 5 Nisan 2012
tarihinde çalışmalarına başlayan Meclis Araştırma Komisyonu yerinde inceleme ve
ülke ziyaretlerinin yapılması, alan uzmanlarının dinlenmesi ve görüşlerinin
alınması, alan yazınındaki akademik araştırmaların incelenmesi tamamlanmıştır.
Bu doğrultuda hazırlanan rapor 2012 yılının Kasım ayında Meclis Başkanlığına
arz edilmiştir. 
Değerli milletvekilleri, toplumda üstün
yeteneklilik eğitimine önem verilmesi ve yeteneğin desteklenmesi, bireyin potansiyelini
en üst düzeyde kullanmasına fırsat vererek bireysel mutluluğunu artırırken
toplumsal gelişime ve ülke kalkınmasına da katkı sağlayacaktır. Gelişimsel
özellikleriyle akranlarından farklılık gösteren çocuklar kendilerini
gerçekleştirme sürecinde, desteklendikleri ölçüde, güçlü motivasyon ve moral
değerleriyle toplumdaki diğer bireyleri de etkileyecek, toplumun gelişimi ve
refahı açısından itici gücü oluşturacaklardır. 
Sayın Bakanım, Bilim, Sanayi ve
Teknoloji Bakanlığımızın, TÜBİTAK’ın 3 büyük şehrimizde açmayı planladığı
okulların açılış müjdesini sizden bekliyoruz. 
Sözlerime son verirken Özel Yetenekli
Çocuklar Komisyonu çalışmalarımızı başarıyla yürüten, başta Sayın Başkanımız
Halide İncekara olmak üzere, tüm Komisyon üyesi milletvekili arkadaşlarıma
teşekkür ediyor, tüm üyelerimizi canı gönülden tebrik ediyor, hepinize saygılar
sunuyorum. Raporumuz ülkemize hayırlı olsun. 
Teşekkür ediyorum. (AK PARTİ ve CHP
sıralarından alkışlar) 
BAŞKAN – Teşekkür ederiz Sayın Ünal. 
Sayın
milletvekilleri, Meclis araştırması komisyonu raporu üzerinde görüşmelerin
devamı hususunda İç Tüzük’ün 72’nci maddesine göre verilmiş bir önerge vardır.
Önergeyi
okutuyorum:
TBMM Başkanlığına
427 sıra sayılı
Araştırma Komisyonu Raporu’nun görüşmelerine İç Tüzük’ün 72’nci maddesi
uyarınca devam edilmesini arz ederim.
Oktay
Vural 
İzmir
Gerekçe: 
Görüşülen rapor
konusunda milletvekillerinin daha fazla bilgilendirilmesini temin etmek için
devamda fayda vardır.
OKTAY VURAL
(İzmir) – Karar yeter sayısı…
BAŞKAN – Karar
yeter sayısı istiyorsunuz…
Önergeyi
oylarınıza sunuyorum: Kabul edenler... Kabul etmeyenler... Karar yeter sayısı
yoktur.
Beş dakika ara
veriyorum.
Kapanma Saati:
22.06
BEŞİNCİ OTURUM
Açılma Saati:
22.12
BAŞKAN: Başkan
Vekili Şükran Güldal MUMCU
KÂTİP ÜYELER:
Mine LÖK BEYAZ (Diyarbakır), Fehmi KÜPÇÜ (Bolu)
----- 0 -----
BAŞKAN – Sayın milletvekilleri, Türkiye
Büyük Millet Meclisinin 93’üncü Birleşiminin Beşinci Oturumunu açıyorum.
İç Tüzük’ün 72’nci maddesine göre
verilen görüşmelere devam edilmesine dair önergenin oylamasında karar yeter
sayısı bulunamamıştı. Şimdi, önergeyi tekrar oylarınıza sunacağım ve karar
yeter sayısı arayacağım. 
Kabul edenler… Kabul etmeyenler… Karar
yeter sayısı yoktur. 
Birleşime beş dakika ara veriyorum. 
Kapanma Saati:
22.13
ALTINCI OTURUM
Açılma Saati:22.18
BAŞKAN: Başkan
Vekili Şükran Güldal MUMCU
KÂTİP ÜYELER:
Mine LÖK BEYAZ (Diyarbakır), Fehmi KÜPÇÜ (Bolu)
----- 0 -----
BAŞKAN – Sayın milletvekilleri, Türkiye
Büyük Millet Meclisinin 93’üncü Birleşiminin Altıncı Oturumunu açıyorum.
İç Tüzük’ün 72’nci maddesine göre
verilen görüşmelere devam edilmesine dair önergenin ikinci oylamasında da karar
yeter sayısı bulunamamıştı. Şimdi önergeyi tekrar oylarınıza sunacağım ve karar
yeter sayısı arayacağım.
Önergeyi kabul edenler… Kabul
etmeyenler… Yapılan bu oylamada da karar yeter sayısı bulunamadığından, özel
gündemde yer alan 427 ve 454 sıra sayılı Meclis Araştırması Komisyonu Raporları
ile alınan karar gereğince kanun tasarı ve teklifleri ile komisyonlardan gelen
diğer işleri sırasıyla görüşmek üzere 28 Mayıs 2014 Çarşamba günü saat 14.00’te
toplanmak üzere birleşimi kapatıyorum.
Kapanma Saati: 22.19




(x) 427 S. Sayılı Basmayazı tutanağa
eklidir. 




