



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 77’nci
Birleşim
 14
Mayıs 2019 Salı

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)

 İÇİNDEKİLER


I.- GEÇEN TUTANAK ÖZETİ
II.- GELEN KÂĞITLAR
III.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Levent Gök’ün, 14 Mayıs Dünya
Çiftçiler Günü ile Dünya Eczacılık Günü’nü, Anneler Günü’nü ve Spor Toto Süper
Lig’e çıkmaya hak kazanan Denizlispor ile Gençlerbirliği’ni kutladığına ilişkin
konuşması
2.- Oturum Başkanı TBMM Başkan Vekili Levent Gök’ün, Anadolu Ajansı
Muhabiri Abdulkadir Nişancı’nın bir kaza neticesinde kaybolmasının Türkiye’yi
derinden sarstığına ve bir an önce bulunmasını temenni ettiğine ilişkin
konuşması
3.- Oturum Başkanı TBMM Başkan Vekili Levent Gök’ün, yönettiği
birleşimlerde siyasi parti ayrımı gözetmeksizin milletvekillerinin
konuşmalarını özgürce yapmalarını temin etmeye çalıştığına ilişkin konuşması

IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Kayseri Milletvekili İsmail Tamer’in, 9 Mayıs Dünya Çölyak Günü’ne
ilişkin gündem dışı konuşması
2.- Batman Milletvekili Ayşe Acar Başaran’ın, cezaevlerinde yaşanan hak
ihlallerine ilişkin gündem dışı konuşması
3.- Karaman Milletvekili İsmail Atakan Ünver’in, 13 Mayıs Karamanoğlu
Mehmet Bey’in Türkçeyi resmî dil olarak kabulünün 742’nci yıl dönümüne ilişkin
gündem dışı konuşması


V.- AÇIKLAMALAR
1.- Balıkesir Milletvekili Fikret Şahin’in, sanayicilerin adaletli
desteklenmesi gerektiğine ilişkin açıklaması
2.- Osmaniye Milletvekili Mücahit Durmuşoğlu’nun, 14 Mayıs Dünya
Çiftçiler Günü ile Dünya Eczacılık Günü’nü, Anneler Günü’nü, 6 Mayıs Dünya
Ebeler Günü’nü ve 12 Mayıs Dünya Hemşireler Günü’nü kutladığına ilişkin
açıklaması
3.- Bursa Milletvekili Erkan Aydın’ın, 14 Mayıs Dünya Eczacılık Günü’nü
kutladığına ilişkin açıklaması
4.- İzmir Milletvekili Mehmet Ali Çelebi’nin, AKP iktidarları süresince
sendikalaşmada ciddi artışlar olmadığı hâlde Eğitimciler Birliği Sendikasının
üye sayısının arttığına ilişkin açıklaması
5.- Adana Milletvekili Müzeyyen Şevkin’in, ekonomik kriz ortamında vatandaşların
karşı karşıya olduğu icra ve iflaslarla ilgili nasıl bir önlem düşünüldüğünü
öğrenmek istediğine ilişkin açıklaması
6.- Uşak Milletvekili Özkan Yalım’ın, 14 Mayıs Dünya Çiftçiler Günü ile
Dünya Eczacılık Günü’nü kutladığına ilişkin açıklaması
7.- Mersin Milletvekili Ali Cumhur Taşkın’ın, Anneler Günü’ne ilişkin
açıklaması
8.- Balıkesir Milletvekili Ahmet Akın’ın, MTA Genel Müdürlüğü
bünyesindeki Oruç Reis araştırma gemisinin işletilmesi hizmeti alınmasının ne
kadar güvenilir olduğunu, devlet sırrı olabilecek bilgilerin yabancı şirketlere
verilme ihtimalinin olup olmadığını öğrenmek istediğine ilişkin açıklaması
9.- Kahramanmaraş Milletvekili İmran Kılıç’ın, 14 Mayıs Dünya Çiftçiler
Günü’ne ilişkin açıklaması
10.- Burdur Milletvekili Mehmet Göker’in, doların 6 lirayı geçtiği,
soğanın 10 lira olduğu ülkemizin neden bu hâle geldiğine ilişkin açıklaması
11.- İstanbul Milletvekili Emine Gülizar Emecan’ın, Merkez Bankasının
ihtiyat akçesinin İstanbul seçimleri için kullanılacağı iddiasının doğru olup
olmadığını öğrenmek istediğine ve 14 Mayıs Dünya Eczacılık Günü’nü kutladığına
ilişkin açıklaması
12.- Samsun Milletvekili Orhan Kırcalı’nın, 19 Mayıs Atatürk’ü Anma,
Gençlik ve Spor Bayramı’nın 100’üncü yıl dönümüne ilişkin açıklaması
13.- Niğde Milletvekili Ömer Fethi Gürer’in, 14 Mayıs Dünya Çiftçiler
Günü’ne ilişkin açıklaması
14.- Gaziantep Milletvekili Derya Bakbak’ın, Anneler Günü’ne ilişkin
açıklaması
15.- Mersin Milletvekili Hacı Özkan’ın, 14 Mayıs Dünya Çiftçiler Günü’ne
ilişkin açıklaması
16.- Kocaeli Milletvekili İlyas Şeker’in, 14 Mayıs Dünya Çiftçiler
Günü’ne ilişkin açıklaması
17.- Hatay Milletvekili İsmet Tokdemir’in, 14 Mayıs Dünya Çiftçiler
Günü’ne ilişkin açıklaması
18.- Antalya Milletvekili Aydın Özer’in, 14 Mayıs Dünya Çiftçiler
Günü’ne ilişkin açıklaması
19.- Adana Milletvekili Ayşe Sibel Ersoy’un, 14 Mayıs Dünya Eczacılık
Günü’nü kutladığına ilişkin açıklaması
20.- Mersin Milletvekili Alpay Antmen’in, Mersin Akkuyu’da yapılmak
istenen nükleer santralde yaşanan ve yaşanacak olan sorunlara ilişkin
açıklaması
21.- Şanlıurfa Milletvekili Zemzem Gülender Açanal’ın, 14 Mayıs Dünya
Eczacılık Günü’nü kutladığına ilişkin açıklaması
22.- Hatay Milletvekili Lütfi Kaşıkçı’nın, 14 Mayıs Dünya Çiftçiler
Günü’nü kutladığına ve Hatay’da aşırı yağışlardan etkilenen çiftçilerin
mağduriyetinin giderilmesi gerektiğine ilişkin açıklaması
23.- Kocaeli Milletvekili Lütfü Türkkan’ın, Hakkâri ili Yüksekova
ilçesinde şehit olan Uzman Çavuş Volkan Demirci’ye Allah’tan rahmet dilediğine,
Türkiye’nin 7 Haziran-1 Kasım sürecindeki gibi korku iklimine sokulmasına
müsaade etmeyeceklerine, 13 Mayıs Karamanoğlu Mehmet Bey’in Türkçeyi resmî dil
olarak kabulünün 742’nci yıl dönümü ile Soma faciasının 5’inci yıl dönümüne, 14
Mayıs Dünya Çiftçiler Günü ile Dünya Eczacılık Günü’ne ilişkin açıklaması
24.- Sakarya Milletvekili Muhammed Levent Bülbül’ün, Hakkâri ili
Yüksekova ilçesinde şehit olan Uzman Çavuş Volkan Demirci’ye Allah’tan rahmet
dilediğine, 10-16 Mayıs Engelliler Haftası’na, 13 Mayıs Soma faciasının 5’inci
yıl dönümü ile Karamanoğlu Mehmet Bey’in Türkçeyi resmî dil olarak kabulünün
742’nci yıl dönümüne, 14 Mayıs Dünya Çiftçiler Günü ile Dünya Eczacılık
Günü’ne, Spor Toto Süper Lig’e çıkmaya hak kazanan Gençlerbirliği ile
Denizlispor’u ve TFF 2. Lig play-off çeyrek finalinde yarı filane yükselen
Sakaryaspor’u tebrik ettiğine ilişkin açıklaması
25.- İstanbul Milletvekili Hakkı Saruhan Oluç’un, 13 Mayıs Soma
faciasının 5’inci yıl dönümü vesilesiyle 301 madenciyi saygıyla andıklarına,
10-16 Mayıs Engelliler Haftası’na, 14 Mayıs Dünya Çiftçiler Günü ile Dünya
Eczacılık Günü’ne ve kolluk güçlerinin Batman Milletvekili Feleknas Uca’ya
yönelik saldırısını protesto ettiklerine ilişkin açıklaması
26.- Sakarya Milletvekili Engin Özkoç’un, TBMM’nin görevinin şehitlerin
ardından taziye dileğinde bulunmak mı olduğunu öğrenmek istediğine,
eczacıların, çiftçilerin, engellilerin itibarsızlaştırıldığı, insanların
yoksullaştırıldığı, Anneler Günü’nün sözde kutlandığı bir ülke olunsun
istemediklerine, şehit cenazelerinden ızdırap duyduklarına ve Cumhuriyet Halk
Partisi olarak Türkiye Büyük Millet Meclisini göreve çağırdıklarına ilişkin
açıklaması
27.- Tokat Milletvekili Özlem Zengin’in, insanın kendini, ülkesini
anlayabilmesi için en önemli idrak noktasının kendi diliyle kurduğu bağ
olduğuna, 10-16 Mayıs Engelliler Haftası’na, 14 Mayıs Dünya Eczacılık Günü ile
Dünya Çiftçiler Günü’ne, Soma faciasıyla ilgili hukuki sürecin tamamlanmasının
herkesin sorumluluğu olduğuna ve her bir şehadeti Mecliste paylaşmanın tabii
olduğuna ilişkin açıklaması
28.- Mersin Milletvekili Cengiz Gökçel’in, 14 Mayıs Dünya Çiftçiler
Günü’ne ilişkin açıklaması 
29.- Bayburt Milletvekili Fetani Battal’ın, Bayburt-Trabzon il sınırında
görevi başındayken uçuruma yuvarlanan Anadolu Ajansı Muhabiri Abdulkadir
Nişancı’ya ulaşılamadığına ve Anadolu Ajansında çalıştığı için nefret söylemi
üzerinden bu hadiseyi intikam duygusuna çevirmek isteyen çevreleri kınadıklarına
ilişkin açıklaması
30.- Tokat Milletvekili Özlem Zengin’in, Kocaeli Milletvekili Lütfü
Türkkan’ın İYİ PARTİ grup önerisi üzerinde İYİ PARTİ Grubu adına yaptığı ve
Diyarbakır Milletvekili Garo Paylan’ın İYİ PARTİ grup önerisi üzerinde HDP
Grubu adına yaptığı konuşmasındaki bazı ifadelerine ilişkin açıklaması
31.- İstanbul Milletvekili Engin Altay’ın, Tokat Milletvekili Özlem
Zengin’in yaptığı açıklamasındaki bazı ifadelerine ilişkin açıklaması
32.- Kocaeli Milletvekili Lütfü Türkkan’ın, Tokat Milletvekili Özlem
Zengin’in yaptığı açıklamasındaki bazı ifadelerine ilişkin açıklaması
33.- Tokat Milletvekili Özlem Zengin’in, İstanbul Milletvekili Engin
Altay’ın yaptığı açıklamasındaki bazı ifadelerine ilişkin açıklaması
34.- İstanbul Milletvekili Hakkı Saruhan Oluç’un, Hatay Milletvekili
Hüseyin Yayman’ın HDP grup önerisi üzerinde AK PARTİ Grubu adına yaptığı
konuşmasındaki bazı ifadelerine ilişkin açıklaması
35.- Mersin Milletvekili Fatma Kurtulan’ın, cezaevlerinde yaşanan hak
ihlalleri konusunda Meclisi sorumluluk almaya davet eden bir yaklaşım içinde
olduklarına ilişkin açıklaması
36.- Afyonkarahisar Milletvekili Burcu Köksal’ın, Afyonkarahisar ili
Sultandağı ilçesinde AKP’li belediyeye ait soğuk hava deposunda kaçak içki
üretimine destek veren, göz yuman AKP’li Belediye Başkanıyla ilgili herhangi
bir işlem yapılıp yapılmayacağını öğrenmek istediğine ilişkin açıklaması
37.- Kocaeli Milletvekili Ömer Faruk Gergerlioğlu’nun, Profesör Doktor
Haluk Savaş’ı çaresizliğe iten KHK rejiminin bir an evvel bitmesi gerektiğine
ilişkin açıklaması
38.- Adana Milletvekili Ayhan Barut’un, 14 Mayıs Dünya Çiftçiler Günü’nü
kutladığına ilişkin açıklaması
39.- Afyonkarahisar Milletvekili Veysel Eroğlu’nun, Afyonkarahisar
Milletvekili Burcu Köksal’ın Afyonkarahisar ili Sultandağı ilçesinde
belediyenin soğuk hava deposunda kaçak içki üretildiğine dair ifadesinin gerçek
dışı olduğuna ilişkin açıklaması
40.- Antalya Milletvekili Hasan Subaşı’nın, 14 Mayıs 1950 tarihinin
Türkiye’nin demokrasi hayatında önemli bir dönüm noktası olduğuna ve 14 Mayıs
Dünya Çiftçiler Günü vesilesiyle bereketli bir yıl dilediğine ilişkin
açıklaması
41.- Tekirdağ Milletvekili İlhami Özcan Aygun’un, 14 Mayıs Dünya
Çiftçiler Günü’ne ilişkin açıklaması
42.- Afyonkarahisar Milletvekili Ali Özkaya’nın, Afyonkarahisar
Milletvekili Burcu Köksal’ın yaptığı açıklamasındaki bazı ifadelerine ilişkin
açıklaması
43.- Hatay Milletvekili Serkan Topal’ın, 14 Mayıs Dünya Çiftçiler
Günü’ne ilişkin açıklaması
44.- Antalya Milletvekili Abdurrahman Başkan’ın, Hakkâri ilinin Irak
sınırında şehit olan Piyade Uzman Çavuş Zekeriya Zencirli’ye Allah’tan rahmet
dilediğine ilişkin açıklaması
45.- Manisa Milletvekili Bekir Başevirgen’in, 13 Mayıs Soma faciasının
5’inci yıl dönümü vesilesiyle son on yılda toplam 862 madencinin iş
cinayetlerine kurban gittiğine ve çalışma koşullarının değişmesi, önlemlerin
alınması gerektiğine ilişkin açıklaması
46.- Afyonkarahisar Milletvekili Burcu Köksal’ın, Afyonkarahisar
Milletvekili Ali Özkaya’nın yaptığı açıklamasındaki bazı ifadelerine ilişkin
açıklaması
47.- Kahramanmaraş Milletvekili Ahmet Özdemir’in, Kahramanmaraş
Milletvekili Ali Öztunç’un 56 sıra sayılı Kanun Teklifi’nin tümü üzerinde şahsı
adına yaptığı konuşmasındaki bazı ifadelerine ilişkin açıklaması

VI.- BAŞKANLIĞIN GENEL KURULA SUNUŞLARI
A) Önergeler
1.- Başkanlığın, Batman Milletvekili Necdet İpekyüz’ün Anayasa Komisyonu
üyeliğinden (4/28), Şırnak Milletvekili Hüseyin Kaçmaz’ın Plan ve Bütçe
Komisyonu üyeliğinden (4/29) istifalarına ilişkin önergelerin 8/5/2019
tarihinde Başkanlığa ulaştığına ilişkin yazısı
2.- Yozgat Milletvekili Ali Keven’in, (2/1158) esas numaralı Sosyal
Sigortalar ve Genel Sağlık Sigortası Kanununda Değişiklik Yapılması Hakkında
Kanun Teklifi’nin doğrudan gündeme alınmasına ilişkin önergesi (4/27)

B) Tezkereler
1.- Hayvanların haklarının korunması ile hayvanlara eziyet ve kötü
muamelelerin önlenmesi için alınması gereken tedbirleri belirlemek amacıyla
kurulan (10/102, 461, 682, 977, 981, 982) esas numaralı Meclis Araştırması
Komisyonu Geçici Başkanlığının başkan, başkan vekili, sözcü ve kâtip üye
seçimini yaptıklarına ilişkin tezkeresi (3/682)
2.- Bilişim teknolojileri bağımlılığının etkilerinin incelenerek olası
zararlarını bertaraf etmek ve bu teknolojilerin kontrollü kullanımını sağlamak
için yapılması gerekenleri saptamak amacıyla kurulan (10/38, 466, 494, 536,
978, 983, 984) esas numaralı Meclis Araştırması Komisyonu Geçici Başkanlığının
başkan, başkan vekili, sözcü ve kâtip üye seçimini yaptıklarına ilişkin
tezkeresi (3/683)
3.- Tıbbi ve aromatik bitki çeşitliliğinin korunmasında, bunların
üretiminde ve pazarlanmasında karşılaşılan sorunlar ile alınması gereken
tedbirleri belirlenmek amacıyla kurulan (10/361, 405, 406, 407, 410) esas
numaralı Meclis Araştırması Komisyonu Geçici Başkanlığının başkan, başkan
vekili, sözcü ve kâtip üye seçimini yaptıklarına ilişkin tezkeresi (3/684)
4.- ALS, SMA, DMD, MS hastalıklarında ve kesin tedavisi bilinmeyen diğer
hastalıklarda uygulanan tedavi ve bakım yöntemleri ile bu hastalıklara sahip
kişiler ve yakınlarının yaşadıkları sorunları ve çözümlerini belirlenmek
amacıyla kurulan (10/184, 185, 281, 403, 585, 604, 734, 914, 915, 917, 920,
921) esas numaralı Meclis Araştırması Komisyonu Geçici Başkanlığının başkan,
başkan vekili, sözcü ve kâtip üye seçimini yaptıklarına ilişkin tezkeresi
(3/685)

VII.- ÖNERİLER
A) Siyasi Parti Grubu Önerileri
1.- İYİ PARTİ Grubunun, Grup Başkan Vekili Kocaeli Milletvekili Lütfü
Türkkan tarafından, Gazeteci Yazar Yavuz Selim Demirağ’ın 10 Mayıs 2019 günü
evinin önünde sahte plakalı araçla gelen 6 saldırgan tarafından darbedilmesi,
bu saldırının içinde birçok şüpheyi barındırması, bu saldırıya dair şüphe ve
şaibelerin ortadan kaldırılması ile olası saldırılarla yeniden karşılaşılmaması
amacıyla 14/5/2019 tarihinde Türkiye Büyük Millet Meclisi Başkanlığına verilmiş
olan Meclis araştırması önergesinin ön görüşmelerinin, Genel Kurulun 14 Mayıs
2019 Salı günkü birleşiminde yapılmasına ilişkin önerisi
2.- HDP Grubunun, Grup Başkan Vekilleri Mersin Milletvekili Fatma
Kurtulan ve İstanbul Milletvekili Hakkı Saruhan Oluç tarafından, cezaevlerinde
yaşanan hak ihlalleri ve görüş engelinin ortadan kaldırılması amacıyla
14/5/2019 tarihinde Türkiye Büyük Millet Meclisi Başkanlığına verilmiş olan
Meclis araştırması önergesinin ön görüşmelerinin, Genel Kurulun 14 Mayıs 2019
Salı günkü birleşiminde yapılmasına ilişkin önerisi
3.- CHP Grubunun, Elâzığ Milletvekili Gürsel Erol ve arkadaşları tarafından,
Elâzığ ili Maden ilçesinde kurulu bakır madeni işletmelerinin
özelleştirilmesinden doğan mağduriyetin ekonomiye ve istihdama etkilerinin
araştırılması ve gereken önlemlerin alınarak yeniden kamu işletmesine
dönüştürülmesi amacıyla 13/5/2019 tarihinde Türkiye Büyük Millet Meclisi
Başkanlığına verilmiş olan Meclis araştırması önergesinin ön görüşmelerinin,
Genel Kurulun 14 Mayıs 2019 Salı günkü birleşiminde yapılmasına ilişkin önerisi
4.- AK PARTİ Grubunun, Genel Kurulun çalışma saatlerinin yeniden düzenlenmesine;
bastırılarak dağıtılan 56 sıra sayılı Kanun Teklifi’nin kırk sekiz saat
geçmeden gündemin “Kanun Teklifleri ile Komisyonlardan Gelen Diğer İşler”
kısmının 1’inci sırasına alınmasına ve diğer işlerin sırasının buna göre
teselsül ettirilmesine; 56 sıra sayılı Kanun Teklifi’nın İç Tüzük’ün 91’inci
maddesine göre temel kanun olarak bölümler hâlinde görüşülmesine ilişkin
önerisi

VIII.- SEÇİMLER
A) Komisyonlarda Açık Bulunan Üyeliklere Seçim
1.- Anayasa Komisyonunda boş bulunan üyeliğe seçim
2.- Dışişleri Komisyonunda boş bulunan üyeliğe seçim
3.- Plan ve Bütçe Komisyonunda boş bulunan üyeliğe seçim
4.- Güvenlik ve İstihbarat Komisyonunda boş bulunan üyeliğe seçim

IX.- KANUN TEKLİFLERİ İLE KOMİSYONLARDAN GELEN DİĞER İŞLER
A) Kanun Teklifleri
1.- Nevşehir Milletvekili Mustafa Açıkgöz ve Adalet ve Kalkınma Partisi
Grup Başkanvekili İstanbul Milletvekili Mehmet Muş ile 65 Milletvekilinin
Kapadokya Alanı Hakkında Kanun Teklifi (2/1811) ile Millî Eğitim, Kültür,
Gençlik ve Spor Komisyonu Raporu (S. Sayısı: 56)
2.- Türkiye Büyük Millet Meclisi Başkanı İzmir Milletvekili Binali
Yıldırım’ın Türkiye Cumhuriyeti ile Gürcistan Arasındaki Serbest Ticaret
Anlaşması Tarafından Kurulan Ortak Komite’nin Türkiye Cumhuriyeti ile Gürcistan
Arasındaki Serbest Ticaret Anlaşması’nın ‘Menşeli Ürünler’ Kavramının Tanımı ve
İdari İşbirliği Yöntemleri Hakkında Protokol II’sini Değiştiren 1/2016 Sayılı
Kararınının Onaylanmasının Uygun Bulunduğuna ve Anlaşmanın Protokoller ve
Eklerine İlişkin Değişikliklerin Cumhurbaşkanınca Doğrudan Onaylanmasına Dair
Yetki Verilmesine İlişkin Kanun Teklifi (2/1364) ve Dışişleri Komisyonu Raporu
(S. Sayısı: 33)
3.- Türkiye Büyük Millet Meclisi Başkanı İzmir Milletvekili Binali
Yıldırım’ın Türkiye Cumhuriyeti ile Karadağ Arasındaki Serbest Ticaret
Anlaşması Tarafından Kurulan Ortak Komite’nin Serbest Ticaret Anlaşması’nın
`Menşeli Ürünler’ Kavramının Tanımı ve İdari İşbirliği Yöntemlerine İlişkin
Protokol II’sini Değiştiren 1/2017 Sayılı Kararının Onaylanmasının Uygun
Bulunduğuna ve Anlaşmanın Protokoller ve Eklerine İlişkin Değişikliklerin
Cumhurbaşkanınca Doğrudan Onaylanmasına İlişkin Yetki Verilmesine Dair Kanun
Teklifi (2/1362) ve Dışişleri Komisyonu Raporu (S. Sayısı: 29)

X.- YAZILI SORULAR VE CEVAPLARI
1.- Ankara Milletvekili Levent Gök’ün, akaryakıt sektörünün sorunlarına
ilişkin sorusu ve Enerji ve Tabii Kaynaklar Bakanı Fatih Dönmez’in cevabı
(7/10166)
2.- Siirt Milletvekili Meral Danış Beştaş’ın, Siirt’in Eruh ilçesinde
yaşanan GSM operatörlerine erişim sorununa ilişkin sorusu ve Ulaştırma ve
Altyapı Bakanı Mehmet Cahit Turhan’ın cevabı (7/10233)
3.- İstanbul Milletvekili Mahmut Tanal’ın, TBMM ajandalarına ilişkin
sorusu ve Türkiye Büyük Millet Meclisi Başkanvekili Süreyya Sadi Bilgiç’in
cevabı (7/10642)
4.- Konya Milletvekili Fahrettin Yokuş’un, TBMM’de istihdam edilen
personelle ilgili atamalara ilişkin sorusu ve Türkiye Büyük Millet Meclisi
Başkanvekili Süreyya Sadi Bilgiç’in cevabı (7/11094)
14 Mayıs 2019 Salı
BİRİNCİ OTURUM
Açılma Saati: 15.00
BAŞKAN: Başkan Vekili Levent GÖK
KÂTİP ÜYELER: Rümeysa KADAK (İstanbul), Mustafa AÇIKGÖZ (Nevşehir) 
----- 0 -----
BAŞKAN
– Değerli milletvekilleri, Türkiye Büyük Millet Meclisinin 77’nci Birleşimini
açıyorum.
Toplantı
yeter sayısı vardır, görüşmelere başlıyoruz.
III.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Levent Gök’ün, 14 Mayıs Dünya
Çiftçiler Günü ile Dünya Eczacılık Günü’nü, Anneler Günü’nü ve Spor Toto Süper
Lig’e çıkmaya hak kazanan Denizlispor ile Gençlerbirliği’ni kutladığına ilişkin
konuşması
BAŞKAN
– Değerli milletvekilleri, gündeme geçmeden önce üç sayın milletvekiline söz
vereceğim. Ancak ben de birkaç cümleyle bazı görüşlerimi ifade etmek istiyorum.
Geçtiğimiz pazar günü Anneler Günü’nü kutladık. Büyük fedakârlıklarla hepimizi
yetiştiren annelerimizin hayatımızdaki önemi çok büyük. Onların değerini ve
önemini hayatta yaşadığımız zorlukları gördükçe daha da iyi anlıyoruz. Zor
şartlarda bizleri yetiştiren tüm annelerimizi sevgiyle kucaklamamız gerektiği
muhakkak. Ben Anneler Günü’nde başta Gazi Mustafa Kemal Atatürk’ü yetiştiren
Zübeyde Hanım olmak üzere tüm değerli milletvekillerimizin annelerinin, tüm
yurttaşlarımızın annelerinin Anneler Günü’nü kutluyor, hepsini sevgiyle
saygıyla selamlıyorum. (Alkışlar) 
Bugün
Dünya Çiftçiler Günü. Mutlaka arkadaşlarımız bir değerlendirme içerisinde
olacaklar. Çiftçilerimizin, Türkiye’de “Köylü, milletin efendisidir.” sözüne
uygun bir tarzda hak ettikleri ürün bedellerini aldıkları, kendilerini daha iyi
yaşam koşullarında aileleriyle beraber geçimlerini sağladıkları bir sürecin
içinde buldukları bir ortamı mutlaka yaşamaları gerektiği düşüncesiyle tüm
çiftçilerimizin de Dünya Çiftçiler Günü’nü kutluyorum. Onların da ellerine,
yüreklerine, emeklerine sağlık.
Yine,
tabii, bu arada bugün Eczacılık Günü. Sağlık çalışanlarımızın vazgeçilmez bir
çalışma arkadaşı olan eczacılarımızın, başta sayın milletvekillerimizin içinde
bulunan eczacı arkadaşlarımız olmak üzere tüm eczacılarımızın da Eczacılar
Günü’nü yürekten kutluyorum.
Değerli
milletvekilleri, bu arada bir iki kutlamayı da yaparak gündem dışı sözlere
geçeceğim.
Önceki
gün oynanan maçlarla Türkiye’mizin güzide takımlarından Denizlispor ve
Gençlerbirliği tekrar Süper Lig’e çıktılar. Gerek Denizlispor’u gerekse
Gençlerbirliği’ni yürekten kutluyor ve başarılarının devamını diliyorum.
Şimdi
gündem dışı sözlere geçiyoruz.
Gündem
dışı ilk söz, 9 Mayıs Dünya Çölyak Günü münasebetiyle söz isteyen Kayseri
Milletvekilimiz Sayın İsmail Tamer’e aittir. 
Buyurun
Sayın Tamer. (AK PARTİ sıralarından alkışlar) 
Süreniz
beş dakika.
IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Kayseri Milletvekili İsmail Tamer’in, 9 Mayıs Dünya Çölyak Günü’ne
ilişkin gündem dışı konuşması
İSMAİL
TAMER (Kayseri) – Değerli Başkanım, öncelikle çok teşekkür ediyorum bana söz
verdiğiniz için, Allah razı olsun diyorum sizlere.
Tabii,
bu arada 9 Mayıs Dünya Çölyak Günü münasebetiyle söz almış bulunuyorum. Yüce
Meclisi saygıyla selamlıyorum.
Değerli
milletvekili arkadaşlarım, aynı zamanda aslında mayıs ayı pek çok günü
içerisinde barındırıyor. 10 ile 16 Mayıs tarihleri arası Engelliler Haftası.
Engelli kardeşlerimizin gününü de buradan kutlamak istiyorum. Yine, 12 Mayıs
Hemşireler Günü. Gecesini gündüzüne katarak fedakârca çalışan hemşire
kardeşlerimizin gününü kutlamak istiyorum. Yine, bugün Eczacılar Günü,
meslektaşlarımızın Eczacılar Günü’nü kutluyorum. Aynı zamanda yine Çiftçiler
Günü’müz, onların da, tüm Türk halkının Dünya Çiftçiler Günü’nü kutlayarak
sözlerime başlamak istiyorum. 
Değerli
milletvekilleri, çölyak denince aklımıza bir hastalıktan ziyade bir alerjiyi
getirmek daha doğru bir tabir olsa gerek diyoruz. Çölyaklı hastalar aslında,
Türkiye’nin gündeminde, Türkiye’de önemli bir yeri işgal ederler. Kısaca
hastalığı tarif edecek olursak, arpa, çavdar, buğdayda bulunan, glüten denilen
bir proteinin bağırsaklar üzerinde alerji etkisinden dolayı ortaya çıkan emilim
bozukluğu ve buna bağlı olarak da gelişen hastalıklar ve diğer bulgularla
ortaya çıkmış, gelişme geriliğiyle kendisini göstermiş, çocuk hastalarımızda da
özellikle ishalle kendisini belirten bir hastalık çeşidi. Bunun teşhisi çok zor
ama genel anlamda teşhisi bağırsak biyopsisiyle konur, önce serolojik testler,
arkasından bağırsak biyopsisiyle konan bir hastalık türü. Tedavisi yok
maalesef, bir ilaç tedavisi yok ancak ilaç tedavisinin dışında glütenden
uzaklaştırmakla konur. 
Geçen
yıl bu Meclis önemli bir karara imza attı yani partilerüstü, siyasetüstü bir
kural getirerek hep birlikte, 4 partinin vermiş olduğu araştırma komisyonu
kuruldu. Bu araştırma komisyonunun da hasbelkader Başkanı oldum. Dört ay gibi
bir çalışma sonucunda da Türkiye’deki çölyaklı hastalarımızın problemlerini
ortadan kaldırmak için elimizden gelen tüm gayreti göstermiş olduk. Bu zaman
zarfında yapmış olduğumuz çalışmalarda bir değişikliği söz konusu yaptık.
Çalışmalarımıza, her toplantımıza Türkiye’deki tüm çölyak derneklerini davet
ettik, aynı zamanda dinleyebileceğimiz uzmanları davet ettik. Her toplantımızda
bu dernekler bizlerle birlikte hareket ettiler ve çalışmalara katıldılar. Bu,
bir sinerji etkisi yarattı. Hem partilerüzeri olmasıyla hem de Mecliste grubu
bulunan tüm partili arkadaşlarımızla birlikte, bunların da olaya katkı
koymalarıyla çölyaklı hastaların büyük problemlerini ortadan kaldırmış olduk.
Neydi bu problemler? Başta sağlık problemi, özellikle raporların
hazırlanmasında her yıl kesin olarak doktora gidilip raporlar çıkarılıyordu,
bunlar ortadan kaldırıldı, üç yıla kadar çıkartıldı. AVM’lerde çölyaklı hasta
gruplarının gıdalarıyla ilgili ayrılacak olan yerler zorunluluk hâline getirildi.
Yine, Millî Eğitim Bakanlığımızla görüşülerek özellikle okul kantinlerinde
çölyaklı hastalarla ilgili gıdaların satılması gündeme getirildi. Sağlık
Bakanlığıyla irtibata geçildi, özellikle aile hekimlerimizin olaya
duyarlılığının artırılmasıyla ilgili çalışmalar yapıldı. Ayrıca en önemli
hadiselerden birisi de Çalışma Bakanlığımızla görüşülerek bunlara yapılan
yardımların artırılmasıyla ilgili çalışmalarımız henüz devam ediyor. Bu konuda
henüz sonuç alamadık ama yakın bir gelecekte hem Maliye Bakanlığımız hem de
Çalışma Bakanlığımızla birlikte bu paraların artırılması da sağlanmış olacak. 
Tabii
“çölyaklı” denilince sadece akla çölyaklılar gelmiyor, Türkiye’de geçen hafta
kurulan ALS gibi yine metabolik hastalıklarda özellik arz eden konularda
Meclisin bir bütünlük içerisinde çalışmasını saygıyla karşılıyorum ve bu
şekilde olması gerektiğini de ifade ediyorum. Çünkü Çölyak Komisyonunda biz
partilerüzeri bu hastalığı ortaya getirmekle ne kadar olumlu ve düzenli bir
çalışma sonucunda da çölyaklıların problemlerini ortadan kaldıracak adımlar
attığımızı ifade ediyorum. 
Çok
teşekkür ediyorum. 
Hepinize
saygılar sunuyorum, iyi günler diliyorum efendim, sağ olun. (AK PARTİ ve İYİ
PARTİ sıralarından alkışlar) 
BAŞKAN
– Teşekkür ediyoruz Sayın Tamer. 
Gündem
dışı ikinci söz, cezaevlerinde yaşanan hak ihlalleri hakkında söz isteyen
Batman Milletvekilimiz Sayın Ayşe Acar Başaran’a aittir. 
Buyurun
Sayın Başaran. (HDP sıralarından alkışlar) 
Süreniz
beş dakika. 
2.- Batman Milletvekili Ayşe Acar Başaran’ın, cezaevlerinde yaşanan hak
ihlallerine ilişkin gündem dışı konuşması
AYŞE
ACAR BAŞARAN (Batman) – Sayın Başkan, değerli milletvekilleri; aslında
Türkiye’nin gündeminde, Meclisin de gündeminde olması gereken bir meseleyi
gündem dışı olarak konuşacağız. Buna gelmeden önce, bu pazar Anneler Günü’ydü
ama Türkiye’de Anneler Günü tablosu gerçekten dehşet vericiydi. Beyaz tülbentli
annelerimiz yerlerde sürüklendi, anneler Anneler Günü’nde gözaltındaydılar,
işkenceye uğruyorlardı, Anneler Günü’nde ifadesini alan polisler tarafından
cahil muamelesi görüyorlardı yani maalesef, Meclis ilk açıldığında hepimizin
ilk değinmesi gereken şey annelere yapılan bu muameledir. Bir şey daha var; şu
anda anneler, yani çocukları, kardeşleri, eşleri, yakınları açlık grevinde olan
21 annemiz şu anda HDP’nin grup salonunda bir sesi yükseltmeye çalışıyorlar, bu
Meclisin gündemini esasına çekmeye çalışıyorlar, Türkiye’nin gündemini esas
gündeme çekmeye çalışıyorlar; kardeşlerinin, çocuklarının, eşlerinin yaşaması
için, Türkiye toplumunun daha adil, daha özgür, daha demokratik bir geleceğe
kavuşması için birkaç saattir grup salonumuzda oturuyorlar. Bizim grup
salonumuzda olmalarının bir nedeni var çünkü başka hiç kimseye ulaşamıyorlar.
Defalarca Cumhurbaşkanından randevu talep etmişler, Adalet Bakanından randevu
talep etmişler, bazı girişimlerde bulunmuşlar ama her defasında elleri boş
dönmüşler. 
Değerli
arkadaşlar, şu anda cezaevlerinde binlerce insanı yani bütün toplumu etkileyen,
toplumsal olarak on binlerce insanı etkileyen -yine açlık grevinde 4
milletvekilinin olduğu varsayılırsa- milyonları etkileyebilecek bir meselede bu
kadar kör, sağır olmak gerçekten dehşet verici bir durum. Bu annelerin
taleplerini biz de buradan bir kez daha ifade edelim: Hukuka uymaya davet
ediyorlar, hukuka uyulacağını beyan etmeye davet ediyorlar. Uygulanan bu
tecridin kaldırılmış olduğunun, zaten olmayan bir hukuki engelin engel olarak
konulmayacağının, önünde de bir siyasi engel olmayacağının bakanlık nezdinden,
iktidardan ifade edilmesini bekliyorlar. Günlerdir, aylardır insanlar
Türkiye’de hukukun uygulanması için açlık grevindeler arkadaşlar ve artık geri
dönüşü olmayan bir aşamaya gelinmiştir; bu, ortaya çıkabilecek sonuçlardan
bütün toplumun etkilenebileceği bir meseledir. Bakın “Bizi etkilemiyor, bu
bizim meselemiz değil.” demeyin, bu hepimizin meselesi, tecrit meselesi
Türkiye’nin meselesi. Hepimiz tecrit altındayız. Anneler bir açıklama yapmaya
çalışırken gözaltına alınıyor, yerlerde sürükleniyor ama bunu gösteren,
maalesef ki, bir basın yok. Annelerin sesi tecrit altında, kadınlar tecrit
altında Türkiye’de, çocuklar tecrit altında, halklar tecrit altında, bu
Meclisin kendisi tecrit altında çünkü bu Meclisin bile Meclis olma hâli yok;
aylardır toplanamayan, aylardır derman aranan dertlere bir çözüm bulamayan bir Meclis
hâline geldi. İşte, tüm bunlar için binlerce siyasi tutsak cezaevlerinde açlık
grevinde arkadaşlar ve 30’u ölüm orucuna başladı; bakın, ölüm orucu, bir adım
daha ötesi. Ve bu insanlar zaten açlık grevindeydiler. Peki, o cezaevlerinden
bir cenaze çıktıktan sonra bulunan çözüm çözüm olacak mı? Hanginiz kendinizi bu
meseleden sorumlu hissetmeyecek? Hanginiz o annelerin yüzüne bakıp bir cevap
üretebilecek? Peki, üç gün sonra biz nasıl toplumsal barışı sağlayabileceğiz,
bu toplumsal barışın altına konulan bu dinamitin yaydığı ateşi nasıl
söndürebileceğiz? Ateşle oynandığının farkında mısınız? İşte, biz de annelerin
burada sesine ses oluyoruz.
Buradan
Adalet Bakanlığına, buradan Meclisteki bütün milletvekili arkadaşlarımıza,
buradan bütün yetkililere bir daha sesleniyoruz: Bakın, bir cenaze çıkması
hepimizin bu sürecin altında kalması anlamına gelir. 1 milletvekili aylardır
açlık grevinde, bu Meclisin bir ferdi, 3’ü de daha sonra eklendi; bu Meclisin 4
ferdi açlık grevinde. Onların yaşamına halel gelmesi hepimizin ayıbı, hepimizin
altında kalacağı bir sonuç olacaktır. O açıdan, bütün Meclisi görevini yapmaya,
bu sesi duymaya ve çözüm üretmeye davet ediyorum.
Teşekkür
ederim. (HDP sıralarından alkışlar)
BAŞKAN
– Teşekkür ederim Sayın Başaran.
Gündem
dışı üçüncü söz, Türk Dil Bayramı ve Karamanoğlu Mehmet Bey’i Anma Günü
münasebetiyle söz isteyen Karaman Milletvekilimiz Sayın İsmail Atakan Ünver’e
aittir.
Buyurun
Sayın Ünver. (CHP sıralarından alkışlar)
Süreniz
beş dakika.
3.- Karaman Milletvekili İsmail Atakan Ünver’in, 13 Mayıs Karamanoğlu
Mehmet Bey’in Türkçeyi resmî dil olarak kabulünün 742’nci yıl dönümüne ilişkin
gündem dışı konuşması
İSMAİL
ATAKAN ÜNVER (Karaman) – Sayın Başkan, değerli milletvekilleri; 13 Mayıs
1277’de Karamanoğlu Mehmet Bey tarafından Türkçenin resmî dil olarak ilan
edilmesinin 742’nci yıl dönümü dolayısıyla söz almış bulunmaktayım. Yüce
Meclisi saygıyla selamlarım.
Televizyonları
başında bizi izleyen Türk dilinin başkenti Karaman’daki değerli hemşehrilerime
ve aziz milletimize de sevgilerimi sunuyorum. 
Bilindiği
gibi, bir milletin varlığının sembolü kültürdür. Dolayısıyla kültürün ayrılmaz
parçası olan dil de milletin en temel varlık göstergesidir. Bu açıdan
bakıldığında dilimiz, hepimizi birleştiren ortak manevi hazinemizdir. Bu
itibarla geçmişimizin tüm değerlerinin bugüne aktarılmasının vasıtası olan
güzel Türkçemiz milletimizin en değerli kültür varlığıdır. Türkçemiz sosyal
yapımızın çimentosu, millet ve devlet varlığımızın en önemli birleştirici ve
bütünleştirici unsurudur. 
Karamanoğlu
Mehmet Bey’in 13 Mayıs 1277’deki fermanıyla Türkçeyi resmî dil olarak ilan
edişi 1960’tan bu yana Karaman’da “Türk Dil Bayramı ve Yunus Emre’yi Anma
Etkinlikleri” adıyla kutlanmakta, bu kapsamda Karamanoğlu Mehmet Bey de
anılmaktadır. Karamanoğlu Mehmet Bey’in neşrettiği ferman o günün Türkçesiyle
“Şimden girü hiç kimesne kapuda ve dîvânda ve mecâlis ve seyrânda Türkî
dilinden gayrı dil söylemeye." şeklindedir. Mehmet Bey, Türk Dil Kurumunun
günümüz Türkçesine uyarladığı hâliyle bundan tam yedi yüz kırk iki yıl önce
“Bugünden sonra hiç kimse sarayda, divanda, meclislerde ve seyranda Türk
dilinden başka dil kullanmaya.” demiştir. Karamanoğlu Mehmet Bey’in fermanıyla
ilgili yapılan bir değerlendirmede “Mehmet Bey, Türk dil ve kültürüne üstün
değer verdiğini gösteren bu davranışıyla bütün Anadolu beyliklerinde kök salmış
olan millî bir akıma tercüman olmuş ve öteki beyliklerin de temsilciliğini
yapmış bulunmaktadır.” denilerek, Mehmet Bey’in Türk yazı dilinin temelini
attığı tespiti yapılmaktadır. 
Türkçemiz,
Büyük Selçuklu Devleti ve Anadolu Selçuklu Devleti’nde sarayla, devletle
yazışma dili olarak kullanılan Arapça ve Farsça karşısındaki varlık
mücadelesinde Karamanoğlu Mehmet Bey’in fermanıyla yeniden hayat bulmuştur. İlk
büyük dil devrimini yapan Karamanoğlu Mehmet Bey’in türbesi Karaman’ın Ermenek
ilçesinin Balkusan köyünde bulunmaktadır. 
Yine,
Mehmet Bey’le aynı dönemde yaşayan, arı bir Türkçeyle şiirler söyleyen ve
hoşgörüsüyle tüm dünyaya mal olmuş Yunus Emre de Dil Bayramı vesilesiyle
Karaman’da anılmaktadır. 
Günümüzün
kindarlarına hoşgörünün ne kadar değerli bir vasıf olduğunu hatırlatarak,
Yunus’un dizeleriyle seslenmek isterim:
“Adımız
miskindir bizim. 
Düşmanımız
kindir bizim.
Biz
kimseye kin tutmayız,
Kamu
âlem birdir bize.” diyen Yunus’un, 
“Ben
gelmedim kavga için, 
Benim
işim sevgi için. 
Dostun
evi gönüllerdir, 
Gönüller
yapmaya geldim.” dediği ve yine,
“Gelin
tanış olalım. 
İşi
kolay kılalım.
Sevelim
sevilelim,
Dünya
kimseye kalmaz.” dediği de unutulmamalıdır.
Türkçe
ve Karaman denilince tarihimizin en büyük dil devrimcisi Ulu Önderimiz
Atatürk’ten bahsetmeden geçmek olmaz. Anıtkabir Komutanlığının yayınladığı bir
kitapta, Ulu Önderimizin atalarının Karaman’dan Makedonya’ya yerleştiği, babası
tarafından dedesi Kızıl Hafız Ahmet Efendi’nin 14-15’inci yüzyıllarda
Karaman’dan Makedonya’ya, Kocacık’a yerleşmiş Kızıloğuz, Kocacık yörüklerinden
olduğu, annesinin ailesinin de yine Karaman’dan gelen, Rumeli’de “Konyarlar”
diye bilinen Türkmenlerden olduğu bildirilmektedir.
Türk
milletinin atası Ulu Önderimiz elbette bize vatan yaptığı bu toprakların hiçbir
köşesine sığmayacak kadar büyüktür ve hiç şüphesiz ki Türkiyelidir ama
atalarının Türkçenin yeniden hayat bulduğu Karamanlı olması bizim için büyük
bir gurur ve övünç kaynağıdır. Böyle bir zenginliğin varlığı, yani Türkçeye
yeniden hayat kazandıran büyük dil hizmetkârlarının Karaman’la olan ilişkileri
Karaman’ımızın Türk dilinin başkenti sıfatını ne kadar hak ettiğini
göstermektedir. Ulu Önderimiz Atatürk yaptığı dil devrimiyle Türkçeyi yücelten
liderdir. 
(Mikrofon
otomatik cihaz tarafından kapatıldı)
BAŞKAN
– Tamamlayın Sayın Ünver.
İSMAİL
ATAKAN ÜNVER (Devamla) - Ulu Önder “Türk milletinin dili Türkçedir. Türk dili
dünyada en güzel, en zengin ve en kolay olabilecek bir dildir. Onun için her
Türk, dilini çok sever ve onu yükseltmek için çalışır.” diyerek kendini Türk
sayan herkese dilimiz konusunda üzerine düşen görevi göstermiştir. 
Yıllardır
Karaman’da kutladığımız Türk Dil Bayramı ve Yunus Emre’yi Anma Etkinlikleri ve
Karamanoğlu Mehmet Bey’i anmaları zaman zaman devletimizin en üst düzeydeki
makamlarının desteğine mazhar olsa da çoğu zaman devlet desteğinden mahrum
kalmış, kıt kanaat, yerel olanaklarla kutlanmaya çalışılmıştır. Son yıllarda
ise Dil Bayramı etkinlikleri, içinde halkın olmadığı birtakım akademik
programlarla geçiştirilmeye başlanmış, halktan kopmuş ve geniş kitlelere
ulaştırılamamıştır. Bu durum biz Karamanlıları üzmektedir. Bugüne kadar olan
olmuş, yapılan yapılmış, yapılmayan kalmıştır.
(Mikrofon
otomatik cihaz tarafından kapatıldı)
BAŞKAN
– Selamlayın Sayın Ünver, siz ilk defa söz alıyorsunuz.
Buyurun.
İSMAİL
ATAKAN ÜNVER (Devamla) - Ancak bundan sonraki yıllarda devletimizi en üst
düzeyde temsil eden makamlar olarak Cumhurbaşkanlığı ve Türkiye Büyük Millet
Meclisi Başkanlığı makamları ile Kültür Bakanlığından millî varlığımızın
korunması ve yaşatılması açısından önemli bir sembolik değer taşıyan bu önemli
bayrama sahip çıkmalarını hemşehrilerim adına talep ve temenni ediyorum.
Sayın
Başkanım, gösterdiğiniz anlayışa da teşekkür ediyorum ve verdiğiniz bu fırsatla
Türk dilinin başkenti Karaman’daki hemşehrilerimin ve milletimizin 742’nci Türk
Dil Bayramı’nı kutluyor, başta Ulu Önderimiz Mustafa Kemal Atatürk olmak üzere
Karamanoğlu Mehmet Bey’in, Yunus Emre’nin ve Türkçemize hizmet eden tüm
şahsiyetlerin aziz hatıraları önünde saygıyla eğilerek teşekkürlerimi ve
minnetlerimi sunuyor, rahmetle anıyorum.
Yüce
heyetinizi saygıyla selamlarım. (CHP ve İYİ PARTİ sıralarından alkışlar)
BAŞKAN
– Teşekkür ederim Sayın Ünver.
Sayın
milletvekilleri, şimdi, sisteme giren ilk 20 milletvekiline yerlerinden birer
dakikayla söz vereceğim. Ancak bugünün bir özelliği var, biliyorsunuz,
Eczacılık Günü. Eczacı milletvekili arkadaşlarımızdan sisteme giremeyenler
varsa onlara da elbette ki sözlerini vereceğim, o hakları baki ve saklı. Bu
sözlerin ardından da sayın grup başkan vekillerinin söz taleplerini
karşılayacağım. Eczacı milletvekillerimizden sisteme giremeyenler
arkadaşlarımıza kendilerini yazdırırlarsa sevinirim.
Şimdi,
sisteme giren milletvekillerimize söz vermeye başlıyorum.
Sayın
Kayışoğlu yerine Sayın Şahin...
V.- AÇIKLAMALAR
1.- Balıkesir Milletvekili Fikret Şahin’in, sanayicilerin adaletli
desteklenmesi gerektiğine ilişkin açıklaması
FİKRET
ŞAHİN (Balıkesir) – Teşekkür ederim Sayın Başkan.
Son
günlerde, sanayi yatırımcıları arasında da adaletin olmadığına şahit oluyoruz.
2003 yılında piyasa değeri 52 milyon dolar olan Balıkesir SEKA Kâğıt Fabrikası,
Albayraklar Anonim Şirketi tarafından Özelleştirme İdaresinden 1,1 milyon
dolara satın alındı. Fabrikanın satışında kamunun zarar ettirildiği, haksızlık
yapıldığı 6 mahkeme kararıyla tescil edildi. 10 Mayıs 2019 tarihinde çıkarılan
1037 sayılı Cumhurbaşkanlığı Kararnamesi’yle sadece bu firmaya tanınan özel
endüstri bölgesi imtiyazıyla, fabrika satışında yaşanılan haksızlık işletme
aşamasında da katlanarak devam ettirilmiştir. Bu kararnameyle 1 kişi hariç
bütün Balıkesir sanayicisine haksızlık yapılmıştır. Bu haksızlığın en kısa
sürede düzeltilmesini ve sanayicilerimizin hepsinin adaletli olarak desteklenmesini
bekliyoruz.
Teşekkür
ediyorum.
BAŞKAN
– Sayın Durmuşoğlu...
2.- Osmaniye Milletvekili Mücahit Durmuşoğlu’nun, 14 Mayıs Dünya
Çiftçiler Günü ile Dünya Eczacılık Günü’nü, Anneler Günü’nü, 6 Mayıs Dünya
Ebeler Günü’nü ve 12 Mayıs Dünya Hemşireler Günü’nü kutladığına ilişkin
açıklaması
MÜCAHİT
DURMUŞOĞLU (Osmaniye) – Teşekkürler Sayın Başkan.
Başta
yer fıstığı ve turp olmak üzere, birçok tarım ürününde Türkiye’nin âdeta
lokomotifi olan Osmaniye’nin bereketli topraklarında çiftçilik yaparak rızkını
kazanmaya gayret eden ailelerden birinin evladı olarak toprağa her bakımdan hak
ettiği değeri vermek zorunda olduğumuza inanıyorum.
AK
PARTİ olarak her zaman çiftçimizin ve üreticimizin yanında olduk ve olmaya
devam ediyoruz, tarım sektörüne ayrı bir önem veriyoruz. Barajlarla, sulama
tesisleriyle, tohum ve gübre konusunda attığımız adımlarla, uyguladığımız
destek politikalarıyla sayısız projeler gerçekleştirdik. Ülkemizi tarımsal
hasıla bakımından Avrupa’da ilk sıraya, dünyada ise 7’nci sıraya taşıdık.
Birçok tarımsal ürünün ana vatanı olan ülkemizde tarım sektörünü geliştirerek
üretimi artırmak, üreticinin emeğini korumak, vatandaşlarımızın gıda
güvenliğini teminat altına almak için tüm gücümüzle çalışıyoruz. Büyük Türkiye
olmanın bilinci ve sorumluluğu içinde hareket ediyoruz.
Tüm
çiftçilerimizin 14 Mayıs Dünya Çiftçiler Günü’nü, başta şehit anneleri olmak
üzere tüm annelerimizin de Anneler Günü’nü, Eczacılar Günü’nü, Ebeler ve
Hemşireler Günü’nü yürekten kutluyorum. 
Teşekkür
ediyorum. 
BAŞKAN
– Sayın Aydın…
3.- Bursa Milletvekili Erkan Aydın’ın, 14 Mayıs Dünya Eczacılık Günü’nü
kutladığına ilişkin açıklaması
ERKAN
AYDIN (Bursa) – Teşekkür ederim Sayın Başkan. 
14
Mayıs Eczacılar Günü dolayısıyla Meclis çatısı altında bulunan meslektaşlarımın
ve bütün ülkedeki eczacı meslektaşlarımın 14 Mayıs Eczacılar Günü’nü
kutluyorum.
Eczacı
reçetede yazan ilacı nasıl kullanacağımızı tarif ederek size verir, reçetede
yazmayan ilacı vermez. Reçetede yazmayan ilacı verirse hastanın tedavisi eksik
olur, yanlış olur. Siz ise YSK’nin gerekçesinde yazmayan “Oyumuzu çaldılar.”
yalanına sığınıyorsunuz. Gerekçede çalma var mı? Yok. Daha doğrusu ortada
YSK’nin gerekçesi bile yok. Siz “Oyumuzu çaldılar.” demeye başladınız. Kim
çaldı? Nasıl çaldı? Sizin sandık görevlilerinize rağmen nasıl çalındı? Bu
soruların cevabı yok.
Hastalığınız
çok derin. Bir eczacı olarak söylüyorum, sizin hastalığınızın reçetesi yok
ancak ülkenin reçetesi ise belli, onu da 23 Haziran tarihinde İstanbul halkı
yazacak. 
BAŞKAN
– Sayın Çelebi…
4.- İzmir Milletvekili Mehmet Ali Çelebi’nin, AKP iktidarları süresince
sendikalaşmada ciddi artışlar olmadığı hâlde Eğitimciler Birliği Sendikasının
üye sayısının arttığına ilişkin açıklaması
MEHMET
ALİ ÇELEBİ (İzmir) – Teşekkürler Sayın Başkan. 
AKP
iktidarı süresince sendikalaşmada ciddi oranda artışlar olmadığı hâlde,
Hükûmete yakınlığıyla bilinen Eğitimciler Birliği Sendikasının üye sayısı son
on beş yılda yüzde 600 dolaylarında artmıştır. 2004 yılında 48.517 olan üye
sayısı, 2019 yılında 297.941 kişi olmuştur. Bu sendika Millî Eğitim
Bakanlığında çalışan öğretmen sayısının yüzde 33’ünü üye yapmış olmasına
rağmen, yöneticilerin yüzde 67,33’ünün bu sendikaya üye olması hayatın olağan
akışına aykırıdır.
Millî
Eğitim Bakanlığında görev yapan toplam okul müdürü sayısı 29.050 kişi iken
EĞİTİM-BİR-SEN’e üye olan okul müdürü sayısı 21.482 kişi ve oranı yüzde 74’tür.
Müdür başyardımcılarının toplam sayısı 2.442 iken EĞİTİM-BİR-SEN’li müdür
başyardımcısı sayısı 1.651 ve oranı yüzde 67,61’dir. Müdür yardımcılarının
toplam sayısı 49.571 kişi iken EĞİTİM-BİR-SEN’li üye sayısı 31.446 ve oranı
yüzde 63,43…
(Mikrofon
otomatik cihaz tarafından kapatıldı) 
BAŞKAN
– Sayın Şevkin…
5.- Adana Milletvekili Müzeyyen Şevkin’in, ekonomik kriz ortamında
vatandaşların karşı karşıya olduğu icra ve iflaslarla ilgili nasıl bir önlem
düşünüldüğünü öğrenmek istediğine ilişkin açıklaması
MÜZEYYEN
ŞEVKİN (Adana) – Sayın Başkan, ekonomik kriz ortamında Türkiye Cumhuriyeti’nde
yaşayan milyonlarca vatandaşın icralarla karşı karşıya olduğu bilinmektedir.
Türkiye genelinde ve özellikle Adana ilimizde üretimsizlikten kaynaklanan yoğun
işsizlik, vatandaşlarımızı icra yüküyle karşı karşıya bırakmaktadır. Market ve
pazar fiyatlarındaki olağanüstü artış, enflasyonla birlikte sürekli artan döviz
kuru da özellikle asgari ücretle çalışan vatandaşların maaşlarının erimesine
neden olmaktadır. Vatandaşlarımız, anılan bu sebeplerden dolayı daha çok
borçlanarak hayatlarını idame ettirebilmenin yollarını aramakta ancak
borçlarını ödeyemeyenler de icra yüküyle karşı karşıya kalmaktadır. Meclis
huzurunda tüm makamlara sormak istiyorum: Her 3 kişiden 1’nin icra takibiyle
karşı karşıya kaldığı bu ortamda ocaklara ateş düşüren icra ve iflaslarla
ilgili nasıl bir önlem almayı düşünüyorsunuz ya da düşünüyor musunuz? 
Teşekkür
ederim. 
BAŞKAN
– Sayın Yalım…
6.- Uşak Milletvekili Özkan Yalım’ın, 14 Mayıs Dünya Çiftçiler Günü ile
Dünya Eczacılık Günü’nü kutladığına ilişkin açıklaması
ÖZKAN
YALIM (Uşak) – Teşekkür ederim Sayın Başkan. 
Sayın
Başkan, bugün 14 Mayıs, tüm eczacıların ve eczane çalışanlarının günü. Bütün
eczacıların ve eczane çalışanlarının gününü kutluyorum. 
Aynı
zamanda, Ulu Önder Mustafa Kemal Atatürk’ün dediği gibi “Köylü, milletin
efendisidir.” Bugün Çiftçiler Günü. Pahalılıktan dolayı yeterince gübre
alamayıp ürününe gübre atamayan çiftçilerimizin; pahalılıktan dolayı yeterince
mazot alamayıp arazilerini ekip biçemeyen çiftçilerimizin; pahalılıktan dolayı
yeterince ilaç alamayıp ürününe ilaç atamayan çiftçilerimizin; ürününü
değerince satamayan, hakkını alamayan toprakla uğraşan, topraktan emeğini
çıkaran, ekmeğini çıkaran tüm çiftçilerin Çiftçiler Günü’nü kutluyorum. 
Teşekkür
ederim. 
BAŞKAN
– Sayın Taşkın…
7.- Mersin Milletvekili Ali Cumhur Taşkın’ın, Anneler Günü’ne ilişkin
açıklaması
ALİ
CUMHUR TAŞKIN (Mersin) – Teşekkürler Sayın Başkan. 
Bilindiği
gibi, her yıl mayıs ayının ikinci pazar günü Anneler Günü olarak
kutlanmaktadır. Fedakârlık ve sevginin, merhamet ve şefkatin timsali olan
annelerimiz, başımızın tacı, en değerli varlıklarımızdır. Annelik, sadece bir
çocuğu dünyaya getirmekten ibaret değildir. Anne, insanın duygularını,
düşüncelerini, karakterini şekillendiren en önemli modeldir. Yemeyen, yediren;
giymeyen, giydiren annelerimiz, şefkatin, merhametin, fedakârlığın timsalidir.
İdareciler ve siyasetçiler olarak bizler de annelerimizden öğrendiğimiz sabrı
ve fedakârlığı kendimize şiar edinmek, insanlarımızı herhangi bir karşılık
beklemeden yürekten sevmek durumundayız. Başta annem ve eşim olmak üzere
ömürlerini ailelerine vakfeden, her daim hürmetlerin en büyüğünü hak eden tüm
annelerimizin Anneler Günü’nü kutluyor, ahirete irtihal etmiş tüm annelerimizi
rahmet ve minnetle yâd ediyor, Genel Kurulu saygıyla selamlıyorum.
BAŞKAN
– Sayın Akın…
8.- Balıkesir Milletvekili Ahmet Akın’ın, MTA Genel Müdürlüğü
bünyesindeki Oruç Reis araştırma gemisinin işletilmesi hizmeti alınmasının ne
kadar güvenilir olduğunu, devlet sırrı olabilecek bilgilerin yabancı şirketlere
verilme ihtimalinin olup olmadığını öğrenmek istediğine ilişkin açıklaması
AHMET
AKIN (Balıkesir) – Sayın Başkan, dün Resmî Gazete’de yayınlandı, sismik
araştırma gemisi MTA Oruç Reis’in işletmesini açık ihale usulüyle yerli ya da
yabancı şirketlere teslim edecekler, MTA devre dışı kalacak. Bu ne kadar
güvenilirdir? Buradan sormak istiyorum. Oruç Reis gemisini açık denizlerde
sismik arama için, petrol ve doğal gaz bulması için, en önemlisi de kıta
sahanlığı gibi stratejik öneme sahip bilimsel araştırmaların yapılması için
satın aldılar. Devlet sırrı olabilecek bilgilerin yabancı şirketlere verilme
ihtimali var mıdır? Bunun neresinde yerlilik, bunun neresinde millîlik vardır?
Devlet sırrı olmasa dahi, MTA gibi köklü bir kurumun deneyimli personeli var,
bilgi birikimi var, neden hizmet alımı yapıp da milletin parasını şirketlere
harcıyorsunuz? Bu yüzden millîliğiniz de yalan, yerliliğiniz de yalan.
BAŞKAN
– Sayın Kılıç…
9.- Kahramanmaraş Milletvekili İmran Kılıç’ın, 14 Mayıs Dünya Çiftçiler
Günü’ne ilişkin açıklaması
İMRAN
KILIÇ (Kahramanmaraş) – Teşekkür ederim Sayın Başkanım.
Bugün
Dünya Çiftçiler Günü’dür. Çiftçilerimiz insanımızı doyurmak için gece gündüz
çalışıyorlar. Tarım demek, gıda güvencesi demektir. Bunun için çiftçilerimizi
desteklemeliyiz, destekliyoruz.
Kahramanmaraş’ımızda
tarım alanlarının önemli bir bölümünü tarlalar ve meyve bahçeleri
oluşturmaktadır, tarım alanlarımızda çok çeşitli tarım ürünleri
yetiştirilmektedir. Türkiye'nin en büyük alabalık işleme ve paketleme tesisi
ile alabalık kuluçkahanesi Kahramanmaraş’tadır. İlimizde 85 bin dekar alanda 1
milyon 823 bin adet zeytin ağacı bulunmaktadır. Son on altı yılda Kahramanmaraş
çiftçilerine 1,5 katrilyon liralık tarımsal destek sağlanmıştır. İlimizde 4
büyük ovanın; Narlı, Türkoğlu, Afşin-Elbistan ve Maraş Ovalarının sınırları
belirlenerek tarımsal sit alanı ilan edilmiş ve arazi toplulaştırma çalışmaları
yürütülmektedir. Bir taraftan da barajlar ve göletler inşa ederek
topraklarımızı suyla buluşturuyoruz.
(Mikrofon
otomatik cihaz tarafından kapatıldı) 
BAŞKAN
– Sayın Göker…
10.- Burdur Milletvekili Mehmet Göker’in, doların 6 lirayı geçtiği,
soğanın 10 lira olduğu ülkemizin neden bu hâle geldiğine ilişkin açıklaması
MEHMET
GÖKER (Burdur) – Sayın Başkanım, öncelikle, Meclis Genel Kurulunu açarken selam
veriş şeklinizle bizleri ve yüce Meclisi onurlandırdığınız için şahsım adına
size teşekkür ediyorum. 
İstanbul
seçimlerinde mazbatamızı çalan, özel dostluklar kurarak yavuz hırsızlık
yapanlara, “oyumuz çalındı” yalanına sığınanlara kendi kurdukları dilden bir
cevap vermek istiyorum: Dolar 6 lirayı geçti, borç gırtlakta, soğan 10 lira.
Peki, ülkemiz neden bu hâlde? Cevap çok basit: Çünkü çaldılar. 
BAŞKAN
– Sayın Emecan…
11.- İstanbul Milletvekili Emine Gülizar Emecan’ın, Merkez Bankasının
ihtiyat akçesinin İstanbul seçimleri için kullanılacağı iddiasının doğru olup
olmadığını öğrenmek istediğine ve 14 Mayıs Dünya Eczacılık Günü’nü kutladığına
ilişkin açıklaması
EMİNE
GÜLİZAR EMECAN (İstanbul) – Teşekkür ederim Sayın Başkanım.
Gördüğümüz
kadarıyla AKP iktidarı haksız ve hukuksuz bir şekilde iptal edilen İstanbul
Büyükşehir Belediye Başkanlığı seçimlerini yeniden kazanabilmek için ülkemizin
her türlü kaynağını feda etmekten çekinmiyor. “Millî irade”yi ağzından
düşürmeyenler, bir yandan “oylar çalındı” yalanıyla milletin iradesini
gasbederken diğer yandan ülkemizin içinde bulunduğu ekonomik krizi hiçe sayarak
seçim üstüne seçim yapmaya devam ediyorlar. 
Buradan
iktidara sormak istiyorum: En son, Merkez Bankasının 40 milyar TL ihtiyat
akçesinin hazineye aktarılması için yasal düzenleme yapıldığı ve elde kalan son
kaynağın da İstanbul seçimleri için kullanılacağı iddiası basına yansımıştır.
Bu doğru mudur? Doğru ise işsizliğin, yoksulluğun bu kadar arttığı bir dönemde
halkın parasını seçim kazanmak uğruna heba etmeye devam etmek vicdanınıza
dokunmuyor mu? 
Bu
vesileyle tüm eczacılarımızın da Eczacılar Günü’nü kutluyorum. 
Teşekkürler.
BAŞKAN
– Sayın Kırcalı…
12.- Samsun Milletvekili Orhan Kırcalı’nın, 19 Mayıs Atatürk’ü Anma,
Gençlik ve Spor Bayramı’nın 100’üncü yıl dönümüne ilişkin açıklaması
ORHAN
KIRCALI (Samsun) – Teşekkür ederim Sayın Başkanım.
Gazi
Mustafa Kemal Atatürk’ün İstanbul’dan yola çıkarak Samsun’a ulaşmasıyla
başlayan istiklal mücadelemizin temel taşlarından biri olan 19 Mayıs 1919
tarihinin 100’üncü yılı dolayısıyla Cumhurbaşkanlığımızın himayelerinde
ülkemizin dört bir yanında çeşitli etkinlikler düzenlenmektedir. Başta ilk adım
şehri, milletimizin yeniden doğuş simgesi Samsun’umuz olmak üzere ülkemizin
genelinde 300’den fazla proje ve etkinlik büyük bir heyecan ve coşkuyla yıl
boyu düzenlenmeye devam edecektir. 
2019’dan
2023’e kadar düzenlenmesi planlanan etkinliklerle gençliğimize, gelecek
nesillere, bu vatanın hangi fedakârlıklarla kurulduğunu, Millî Mücadele ve 19
Mayıs ruhunu anlatacağız. O büyük mücadeleyi hafızamızda her zaman canlı
tutacağız.
Hafta
sonu 100’üncü yılını kutlayacağımız 19 Mayıs Atatürk’ü Anma, Gençlik ve Spor
Bayramı vesilesiyle başta Gazi Mustafa Kemal Atatürk ve silah arkadaşları olmak
üzere vatanımız için mücadele eden tüm kahramanlarımızı saygı ve minnetle
anıyoruz. 
BAŞKAN
– Sayın Gürer…
13.- Niğde Milletvekili Ömer Fethi Gürer’in, 14 Mayıs Dünya Çiftçiler
Günü’ne ilişkin açıklaması
ÖMER
FETHİ GÜRER (Niğde) – Teşekkürler Sayın Başkan.
Bugün
Dünya Çiftçiler Günü. Ne yazık ki ülkemizde çiftçiler üretimden çok sorunlarla
boğuşuyorlar. Girdi fiyatlarıyla kazanç elde edemeyen çiftçilerimizin kredi
kullanarak günü kurtarmaya çalıştıkları bir gerçek. Borcunu ödeyemez duruma
düşüp icralık olan binlerce çiftçimiz var. Destekler de ya yerine ulaşmıyor ya
da değişiklik gösteriyor. Son örnek: 2018 yılı pamuk primi dekara 700 kilogram
verilirken 435-500 kilogram baz alınarak ödeme yapılmaya başlanması
çiftçilerimizi bu konuda mağdur etmiştir. 
AKP
iktidarının uyguladığı yanlış tarım politikaları ülkeyi ithalata mahkûm
kılmıştır. Çiftçi, mesleğini sürdüremez duruma itilmektedir. Çiftçiye gerekli
destek verilmemesi tarımda daralma, vatandaşa da daha pahalı ürünün ulaşması
demektir. 
Çiftçilerimizin
gününü kutluyor, iktidarın çiftçilere gerekli desteği sağlamasını temenni
ediyorum. 
Teşekkür
ederim Sayın Başkan. 
BAŞKAN
– Sayın Bakbak…
14.- Gaziantep Milletvekili Derya Bakbak’ın, Anneler Günü’ne ilişkin
açıklaması
DERYA
BAKBAK (Gaziantep) – Sayın Başkan, değerli milletvekilleri; Anneler Günü için
söz almış bulunmaktayım.
Anne
eli lezzet, anne kucağı sevgi, anne omzu sırdaş, anne kokusu güven, anne sözü
minnet… Kısacası “anne” demek, benliğimizin, öğrendiklerimizin neredeyse tamamı
demek. Anne, evladının karakterini, geleceğini şekillendiren, ilk öğretmen
olmanın yanında toplumun da sarsılmaz gücüdür. Annelerimiz baş tacımız olmalı
ki onlardan aldığımız güçle tüm dünyaya doğru bir millet, güçlü bir devlet,
eşsiz bir toplum olduğumuzu haykırabilelim. 
Bizler
Cumhurbaşkanımız Recep Tayyip Erdoğan öncülüğünde on yedi yıldır bütün
imkânlarımızla aile yapımızı koruyarak toplumumuzu daha güçlü kılmak için
çalışıyoruz. Aile yapımızın öznesi annelerimizin, anne adaylarımızın, tüm
kadınlarımızın toplumsal statüsünün yükseltilmesine büyük önem veriyoruz. Bu
anlayışla bizler anneyi, aileyi ve toplumu koruyan sosyal politikalarımızı
geliştirerek sürdüreceğiz.
Bu
duygu ve düşüncelerle, başta evlatlarını vatan toprağı için feda eden şehit
annelerimiz olmak üzere bütün annelerin Anneler Günü’nü yürekten kutluyor,
hepinizi saygıyla selamlıyorum. (AK PARTİ sıralarından alkışlar) 
BAŞKAN
– Sayın Özkan…
15.- Mersin Milletvekili Hacı Özkan’ın, 14 Mayıs Dünya Çiftçiler Günü’ne
ilişkin açıklaması
HACI
ÖZKAN (Mersin) – Teşekkürler Sayın Başkan.
Türkiye'nin
kalkınmasını sürdürerek dünyanın güçlü ülkelerinden biri olması temel
amacımızdır. Ülkemizin bu amacı gerçekleştirebilmesinde ekonomi için yaşamsal
önemi bulunan tarım sektörünün ve tarıma dayalı sanayinin geliştirilmesi
önceliklerimizden birini oluşturmaktadır. Türk ekonomisinin istikrara
kavuşturulabilmesi ekonomik dengelerin yerine oturması kadar üretimin
artırılması ve sürdürülebilir büyüme hızının gerçekleştirilmesiyle de doğrudan
ilgilidir. Bu sürece en büyük katkı sağlayan hiç şüphesiz ki tarım sektörümüzde
emek verenlerdir. Toprağı binbir emekle işleyen, üretimin her kademesinde
çalışan, üreten ve elde ettiği ürüne değer katarak insanlara sunan, ülkemizin
kalkınması için ter dökerek emek veren tüm çiftçilerimizin 14 Mayıs Dünya
Çiftçiler Günü’nü kutluyor, bereketli ürünler ve bol kazançlar diliyor, Genel
Kurulu saygıyla selamlıyorum.
BAŞKAN
– Sayın Şeker…
16.- Kocaeli Milletvekili İlyas Şeker’in, 14 Mayıs Dünya Çiftçiler
Günü’ne ilişkin açıklaması
İLYAS
ŞEKER (Kocaeli) – Teşekkür ediyorum Sayın Başkan.
Bugün
14 Mayıs Dünya Çiftçiler Günü. Çiftçilerimiz ülkemizin kalkınmasında,
ekonomimizin büyümesinde ve tükettiğimiz gıdanın üretiminde alın teri dökerek
üretim yapan meslek gruplarının başında gelmektedir. Bu vesileyle tüm
çiftçilerimizin 14 Mayıs Dünya Çiftçiler Günü’nü kutluyorum. 
AK
PARTİ hükûmetleriyle birlikte Türkiye tarımsal hasılada Avrupa’da 1’inci sıraya
yükseltildi. Çiftçilerimize 2002 yılında toplam 1,8 milyar TL nakit destek
verilmişken 2018 yılında bu rakam 14,5 milyar TL’ye çıkarıldı yani 8 kat artış
sağlandı. 2002’de tarımsal ihracatımız 3,8 milyar dolar iken 2018 yılında bu
rakam 17,7 milyar dolar oldu yani 4,6 kat artış sağlandı. AK PARTİ olarak on
yedi yıldır çiftçimizin yanında olduk, olmaya devam ediyoruz. 
Bu
vesileyle tüm köylü ve çiftçilerimizin ürünlerinin bol, kazançlarının bereketli
olmasını Yüce Allah’tan diliyor, Genel Kurulu saygıyla selamlıyorum.
BAŞKAN
– Sayın Tokdemir…
17.- Hatay Milletvekili İsmet Tokdemir’in, 14 Mayıs Dünya Çiftçiler
Günü’ne ilişkin açıklaması
İSMET
TOKDEMİR (Hatay) – Sayın Başkan, değerli milletvekilleri; öncelikle tüm
çiftçilerimizin 14 Mayıs Dünya Çiftçiler Günü’nü kutluyorum.
Tarımsal
üretimin her geçen gün zorlaştığı bir ortamda çiftçimize nefes aldıracak
desteklemelerin düşük verilmesi kırsaldaki üretimi olumsuz yönde etkiliyor.
Destekleme prim miktarı düşürülerek çiftçinin hakkı gasbedilmiş ve çiftçi
mağdur edilmiştir. Örneğin “beyaz altın” olarak bilinen pamukta dönüm başına
600-630 kilogram aralığında verim alan çiftçilerimizin prim desteğinin 500
kilograma düşürülmesi kararı ve aynı zamanda tarımsal desteklerin henüz
ödenmemiş olması bütün çiftçilerimizi zor durumda bırakmıştır. Bu desteklerle
ilgili çiftçi temsilcilerinin de görüşü alınarak etki ve fayda analizlerinin
yapılması, daha etkin bir destekleme kararnamesinin hazırlanması gerekmektedir.

Teşekkür
ederim.
BAŞKAN
– Sayın Özer…
18.- Antalya Milletvekili Aydın Özer’in, 14 Mayıs Dünya Çiftçiler
Günü’ne ilişkin açıklaması
AYDIN
ÖZER (Antalya) – Teşekkürler Sayın Başkan.
Bugün
14 Mayıs Dünya Çiftçiler Günü. Herkes biliyor ki bizim millî ekonomimizin
temeli tarımdır. Bunun için çiftçilerin çalışma olanaklarının çağdaş ve ekonomik
tedbirlerle yükseltilmesi gereklidir ama maalesef, bugün ülkemizde tarım yok
olmak üzere, üretimde kriz var. Bugün, üretim maliyetleri çok yüksek, bu önemli
ve acil çözülmesi gereken bir sorun. Ürününü değerinde satamayan çiftçiler borç
batağında. Çiftçiler devletten yeterince ve zamanında üretim desteği görmüyor.
İthalat sevdası nedeniyle tarımın değeri bitti. İktidar ise görmüyor, duymuyor,
bilmezlikten geliyor. Bugün 14 Mayıs Dünya Çiftçiler Günü ama maalesef,
çiftçilerimizin bunu kutlayacak dermanı kalmadı. 
Ben
olumsuzluklara karşı inatla üretim yapmaya devam eden çiftçilerimizi yürekten
kutluyor, her şey çok güzel olacak diyorum.
Teşekkür
ederim.
BAŞKAN
– Sayın Ersoy…
19.- Adana Milletvekili Ayşe Sibel Ersoy’un, 14 Mayıs Dünya Eczacılık
Günü’nü kutladığına ilişkin açıklaması
AYŞE
SİBEL ERSOY (Adana) – Teşekkür ederim Sayın Başkan.
Ülkemizde
her yıl 14 Mayıs tarihi Eczacılık Günü olarak kutlanmaktadır. İnsanlık tarihi
kadar eski bir geçmişe sahip olan eczacılık, ülkemizde olduğu gibi dünyada da önemli
meslek gruplarından biridir. Eczacılık, her şeyden önce insan sağlığını ve
dolayısıyla toplum sağlığını merkeze alan, kendisinin ve çalışanlarının emeği
ile hastalarıyla arasında organik bağı olan bir meslektir. Eczacılık yemini
“Hayatımı insanlık hizmetine adayacağım.” diye başlar. Bu bakış açısıyla
eczacıların eczanelerindeki en önemli görevi kamuya hizmettir.
Akılcı
ilaç kullanımının önemini bu vesileyle bir kez daha burada belirtmek istiyorum.
Hekime gitmeden ve eczacınıza danışmadan ilaç kullanımı sağlığınızı tehdit eder
hâle getirebilir diyorum ve büyük fedakârlıklarla yirmi dört saat çalışan
kıymetli meslektaşlarımın Eczacılar Günü’nü kutluyorum. 
BAŞKAN
– Sayın Antmen…
20.- Mersin Milletvekili Alpay Antmen’in, Mersin Akkuyu’da yapılmak
istenen nükleer santralde yaşanan ve yaşanacak olan sorunlara ilişkin
açıklaması
ALPAY
ANTMEN (Mersin) – Teşekkür ederim Sayın Başkan.
Mersin
Akkuyu’da yapılmak istenen nükleer santralin reaktörünün oturacağı yerin temeli
kazılırken temel çatladı. Bu temel kırılıp düzeltilip tekrar temel atıldıktan
sonra yine çatladı. Yani doğa bizi uyarıyor “Nükleer santrali yaparsanız daha
sonra büyük bir kazaya yol açabilirsiniz.” diyor. Uzmanlar bölgenin deniz ve
yer altı suları etkisinde olduğunu ve zeminin uygun olmadığını defalarca
söyledi. Doğanın bizi uyarmasına kulak asmamız gerekiyor. Gelecekte Akkuyu’da
nükleer bir kazada yayılan radyasyonu biz de Rus halkı gibi yabancı ülkelerden
mi öğreneceğiz? Ya da yayılan radyasyon sonrasında yok olan doğa ve insanımızla
ilgili olarak iktidarın “Nükleerin fıtratında bu var.” sözlerini mi duyacağız?
Yahut bir yetkilinin, ölen insanlarımızla ilgili “Canım, onlar da maske
taksalardı.” aymazlığıyla mı karşılaşacağız? Ya da en beteri, bir bakanın çıkıp
“Biz her şeyi tam yaptık, bu nükleer patlama dış güçlerin, FETÖ’nün işi.”
açıklamasıyla sorumluluktan kurtulmasını mı izleyeceğiz?
Teşekkür
ederim.
BAŞKAN
– Sayın Açanal…
21.- Şanlıurfa Milletvekili Zemzem Gülender Açanal’ın, 14 Mayıs Dünya
Eczacılık Günü’nü kutladığına ilişkin açıklaması
ZEMZEM
GÜLENDER AÇANAL (Şanlıurfa) – Sayın Başkan, değerli milletvekilleri; Osmanlı
Dönemi’nde ilk eczacılık öğretimi 14 Mayıs 1839 tarihinde Mekteb-i Tıbbiye-i
Adliye-i Şahane bünyesinde açılan eczacılık sınıfının ilk dersiyle başlamıştır.
14 Mayıs Eczacılık Günü ülkemizde meslek örgütlerimiz tarafından her yıl
Eczacılık Bayramı olarak kutlamaktadır. 
Bilimsel
eczacılığın 180’inci yılındayız. Her yıl 14 Mayısta eczacıların mesleki
sorunlarını birlikte görüşmek, incelemek ve çözüme ulaştırmak amacıyla bir araya
gelmekteyiz. Ülkemizin dört bir yanında hastalarına şifa dağıtan eczacılar
halkımızın en yakın sağlık danışmanı olmuşlardır. “Dünyaya bir daha gelsem yine
bu mesleği seçerdim.” dediğim mesleğimin büyüklerinin, meslektaşlarımın ve bize
emek veren hocalarımın 14 Mayıs Eczacılık Günü’nü kutluyorum.
BAŞKAN
– Son olarak Sayın Kaşıkçı…
22.- Hatay Milletvekili Lütfi Kaşıkçı’nın, 14 Mayıs Dünya Çiftçiler
Günü’nü kutladığına ve Hatay’da aşırı yağışlardan etkilenen çiftçilerin
mağduriyetinin giderilmesi gerektiğine ilişkin açıklaması
LÜTFİ
KAŞIKÇI (Hatay) – Teşekkür ederim Sayın Başkanım.
Bugün
14 Mayıs Çiftçiler Günü. Tüm emekçi çiftçilerimizin gününü kutluyorum. 
Bilindiği
üzere yakın bir zamanda Hatay’da yaşanan aşırı yağışlar nedeniyle Tahtaköprü
Barajı’nın kapakları açılmış ve Amik Ovası’nda yaklaşık 17 bin dekar tarım
arazisi su altında kalmıştır. Bu afetin giderilmesi için devletimiz tüm
imkânını seferber etmiş. Yaşanan bu olaydan 2 binin üzerinde çiftçimiz
etkilenmiştir. Bu çiftçilerimizin mağduriyetinin giderilmesi için kamu ve özel
banka borçlarının ertelenmesini, Yarseli Sulama Birliğince 2019 yılında
uygulanacak su kullanım hizmet bedelinin dekar başına 120 TL’den 100 TL’ye
çekilmesini talep etmekteyiz.
BAŞKAN
– Peki.
Değerli
milletvekillerimize teşekkür ediyorum.
Gün
içerisinde belirli aralıklarla 60’a göre söz verme haklarımız her zaman mümkün.
Arkadaşlarımız diledikleri konularda, bizleri uyardıklarında o talepleri de
yerine getireceğiz.
Şimdi
sayın grup başkan vekillerimizde söz sırası.
İlk
olarak söz, İYİ PARTİ Grubu adına Grup Başkan Vekilimiz Sayın Lütfü Türkkan’a
ait.
Buyurun
Sayın Türkkan.
23.- Kocaeli Milletvekili Lütfü Türkkan’ın, Hakkâri ili Yüksekova
ilçesinde şehit olan Uzman Çavuş Volkan Demirci’ye Allah’tan rahmet dilediğine,
Türkiye’nin 7 Haziran-1 Kasım sürecindeki gibi korku iklimine sokulmasına
müsaade etmeyeceklerine, 13 Mayıs Karamanoğlu Mehmet Bey’in Türkçeyi resmî dil
olarak kabulünün 742’nci yıl dönümü ile Soma faciasının 5’inci yıl dönümüne, 14
Mayıs Dünya Çiftçiler Günü ile Dünya Eczacılık Günü’ne ilişkin açıklaması
LÜTFÜ
TÜRKKAN (Kocaeli) – Sayın Başkan, değerli milletvekilleri; dün Hakkâri’nin
Yüksekova ilçesinde PKK’lı teröristlerle çıkan çatışmada Uzman Çavuş Volkan
Demirci şehit oldu. Şehidimize Allah’tan rahmet diliyorum. Ailesine sabrıcemil
niyaz ediyorum. 
Maalesef
şehitlerimiz ardı ardına gelmeye devam ediyor. Rabbim ruhlarını şad,
mekânlarını cennet eylesin. 
31
Mart seçimleri sonrasında hain teröre 11 şehit verdik. Teröristbaşıyla 2
Mayısta yapılan görüşmeler, 4 Mayısta gelen ilk şehit ve gittikçe artan terör
eylemleri, bize geçmişteki 7 Haziran-1 Kasım sürecini hatırlatmaya başladı.
Türkiye’nin o dönemdeki gibi tekrardan bir korku iklimine sokulmasına müsaade
etmeyeceğiz. Tüm tarafları da bu konuda uyarıyoruz.
Yedi
yüz kırk iki yıl önce Karamanoğlu Mehmet Bey tarafından, Türkçemize sahip
çıkmanın bilinciyle Türkçenin ilk kez resmî dil kabul edildiği fermanın yıl
dönümü bugün. 13 Mayıs Türk Dil Bayramı’mız kutlu olsun. Türklüğün vicdanı bir,
dini bir, vatanı bir; fakat hepsi ayrılır, olmazsa dili bir. Türkçe düşünüp
Türkçe konuşmalı, Türkçemize sahip çıkmalıyız. 
Dün
Soma faciasının yıl dönümüydü. Beş sene önce o kara günde, Soma’da
kaybettiğimiz 301 maden işçimizi saygı ve rahmetle anıyorum. Aradan geçen beş
yılda, tüm uyarılarımıza rağmen maden kazalarından ders alınmadığını üzülerek
ifade ediyorum. Maden facialarının bir daha yaşanmaması için gerekli mevzuat
değişiklikleri yapılana kadar Hükûmetin ısrarla takipçisi olacağımızı bir kez
daha buradan ifade etmek istiyorum. Çıkarıldığı maden ocağından “Beni bırakın,
Ahmet’i alın; ben bekârım, Ahmet’in karısı hamile.” diyen maden işçisi
gözümüzün önünden gitmiyor. Bir de o maden işçisine tekme atan o danışman,
ikisi hiç gözümüzün önünden gitmedi; bu iki fotoğraf hiç gözümüzün önünden
gitmedi. 
(Mikrofon
otomatik cihaz tarafından kapatıldı)
BAŞKAN
– Devam edin Sayın Türkkan, buyurun.
LÜTFÜ
TÜRKKAN (Kocaeli) – Bir taraftan kendisinin ölüme terk edilmesini, eşi hamile
olan arkadaşının kurtarılmasını isteyen bir maden işçisi; diğer tarafta, yerde
yatan maden işçisine tekme atan danışman. 
Bugün
14 Mayıs Dünya Çiftçiler Günü aynı zamanda. Elinin değdiği her şeyi
güzelleştiren, emeğini üretime geçiren çiftçilerimizin Dünya Çiftçiler Günü’nü
kutluyorum. Hükûmetimiz tarımı bitirdi, üretimi durdurdu, çiftçiyi kuru soğana
muhtaç etti. TÜİK’in bugün açıkladığı Tarım Ürünleri Üretici Fiyat Endeksi
verileri bizi de haklı çıkarıyor. TÜİK’in verilerine göre çiftçilerin üretim
maliyeti geçen yılın nisan ayına göre yüzde 30,75 artış göstermiş. Bu rakamlar,
çiftçiyi desteklemenin elzem olduğunu bir kez daha Hükûmete göstermiştir.
Çiftçiye değer verin, tarımı destekleyin, üretimi artırın yoksa aç kalacağımız
günler yakında. 
(Mikrofon
otomatik cihaz tarafından kapatıldı) 
BAŞKAN
– Tamamlayın Sayın Türkkan. 
LÜTFÜ
TÜRKKAN (Kocaeli) – Buradan bir kez daha uyarıyorum: Yalnız muhalefet aç
kalmayacak, haberiniz olsun; hepiniz aç kalacaksınız. 
Bugünün
bir diğer önemi ise Dünya Eczacılık Günü. Önce Parlamentoda bulunan, eczacılık
mesleğini icra eden arkadaşlarımızın Eczacılık Günü’nü kutluyorum. Daha sonra,
Dünya Eczacılık Günü vesilesiyle mesleki ve ekonomik sorunların aşıldığı,
hastaya hizmet odaklı bir eczacılığın daha mümkün olduğu gelecek günler
temennisiyle tüm eczacılarımızın Eczacılık Günü’nü kutluyorum. 
Saygılar
sunuyorum. 
BAŞKAN
– Peki, teşekkür ederim Sayın Türkkan. 
Söz
sırası, Milliyetçi Hareket Partisi Grubu adına Grup Başkan Vekilimiz Sayın
Levent Bülbül’e aittir. 
Buyurun
Sayın Bülbül. 
24.- Sakarya Milletvekili Muhammed Levent Bülbül’ün, Hakkâri ili
Yüksekova ilçesinde şehit olan Uzman Çavuş Volkan Demirci’ye Allah’tan rahmet
dilediğine, 10-16 Mayıs Engelliler Haftası’na, 13 Mayıs Soma faciasının 5’inci
yıl dönümü ile Karamanoğlu Mehmet Bey’in Türkçeyi resmî dil olarak kabulünün
742’nci yıl dönümüne, 14 Mayıs Dünya Çiftçiler Günü ile Dünya Eczacılık
Günü’ne, Spor Toto Süper Lig’e çıkmaya hak kazanan Gençlerbirliği ile
Denizlispor’u ve TFF 2. Lig play-off çeyrek finalinde yarı filane yükselen
Sakaryaspor’u tebrik ettiğine ilişkin açıklaması
MUHAMMED
LEVENT BÜLBÜL (Sakarya) – Teşekkür ederim Sayın Başkan. 
Ben
de konuşmama… Dün almış olduğumuz haberle bir şehidimizin daha olduğunu
öğrenmiş bulunuyoruz. Ben şehidimize Allah’tan rahmet diliyorum, ailesine ve
milletimize başsağlığı dileklerimi ifade etmek istiyorum. 
10
Mayıs-16 Mayıs tarihleri arası Engelliler Haftası’dır. Engelli
vatandaşlarımızın sıkıntı ve mağduriyetlerini gidermek, onların toplumda
engelli olmayan diğer vatandaşlarımızla birlikte aynı şekilde kamu
hizmetlerinden eşit bir şekilde faydalanmasını temin etmek, onuruyla,
haysiyetiyle hayatını idame ettirmesini temin etmek devletimizin anayasal bir
sorumluluğudur. 
Bu
noktada herkesin bu meselede hassasiyet göstermesi, bu manada farkındalığın en
üst seviyede olması, herkesin birer engelli adayı olduğunu bilerek hareket
etmesi gerekmektedir ve engelli vatandaşlarımıza gereken önem ve ihtimam
gösterilmelidir. 
Bu
vesileyle, Engelliler Haftası’nı kutluyor, her kesimde çalışan ve emek harcayan
engelli vatandaşlarımızın sorunlarının giderilmesi için çalıştığımızı ve bu
meselelerin takipçisi olduğumuzu ifade etmek istiyorum. 
13
Mayıs 2014 tarihinde Soma’da büyük bir facia yaşandı, 301 madencimiz hayatını
kaybetti ve ülkemiz büyük bir acıya gark oldu. Ben bu yıl dönümünde, Soma’da
hayatını kaybeden ve diğer bütün iş kazalarında, maden facialarında hayatını
kaybeden bütün madencilerimizi, işçilerimizi rahmet ve minnetle, şükranla anmak
istiyorum.
(Mikrofon
otomatik cihaz tarafından kapatıldı)
BAŞKAN
– Devam edin Sayın Bülbül. 
MUHAMMED
LEVENT BÜLBÜL (Sakarya) – Bu tür faciaları Allah milletimize bir daha
yaşatmasın. Bu konuda tabii ki gereken önlemi, tedbiri geliştirmek ve bu
kazaların tekerrürüne mani olmak tabii ki devletimizin en önemli
sorumluluklarındandır. Özellikle mübarek ramazan ayında, yerin yüzlerce metre
altında ekmek parası için mücadele eden saygıdeğer maden emekçilerimizi
saygıyla anmak istiyor ve onlara bütün çalışmalarında kolaylıklar diliyorum. 
13
Mayıs 2019 Türkçenin resmî dil olarak kabulünün 742’nci yılıdır. Karamanoğlu
Mehmet Bey, 13 Mayıs 1277 tarihli fermanıyla “Bugünden sonra hiç kimse sarayda,
divanda, meclislerde ve seyranda Türk dilinden başka bir dil kullanmaya.”
diyerek…
(Mikrofon
otomatik cihaz tarafından kapatıldı)
BAŞKAN
– Devam edin Sayın Bülbül. 
MUHAMMED
LEVENT BÜLBÜL (Sakarya) – …Türkçeyi resmî dil olarak kabul etmiştir. Türk
kültürünün korunması, gelecek nesillere aktarılmasında en temel miras olan
Türkçenin öneminin vurgulandığı bu fermanla Türkçe ilk defa resmî dil olarak
kabul edilmiştir. Millet ve milliyet bilincimizin en önemli unsuru dilimiz
Türkçemizdir. Bu vesileyle, dün idrak etmiş olduğumuz Türk Dil Bayramı’nı
kutluyor, dünyada yüz milyonlarca insanın konuştuğu dilimiz güzel Türkçemizin
daha nice yıllar yaşamasını diliyorum. 
Bugün
14 Mayıs Çiftçiler Günü. Emeğinin karşılığını almak için büyük fedakârlıklar
gösteren, elleri nasırlaşmış çiftçilerimizi saygı ve hürmetle selamlıyor ve
günlerini tebrik ediyorum. Milliyetçi Hareket Partisi olarak çiftçimizin tarım,
hayvancılık alanında faaliyet gösteren bütün vatandaşlarımızın yanında
olduğumuzu, problemlerinin giderilmesi için elimizden gelen bütün gayreti
gösterdiğimizi ve göstereceğimizi buradan huzurunuzda ifade etmek istiyorum.
(Mikrofon
otomatik cihaz tarafından kapatıldı) 
BAŞKAN
– Tamamlayalım, buyurun. 
MUHAMMED
LEVENT BÜLBÜL (Sakarya) – Bugün aynı zamanda Eczacılar Günü. Bu vesileyle
eczacılarımızın mesleki ve ekonomik sorunlarının aşıldığı ve tamamen hasta
odaklı bir eczacılığın daha mümkün olduğu gelecek günler temennisiyle tüm
eczacılarımızın gününü tebrik ediyorum. 
Sayın
Başkan, hafta sonu oynanan maçlarda, sizin de zikrettiğiniz gibi Gençlerbirliği
ve Denizlispor Futbol Takımları Spor Toto Süper Lig’e çıkmaya hak
kazanmışlardır. İki takımımızın teknik heyetini, futbolcularını ve
taraftarlarını tebrik ediyoruz. Aynı zamanda, dün akşam itibarıyla ilim
Sakarya’nın güzide takımı Sakaryaspor 2. Lig play-off çeyrek finalinde
Samsunspor’u eleyerek yarı finale çıkmıştır. Sakaryaspor’u başta yönetim
kurulu, teknik heyeti, futbolcuları olmak üzere tüm camiamızı tebrik ediyor, bu
yolda Sakaryaspor’umuzla beraber olduğumuzu yineliyor, saygılar sunuyorum. 
BAŞKAN
– Teşekkür ederim.
Söz
sırası Halkların Demokratik Partisinde.
Sayın
Oluç, siz de göreve yeni başladınız. Öncelikle görevinizde size başarılar
diliyorum ve Halkların Demokratik Partisi Grubu adına Grup Başkan Vekili Sayın
Saruhan Oluç’a sözü veriyorum.
Buyurun.

25.- İstanbul Milletvekili Hakkı Saruhan Oluç’un, 13 Mayıs Soma
faciasının 5’inci yıl dönümü vesilesiyle 301 madenciyi saygıyla andıklarına, 10-16
Mayıs Engelliler Haftası’na, 14 Mayıs Dünya Çiftçiler Günü ile Dünya Eczacılık
Günü’ne ve kolluk güçlerinin Batman Milletvekili Feleknas Uca’ya yönelik
saldırısını protesto ettiklerine ilişkin açıklaması
HAKKI
SARUHAN OLUÇ (İstanbul) – Çok teşekkür ederim Sayın Başkan.
Soma
maden faciasının beşinci yılını yaşıyoruz. Bir işçi katliamı olmuştu ve 301
madenci maalesef yaşamını yitirmişti. Onları saygıyla anıyoruz ve onları
unutmuyoruz, ailelerine bir kez daha sabır diliyoruz. Aradan beş yıl geçti ama
bu konuda bir adalet sağlanmadı maalesef. Bir yargılama yapıldı ama sonucu
âdeta ödül gibi bir ceza olarak çıktı maden sahibi için. Bu yetmedi, ocağın
işletilmesini yasaklayan yargı kararı kaldırıldı. Bunların hepsi aslında
Türkiye'deki çalışma yaşamının ve hukuk açısından baktığımızda çok ciddi
eksikliklerin ve sorunların olduğuna dair işaretlerdir. 
2018
yılında -daha gerilere gitmeden bakacak olursak- en az 1.923 işçi hayatını
kaybetti kazalarda. 2019 yılına baktığımızda, ocak-mart dönemi üç aylık
bilançoda en az 392 işçinin hayatını kaybettiğini görüyoruz iş cinayetlerinde.
Bu sorunların aşılması için gerekli çalışmaların mutlaka yapılması gerekiyor;
denetimin, yaptırımların ciddi olması gerekiyor ve esas olarak da çalışma
yaşamında insanca çalışmayı sağlayacak yasal reformların ve yapısal
düzenlemelerin gerçekleşmesi gerekiyor. Bir kez daha 301 madenciyi saygıyla
anıyoruz.
Engelliler
Haftası biliyorsunuz bu hafta, Engelliler Haftası’nın içerisindeyiz ve TÜİK’in
verilerine göre Türkiye’de nüfusun en az yüzde 12’si engelli olarak görülüyor.
Bu oran erkeklerde en az yüzde 11, kadınlarda ise yüzde 13,5 gibi görünüyor.
Yıllardır sorunlarına yeterli çözüm üretilmeyen bir toplum kesimi için yaşam
çekilmez bir hâl alıyor zaman zaman. 
(Mikrofon
otomatik cihaz tarafından kapatıldı)
BAŞKAN
– Devam edin, buyurun.
HAKKI
SARUHAN OLUÇ (İstanbul) – Engellilerin hayatın her alanına katılarak var
olabilmelerini sağlayan demokratik bir dünya kurmak hepimizin borcu ve
görevidir. 
Aynı
zamanda bugün Dünya Çiftçiler Günü. Türkiye’de tarımsal üretimin omurgası
çiftçilerdir. Ancak Türkiye’de tarımdaki yapısal sorunlar nedeniyle ve iktidar
uygulamaları nedeniyle çiftçiler gün geçtikçe üretimden kopuyor. Özellikle
küçük üreticiler açısından baktığımızda son derece büyük güçlüklerle savaşmak
zorunda kalıyorlar. Tarımda kendine yetemeyen bir ülke hâline gelmiş
vaziyetteyiz. İthalata olan bağımlılığımız her geçen gün artıyor. Bu da
çiftçiler açısından son derece büyük bir sorun hâline gelmiş vaziyettedir.
Dünya Çiftçiler Günü’nde, özellikle küçük çiftçiler başta olmak üzere bütün
çiftçilerimizin sorunlarını bir kez daha dile getirmek ve çözüm bulmak önemli
bir görevimiz.
(Mikrofon
otomatik cihaz tarafından kapatıldı)
BAŞKAN
– Devam edelim.
HAKKI
SARUHAN OLUÇ (İstanbul) – Teşekkür ederim.
Dünya
Eczacılık Günü’nü kutluyorum bütün eczacıların ve mesleki sorunlarına sahip
çıkarak onların sorunlarına çözüm üretmenin Meclisin ve siyasi partilerin acil
görevlerinden biri olduğunu bir kez daha vurguluyorum.
Son
değinmek istediğim konu, şu andaki Batman Milletvekilimiz Feleknas Uca’nın dün
akşam saatlerinde yaşadığı sorunlarla ilgilidir. Batman’da açlık grevleriyle
ilgili bir açıklama yapmaları sırasında kolluk güçlerinin saldırısına
uğramıştır anneler ve Feleknas Uca. Gözaltına alınmak istenmiştir, ciddi bir
biçimde darbedilmiştir milletvekilimiz ve kolluğun hedef göstermesi sonucunda
darbedilmiştir. Bugün darp raporu almıştır kendisi ve bu darbı gerçekleştirmiş
olan kolluk hakkında da suç duyurusunda bulunmuştur. Bu saldırıyı, bu darp
hareketini, kolluk gücünün Feleknas Uca’ya yönelik saldırısını en ciddi biçimde
kınıyoruz ve protesto ediyoruz.
(Mikrofon
otomatik cihaz tarafından kapatıldı)
BAŞKAN
– Tamamlayalım Sayın Oluç.
HAKKI
SARUHAN OLUÇ (İstanbul) – Tamamlıyorum.
Milletvekillerinin
dokunulmazlığını ve itibarını zedeleyen bu durum karşısında hem Meclis
Başkanlığının hem de Meclisteki bütün siyasi partilerin bir an evvel bir tutum
alması gerektiği konusundaki hassasiyetimizi bir kez daha vurgulamak istiyoruz.
Çok
teşekkür ederim.
BAŞKAN
– Teşekkür ederim Sayın Oluç.
Ben
de Sayın Uca’yla ilgili konuyu bir araştırıp sizlerle paylaşmak isterim, geçmiş
olsun.
Söz
sırası Cumhuriyet Halk Partisi Grubu adına Sakarya Milletvekilimiz Grup Başkan
Vekili Sayın Engin Özkoç’a aittir.
Buyurun
Sayın Özkoç.
26.- Sakarya Milletvekili Engin Özkoç’un, TBMM’nin görevinin şehitlerin
ardından taziye dileğinde bulunmak mı olduğunu öğrenmek istediğine,
eczacıların, çiftçilerin, engellilerin itibarsızlaştırıldığı, insanların
yoksullaştırıldığı, Anneler Günü’nün sözde kutlandığı bir ülke olunsun
istemediklerine, şehit cenazelerinden ızdırap duyduklarına ve Cumhuriyet Halk
Partisi olarak Türkiye Büyük Millet Meclisini göreve çağırdıklarına ilişkin
açıklaması
ENGİN
ÖZKOÇ (Sakarya) – Teşekkür ederim Sayın Başkan.
Sayın
Başkan, değerli milletvekili arkadaşlarım; hepinizi saygıyla selamlıyorum.
Sayın
Başkan, şehitlerimiz oluyor, annelerin yüreği yanıyor, evlatlarımız yaşadıkları
ve bundan sonra yaşamak istedikleri topraklara şehit cenazesi olarak
dönüyorlar. Türkiye Büyük Millet Meclisinde biz de şehitlerimiz olduktan sonra
taziye dileklerinde bulunuyoruz. Gerçekten, sadece görevimiz bu mu? Yani
“Şehitler olmasın.” diye mücadele vermesi gereken çatı bu çatı, Türkiye Büyük
Millet Meclisi çatısı değil mi? Şehitlerimizin olmaması için konuşulacak yer
burası değil mi? Şehitlerin olmaması için, Türkiye’de bir sıkıntı varsa…
Türkiye, gerçekten, bununla ilgili önemli bir şekilde bu acıyı yaşıyorsa
muhatabı Türkiye Büyük Millet Meclisindeki siyasi partiler değil mi? Ne
konuşacağız biz, uluslararası ilişkileri mi konuşacağız, buradan taziye
dileklerinde mi bulunacağız? Burada sadece kendi duygularımızı bu şekilde ifade
ettiğimiz bir çatı hâline mi geldi Türkiye Büyük Millet Meclisi? Biz, yoksulluk
içerisinde olan annelerin, babaların evlatları şehit düşerken sadece burada bir
dakika içerisinde “Bu evlatlarımız şehit düştü, Allah rahmet eylesin.” demekten
başka hiçbir şey yapmayacak mıyız? (CHP sıralarından alkışlar) Bununla ilgili
Türkiye Büyük Millet Meclisi ne zaman göreve çağıracak bizi? Ne zaman oturup
ciddi bir şekilde konuşacağız? İktidar, bu çatının altındaki siyasi parti
temsilcileriyle ciddi bir şekilde oturup bu konuyu ne zaman tartışacak? 
(Mikrofon
otomatik cihaz tarafından kapatıldı) 
BAŞKAN
– Devam edin Sayın Özkoç. 
ENGİN
ÖZKOÇ (Sakarya) - Annelerin yüreği daha fazla yanmasın diye bizim üzerimize
düşen görev sadece onlara rahmet dilemek midir? Elbette ki onlarla gurur
duyuyoruz, onur duyuyoruz ama yaşamalarını istiyoruz, ölmelerini değil. Bu
ülke, her gün evlat acısı yaşayan annelerin bulunduğu, Anneler Günü’nün sözde
kutlandığı bir ülke olsun istemiyoruz. 
Eczacıların
itibarsızlaştırıldığı, çiftçinin itibarsızlaştırıldığı, engellinin
itibarsızlaştırıldığı, insanların yoksullaştırıldığı bir ülkede, insanların
cenazelerinin de “şehit cenazesi” olarak evlerinin önüne gelmesinden artık
ızdırap duyuyoruz ve biz Cumhuriyet Halk Partisi olarak Türkiye Büyük Millet
Meclisini göreve çağırıyoruz. Sorun neyse muhatabı Meclistir. Bir tek kişinin
söylediğiyle bu ülke yönetilemiyor; yönetilseydi, evlatlarımız “şehit cenazesi”
olarak bu kadar ızdıraplı bir şekilde buraya gelmezlerdi. 
(Mikrofon
otomatik cihaz tarafından kapatıldı) 
BAŞKAN
– Devam edin. 
ENGİN
ÖZKOÇ (Sakarya) – O zaman yapacağımız bir şey var: Biz görevimizi yapacağız,
çocuklarımız yaşayacak. Bunun için Türkiye Büyük Millet Meclisini göreve
çağırıyoruz. (CHP ve İYİ PARTİ sıralarından alkışlar) 
BAŞKAN
– Söz sırası, AK PARTİ Grubu adına Grup Başkan Vekilimiz Sayın Özlem Zengin’e
ait.
Buyurun
Sayın Zengin. 
27.- Tokat Milletvekili Özlem Zengin’in, insanın kendini, ülkesini
anlayabilmesi için en önemli idrak noktasının kendi diliyle kurduğu bağ
olduğuna, 10-16 Mayıs Engelliler Haftası’na, 14 Mayıs Dünya Eczacılık Günü ile
Dünya Çiftçiler Günü’ne, Soma faciasıyla ilgili hukuki sürecin tamamlanmasının
herkesin sorumluluğu olduğuna ve her bir şehadeti Mecliste paylaşmanın tabii
olduğuna ilişkin açıklaması
ÖZLEM
ZENGİN (Tokat) – Teşekkür ediyorum. 
Sayın
Başkan, çok değerli arkadaşlarım; ben de her birinizi saygıyla selamlıyorum. 
Ben
de birkaç başlıkta fikirlerimizi ifade etmek istiyorum. Bunlardan en önemlisi,
Türk diliyle alakalı olan mevzu. Biliyorum pek çok CV geliyor arkadaşlarımıza,
herhâlde en çok övünülen konulardan bir tanesi birden fazla dili konuşuyor
olmak, bununla insanlar çok övünüyorlar. Elbette çok kıymetli birden fazla dil
bilmek ama görüyorum ki insanın bir başka dili bilebilmesi için, konuşabilmesi
için önce kendi dilini bilmesi gerekiyor; kendi dilini, kelimelerini bilmesi,
sevmesi, geçmişini anlaması, idrak etmesi. İnsanın kendini, ülkesini
anlayabilmesi için en önemli idrak noktası kendi diliyle kurduğu bağdır diye
düşünüyorum. Bu manada bunun altını çizmeyi bugün özellikle fevkalade anlamlı
buluyorum. Başka dilleri öğrenmeye verdiğimiz ehemmiyeti Türkçeye de
yönlendirmenin çok anlamlı olduğu kanaatindeyim. 
Bir
diğer konu, malum, arkadaşlarımız da bahsettiler, bu hafta Engelliler Haftası;
her bir gün için aslında ayrıca açılan başlıklar var, bu hafta içerisinde görme
engelliler, işitme engelliler, konuşamayanlar, ortopedik engelliler, zekâ ve
ruhsal engele sahip olanlar, güçsüzler, yaşlılar ve biliyorum, her biri için
ayrı ayrı pek çok etkinlik var, çalışma var. Türkiye’de son yıllarda
engellilerle alakalı fevkalade iyi işler yapıldı ama her geçen gün talepler
arttıkça bize düşen bu konudaki hassasiyetin diri tutulması ve bu manada hayata
geçirilebilecek ne varsa -hep beraber bu konuyu bir ortak mevzu olarak
addederek- bu konuda çalışmaların arttırılarak -verimlilik anlamında- devam
ettirilmesi her birimizin birer sorumluluğu diye düşünüyorum. 
Eczacılar
Günü… Elbette, Meclisimizde pek çok arkadaşımız var, belki hukukçulardan sonra
milletvekili olarak en çok eczacı arkadaşımız vardır diye düşünüyorum. Bu
manada bakıldığında, onlar da fevkalade önemli bir görev ifa ediyorlar, günlerini
tebrik ediyorum; Çiftçiler Günü’nü hakeza öyle. 
(Mikrofon
otomatik cihaz tarafından kapatıldı) 
BAŞKAN
– Devam edin. 
ÖZLEM
ZENGİN (Tokat) – Elbette, Soma’da hayatını kaybeden insanlarımız her daim bir
yaradır içimizde. Bu manada hukuki sürecin devam etmesi, tamamlanması; o da her
birimizin sorumluluğudur. 
Devamında
belki şununla bitirebilirim: Meclisteki bizim sorumluluk alanımız, aslında
hemen hemen her konuya dair sırtımızda bir yük var. Bir şehit kardeşimizin
adını duyduğumuzda… Geçtiğimiz haftalarda bir televizyon yayınındayken bir
yüzbaşımızın şehadet haberi geldi. Her birinin hayat hikâyesi çok farklı;
içinde çok iyi eğitimli olanlar, çok iyi sosyal, ekonomik düzeyden gelenler de
var, yoksul insanların çocukları da var. Bir insanın şehadetinde, geriye dönüp
baktığımızda -kendi hikâyesinde- nereden geldiğinden ziyade onun şahsi
meselesi, şahsi hikâyesi bizi çok yaralıyor diye düşünüyorum ve böyle
bakıldığında, sayılardan uzak bir şekilde, her bir şehadetten sonra elbette
üzülmemiz çok tabidir, burada bunu paylaşmamız çok tabidir. Ama bu, burada
kalmadan, bunu memleket meselesi addederek hepimizin yine ortaklaştığı, uğruna
uğraştığı, birleştiği bir mesele olması lazım.
(Mikrofon
otomatik cihaz tarafından kapatıldı) 
BAŞKAN
– Devam edelim Sayın Zengin.
ÖZLEM
ZENGİN (Tokat) – Üzerine kavga ettiği değil, üzerine birleştiği, uzlaştığı,
kafa yorduğu, “Beraber ne yapabiliriz?” sorusunun cevabını aradığı bir
meseledir ve elbette ki Meclisimizin de asli meselesidir. Burada olan bütün
milletvekillerimizin de ben aynı hassasiyette olduğunu biliyorum, öyle inanmak
istiyorum.
Teşekkür
ederim.
ENGİN
ÖZKOÇ (Sakarya) – Sayın Başkan, kayıtlara geçmesi için bir konuyu arz edebilir
miyim müsaadenizle.
BAŞKAN
– Buyurun.
ENGİN
ÖZKOÇ (Sakarya) – Sayın Başkan, Soma’da o gün ölenlerin sayısı 301’di. Soma’da
o günkü o faciadan sonra bugüne kadar tam 299 kardeşimiz aynı nedenlerden
dolayı vefat etmiştir. Yani toplu öldükleri zaman bunlar anılıyor ama tek tek
öldükleri, iki iki öldükleri zaman eğer bunlar önemsenmiyorsa bu çok ciddi bir
meseledir. Demek ki o günden bugüne değişen hiçbir şey yok; kardeşlerimiz
ölmeye devam ediyor ve biz, sadece, Mecliste taziye bildiriyoruz.
Kayıtlara
geçmesi için söyledim. (CHP sıralarından alkışlar)
BAŞKAN
– Teşekkür ederim.
Değerli
grup başkan vekillerimize de görüşleri için teşekkür ederim.
Değerli
milletvekilleri, şimdi gündeme geçiyoruz.
Başkanlığı
Genel Kurula sunuşları vardır.
VI.- BAŞKANLIĞIN GENEL KURULA SUNUŞLARI
A) Önergeler
1.- Başkanlığın, Batman Milletvekili Necdet İpekyüz’ün Anayasa Komisyonu
üyeliğinden (4/28), Şırnak Milletvekili Hüseyin Kaçmaz’ın Plan ve Bütçe
Komisyonu üyeliğinden (4/29) istifalarına ilişkin önergelerin 8/5/2019
tarihinde Başkanlığa ulaştığına ilişkin yazısı
BAŞKAN
– Sayın milletvekilleri, Batman Milletvekili Sayın Necdet İpekyüz’ün Anayasa
Komisyonu üyeliğinden, Şırnak Milletvekili Sayın Hüseyin Kaçmaz’ın Plan ve
Bütçe Komisyonu üyeliğinden istifalarına ilişkin yazıları 8 Mayıs 2019
tarihinde Başkanlığımıza ulaşmıştır. 
Bilgilerinize
sunulmuştur. 
Komisyonların
başkan, başkan vekili, sözcü ve kâtip seçimine ilişkin tezkereleri vardır,
okutup bilgilerinize sunacağım. 
B) Tezkereler
1.- Hayvanların haklarının korunması ile hayvanlara eziyet ve kötü
muamelelerin önlenmesi için alınması gereken tedbirleri belirlemek amacıyla
kurulan (10/102, 461, 682, 977, 981, 982) esas numaralı Meclis Araştırması
Komisyonu Geçici Başkanlığının başkan, başkan vekili, sözcü ve kâtip üye
seçimini yaptıklarına ilişkin tezkeresi (3/682)
8/5/2019
Türkiye Büyük Millet Meclisi Başkanlığına
Hayvanların
haklarının korunması ile hayvanlara eziyet ve kötü muamelelerin önlenmesi için
alınması gereken tedbirlerin belirlenmesi amacıyla kurulan meclis araştırması
komisyonu, başkan, başkan vekili, sözcü ve kâtip seçimi için 8/5/2019 Çarşamba
günü saat 17.30'da toplanmış ve kullanılan (9) adet oy pusulasının tasnifi
sonucu aşağıda adları ve soyadları yazılı üyeler karşılarında gösterilen oyu
alarak İç Tüzük’ün 24’üncü maddesi uyarınca başkan, başkan vekili, sözcü ve
kâtip seçilmişlerdir.
Bilgilerinize
arz ederim. 
Saygılarımla.
 Nevzat
Ceylan
 Ankara

 Komisyon
Geçici Başkanı
Başkan: Mustafa
Yel (Tekirdağ) (6) oy
Başkan Vekili: Nevzat
Ceylan (Ankara) (6) oy
Sözcü: Jülide
İskenderoğlu (Çanakkale) (6) oy
Kâtip: Zeynep
Yıldız (Ankara)  (6) oy
2.- Bilişim teknolojileri bağımlılığının etkilerinin incelenerek olası
zararlarını bertaraf etmek ve bu teknolojilerin kontrollü kullanımını sağlamak
için yapılması gerekenleri saptamak amacıyla kurulan (10/38, 466, 494, 536,
978, 983, 984) esas numaralı Meclis Araştırması Komisyonu Geçici Başkanlığının
başkan, başkan vekili, sözcü ve kâtip üye seçimini yaptıklarına ilişkin
tezkeresi (3/683)
8/5/2019
Türkiye Büyük Millet Meclisi Başkanlığına
Komisyonumuz;
başkan, başkan vekili, sözcü ve kâtip seçimi için 8/5/2019 Çarşamba günü saat
17.30'da toplanmış ve kullanılan (8) adet oy pusulasının tasnifi sonucu aşağıda
adları ve soyadları yazılı üyeler karşılarında gösterilen oyu alarak İç
Tüzük'ün 24'üncü maddesi uyarınca başkan, başkan vekili, sözcü ve kâtip
seçilmişlerdir.
Bilgilerinize
arz ederim. 
Saygılarımla.
 Nabi
Avcı
 Eskişehir
 Komisyon
Geçici Başkanı
Başkan: Nabi
Avcı (Eskişehir) (7)
oy
Başkan Vekili:  Ahmet
Sorgun (Konya) (7) oy
Sözcü:  İsmail
Kaya (Osmaniye) (7)
oy
Kâtip:  Ahmet
Zenbilci (Adana) (7) oy
3.- Tıbbi ve aromatik bitki çeşitliliğinin korunmasında, bunların
üretiminde ve pazarlanmasında karşılaşılan sorunlar ile alınması gereken
tedbirleri belirlenmek amacıyla kurulan (10/361, 405, 406, 407, 410) esas
numaralı Meclis Araştırması Komisyonu Geçici Başkanlığının başkan, başkan
vekili, sözcü ve kâtip üye seçimini yaptıklarına ilişkin tezkeresi (3/684)
8/5/2019
Türkiye Büyük Millet Meclisi Başkanlığına
Komisyonumuz;
başkan, başkan vekili, sözcü ve kâtip seçimi için 8/5/2019 Çarşamba günü saat
18.30'da toplanmış ve kullanılan (10) adet oy pusulasının tasnifi sonucu
aşağıda adları ve soyadları yazılı üyeler karşılarında gösterilen oyu alarak İç
Tüzük'ün 24'üncü maddesi uyarınca başkan, başkan vekili, sözcü ve kâtip
seçilmişlerdir.
Bilgilerinize
arz ederim. 
Saygılarımla.
 Arslan
Kabukcuoğlu
 Eskişehir
 Komisyon
Geçici Başkanı
Başkan: İbrahim
Aydın (Antalya) (8)
oy
Başkan Vekili:  Recep
Şeker (Karaman) (8)
oy
Sözcü:  Refik
Özen (Bursa) (8)
oy
Kâtip:  Zemzem
Gülender Açanal (Şanlıurfa) (8)
oy
2 adet boş oy
kullanılmıştır. 
4.- ALS, SMA, DMD, MS hastalıklarında ve kesin tedavisi bilinmeyen diğer
hastalıklarda uygulanan tedavi ve bakım yöntemleri ile bu hastalıklara sahip
kişiler ve yakınlarının yaşadıkları sorunları ve çözümlerini belirlenmek
amacıyla kurulan (10/184, 185, 281, 403, 585, 604, 734, 914, 915, 917, 920,
921) esas numaralı Meclis Araştırması Komisyonu Geçici Başkanlığının başkan,
başkan vekili, sözcü ve kâtip üye seçimini yaptıklarına ilişkin tezkeresi
(3/685)
8/5/2019
Türkiye Büyük Millet Meclisi Başkanlığına
Komisyonumuz;
başkan, başkan vekili, sözcü ve kâtip seçimi için 8/5/2019 Çarşamba günü saat
18.30’da toplanmış ve kullanılan (9) adet oy pusulasının tasnifi sonucu aşağıda
adları ve soyadları yazılı üyeler karşılarında gösterilen oyu alarak İç Tüzük’ün
24’üncü maddesi uyarınca başkan, başkan vekili, sözcü ve kâtip seçilmişlerdir. 
Bilgilerinize
arz ederim. 
Saygılarımla.

 Ahmet
Demircan 
 Samsun

 Komisyon
Geçici Başkanı 
Başkan: Ahmet
Demircan  (Samsun) (9)
oy
Başkan
Vekili: İsmail Güneş  (Uşak)  (8)
oy
Sözcü: Hacı
Bayram Türkoğlu (Hatay)  (8)
oy
Kâtip: Arife
Polat Düzgün  (Ankara)  (8)
oy
BAŞKAN
– Bilgilerinize sunulmuştur. 
Değerli
milletvekilleri, grup önerileri üzerinde görüşmelere başlamadan önce, 2
arkadaşımın mazeretleri nedeniyle söz talepleri var, kendilerine bir söz
vereyim. 
Sayın
Gökçel, buyurun. 
V.- AÇIKLAMALAR (Devam)
28.- Mersin Milletvekili Cengiz Gökçel’in, 14 Mayıs Dünya Çiftçiler
Günü’ne ilişkin açıklaması 
CENGİZ
GÖKÇEL (Mersin) – Sayın Başkan, değerli milletvekilleri; toprağını alnının
teriyle sulayan, milletin efendisi olan çiftçilerimizin Dünya Çiftçiler Günü’nü
kutluyorum. 
Geçen
hafta pamuk destekleme primleri açıklandı. Pamukta dekar başı verim 430-500
kilogram olarak kabul edildi. Bu karar, giderek daralan pamuk üretim alanını
daha da daraltacaktır. Bakanlığın dekara verimi bir kalemde 150-200 kilogram
düşürmüş olması Çukurova çiftçisinin yüzde 30 daha az desteklenmesi anlamına
gelmektedir. Girdi maliyetleri almış başını gidiyor, çiftçi güç bela üretimde
kalıyorken bu yapılan, çiftçiye “Bir daha tarlanı ekip dikme.” demektir,
çiftçinin hakkını gasbetmektir.
Çiftçilerimizin
geçen sene ne kadar ürettikleri ortadadır ve her çiftçiye üretimine göre
mutlaka destekleme yapılmalıdır. 
Teşekkür
ediyorum. 
BAŞKAN
– Sayın Battal, buyurun. 
29.- Bayburt Milletvekili Fetani Battal’ın, Bayburt-Trabzon il sınırında
görevi başındayken uçuruma yuvarlanan Anadolu Ajansı Muhabiri Abdulkadir
Nişancı’ya ulaşılamadığına ve Anadolu Ajansında çalıştığı için nefret söylemi
üzerinden bu hadiseyi intikam duygusuna çevirmek isteyen çevreleri
kınadıklarına ilişkin açıklaması
FETANİ
BATTAL (Bayburt) – Söz verdiğiniz için teşekkür ederim Sayın Başkan.
Geçtiğimiz
cuma günü Bayburt’ta elim bir hadise meydana geldi; Anadolu Ajansı muhabiri
Abdulkadir Nişancı kardeşimiz, Trabzon-Bayburt arasında kar temizleme çalışması
yapılırken, bastığı kar kütlesinin kayması sonucunda uçuruma yuvarlandı. Aradan
geçen bunca zaman zarfında yapılan bütün çalışmalara rağmen kendisine
ulaşılamadı. Yakınlarına, ailesine, dostlarına, Anadolu Ajansı çalışanlarına
sabır ve metanet diliyorum. Bu zaman zarfı içerisinde, sanal medya üzerinden,
sadece Anadolu Ajansında çalıştığı için linç edilen, nefret söylemi üzerinden
bu hadiseyi intikam duygusuna çevirmek isteyen çevreleri, insanları da buradan
en sert şekilde kınıyoruz.
(Mikrofon
otomatik cihaz tarafından kapatıldı) 
FETANİ
BATTAL (Bayburt) – Adaletin bu insanları takip edip cezalarını vermesini talep
ediyoruz. 
Teşekkür
ediyorum.
III.- OTURUM BAŞKANLARININ KONUŞMALARI (Devam)
2.- Oturum Başkanı TBMM Başkan Vekili Levent Gök’ün, Anadolu Ajansı
Muhabiri Abdulkadir Nişancı’nın bir kaza neticesinde kaybolmasının Türkiye’yi
derinden sarstığına ve bir an önce bulunmasını temenni ettiğine ilişkin
konuşması
BAŞKAN
– Evet, bahsettiğiniz bu konu, gerçekten hepimizin hassasiyetle takip ettiği
bir konu. Bir muhabir arkadaşımızın son derece üzücü bir şekilde, bir kaza
neticesinde kaybolması bence tüm Türkiye’yi derinden sarsmıştır. Türkiye
acılarında birleşen bir ülkedir, öyle olmalıdır. Ben kardeşimizin bir an önce
bulunacağını ümit ediyorum, bu duygularımı muhafaza ediyorum. Bizler
acılarımızda birleşemezsek nerede birleşeceğiz? Bu bakımdan, Anadolu Ajansı
başta olmak üzere muhabir arkadaşımızın da ailesine bu ümidimizi
kaybetmediğimizi ve bir an önce bulunması temennisiyle heyecanla beklediğimizi
ifade ediyoruz. Umuyor ve diliyorum ki arkadaşımız bir yerde sağ salimdir ama
herhâlde ekiplerimizin ona ulaşması zaman almıştır. Ben arkadaşımızı sağ salim
kucaklayacağımıza inanıyorum, geçmiş olsun. 
ÖZLEM
ZENGİN (Tokat) – Çok teşekkürler Sayın Başkan, sağ olun.
BAŞKAN
– Değerli milletvekilleri, şimdi, İYİ PARTİ Grubunun İç Tüzük’ün 19’uncu
maddesine göre verilmiş bir önerisi vardır, okutup işleme alacağım ve
oylarınıza sunacağım. 
VII.- ÖNERİLER
A) Siyasi Parti Grubu Önerileri
1.- İYİ PARTİ Grubunun, Grup Başkan Vekili Kocaeli Milletvekili Lütfü
Türkkan tarafından, Gazeteci Yazar Yavuz Selim Demirağ’ın 10 Mayıs 2019 günü
evinin önünde sahte plakalı araçla gelen 6 saldırgan tarafından darbedilmesi,
bu saldırının içinde birçok şüpheyi barındırması, bu saldırıya dair şüphe ve
şaibelerin ortadan kaldırılması ile olası saldırılarla yeniden karşılaşılmaması
amacıyla 14/5/2019 tarihinde Türkiye Büyük Millet Meclisi Başkanlığına verilmiş
olan Meclis araştırması önergesinin ön görüşmelerinin, Genel Kurulun 14 Mayıs
2019 Salı günkü birleşiminde yapılmasına ilişkin önerisi
14/5/2019
Türkiye Büyük Millet Meclisi Başkanlığına
Danışma
Kurulu 14/5/2019 Salı günü (bugün) toplanamadığından grubumuzun aşağıdaki
önerisinin İç Tüzük’ün 19'uncu maddesi gereğince Genel Kurulun onayına
sunulmasına saygılarımla arz ederim.
 Lütfü
Türkkan
 Kocaeli

 Grup
Başkan Vekili
Öneri:
Gazeteci
yazar Yavuz Selim Demirağ, 10 Mayıs 2019 günü evinin önünde sahte plakalı
araçla gelen 6 saldırgan tarafından darbedilmiştir. Bu saldırı içinde birçok
şüpheyi barındırmaktadır. Bu saldırıya dair şüphe ve şaibelerin ortadan
kaldırılması, olası saldırılarla yeniden karşılaşılmaması amacıyla Kocaeli
Milletvekili Lütfü Türkkan tarafından 14/5/2019 tarihinde Türkiye Büyük Millet
Meclisi Başkanlığına verilmiş olan Meclis araştırma önergesinin diğer
önergelerin önüne alınarak görüşmelerin 14/5/2019 Salı günkü birleşimde
yapılması önerilmiştir. 
BAŞKAN
– Teşekkür ederim. 
Şimdi,
önerinin gerekçesini açıklamak üzere öneri sahibi İYİ PARTİ Grubu adına Kocaeli
Milletvekilimiz Sayın Lütfü Türkkan konuşacaktır. (İYİ PARTİ sıralarından
alkışlar)
Süreniz
beş dakika Sayın Türkkan. 
İYİ
PARTİ GRUBU ADINA LÜTFÜ TÜRKKAN (Kocaeli) – Sayın Başkan, değerli
milletvekilleri; yüce Meclisi saygıyla selamlıyorum. 
Hepinizin
bildiği gibi, 10 Mayıs 2019 günü, Türk milliyetçisi, gazeteci yazar Yavuz Selim
Demirağ’a hiç kimsenin kabul edemeyeceği bir saldırıda bulunuldu. Saldırganlar,
Demirağ’ın evinin önüne sahte plakalı bir araçla gelerek saldırıyı
gerçekleştirdiler. Bugün Genel Başkanımız Sayın Meral Akşener’in de dediği
gibi, bu saldırı öldürme kastıyla yapılmıştır, korkutma vesaire değil, bizatihi
öldürme kastıyla yapılmıştır. Ancak ne yazık ki saldırırken “Öldürün.” diye
bağıran bu saldırganlar, aynı gün içerisinde hâkim karşısına çıkarılmadan
serbest bırakılmıştır. 
Peki,
sayın milletvekilleri, Yavuz Selim Demirağ kimdir, biliyor musunuz, ben size
biraz ondan bahsedeyim. Yavuz Selim Demirağ 2012-2013 yıllarında Ergenekon,
Balyoz kumpaslarını, İstanbul, İzmir Casusluk davalarını takip ederek
Fetullahçı terör örgütüne karşı gazetecilik görevini ifa eden bir Türk
milliyetçisidir. 2012 yılında “TSK’ye İndirilen Balyoz Digital Terör”, 2016
yılında “İmamların Öcü”, 2019 yılında ise “Fethullah’a Selam Kumpasa Devam”
kitaplarının yazarıdır. 1982 yılından beri ömrünü FETÖ’yle mücadeleye adamış,
15 Temmuz sonrasında, Sayın Cumhurbaşkanının tabiriyle at izinin it izine
karıştığı iddianameler sonucunda FETÖ’den gözaltına alınmış, daha sonra serbest
bırakılmış bir yazardır. Yani takke alanların, FETÖ’den takke alanların cirit
attığı bir dönemde Yavuz Selim Demirağ FETÖ’den gözaltına alındı. Gazetecilik
mesleğinin uhdesinde barındırdığı cesaret ve kararlılıkla FETÖ’nün kumpaslarına
karşı yılmadan mücadele eden ve mağdur edilen Yavuz Selim Demirağ, bir panelde
kendisine yöneltilen soruya verdiği cevabın Cumhurbaşkanına hakaret olarak
değerlendirilmesi üzerine açılmış davada da on bir ay hapis cezasına
çarptırıldı. Demirağ, hakkında açılmış asılsız soruşturmalara, infazı
kesinleşmiş hapis cezalarına rağmen susmamış, kendi ifadesiyle Hükûmetin
damarına basmış ve çok tehdit almıştır. 
Sayın
milletvekilleri, Allah aşkına, size soruyorum: Sizin “Yeni Türkiye” dediğiniz
bu muydu? Yani liderlere böyle linç girişiminde bulunulduğu, insanların
öldürülmek için sopayla vurulduğu… Kemal Kılıçdaroğlu sırasını savdı. Meral
Akşener’in evinin önüne geldiniz; bağırdınız, çağırdınız, gittiniz, saldırmaya
çalıştınız. Şimdi sıra kimde? Meral Akşener ile Kemal Kılıçdaroğlu sırasını
savdı. Sıra kimde?
DİRAYET
DİLAN TAŞDEMİR (Ağrı) – Bence sıra bizde. 
LÜTFÜ
TÜRKKAN (Devamla) – Böyle seyretmeye devam edecek misiniz? Bunlar hoşunuza
gidiyor mu? Böyle Türkiye düzelir mi zannediyorsunuz? Huzur böyle mi sağlanır
zannediyorsunuz? Liderleri korkutarak milletin korkacağını mı zannediyorsunuz?
Korkmadıklarını görüyorsunuz. Artık iş adamları konuşuyor, artık gazeteciler
konuşuyor, artık sanatçılar konuşuyor; bu böyledir ama. Gücünüzün bittiği andan
itibaren sizden korkanlar korkmamaya başlarlar, evet. Hatta sizin
milletvekilleriniz bile sizden korkmuyor, 30-35 milletvekilinin bir başka
partiye geçeceği söyleniyor. Sizin milletvekilleriniz bile basına konuşmaya
başladı, giden kötü şeyleri doğru anlatmaya başladılar; artık onlar da korkmuyor.

Milletin
korkmadığını fark edip milleti korkutmaktan vazgeçin diyorum, onu söylemeye
çalışıyorum, bütün bunları onun için anlattım size. 
ÖZLEM
ZENGİN (Tokat) – Biz sevgiyle bir bağ istiyoruz, korkuyla değil. 
LÜTFÜ
TÜRKKAN (Devamla) – Kendisi gibi düşünmeyen insanlara saldırmayı kendine hak
gören, şehit cenazesi, mübarek gün ayırt etmeksizin ev basan, sahte plakayla
yol kesen tahammülsüz insanlarla dolu bir Türkiye mi hayal etmiştiniz siz? 
Arkadaşlar,
hepinizin bildiği gibi, seçim meydanlarında sallanan parmakların, savrulan
tehditlerin, hakaretlerin, toplumun yarısının terörist ilan edilmesinin
sonuçlarıdır bunlar. Genel Başkanımız Sayın Meral Akşener’in evinin önünde
yapılan sözlü tehditle başlayan, Ankara Çubuk’ta Cumhuriyet Halk Partisi Genel
Başkanı Sayın Kemal Kılıçdaroğlu’na yapılan linç girişimi ve en son Yavuz Selim
Demirağ’a yapılan saldırıyla devam eden süreç iktidarın nefret söylemleri, öfke
nöbetleri bitmediği sürece de devam edecektir. 
Bugün
yumrukla, taşla, sopayla başlayan bu kavga, toplum böyle kutuplaştırılmaya
devam edilirse daha da büyüyecektir, geleceği nihai noktayı buradan telaffuz
etmek istemiyorum. Çünkü ben o günleri iyi yaşamış bir arkadaşınızım, tekrar o
günlere dönmesin Türkiye. 
(Mikrofon
otomatik cihaz tarafından kapatıldı) 
BAŞKAN
– Tamamlayın Sayın Türkkan. 
LÜTFÜ
TÜRKKAN (Devamla) – Dilinize hâkim olun, söylemlerinize hâkim olun; Türkiye’yi
geriyorsunuz. Bu gerginlikten şu anda ne kadar zarar görmediğinizi zannetseniz
de en çok zararı siz göreceksiniz. Bunu da zaman gösterecek. 
Bu
üç elim olayın da failleri kamuoyunun vicdanını yaralayacak şekilde serbest
bırakılmıştır. Hükûmet muhalif görüşlerin şiddetle susturulmasına göz yummakta,
Türkiye’yi tehlikeli bir şiddet sarmalının içine sürüklemektedir. Anayasa’nın
güvence altına aldığı hak ve hürriyetleri koruma iradesini ortaya koyamazsanız
ve muhalefete yapılan şiddeti meşrulaştırırsanız bunun sonuçlarını hep birlikte
öderiz. Siz iktidarsınız, bütün bakanlıklar sizin elinizde, bütün kurumlar
sizin elinizde, eğer ki giderek tırmanan şiddetin önüne geçmez; aksine, şiddeti
körüklemeye devam ederseniz bunun hesabını tarih ve millet karşısında
veremezsiniz.
Hepinizi
saygıyla selamlıyorum. (İYİ PARTİ ve CHP sıralarından alkışlar)
BAŞKAN
– Öneri üzerinde söz isteyen, Halkların Demokratik Partisi Grubu adına
Diyarbakır Milletvekilimiz Sayın Garo Paylan. (HDP sıralarından alkışlar)
Süreniz
üç dakika Sayın Paylan.
HDP
GRUBU ADINA GARO PAYLAN (Diyarbakır) – Sayın Başkan, değerli milletvekilleri;
hepinizi saygıyla selamlıyorum. 
10
Mayıs günü gazeteci Yavuz Selim Demirağ evinin önünde, plakasız bir araçla
gelen 6 meczubun saldırısına uğradı. Basın özgürlüğüne yapılmış ağır bir
saldırı daha böylece gerçekleşmiş oldu Türkiye’mizde arkadaşlar. Bunu kınıyoruz
ama Türkiye Büyük Millet Meclisi olarak bunu kınamakla kalmamalıyız çünkü
arkadaşlar, cezasız kalan her suç tekrarlar. Türkiye Cumhuriyeti tarihi boyunca
da sayısız gazeteciye benzer saldırılar yapıldı, bütün bunlar cezasız kaldı ve
suçlar tekrarlandı arkadaşlar. 
Sayın
Demirağ neden saldırıya uğradı? Kendi meşrebince sizin hatalarınızı,
yolsuzluklarınızı eleştirdiği için saldırıya uğradı arkadaşlar. O 6 meczubu
onun kapısına birileri gönderdi, “Öldür.” dedi ya da “Haddini bildirin.” dedi
ya da “Ağzını burnunu kırın ki sussun.” dedi arkadaşlar, birileri gönderdi. O 6
meczubu bıraktınız, savcı bıraktı ve sizler de sessiz kaldınız. Neden? Çünkü
mafya yöntemlerini kullanan, devlet içindeki bir çete buna yol veriyor
arkadaşlar, bu tip saldırılara yol veriyor. Susturmak için, gazetecileri, siyasetçileri,
akademisyenleri susturmak için bu tip saldırılara yol veriliyor. Bunu nereden
biliyoruz? Hrant Dink cinayetinden biliyoruz. Ogün Samast’ın peşine düştünüz,
oraya gönderilen Trabzon Pelitli’deki çetenin peşine düştünüz. Biz ne dedik?
“‘Öldür.’ diyenler yargılansın.” dedik arkadaşlar. Ogün Samast’ı oraya devlet
içindeki çete gönderdi. O çeteyle yüzleşmediğimiz için on iki yıl boyunca pek
çok gazeteci saldırıya uğradı, Hürriyet gazetesi basıldı, Özgür Gündem basıldı,
Cumhuriyet gazetesine saldırılar yapıldı, Ahmet Hakan dayak yedi -dayak
yedikten sonra da sizin yörüngenize girdi maalesef- Can Dündar’a kurşun sıkıldı
arkadaşlar, bir adliyenin önünde ama bunlarla yüzleşmedik, yüzleşemedik,
yüzleşemediğimiz için de suçlar devam ediyor.
Eleştirilmekten
korkmayın arkadaşlar. Bakın, eleştirilmediğiniz için beş yıldır hatalar
yapıyorsunuz ve her gün her susturduğunuz gazeteci hatalarınızın çoğalmasına
sebebiyet veriyor. Eleştirilmekten korkmayın, eleştirilmemekten korkun. 
Değerli
arkadaşlar, hukuka saygı yerine korkuyu salmaya çalışıyorsunuz ama artık
korkmuyoruz. Bakın, gazeteciler de siyasetçiler de artık korkmuyorlar. Gelin,
bu korku iklimine el birliğiyle son verelim. 
Değerli
arkadaşlar, bakın “Türkiye’yi ilk 10 ülke içine sokmak istiyoruz.” diyorsunuz
yılardır ama hâlâ 18’inci ekonomiyiz, 1950’de neredeysek oradayız.
(Mikrofon
otomatik cihaz tarafından kapatıldı)
BAŞKAN
– Sayın Paylan, tamamlayın.
GARO
PAYLAN (Devamla) - Niye orada sayıyoruz arkadaşlar, niye aynı yerde sayıyoruz?
Şurada arayın, bakın, Sınır Tanımayan Gazeteciler Cemiyetinin endeksine göre
Türkiye, dünyada 180 ülke var, bunun içinde 157’nci sırada arkadaşlar. Bakın,
buralarda arayın Türkiye'nin yerinde saymasını, hatta geriye gitmesini. Dünyada
en çok gazeteciyi hapislerinde barındıran ülkeyiz arkadaşlar. Bu utancı hep
beraber yaşıyoruz. Gelin, buralarda arayalım Türkiye neden yerinde sayıyor,
neden geriye gidiyoruz, neden hem huzurumuz kayboldu hem refahımız kayboldu;
gelin, buralarda arayalım.
Gazeteci
Sayın Demirağ’a yapılan saldırıyı bir kez daha kınıyorum ve Meclisimizin bu
konuda mutlaka sorumluluk alması gerekir diyorum. HDP olarak bu önergeye destek
vereceğimizi söylüyorum.
Teşekkür
ederim, saygılar sunarım. (HDP sıralarından alkışlar)
BAŞKAN
– Öneri üzerinde söz isteyen, Cumhuriyet Halk Partisi Grubu adına Eskişehir
Milletvekilimiz Sayın Utku Çakırözer.
Buyurun.
(CHP sıralarından alkışlar)
Süreniz
üç dakika Sayın Çakırözer.
CHP
GRUBU ADINA UTKU ÇAKIRÖZER (Eskişehir) – Sayın Başkan, değerli milletvekilleri;
hepinizi saygıyla selamlıyorum.
Bugün
hem halk sağlığı için özveriyle hizmet veren eczacılarımızın hem de her türlü
zorluğa rağmen, karnımızı doyurmak için alın terini döken çiftçilerimizin
günlerini hepimiz adına kutluyorum.
Yine,
sözlerime başlarken, her zaman olduğu gibi, bir kez daha, özgürlüğüne kavuşana
kadar, değerli milletvekili arkadaşımız, geçmiş dönem milletvekilliği yapan, on
bir aydır haksızca, hukuksuzca tutuklu olan Eren Erdem’e ve düşüncesi nedeniyle
cezaevinde bulunan tüm siyasetçilere, gazetecilere özgürlük dileğimle başlamak
istiyorum.
Az
önce Sayın Başkan, Anadolu Ajansı muhabiri meslektaşımız Sayın Abdulkadir
Nişancı’nın bir an önce, sağ salim bulunması için dilekte bulundu; ona da
katılıyorum.
Yavuz
Selim Demirağ meslektaşımıza yapılan saldırı kabul edilemez. Ben bugün diğer
partilerin sözcülerinin de konuşmaları sonrasında bu araştırma önergesinin
kabul edileceğine inanıyorum. Kabul edilmesi gerekir çünkü basın özgürlüğü
meselesi, ülkemizde artık bir kara lekeye dönüşmüş durumda. Dünyada 180 ülke
arasında 157’nci sıradayız. Ve Sayın Demirağ’a yapılan bu saldırı; güpegündüz,
Türkiye’nin başkenti Ankara’da, kapısının önünde, normal bir yurttaşın asla
karşılaşmaması gereken bir muameleyle karşılaşmış olması kabul edilemez,
sopalarla dövülmesi kabul edilemez. Kendisi için “Öldürün.” denmesi, yani “Bunu
öldürün.” denilerek vurulması -kendisini hastanede ziyaret ettiğimizde bize
söylediği budur- cana kastetmedir, öldürmek istemedir; bunlar asla kabul
edilemez. Ona vurulan sopalar, onun başına vurulan o sopalar aslında hepimizin
adaletine, hepimizin özgürlüğüne, hepimizin demokrasisine, hepimizin canına
vurulmuş olan sopalardır. Bunu böyle görmediğimiz sürece bu ülkede birlikte
yaşama kültürünü oturtamayız değerli arkadaşlar. Peki, ne oldu? Bunlar oldu,
bunlar yaşandı. Ne oldu? Daha o, hastaneden çıkmadan saldırganlar serbest
bırakıldı değerli arkadaşlarım. 
Peki,
biz buraya nasıl geldik? Söylendi, ben bir kez daha söyleyeceğim. İşte,
Çubuk’ta şehit cenazesine katılan Sayın Genel Başkanımız Kemal Kılıçdaroğlu,
bugün Meclisi yönetmekte olan Sayın Meclis Başkan Vekilimiz Levent Gök, Genel
Başkan Yardımcımız Yıldırım Kaya, Milletvekilimiz Murat Emir linç edilmek
istendiler, bir şehit cenazesinde linç edilmek istendiler, onlar bir evdeyken
“Evi yakın!” diye tehdit edildiler ve bu olay karşısında savcı “İfadeleri alın,
serbest bırakın.” talimatı verebildi, nitekim serbest bırakıldılar. 
Yine,
Türkiye'de önemli gazetelerin başında gelen Hürriyet’e taşlı sopalı
saldırılarda bulunanların 26’sı da -26 kişi taşlı sopalı saldırıda bulunduğu
için yargılanmıştı- serbest bırakıldı ve bunlardan bir tanesi de sanki
ödüllendirilir gibi Londra’ya bir siyasi partimizin temsilcisi olarak atandı,
gönderildi, ödüllendirilmiş oldu bir nevi. 
(Mikrofon
otomatik cihaz tarafından kapatıldı) 
BAŞKAN
– Tamamlayalım.
UTKU
ÇAKIRÖZER (Devamla) - Değerli arkadaşlarım, tabii, işte, bunları görenler yani
“yapanın yanına kâr kalıyor” diye bakanlar, gidip Yavuz Selim Demirağ’ı
Ankara’da, başkentte, evinin önünde rahatlıkla dövebildiler. 
Benzer
şekilde, yine Tekirdağ’da -işte okuduk- “Her şey güzel olacak” diye partimizin
İstanbul Belediye Başkan adayına, Millet İttifakı’nın İstanbul Belediye Başkan
adayına destek veren Göknur Damat kardeşimizi bıçaklayabildiler. Aynı şekilde,
bu kutuplaşmanın sonucu, bu gerginleşmenin sonucu belki de her geçen gün, her
an hayatta her birimiz ya da Türkiye'de yaşayan vatandaşlar bu şekilde bir
şiddetle, bu şekilde bir saldırıyla karşı karşıya kalma durumundalar. Burada
hepimize sorumluluk düşmekte. O da, bu saldırının aslında sadece Yavuz Selim
Demirağ’a değil, hepimize yapıldığını, demokrasimize, basın özgürlüğümüze
yapıldığını bilerek hareket etmek zorundayız. 
Basın
özgürlüğü, aslında hepimizin özgürlüğüdür diyerek hepinizi saygıyla
selamlıyorum. (CHP ve İYİ PARTİ sıralarından alkışlar)
BAŞKAN
– Teşekkür ederim.
Sayın
Zengin, bir talebiniz oldu herhâlde, buyurun, dinleyeyim sizi önce.
ÖZLEM
ZENGİN (Tokat) – Arkadaşlarımızın konuşmalarına cevap vermek istiyorum 60’a
göre. 
BAŞKAN
– Efendim?
ÖZLEM
ZENGİN (Tokat) – Açıklama yapmak istiyorum. Korkuyla alakalı, bahsettikleri
ithamlarla alakalı bir açıklama yapmak istiyorum Sayın Başkan.
BAŞKAN
– Buyurun, yerinizden… Mikrofonunuzu açayım, buyurun. 
V.- AÇIKLAMALAR (Devam)
30.- Tokat Milletvekili Özlem Zengin’in, Kocaeli Milletvekili Lütfü
Türkkan’ın İYİ PARTİ grup önerisi üzerinde İYİ PARTİ Grubu adına yaptığı ve
Diyarbakır Milletvekili Garo Paylan’ın İYİ PARTİ grup önerisi üzerinde HDP
Grubu adına yaptığı konuşmasındaki bazı ifadelerine ilişkin açıklaması
ÖZLEM
ZENGİN (Tokat) – Teşekkür ederim.
Yöntem
olarak, yani mikrofonu açıp derdimi anlattıktan sonra söz vermenizi talep etsem
çünkü diğer türlü duyamıyoruz birbirimizi, gerçekten bir şey oluyor. 
BAŞKAN
– Ama işte, tabii, Başkanlıktan söz talep ederken usulen de öyle olması
gerekiyor. 
ÖZLEM
ZENGİN (Tokat) – En azından, hani talebimi ifade etmem için mikrofonumuzu
açarsanız… Ben bunu talep etmiş olayım, teşekkür edeyim. 
Şimdi,
korkudan bahsedildi. Madem bugün Türk dilinden, öneminden bahsettik. Korku,
hakikaten korkutan bir kelime. Korkuyla siyaset yapmak, Türkiye’de siyaseti hiç
bilmemek demektir diye düşünüyorum. 
Türk
siyasal hayatına baktığımızda, en önemli korkular, herhâlde darbelerdir. Böyle
bakıldığı zaman, Türkiye’de insanların korkuyla alakalı, despotlukla alakalı
siyaset üretimine müthiş bir refleksi var, müthiş bir tepkisi var. Böyle
bakıldığı zaman, AK PARTİ’nin başarısı, Türkiye’de korkuları yenmek üzerinedir.
Korku siyaseti çok yapıldı. Ben de bunların mağdurlarından bir tanesiyim. 
(Mikrofon
otomatik cihaz tarafından kapatıldı)
BAŞKAN
– Tamamlayın. 
ÖZLEM
ZENGİN (Tokat) - Türkiye’de korkuyla, hayatlarımız üzerinden anlatılan
korkularla çok siyaset yapıldı. Siz yaşadınız, anlattınız; insanlar vuruldu,
dövüldü, öldürüldü 80’lerde ama bunu yapanlar, bunu kurgulayanlar başarısız
oldu. Biz AK PARTİ olarak hukuktan, demokrasiden yanayız, özgürlükten yanayız
ve böyle siyaset yaptığımız için varız, böyle olduğu için 15 Temmuzdan Türkiye
geçebildi. O yüzden, lütfen benim sizlerden ricam, sanal korkular yaratmayın.
Eğer bir şiddet varsa… Sayın Kılıçdaroğlu’na hep beraber burada, geldiği zaman
ne kadar rahatsız olduğumuzu, ben kendim bizzat gittim söyledim. Hiçbirimiz bu
ülkede şiddetten yana olamayız. Bir çözüm olamaz bu. Mesele o değil, yani
burada hukuken ne yaptığınız… Bizim vereceğimiz cevabın illa sizin
kelimelerinizle olması gerekmiyor, illa sizin yöntemlerinizle olması gerekmiyor
ama sonuçta ben de partim de arkadaşlarımız da biz, hukuktan, demokrasiden
yanayız, hiç kimsenin de… Aramızda kurduğumuz bağın korku üzerinden olmasından
haya ederiz, haya ederiz. 
(Mikrofon
otomatik cihaz tarafından kapatıldı)
ÖZLEM
ZENGİN (Tokat) - Bizi sevdiği için, beğendiği için tercih etmesini arzu ederiz.

BAŞKAN
– Teşekkür ederim Sayın Zengin. 
ÖZLEM
ZENGİN (Tokat) – Teşekkür ederim. 
BAŞKAN
– Teşekkür ederim.
Sayın
Altay, sizin de bir söz talebiniz oldu. 
ENGİN
ALTAY (İstanbul) – Evet, ben de 60’a göre söz istiyorum. 
BAŞKAN
– Buyurun. 
31.- İstanbul Milletvekili Engin Altay’ın, Tokat Milletvekili Özlem
Zengin’in yaptığı açıklamasındaki bazı ifadelerine ilişkin açıklaması
ENGİN
ALTAY (İstanbul) – Ben şartlı refleksle, AK PARTİ Grup Başkan Vekili sisteme
girdiği için girdim ama şimdi tabii, şunu merak ettim: AK PARTİ’yi şiddeti
teşvikle suçlayan Lütfü Türkkan fakat AK PARTİ Grup Başkan Vekili, Utku Çakırözer’in
yaptığı konuşmadan sonra söz aldı. Şimdi Sayın Zengin’i izleyenler de
zannedecek ki AK PARTİ’yi Utku Çakırözer şiddeti teşvik etmekle itham etti.
Aslında AK PARTİ’yi şiddeti teşvik etmekle Lütfü Türkkan itham etti. Bunu bir
kayıtlara geçireyim istedim.
Bir
de Sayın Zengin’in şu tespitine asla katılmam, bu tespit, Türkiye Büyük Millet
Meclisine de haksızlık olur: “AK PARTİ böyle olduğu için 15 Temmuz sürecini
aşabildi Türkiye.” dedi. Hayır, AK PARTİ böyle olduğu için değil, Türkiye Büyük
Millet Meclisi demokrasiye sahip çıktığı için 15 Temmuz bertaraf edilmiştir.
(CHP ve İYİ PARTİ sıralarından alkışlar) Bunun da kayıtlara geçmesinde fayda
var.
Teşekkür
ederim.
ÖZLEM
ZENGİN (Tokat) – Sayın Başkan…
BAŞKAN
– Sayın Zengin, karşılıklı olmasın, şimdi AK PARTİ Grubu adına bir arkadaşımız
söz alacak. Ben daha sonra bir değerlendirme yaptırırım size çünkü bu
sataşmalar da değil, ben size açıklamalar için biraz söz verdim. Teşekkür
ederim.
ÖZLEM
ZENGİN (Tokat) - Bir cümle söylemem lazım.
VII.- ÖNERİLER (Devam)
A) Siyasi Parti Grubu Önerileri (Devam)
1.- İYİ PARTİ Grubunun, Grup Başkan Vekili Kocaeli Milletvekili Lütfü
Türkkan tarafından, Gazeteci Yazar Yavuz Selim Demirağ’ın 10 Mayıs 2019 günü
evinin önünde sahte plakalı araçla gelen 6 saldırgan tarafından darbedilmesi,
bu saldırının içinde birçok şüpheyi barındırması, bu saldırıya dair şüphe ve
şaibelerin ortadan kaldırılması ile olası saldırılarla yeniden karşılaşılmaması
amacıyla 14/5/2019 tarihinde Türkiye Büyük Millet Meclisi Başkanlığına verilmiş
olan Meclis araştırması önergesinin ön görüşmelerinin, Genel Kurulun 14 Mayıs
2019 Salı günkü birleşiminde yapılmasına ilişkin önerisi (Devam)
BAŞKAN
– Şimdi, AK PARTİ Grubu adına Bartın Milletvekilimiz Sayın Yılmaz Tunç’u
kürsüye davet ediyorum. (AK PARTİ sıralarından alkışlar) 
Yılmaz
Bey, süreniz üç dakika.
AK
PARTİ GRUBU ADINA YILMAZ TUNÇ (Bartın) – Sayın Başkan, değerli milletvekilleri;
Genel Kurulu saygılarımla selamlıyorum. Öncelikle bugün Dünya Çiftçiler Günü,
tüm çiftçilerimizin Dünya Çiftçiler Günü’nü tebrik ediyor ve onları
desteklemeye devam edeceğimizi belirtmek istiyorum.
Yine,
Dünya Eczacılar Günü nedeniyle de tüm eczacılarımızın Eczacılar Günü’nü
kutluyor ve başarılı bir meslek hayatı diliyorum.
Ayrıca,
Soma kazasının yıl dönümü nedeniyle de şehit madencilerimizi bir kez daha
rahmetle anıyorum.
Değerli
milletvekilleri, İYİ PARTİ grup önerisinin konusu, gazeteci Yazar Yavuz Selim
Demirağ’ın 10 Mayıs günü evinin önünde 6 saldırgan tarafından darbedildiği
olayla ilgili Meclis araştırması açılmasına dair önergenin bugünkü gündemde
görüşülmesini içeriyor.
Değerli
milletvekilleri, öncelikle gazeteci Yazar Yavuz Selim Demirağ’a yapılan
saldırıyı tasvip etmemiz mümkün değil, saldırıyı gerçekleştirenleri kınıyoruz
ve gazeteci Yazar Demirağ’a geçmiş olsun dileklerimizi sunuyoruz. Olayla ilgili
olarak, saldırıyı gerçekleştiren 6 şahıs hakkında kasten yaralama suçundan
Ankara Cumhuriyet Başsavcılığınca soruşturma başlatılmıştır. Ankara Cumhuriyet
Başsavcılığınca yürütülen soruşturmada şüphelilerin kimlikleri tespit edilip
ifadeleri alınmıştır ve gazeteci yazar Yavuz Selim Demirağ’ın tedavisi GATA
Hastanesinde devam etmiş, doktor raporunda hayati tehlikesinin bulunmadığı
belirtilmiş ancak kati rapor henüz verilmemiştir. Düzenlenecek kati rapor
sonucuna göre şüpheliler hakkında Ankara Cumhuriyet Başsavcılığınca gerekli
yasal işlemler yapılacaktır.
Değerli
milletvekilleri, Türkiye Cumhuriyeti devleti bir hukuk devletidir. Düşünceyi
açıklama ve yayma hürriyeti, Anayasa’mızın 26’ncı maddesinde teminat altına
alınmıştır. Yine, basın hürriyeti, Anayasa’mızın 28’inci maddesinde teminat
altına alınmıştır. Herkes düşünce ve kanaatini sözle, yazıyla, resimle veya
başka bir yolla tek başına ya da toplu olarak yayma hürriyetine, hakkına
sahiptir. Devlet de bu hakkı koruyacak tedbirleri almak zorundadır. Basın
özgürlüğünün sınırları da yine Anayasa’mızda belirtilmiş ve altına imza
attığımız uluslararası belgelerde kayıt altına alınmıştır. Son on yedi yılda basın
özgürlüğü alanında gerçekleştirilen önemli adımlar ve ilerlemelerin sağlandığını
da inkâr etmemek gerekir. 
Geçmişte
AK PARTİ’li yıllardan önce ülkemiz, gazetecilere yönelik saldırıların yoğun
yaşandığı, faili meçhul olaylarda en meşhur gazetecileri yitirdiğimiz yılları
yaşamıştır. Artık o karanlık günlere dönmek istemiyoruz, o günleri hatırlamak
bile istemiyoruz. Günümüzde gerçekleşen her biri farklı bir nedene dayanan
olayların muhalif görüşleri susturmak isteyen iktidardan kaynaklandığını
söylemek son derece yanlıştır.
(Mikrofon
otomatik cihaz tarafından kapatıldı) 
BAŞKAN
– Tamamlayın Sayın Tunç.
YILMAZ
TUNÇ (Devamla) – Bu, kutuplaştırıcı bir sözdür. Bu tür ifadelerden iktidarıyla
muhalefetiyle tüm milletvekillerinin kaçınması gerekir ve gazeteci yazar Yavuz
Selim Demirağ’a yapılan saldırının sorumlularının mutlaka hak ettikleri cezaya
çaptırılması da hepimizin dilediğidir. Bu bir yargı konusudur, soruşturma
konusudur. Dolayısıyla Meclis araştırmasından ziyade, yargının yapacağı
soruşturmayı beklemek gerekir diyor, Genel Kurulu saygılarımla selamlıyorum.
(AK PARTİ sıralarından alkışlar) 
BAŞKAN
– Teşekkür ederim. 
Öneriyi
oylarınıza sunuyorum: Kabul edenler… Kabul etmeyenler… Öneri kabul
edilmemiştir. 
LÜTFÜ
TÜRKKAN (Kocaeli) – Sayın Başkan, müsaade ederseniz. 
BAŞKAN
- Buyurun Sayın Türkkan.
LÜTFÜ
TÜRKKAN (Kocaeli) – AK PARTİ Grup Başkan Vekili Sayın Özlem Zengin’in sözlerine
karşılık bir şeyi ifade etmem lazım. 
BAŞKAN
– Buyurun veriyorum ben size söz. 
Buyurun
efendim. 
V.- AÇIKLAMALAR (Devam)
32.- Kocaeli Milletvekili Lütfü Türkkan’ın, Tokat Milletvekili Özlem
Zengin’in yaptığı açıklamasındaki bazı ifadelerine ilişkin açıklaması
LÜTFÜ
TÜRKKAN (Kocaeli) – Tabii, Sayın Zengin’in ifadeleri, hepimizin özlemi. Yani
insanların korku ikliminden uzak, ifade özgürlüğünü kullandığı, korkutulmadığı,
tehdit edilmediği bir Türkiye, hepimizin özlemi. Ama bakın en son bir slogan
bulundu “Her şey güzel olacak.” diye. Onu söyleyen sanatçılara ve işadamlarına
karşı Cumhurbaşkanının ifadesi, net: “Zannetmeyin ki duymuyoruz, hepsini kayıt
altına alıyoruz.” 
Bakın
arkadaşlar, bunun ismi tehdittir. Tehdidin örtülü olanı vardır, direkt olanı
vardır. Ben direkt tehdit eden bir adamım, Sayın Cumhurbaşkanı örtülü tehdit
etmeye alışkın bir insan. Örtülü bir tehdittir bunun ismi. Bu tehditten sonra
yaşanan iklimin ismi de korku iklimidir. Keşke dediğiniz gibi olsa, biz bunu
istiyoruz zaten ama sizin söylediğinizin, düşündüğünüzün, arzu ettiğiniz
olduğuna ben inanıyorum ama maalesef gerçeklerle örtüşmüyor, bunu ifade etmek
istedim. 
Teşekkür
ederim. 
BAŞKAN
– Teşekkür ederim. 
Hadi
Sayın Zengin, siz de bir cümleyle toparlayın, diğer öneriye geçelim. 
33.- Tokat Milletvekili Özlem Zengin’in, İstanbul Milletvekili Engin
Altay’ın yaptığı açıklamasındaki bazı ifadelerine ilişkin açıklaması
ÖZLEM
ZENGİN (Tokat) – Sayın Başkan, şimdi, şöyle bir durum var: Her konuşmacıdan
sonra söz alsanız insicam bozuluyor. 
BAŞKAN
– Haklısınız. 
ÖZLEM
ZENGİN (Tokat) – Fakat bütün olarak… Sayın Altay herhâlde en tecrübeli
Başkanlardan bir tanesi, yani burada arkadaşlarım biliyorlar hangi sebebe
binaen söz aldığımızı. O yüzden böyle otomatik muhalefet etmeye falan gerek yok
yani, neyse, o anlamda gerektiği kadar cevap verelim. 
Bu,
tabii, özlemden öte bir şey, içinde yaşıyoruz. Yani biz yasakların neler
olduğunu gayet iyi biliyoruz, içinden geldik zaten. O yüzden bu özlem değil, yaşadığımız
şey. Ama bunun kalitesinin her geçen gün artmasına dair özlem var mı? Elbette
var, her geçen gün artmasına dair.
Ha,
şunu da ifade etmek istiyorum: 15 Temmuz gecesi, evet, doğru, burada bütün
milletvekilleri, bütün siyasi partiler hemfikirdi ama Türkiye’de milleti 15
Temmuzda o direnme noktasına getiren şey, bir kez daha söylüyorum –“kayda
geçsin” kelimesinden de hiç hoşlanmıyorum ama çok önemseniyor Mecliste,
anlayamıyorum niye böyle, kayda geçsin, söyleyeyim- asıl mesele, 15 Temmuza
gelene kadar Türkiye'de insanlarımızdaki korkuların ortadan kalkmasını, izale
olmasını, milletin ilk kez kendi çıplak elleriyle darbeye engel olmasını
sağlayan ruh, AK PARTİ hükûmetleriyle geldi; bunu söylemek istedim. 
ENGİN
ALTAY (İstanbul) – Aa, ne alakası var!
BAŞKAN
– Teşekkür ederim, sağ olun. 
Değerli
milletvekilleri, Halkların Demokratik Partisi Grubunun İç Tüzük’ün 19’uncu
maddesine göre verilmiş bir önerisi vardır. Okutup işleme alacağım ve
oylarınıza sunacağım. 
VII.- ÖNERİLER (Devam)
A) Siyasi Parti Grubu Önerileri (Devam)
2.- HDP Grubunun, Grup Başkan Vekilleri Mersin Milletvekili Fatma
Kurtulan ve İstanbul Milletvekili Hakkı Saruhan Oluç tarafından, cezaevlerinde
yaşanan hak ihlalleri ve görüş engelinin ortadan kaldırılması amacıyla
14/5/2019 tarihinde Türkiye Büyük Millet Meclisi Başkanlığına verilmiş olan
Meclis araştırması önergesinin ön görüşmelerinin, Genel Kurulun 14 Mayıs 2019
Salı günkü birleşiminde yapılmasına ilişkin önerisi
14/5/2019
Türkiye Büyük Millet Meclisi Başkanlığına
Danışma
Kurulu, 14/05/2019 Salı günü (bugün) toplanamadığından grubumuzun aşağıdaki
önerisinin, İç Tüzük’ün 19’uncu maddesi gereğince Genel Kurulun onayına
sunulmasını saygılarımla arz ederim.
 Hakkı
Saruhan Oluç
 İstanbul
 Grup
Başkan Vekili
Öneri:
14 Mayıs 2019 tarihinde Mersin Milletvekili Grup Başkan Vekili Fatma Kurtulan
ve İstanbul Milletvekili Grup Başkan Vekili Hakkı Saruhan Oluç tarafından
verilen 2357 grup numaralı cezaevlerinde yaşanan hak ihlalleri ve görüş
engelinin ortadan kaldırılması amacıyla Türkiye Büyük Millet Meclisine verilmiş
olan Meclis araştırma önergesinin diğer önergelerin önüne alınarak
görüşmelerinin 14/5/2019 Salı günkü birleşiminde yapılması önerilmiştir.
BAŞKAN
– Teşekkür ederim. 
Şimdi,
önerinin gerekçesini açıklamak üzere, öneri sahibi Halkların Demokratik Partisi
Grubu adına söz isteyen, Batman Milletvekilimiz Sayın Ayşe Acar Başaran. (HDP
sıralarından alkışlar)
Süreniz
beş dakika. 
HDP
GRUBU ADINA AYŞE ACAR BAŞARAN (Batman) – Sayın Başkan, değerli milletvekilleri;
ben az önce gündem dışı konuşmamda da aslında gündeme getirilmesi gereken, bu
Meclisin öncelikli gündemlerinden biri olması gereken bir meseleye değinmiştim,
kaldığım yerden devam edeyim. 
Değerli
arkadaşlar, DTK Eş Başkanımız ve Hakkâri Milletvekilimiz Sayın Leyla Güven, 8
Kasım 2018 tarihinden bu yana Sayın Abdullah Öcalan üzerinde yürütülen mutlak
tecridin kaldırılması için açlık grevinde yani yüz seksen gündür bu Meclisin
bir üyesi açlık grevinde. Akabinde, cezaevlerinde 1 Marta kadar 335 siyasi
tutsak, 1 Marttan sonra, şu anda binlerce tutsak dünyanın dört bir yanında;
Diyarbakır’da il binamızda 3 milletvekili daha tecridin kaldırılması için açlık
grevinde ve daha sonrasında, 30 Nisan tarihinde 15 siyasi tutsak, 10 Mayıs
tarihinde ise 15’i daha olmak üzere toplam 30 siyasi tutsak, tecridin
kaldırılması için ölüm orucuna başladı değerli arkadaşlar. Tabii ki mesele
sayılar değil, mesele insan yaşamı. Bu kadar insan, binlerce insan tek bir
taleple ve çok basit bir taleple açlık grevinde. 
Bildiğiniz
gibi, OHAL döneminde bir karar alınmıştı…
(Uğultular)
DİRAYET
DİLAN TAŞDEMİR (Ağrı) – Başkanım, dinlemiyorlar.
BAŞKAN
– Değerli arkadaşlar, lütfen sayın hatibi dinleyelim.
AYŞE
ACAR BAŞARAN (Devamla) – Evet, arkadaşlar, önemsemiyorsunuz, bunların
gündeminizde çok olmadığını da biliyorum ama zahmet edip dinlerseniz, insan
yaşamından söz ediyorum; tıpkı sizin gibi, tıpkı burada oturan arkadaşlar gibi
insan yaşamından, insanların günbegün erimesinden söz ediyorum; günlerdir aç
olan insanlardan söz ediyorum. Bu kadar mı duyarsız ya bu Meclis kendi
vatandaşlarına, bu kadar mı duyarsız kendi üyesine bu Meclis? Daha önce de
ifade etmiştik, lütfen zahmet edip en azından birkaç dakikanızı ayırıp
dinlerseniz belki hani düşünmeye fırsatınız olur, bu sorunun çözümü için
Meclisin gerekli görevini yerine getirme sorumluluğunu alırsınız diye
düşünüyorum.
Değerli
arkadaşlar, dediğim gibi, 30 tutsak ölüm orucunda ve tek bir taleple. 
Bakın,
OHAL döneminde Sayın Öcalan’la görüşmelerin yapılması kanun hükmünde
kararnameyle kısıtlandı. Sonrasında Bursa Cumhuriyet Başsavcılığı tarafından
bir karar alındı, hukuksuz bir karardı, görüş ve iletişim cezası verildi
kendisine. Ama öğrendik ki yakın bir zamanda bu karar kaldırılmış ve avukatları
2 Mayısta bir görüş yaptılar. Gerçekten Türkiye toplumunda, özellikle açlık grevinde
olanların ailelerinde büyük bir umut oluştu ama maalesef sonrasında yapılan
avukat görüşünden ret cevabı aldı, henüz şu ana kadar bir cevap yok. Demek ki
aslında görüşün önünde hukuki bir engel yok, siyasi bir engel var ki hukuki bir
engelin olması da söz konusu olamaz. Bakın, bu Meclis sıralarında avukat
arkadaşlarımız, hukukçu arkadaşlarımız var. Hiç kimseyi –bakın, hiç kimseyi
diyorum, kimliğini belirtmiyorum, kim olduğunu, hangi suçu, size göre hangi
suçlamayı işlediğini de söylemiyorum, hükümlü ya da tutuklu hiçbir farkı yok-
siz hiç kimseyi aylarca, yıllarca, dışarıdan, toplumdan izole edemezsiniz, hiç
kimseyi mutlak bir tecrit altında tutamazsınız. Ama yıllardır mutlak bir tecrit
hâli var. 
Arkadaşlar,
ben az önceki konuşmamda belirttim. Bir daha söyleyeyim: Bu Meclisin kendisi
tecrit altında. Benim bir HDP milletvekili olarak söylediğim her söz, attığım
her adım tecrit altında. Biz HDP milletvekilleri olarak yürümek istedik 15
Şubatta, etrafımız etten duvarlarla tecrit altında tutulduk, sesimizin,
talebimizin topluma ulaştırılması engellendi. Meclise verdiğimiz her önerge, bu
önerge de dâhil, onlarca defa geri döndürüldü. “Kaba ve yaralayıcı söz”
denildi. İnsanların bu ülkede hakkı, hukuku talep etmek için ölüm orucuna
başvurmasından daha yaralayıcı bir şey var mıdır bu Meclis açısından? Biz eğer
bundan yaralanmıyorsak, bir kelimeden, bir cümleden yaralanıyorsak bence dönüp
kendimize bakmamız gerekiyor. 
İnsanlar
hukukun uygulanması için açlar, aç. Hukukun uygulanması için günbegün ölüme
gidiyorlar ve bu Meclis günlerdir, aylardır, kendi üyesi dâhil olmak üzere
binlerce insan açlık grevindeyken üç maymunu oynuyor, yokmuş gibi davranıyor.
Yok değil, var, gözümüzün önünde. Ne zaman bu Meclis kendi sorumluluğunu yerine
getirecek? 
Bir
dakika Başkanım. Uğultular vardı, hatta biraz daha ekleyebiliriz. 
Ne
zaman bu Meclis bu sorumluluğu alacak?
(Mikrofon
otomatik cihaz tarafından kapatıldı) 
BAŞKAN
– Devam edin.
AYŞE
ACAR BAŞARAN (Devamla) – Bakın, bu, ülkenin toplumsal bir meselesidir. Bir
mesele varsa vardır. Yokmuş gibi davranarak, gözümüzü kapatarak, kulağımızı
tıkayarak bu meselenin varlığından haberdar olmuyormuş gibi davranarak yok
olmuyor bu mesele. Bu ülkenin en temel meselesi, Kürt sorunudur. Siz Kürt
sorununu demokratik yollarla çözme iradesinden vazgeçip vurmayla, kırmayla,
susturmayla, tecride alarak çözme iradesini sergilerseniz ekonominiz de batar,
bütün dünyadan da tecrit olursunuz. Artık bizim tek bir yörüngemiz var, üçüncü
dünya ülkelerinden başka hiç kimsenin, Türkiye'nin yüzüne baktığı yok. 
Ekonomi
batmış durumda. Sadece seçimden seçime bir şekilde götürmeye çalışıyoruz,
patlaması an meselesi. Toplumsal kutuplaşma had safhada. En ufak bir söylem, en
ufak bir kelime, linç edilme bahanesi hâline getiriliyor.
Toparlayacağım
Başkan, uğultu vardı… 
BAŞKAN
– Süreniz var, devam edin siz.
AYŞE
ACAR BAŞARAN (Devamla) - O açıdan, arkadaşlar, bu Meclis eğer Meclisse, eğer
burada oturanlar…
(Mikrofon
otomatik cihaz tarafından kapatıldı) 
BAŞKAN
– Şimdi toparlayın Sayın Başaran.
Buyurun.
AYŞE
ACAR BAŞARAN (Devamla) - …eğer bu sıralarda oturan arkadaşlarımız milletin
vekiliyseler, milletin sorunlarını, halkın sorunlarını, halkın taleplerini
çözmek için burada oturduklarını iddia edip maaş alıyorlarsa… Arkadaşlar, 21
annemiz HDP Grubunda şu anda oturuyor. 21 anne bu milletin bir parçası değil
mi? 21 anne bu halkın bir parçası değil mi? Bu 3 bin insan bu halkın bir
parçası değil mi? Bunların aileleriyle, HDP’ye oy verenlerle, milyonlar bu
halkın bir parçası değil mi? Bu halkın sorunları sizin sorununuz değil mi? Bu
sorunu çözmekten, artık gündeminize almaktan başka hiçbir şansınız yok. 
Bütün
milletvekili arkadaşlarımıza tekrar sesleniyorum: Yüz seksen sekiz gündür aç
bir milletvekili var ve o milletvekilinin yaşamından da bütün bu sıralarda
oturan arkadaşlarımız sorumlu ve onu yaşatma görevi vardır. Bu görev ve
sorumluluğa bütün Meclisi tekrar davet ettiğimi belirtiyorum. 
Teşekkür
ederim. (HDP sıralarından alkışlar)
BAŞKAN
– Öneri üzerinde söz isteyen, Cumhuriyet Halk Partisi Grubu adına Ankara
Milletvekilimiz Sayın Tekin Bingöl.
Süremiz
üç dakika Sayın Bingöl.
Buyurun.
(CHP sıralarından alkışlar) 
CHP
GRUBU ADINA TEKİN BİNGÖL (Ankara) – Sayın Başkan, değerli milletvekilleri;
hepinizi saygıyla selamlıyorum.
Cezaevleri,
tutuklu ve hükümlüleri dış dünyadan izole eden bir özel mekân anlamı taşır.
Temel amaç da budur. Bunun dışında kötü muamele, işkence, tecrit asla
cezaevlerinde uygulanmaması gereken hususlardır. Peki, Türkiye’de durum bu
mudur? Şöyle kısa birkaç başlıkla size durumu izah etmek istiyorum. Değerli
arkadaşlarım, Türkiye’de şu anda 300 bine yakın tutuklu ve hükümlü var.
Lebalep, istif hâlinde o hücreleri doldurmuş durumdalar. Hele buna bir de
denetimli serbestlikle bırakılan 350 bin kişiyi de katarsanız 600 binin
üzerinde tutuklu ve hükümlü, çok kısa süre içerisinde bu cezaevlerinde
tutulmuş. Bizim bir birinciliğimiz var, hani haksızlık etmeyelim hiçbir
birinciliğimiz yok diye. Avrupa Konseyi ülkeleri arasında cezaevi nüfusu en
fazla olan ülke Türkiye. Artık, bununla nasıl bir değerlendirmeye tabi tutuluruz
varın siz düşünün. 
Değerli
arkadaşlarım, Türkiye’de 12 Eylülle yüzleştik. Geçenlerde Mamak’ı işkencesiyle
inleten faşist Raci Tetik’in cenazesi vardı. Hepimiz ibretle izledik ve o
dönemlerde Mamak ile Diyarbakır Cezaevleri işkence ve ölüm merkezleriydi.
Şimdilerde 2 yılda 2.300 hasta tutuklu hayatını kaybetti, bugünse 1.300’e yakın
hasta var cezaevlerinde ve 357’sinin acilen serbest bırakılması gerekiyor,
ölümle yüz yüzeler ama buna dönüp bakan hiçbir yetkili yok. Sadece bununla
sınırlı değil. Bakın, değerli arkadaşlarım, bu cezaevlerinde 456 tutuklu ve
hükümlü -60’a yakını gözaltındayken- hayatını kaybetti değişik nedenlerle,
hastaların dışında, hasta tutukluların dışında. Böyle realiteler var Türkiye
cezaevlerinde. 
Değerli
arkadaşlarım, Türkiye’de iktidarın 2023 planı, 35 cezaevi yapmak. Türkiye’ye
biçilen gelecek bu. Türkiye'nin vizyonu, önüne konan vizyon 35 cezaevi yapmak.
İşte, Türkiye'nin bu cezaevlerine, halkımıza bakış açısı bu. 
Bakın
değerli arkadaşlarım, Türkiye’de işkence, kötü muamelenin dışında müthiş bir
tecrit uygulaması var.
(Mikrofon
otomatik cihaz tarafından kapatıldı)
BAŞKAN
– Sayın Bingöl, ekliyorum sürenizi, devam edin.
TEKİN
BİNGÖL (Devamla) – Teşekkürler.
Aylarla
değil, yıllarla, bırakın aile yakınlarını, akrabalarını avukatlarla dahi
görüşemeyen onlarca tutuklu ve hükümlü var. Bu, doğal bir hak. Bu hakkı siz
alamazsınız ellerinden. Bu hakkı vermek durumundasınız. Aksi takdirde
Türkiye'nin yüz yüze olacağı gerçekler hepimizi ve ülkemizi çok zor durumda
bırakır. 
Bununla
sınırlı değil değerli arkadaşlarım. Bakın, Türkiye’de iletişim araçlarını
kullanamıyor tutuklu ve hükümlü kardeşlerimiz; telefonları ve mektupları dahi
çok sınırlı kullanıyorlar. Şimdi, bütün bunları göz ardı edip dönüp
baktığımızda Türkiye bir utanç vesilesiyle karşı karşıya.
Mart
ayında 8 kişi hayatını kaybetti, kimin umurunda? Son dönemlerde cezaevlerinde
ve dışarıda açlık grevi yapanlar var, kimin umurunda? Son günlerde ölüme
yatanlar var, ölüme yatanlar, kimin umurunda?
(Mikrofon
otomatik cihaz tarafından kapatıldı)
BAŞKAN
– Tamamlayalım Sayın Bingöl.
TEKİN
BİNGÖL (Devamla) – Siz bunu umursamazsanız, siz bu gerçeklerle karşı karşıya
gelmezseniz, korkarım ki zulmedenler zulümleriyle âbâd olmayacaklar ve mutlaka
gün gelecek hesap sorulacak.
Hepinizi
saygıyla selamlıyorum. (CHP ve HDP sıralarından alkışlar) 
BAŞKAN
– Öneri üzerinde söz isteyen, Adalet ve Kalkınma Partisi Grubu adına Hatay
Milletvekilimiz Sayın Hüseyin Yayman. (AK PARTİ sıralarından alkışlar) 
Süremiz
üç dakika Sayın Yayman.
AK
PARTİ GRUBU ADINA HÜSEYİN YAYMAN (Hatay) – Sayın Başkan, değerli
milletvekilleri; hepinizi saygıyla, sevgiyle selamlıyorum.
Bugün
Halkların Demokratik Partisinin verdiği bir Meclis araştırma önergesiyle ilgili
söz almış bulunmaktayım.
Tabii,
bilindiği gibi, bu konu uzun zamandır tartışılan bir konu. Ben Halkların
Demokratik Partisinin bu konuyla ilgili araştırma önergesi vermesi talebinden
öte, partimizin genel prensiplerini hatırlatmak isterim.
DİRAYET
DİLAN TAŞDEMİR (Ağrı) – Sekiz yıldır…
HÜSEYİN
YAYMAN (Devamla) – AK PARTİ “İnsanı yaşat ki devlet yaşasın.” diyen bir
partidir. AK PARTİ’nin lideri Cumhurbaşkanımız Recep Tayyip Erdoğan; 2005
yılında “Eğer Türkiye’de bir sorun varsa…”
MAHMUT
TOĞRUL (Gaziantep) – Tecride ne diyorsun, onu söyle Hüseyin Bey.
HÜSEYİN
YAYMAN (Devamla) – “…bunun adı Kürt sorunudur, bu sorunu çözmek için ben her
türlü sorumluluğu almak istiyorum.” diyen…
DİRAYET
DİLAN TAŞDEMİR (Ağrı) – Avukatlar niye gidemiyor, avukatlar?
HÜSEYİN
YAYMAN (Devamla) – …2010 yılında demokratik açılım sürecini, 2013 yılında millî
birlik, kardeşlik sürecini başlatan bir liderden bahsediyoruz.
Açlık
grevleriyle ilgili, ben de İnsan Hakları Komisyonunda ve Cezaevi Alt
Komisyonunda görevli bulunmaktayım, Cezaevi Alt Komisyonunun Başkanlığını
yapmaktayım ve biz Sincan Cezaevinde görüşmeler yaptık, yarın da Komisyon
olarak bu konuyla ilgili bir toplantı yapacağız, Cezaevi Raporu’muzu
değerlendireceğiz. 
Sizler
de çok iyi biliyorsunuz ki değerli arkadaşlar, İmralı Adası’nda Abdullah
Öcalan’la görüşme meselesi uzun zamandır devam ediyor. Bu görüşmeler…
DİRAYET
DİLAN TAŞDEMİR (Ağrı) – Ne zamandır?
HÜSEYİN
YAYMAN (Devamla) – Sizin söylediğiniz rakamlar doğru değil, bu rakamları çok
net olarak ben sizlere yazılı olarak da ifade edebilirim. Burada, Abdullah
Öcalan’ın zaman zaman, kendi talebiyle, avukatlarıyla görüşmek yerine ailesiyle
görüşme talebinin olduğunu biliyoruz, zaman zaman avukatlarıyla görüşme var…
MAHMUT
TOĞRUL (Gaziantep) – Her hafta başvuru yapıyorlar…
HÜSEYİN
YAYMAN (Devamla) – …ama “Sekiz yıldır görüşme yoktur.” ifadesi doğru değildir.
DİRAYET
DİLAN TAŞDEMİR (Ağrı) – Gitsin, avukatların yüzüne söylesin, avukatlara
söylesin görüşmek istemediğini.
HÜSEYİN
YAYMAN (Devamla) – Bunları siz de biliyorsunuz ve bu konuda Hükûmetimizin
sürekli teması var, arayışları var, bu konuyla ilgili yapılan çalışmalar var.…
DİRAYET
DİLAN TAŞDEMİR (Ağrı) – Hiçbir arayışı yok.
AYŞE
ACAR BAŞARAN (Batman) – Hukuku uygulayın, hukuku. Hukuku, Anayasa’yı uygulayın;
hikâye anlatmayın bize!
HÜSEYİN
YAYMAN (Devamla) – Açlık grevlerinin hukuki bir mesele olmaktan çok, Halkların
Demokratik Partisinin bunu bir siyasi kaldıraç olarak kullandığını… Ve açlık
grevlerine yatırılan insanları, verdiği mücadeleyi keşke Mecliste çözüm için,
kardeşlik için ve Türkiye'deki bu problemin çözümü için vermiş olsalar. 
AYŞE
ACAR BAŞARAN (Batman) – Dinleseniz veriyoruz, dinleseniz veriyoruz. Sürekli
gelip de masal anlatmayın insanlara Meclis açıkmış gibi.
HÜSEYİN
YAYMAN (Devamla) – Bunu herkes bilmekte ve şunu ifade etmek istiyorum:
Gerçekten, burada “açlık grevi” olarak nitelenen mesele bir açlık grevi
olmaktan çok burada siyasi amaçla kullanılan bir argümandır. Bunun altını
çizmek isterim ve bu konuda…
(Mikrofon
otomatik cihaz tarafından kapatıldı) 
BAŞKAN
– Tamamlayın Sayın Yayman.
HÜSEYİN
YAYMAN (Devamla) – Biz hem İnsan Haklarını İnceleme Komisyonu olarak hem
Cezaevi Alt Komisyonu olarak bu konuda sayın milletvekillerimizle sürekli temas
içerisindeyiz. Bu sorunun çözümü için biz her türlü inisiyatifi almaktayız.
Burada Halkların Demokratik Partisinden milletvekili arkadaşlarımız var,
onlarla Sincan Cezaevine gittik ve bütün cezaevindeki mahpusları ziyaret ettik…
DİRAYET
DİLAN TAŞDEMİR (Ağrı) – Biz başka bir şeyden söz ediyoruz.
HÜSEYİN
YAYMAN (Devamla) – …onların taleplerini aldık ve bunlarla ilgili sorunların
çözümünü de takip etmekteyiz.
Ben
yüce heyetinizi saygıyla, sevgiyle selamlıyorum. (AK PARTİ sıralarından
alkışlar) 
BAŞKAN
– Buyurun Sayın Oluç, bir talebiniz var.
HAKKI
SARUHAN OLUÇ (İstanbul) – Sayın Başkan, sayın vekiller; biraz evvel yapılan
konuşmada Halkların Demokratik Partisinin açlık grevlerini bir siyasi argüman
ve bir siyasi kaldıraç olarak kullandığına dair bir ifade geçti. Bunun bir
sataşma olduğunu düşünüyoruz, onun için cevap vermek istiyorum. 
BAŞKAN
– Buyurun.
V.- AÇIKLAMALAR (Devam)
34.- İstanbul Milletvekili Hakkı Saruhan Oluç’un, Hatay Milletvekili
Hüseyin Yayman’ın HDP grup önerisi üzerinde AK PARTİ Grubu adına yaptığı
konuşmasındaki bazı ifadelerine ilişkin açıklaması
HAKKI
SARUHAN OLUÇ (İstanbul) – Bakın sayın vekiller, konu gerçekten bir siyasi
polemik yapılacak noktayı çoktan aşmış bir vaziyettedir, buna işaret etmek
istiyoruz. Bakın, biraz evvel Batman Vekilimiz Ayşe Acar Başaran sayıları
verdi, çok sayıda insan hayati tehlikeyle karşı karşıya.
Türkiye
ilk defa açlık grevleriyle karşı karşıya kalmıyor. Daha önceki yıllarda, 90’lı
yıllarda, 2000’li yıllarda; hatta daha önce 80’li yıllara baktığımızda, askerî
darbe döneminde de açlık grevleriyle karşı karşıya kalındı ve ilk kez bu kadar
kitlesel ve ciddi bir noktaya gelinmiştir. İnsanların hayatları tehlikededir,
en önemlisi, sağlıkları tehlikededir. Bu kadar uzun zamandır açlık grevinde
olmak bile başlı başına bir sağlık sorunudur aslında. Yani biz bu meseleyi bir
siyasi polemik, bir siyasi argüman ya da bir siyasi kaldıraç olarak kullanmıyoruz.
(Mikrofon
otomatik cihaz tarafından kapatıldı)
BAŞKAN
– Tamamlayın Sayın Oluç.
HAKKI
SARUHAN OLUÇ (İstanbul) – İnsani bir durumla karşı karşıyayız ve bu sorunun bir
an evvel çözülmesi lazım. 
İkincisi,
hukuki bir sorunla karşı karşıyayız. Biraz evvel vekilimiz anlattı, hukuken bu
görüşmelerin yapılmasının, İmralı’daki 4 hükümlü açasından baktığımızda hükümlü
haklarını kullanmalarının önünde hiçbir yasal, anayasal engel yoktur. Tam
tersine, yasal, anayasal ve Türkiye’nin imzalamış olduğu uluslararası
demokratik sözleşmeler açısından baktığımızda bunun yapılması bir haktır. Bu
hakkın teslim edilmesi gerekiyor. Söylediğimiz sadece budur ve bunun için
gerçekten her gün konuşuyoruz ve bir an evvel bir çözüm bulunması için bir adım
atıldı, ikinci adımın atılması gerekiyor ve bu sorunun çözülebilmesi,
insanların tekrardan sağlıklarına kavuşabilmeleri gerekiyor. Bu açıdan
meselenin son derece ciddi olduğuna bir kez daha işaret etmek istiyorum.
Teşekkür
ederim.
BAŞKAN
– Teşekkür ederim, sağ olun.
VII.- ÖNERİLER (Devam)
A) Siyasi Parti Grubu Önerileri (Devam)
2.- HDP Grubunun, Grup Başkan Vekilleri Mersin Milletvekili Fatma
Kurtulan ve İstanbul Milletvekili Hakkı Saruhan Oluç tarafından, cezaevlerinde
yaşanan hak ihlalleri ve görüş engelinin ortadan kaldırılması amacıyla
14/5/2019 tarihinde Türkiye Büyük Millet Meclisi Başkanlığına verilmiş olan
Meclis araştırması önergesinin ön görüşmelerinin, Genel Kurulun 14 Mayıs 2019
Salı günkü birleşiminde yapılmasına ilişkin önerisi (Devam)
BAŞKAN
– Öneriyi oylarınıza sunuyorum: Kabul edenler… Kabul etmeyenler… Öneri
reddedilmiştir.
AYŞE
ACAR BAŞARAN (Batman) – Başkan, ya biz…
DİRAYET
DİLAN TAŞDEMİR (Ağrı) – Sayın Başkan, biz bu tutumu doğru bulmuyoruz, kabul
etmiyoruz. 
(Batman
Milletvekili Ayşe Acar Başaran ve Ağrı Milletvekili Dirayet Dilan Taşdemir’in
hatip kürsüsü önünde toplanması)
ÖZLEM
ZENGİN (Tokat) – Ama böyle bir usul yok Sayın Başkan.
RECEP
ÖZEL (Isparta) – Ne olacak şimdi orada?
DİRAYET
DİLAN TAŞDEMİR (Ağrı) – Bakın, biz ölümden söz ediyoruz ama bu Meclisin hâlâ bu
meseleye yaklaşımı ciddiyetsiz bir yaklaşımdır. Bu meseleyi kabul etmiyoruz. 
MUHAMMED
LEVENT BÜLBÜL (Sakarya) – Bu ne Sayın Başkan, bu ne! 
AYŞE
ACAR BAŞARAN (Batman) – Ya, bu Meclisin bu…
BAŞKAN
– Sayın Başaran…
Değerli
arkadaşlar…
DİRAYET
DİLAN TAŞDEMİR (Ağrı) – Bakın, önerge veriyoruz, “yaralayıcı dil” diye
reddediyorsunuz.
BAŞKAN
– Değerli arkadaşlarım, birleşime on dakika ara veriyorum.
Kapanma Saati: 17.06
İKİNCİ OTURUM
Açılma Saati: 17.24
BAŞKAN: Başkan Vekili Levent GÖK
KÂTİP ÜYELER: Rümeysa KADAK (İstanbul), Mustafa AÇIKGÖZ (Nevşehir) 
----- 0 -----
BAŞKAN
– Türkiye Büyük Millet Meclisinin 77’nci Birleşiminin İkinci Oturumunu
açıyorum. 
Sayın
Kurtulan, bir söz talebiniz vardı, buyurun.
V.- AÇIKLAMALAR (Devam)
35.- Mersin Milletvekili Fatma Kurtulan’ın, cezaevlerinde yaşanan hak
ihlalleri konusunda Meclisi sorumluluk almaya davet eden bir yaklaşım içinde
olduklarına ilişkin açıklaması
FATMA
KURTULAN (Mersin) – Teşekkür ediyorum Sayın Başkan.
Meclisimizde
geçmişten bugüne kadar zaman zaman milletvekillerimiz önemli gördükleri konuyu
daha yaygın kamuoyuna duyurmak adına bazen farklı yöntemlere gidebiliyorlar.
Buranın bir eylem yeri olmadığını biz çok iyi biliyoruz. Vekillerimiz de burada
bir eylem yapmak değil, binlerce insanın yaşamını ilgilendiren bir konuda biraz
duyarlılık çağırısı yapmak, Meclisimizi bu konuda duyarlılığa ve sorumluluk
almaya davet eden bir yaklaşım içerisinde olmuşlardır. Bunun böyle algılanması,
böyle ele alınması gerektiğini düşünüyoruz.
Teşekkür
ederiz.
III.- OTURUM BAŞKANLARININ KONUŞMALARI (Devam)
3.- Oturum Başkanı TBMM Başkan Vekili Levent Gök’ün, yönettiği
birleşimlerde siyasi parti ayrımı gözetmeksizin milletvekillerinin
konuşmalarını özgürce yapmalarını temin etmeye çalıştığına ilişkin konuşması
BAŞKAN
– Değerli milletvekilleri, ben de bir iki cümleyle sizlere düşüncelerimi ifade
etmek isterim. 
Meclis
Başkan Vekilliği görevini üstlendiğim andan itibaren hiçbir siyasi parti ayrımı
gözetmeksizin bütün arkadaşlarımın konuşmalarını özgürce yapmalarını temin
etmeye çalıştığımın herhâlde hepiniz hakkını teslim edersiniz. 
Ben,
Türkiye’nin önemli olaylarında olsun ya da başkaca olaylarında olsun, bütün
arkadaşlarımızın görüşlerini özgürce bulundukları yerden aldıkları sözler
çerçevesinde değerlendirmeleri gerektiğini düşünüyorum. Bu konuda, yönettiğimiz
birleşimlerde herhangi bir sıkıntı yok, arzu eden her arkadaşımıza her zaman
söz verip düşüncelerini özgürce ifade etmelerine imkân tanıyoruz ve böyle bir
davranış biçiminin de beni mutlu edeceğini bilmenizi isterim. 
Bugün,
arkadaşlarımızın az önce kürsüye gelmek suretiyle ve düşüncelerini ifade etmek
suretiyle açıkladıkları fikirlerin kamuoyu ve ilgililer tarafından
değerlendirileceğini düşünüyorum ve bu konuda yine arkadaşlarımdan ricam,
herkesin söz hakkını her zaman fazlasıyla vermek suretiyle konuşmaların sükûnet
içerisinde yürümesini temin etmektir. 
Değerli
milletvekilleri, şimdi Cumhuriyet Halk Partisi Grubunun İç Tüzük’ün 19’uncu
maddesine göre verilmiş bir önerisi vardır, okutup işleme alacağım ve
oylarınıza sunacağım. 
VII.- ÖNERİLER (Devam)
A) Siyasi Parti Grubu Önerileri (Devam)
3.- CHP Grubunun, Elâzığ Milletvekili Gürsel Erol ve arkadaşları
tarafından, Elâzığ ili Maden ilçesinde kurulu bakır madeni işletmelerinin
özelleştirilmesinden doğan mağduriyetin ekonomiye ve istihdama etkilerinin
araştırılması ve gereken önlemlerin alınarak yeniden kamu işletmesine
dönüştürülmesi amacıyla 13/5/2019 tarihinde Türkiye Büyük Millet Meclisi
Başkanlığına verilmiş olan Meclis araştırması önergesinin ön görüşmelerinin,
Genel Kurulun 14 Mayıs 2019 Salı günkü birleşiminde yapılmasına ilişkin önerisi
Türkiye Büyük Millet Meclisi Başkanlığına
Danışma
Kurulu 14/5/2019 Salı günü (bugün) toplanamadığından grubumuzun aşağıdaki
önerisinin İç Tüzük’ün 19’uncu maddesi gereğince Genel Kurulun onayına
sunulmasını saygılarımla arz ederim.
 Engin
Özkoç
 Sakarya
 Grup
Başkan Vekili
Öneri:
Elâzığ
Milletvekili Gürsel Erol ve arkadaşları tarafından, Elâzığ ili Maden ilçesinde
kurulu bakır madeni işletmelerinin özelleştirilmesinden doğan mağduriyetin ekonomiye
ve istihdama etkilerinin araştırılması ve gereken önlemlerin alınarak yeniden
kamu işletmesine dönüştürülmesi amacıyla 13/5/2019 tarihinde Türkiye Büyük
Millet Meclisi Başkanlığına verilmiş olan Meclis araştırması önergesinin (919
sıra no.lu) diğer önergelerin önüne alınarak görüşmelerinin 14/5/2019 Salı
günkü birleşimde yapılması önerilmiştir.
BAŞKAN
– Teşekkür ederim. 
Şimdi,
Cumhuriyet Halk Partisi grup önerisinin gerekçesini açıklamak üzere grup adına
söz isteyen öneri sahibi Elâzığ Milletvekili Sayın Gürsel Erol. (CHP
sıralarından alkışlar)
Süreniz
beş dakika Sayın Erol. 
CHP
GRUBU ADINA GÜRSEL EROL (Elâzığ) – Sayın Başkanım, sayın milletvekilleri;
hepinizi sevgi ve saygıyla selamlıyorum.
Maden’de
yaşanan bir heyelan riski ve süreciyle ilgili geçmiş haftalarda Meclisi
bilgilendirmiştim. Daha sonra Elâzığ’a, Maden’e giderek yerinde de
incelemelerde bulunarak orada yaşanan olayla ilgili, yaşanan süreçle ilgili,
vatandaşlarımızın kaygıları, endişeleriyle ilgili bilgileri Meclisle paylaşmak
için huzurunuzdayım ve bununla ilgili bir araştırma komisyonunun kurulması için
önerge vermiş bulunmaktayız. Konunun ciddiyetiyle ilgili, burada ben özellikle
MHP Grubuna ve AKP Grubuna hitaben bir konuşma yapacağım.
Bu
siyasi bir konu değil. Bu, gerçekten, üzerinde siyaset yapılacak bir konu da
değil. Bu siyaseten kullanılacak bir malzeme de değil. Eğer öyle olsaydı ben bu
konuşmayı Mecliste yapmak yerine Maden’deki yürüyüşlere katılır, orada
provokatif söylemlerde bulunur ve bir karşıtlık yaratılmasının üzerine bir algı
yaratabilirdim ama Meclis konuşmamda da daha önce belirtmiştim, Elâzığ’a
gittiğimizde de başta AKP milletvekilimiz Metin Bulut Bey’i de arayarak, Saadet
Partisinin il başkanını, MHP’nin il başkanını, İYİ PARTİ’nin il başkanını da
arayarak Maden’e bir heyet olarak gitmemiz gerektiğini kendilerine ifade ettim
ve hep birlikte gittik. Gittik, oradaki vatandaşlarla toplantılar yaptık,
sohbetler yaptık, konuşmalar yaptık, kaymakamla, belediye başkanıyla görüştük,
sorunların tespitiyle ilgili bilgi alışverişinde bulunduk ve vatandaşın
kaygılarının neler olduğunu da tespit ettik. Tabii, siyasetçi olarak herkesin
vatandaşın kaygılarıyla ilgili kendi değerlendirmeleri farklı olabilir. 
Elâzığ
köklü bir tarihe sahip ve Elâzığ’ın köklü tarihinde 3 tane ilçesi çok
önemlidir. Mutlaka bütün ilçeler birbirinden önemlidir ama 3 ilçenin kökeni çok
tarihî dönemlere dayanan bir dönem. Mesela Palu, ticaret merkezinin ve ticaret
yolunun kesiştiği bir bölge; kültürel değerleriyle, kültür varlıklarıyla,
ticaretiyle, sosyal ve kültürel yaşantısıyla bölgede bir farklılık gösterir.
Keban ve Maden, yer altı kaynaklarının ve zenginliklerinin yoğun olması
nedeniyle Osmanlı Dönemi’nden bugüne kadar sürekli madenler Türkiye ekonomisine
ve Osmanlı ekonomisine katkı sağlamıştır ve Maden, Türkiye'nin, Osmanlı
Dönemi’nin de en eski 4 belediyesinden biri; kuruluş yılı –tarihi yanlış
hatırlamıyorsam- 1845. Maden Bakır İşletmesini devletin işlettiği dönem de
yaklaşık 4 bin, 5 bin kişinin istihdam edildiği, ülke ekonomisine katkı
verildiği bir dönemdi ama özelleştirme yapıldıktan sonra bu sayı 150’ye düştü.
Maden resmen kendi kaderine terk edildi. Maden’de yaşayan insanlar ekonomik
koşullarının iyileşmesinden veya iyi olmasından kaynaklı orada yaşamıyorlar;
Maden’de yaşayan insanlar ata, dede, baba topraklarına sahip çıkmak için,
öldükleri zaman da atalarının toprağa karıştığı topraklarda defnedilmek için
yaşıyorlar. Şimdi, orada işletme politikasının yanlışlığından kaynaklı, işte,
sayın milletvekilinin de… Elâzığ milletvekillerimiz de burada, ben onların da
bu konuya gösterdikleri iyi niyete ve bu konudaki çabalarına teşekkür ederim;
Elâzığ Valisi’nin iyi niyetine ve çabalarına teşekkür ederim. Bu konuda
gerçekten hepimiz sorunun ne olduğunu biliyoruz, iyi bir şekilde bir şey yapmak
istiyoruz. Ama sorunun çözümüyle ilgili düşüncelerimiz, sorunun çözümüyle
ilgili yaklaşımımız birbirinden farklı. Bence orada yapılması gereken
işletmenin hatasından kaynaklı bir mağduriyet ve bir heyelan riski yaşanıyor.
Sorumlu, işletme tutulmalıdır. Orada devlet herkese tebligat yapmış, 510 iş
yeri ve konut sahibi ne: “Evinizi beş günde boşaltın yoksa elektriğinizi,
suyunuzu keseceğiz.” Öyle değil mi sayın milletvekillerim? Ve arkasından
“Boşaltmamanız hâlinde kolluk kuvvetleriyle buraları boşaltacağız.” Devlet bunu
yapabilir, Afet Yasası’ndan kaynaklı vatandaşın can ve mal güvenliğini
önemsediği için bunu yapmaya yetkisi var mı? Var. İlin valisi iki yıl önce
orada hafriyat döküm alanını durdurdu ve sanıyorum geçen hafta işletmenin yeni
galeri açmasını ve işletilmesini durdurdu, dün itibarıyla da ilgili
bakanlıklarla işletme hakkında suç duyurusunda ve soruşturma açılması gerektiği
konusunda yazışmalar yaptı. 
Şimdi,
devlet üzerine düşeni yaptı ama burada vatandaşın kaygıları var. Vatandaş diyor
ki: Ben şimdi nereye gideceğim? Yani beş günde evimi nasıl boşaltacağım? Bu
benim evimin boşaltılması istenen alanda yeni rezervler var, yeni madenler var,
bilinçli olarak ben buradan gönderilmek isteniyorum, taşındırılmak isteniyorum
ki bunun altındaki madeni işletme çıkarsın.
Bu,
doğru veya değil ama vatandaşın böyle bir kaygısı var. Vatandaşın kaygısını
gidermek için, vatandaşın hak gasbına uğramasını engellemek için bu araştırma
komisyonunun kurularak Elâzığ’da bir inceleme yapılmasında yarar var.
Sayın
milletvekilleri, eğer biz yurttaşlarımız için can ve mal güvenliği önleminin
alınması, tedbirinin alınmasıyla ilgili siyaseten karar verirsek…
(Mikrofon
otomatik cihaz tarafından kapatıldı)
GÜRSEL
EROL (Devamla) – Sayın Başkanım, bir dakika daha rica edeceğim.
BAŞKAN
– Tamamlayın.
GÜRSEL
EROL (Devamla) - … istemediğimiz bir olayla karşı karşıya kaldığımızda hepimiz
vicdan azabı duyarız. Türkiye’de genel yaklaşım şudur: Birisine yaşarken çok
değer vermezsiniz ama öldükten sonra o sizin gözünüzde çok değerlenir, saygıyla
anarsınız. İşte diyelim ki bir bölgede, heyelan veya insanların hayatlarını
tehdit eden bir doğal afet gerçekleşecek bir ortamda önceden tedbir almak
varken tedbir alınmadıktan sonra orada o afetten kaynaklı can kaybı olduğu
zaman biz hemen oraya koşarız, görüntüler veririz, açıklamalar yaparız. Ama
burada Maden’de şu anda ciddi bir risk var ve bu riskin temelindeki en büyük
neden, işletmenin kâr amaçlı yanlış uygulamalarından kaynaklı. Gerekirse devlet
orayı özelleştirmelidir, gerekirse devlet orayı yeniden işletmelidir, gerekirse
devlet Maden’de yaşayan herkesin mağduriyetini çözmelidir.
Bu
önergeye destek olmanızı rica ediyorum. Hepinize sevgi ve saygılarımı
sunuyorum. (CHP ve İYİ PARTİ sıralarından alkışlar)
BAŞKAN
– Öneri üzerinde söz isteyen, İYİ PARTİ Grubu adına Samsun Milletvekilimiz
Sayın Bedri Yaşar. 
Süreniz
üç dakika Sayın Yaşar.
Buyurun.
(İYİ PARTİ sıralarından alkışlar)
İYİ
PARTİ GRUBU ADINA BEDRİ YAŞAR (Samsun) – Sayın Başkan, değerli milletvekilleri;
öncelikle hepinizi saygıyla selamlıyorum.
Hakkâri
şehidimiz Volkan Demirci’yi rahmetle anıyorum, kederli ailesine de başsağlığı
diliyorum.
Aynı
şekilde, Yavuz Selim Demirağ’a yapılan saldırıyı şiddetle kınıyorum. İnşallah
bu olaylar tekrar tekerrür etmez.
Yine,
Vezirköprü ilçemizde kayıp Ecrin Kurnaz’dan yedi gündür haber alınamıyor. Ümit
ederim en kısa zamanda kendisine ulaşılır.
Değerli
arkadaşlar, Maden ilçesini anlatmaya çok fazla gerek yok. 1935 yılında
cumhuriyetin ilk yıllarında kurulmuş fabrikalarımızdan bir tanesi de Eti Bakır
İşletmeleri Maden Tesisleri. Cumhuriyet Dönemi’nde kurulan bu ilk fabrikaları
ne zaman ki biz özelleştirdik, ne zaman ki Özelleştirme Kurumuna devrettik, bu
kurumların hepsini maalesef kaybettik. Aynı şekilde, Eti Maden İşletmeleri de
özelleştirme kapsamına alındı, Özelleştirmeden alan şirket madende yatırım
yapmak yerine mevcut çıkarılmış madeni işleyerek işin kolayını seçip mevcudu
değerlendirerek bir şeyler yapmaya çalıştı. İkinci özelleştirmede, 2007 yılında
yapılan özelleştirmenin sonucunda da durum değişmedi, mevcudu işletmeye
çalıştılar, işletirken oluşan pasayı da ilgili yere yığdılar, milletvekili
arkadaşlarımız bunları detaylarıyla anlattı.
Kaza,
geliyorum diyor. Yani, bugün, evlerin boşaltılması için devlet karar vermiş, iş
yerlerinin boşaltılması için devlet karar vermiş, biz hâlâ bu konuda ne yapalım
diye Mecliste düşünüyoruz. Arkadaşlar, bakın, tren kazalarında araştırma
önergesini reddettiniz, Ankara’yı reddettiniz, Lüleburgaz’ı reddettiniz. Yani
bu doğal afetler olduktan sonra alınacak tedbirin hiçbir önemi yok. Onun için,
daha yolun başındayken bununla ilgili muhakkak bir araştırma yapılması lazım,
bununla ilgili tedbirlerin alınması lazım. Gerekirse devlet bu özelleştirdiği
kurumu tekrar elden geçirebilir, tekrar buraya el koyabilir ve bununla beraber,
tekrar söylüyorum: Bakın, bu cumhuriyet tarihinde kurulmuş fabrikaların tamamı
sadece bir fabrikayı değil orada bir kültürü de oluşturdu. O gün orada 3-4 bin
kişi çalışırken, nüfusu 20 binleri bulmuşken bugün 100-150’lerle ifade ediliyor
ve bugün inanılmaz göç var, inanılmaz çevresel problemler var. Artık, orası
yaşanabilir olmaktan bile çıktı. Maden ilçesinin içerisindeki derelerde
canlının barınması bile mümkün değil. Yani zor kazandıklarımızı kolay
kaybetmeye hâlâ devam ediyoruz.
Dolayısıyla,
biz İYİ PARTİ olarak bu ülkenin yararına verilecek her türlü önergeye “evet”
diyeceğiz, “evet” oyu vereceğiz. Dolayısıyla bu araştırma komisyonunun da bu
kapsamda biz kurulması taraftarıyız, kurulması için de “evet” oyu vereceğimizi
kürsüden ifade ediyorum.
(Mikrofon
otomatik cihaz tarafından kapatıldı)
BEDRİ
YAŞAR (Devamla) – Sayın Başkan…
BAŞKAN
– Tamamlayalım.
BEDRİ
YAŞAR (Devamla) - Tekrar hatırlatıyorum: Heyelan olmadan, problemler yaşanmadan
alınabilecek tedbirler varken bunları alalım, araştırma komisyonunun kurulması
da bu tedbirlerden biri. 
İYİ
PARTİ olarak “evet” oyu vereceğimizi ifade ediyor, yüce heyetinizi saygıyla
selamlıyorum. (İYİ PARTİ ve CHP sıralarından alkışlar) 
BAŞKAN
– Öneri üzerinde Halkların Demokratik Partisi Grubu adına söz isteyen Mersin
Milletvekilimiz Sayın Rıdvan Turan. (HDP sıralarından alkışlar) 
Süreniz
üç dakika Sayın Turan. 
HDP
GRUBU ADINA RIDVAN TURAN (Mersin) – Sayın Başkan, değerli milletvekilleri; ben
de sözlerime Dünya Çiftçiler Günü’nü kutlayarak başlamak istiyorum. 
“Özelleştirme”
“maden” “redevans” ve “işçi katliamı” sözcüklerini yan yana kullandığımızda
herhâlde hemen herkesin aklına Soma katliamı gelecektir. Önergeyle paralel
olması babından buradan devam etmeyi uygun görüyorum. 
Dün
yani 13 Mayıs Soma katliamının 5’inci yılıydı ve Somalılar buruk bir biçimde
andılar; zira, Can Gürkan beş yılı doldurmadan tahliye edilmiş durumda,
biliyorsunuz Soma Holdingin prensi. 
Bir
hatırlamakta fayda var: Öncelikle, devlet kendi işletmiş olduğu kömür madenini
redevans usulüyle ihaleye çıkardı. Kendi kâr edemediğinden dolayı, kâr etmesi
ve kârdan sonra belli bir meblağın da devlete ödenmesi karşılığında onu Soma
Holding aldı. Oysa, Soma Holdingten önce ihaleye giren bir firma, oradaki
sürecin telafisi mümkün olmayan ağır hasarlara, can kaybına yol açacağı
sebebiyle ihaleden çekilmişti. Redevans usulüyle Soma Holding işletmeyi
işletmeye başladı ve ne üretirse -tabii, bu anlaşmanın doğal seyri içerisinde-
devlet, ürettiği her şeyi -taşsa taş, kömürse kömür- almaya karar verdi; zira,
anlaşma seyri böyleydi. Üretim, Alp Gürkan’ın deyimiyle bir yılda tam 10 kat
arttı ve 230 bin tondan 2,6 milyon tona çıktı. Değerli arkadaşlar, 10 kat
artmasının tek bir izah tarzı vardır, o da işçilerin iliğine kemiğine kadar
sömürülmesi, insanlık dışı koşullarda bu işçilerin çalıştırılmasıdır. İşçi
eğitimleri yapılmadı -kendim de bu alanda çalışan bir tıp doktoru olduğum için
iyi biliyorum- dayıbaşılık yöntemiyle beraber en alttakiler olan işçiler daha
da alta itildi, adı konmamış bir tür özelleştirmeyle birlikte dayıbaşlarının
iradesine terk edildi ve olay günü ısının 46 dereceye çıkmış olduğu kayıtlara
geçmiş olmasına rağmen ve bir kaza geliyorum demiş olmasına rağmen göz göre
göre 301 işçiyi kaybettik. 
Şimdi,
bilimde şöyle bir şey vardır: Bir uçak kazası olur, onunla ilgili kazanın
nerede olduğuna dair bilimsel sonuçlar çıkartılır. Tıpta da bu algoritma aşağı
yukarı böyle işler. Aslında mühendislikte de böyledir, bir kaza vuku bulduğunda
mühendisler o kazanın bir daha vuku bulmaması için birtakım kural koyucu önlemler
alırlar. 
(Mikrofon
otomatik cihaz tarafından kapatıldı) 
BAŞKAN
– Toparlayalım.
RIDVAN
TURAN (Devamla) – Şimdi, gelin isterseniz ne türden sonuçlar çıktı, ona
bakalım: İş güvenliğine ilişkin, bilime, teknolojiye, daha fazla can kaybı
olmamasına ilişkin herhangi bir sonuç çıkmış durumda değil ancak toplumsal
olarak kabul edilebilirliği noktasında, bir teamül olması noktasında çok önemli
sonuçlar üretildi buradan. Soru ya da karşı karşıya kaldığımız şey aslında şu:
Türkiye’de 21’inci yüzyılda 301 işçiyi öldürürseniz ne olur? Ortaya çıkan sonuç
bu. Önce, Cumhurbaşkanı “fıtrat” der “1800’lü yıllarda bunun çok daha beteri
yaşanıyordu.” der, firma “Bu bir FETÖ işidir.” der, mahkeme utanmadan “Bu
gerçekten bir FETÖ işi miymiş?” diye bunu araştırmaya koyulur, bu süre
içerisinde mahkeme heyeti değiştirilir ve bu konuda sabıkalı olan, iş
cinayetlerinde sürekli sermaye lehine karar vermiş olan bir heyet bu heyetin
yerine atanır ve “olası kast” yerine “bilinçli taksir”e iş çevrilir, davanın
müdahili olan avukatlar toplamda yüz elli dokuz yılla yargılanır ve bu ceza
verilir…
(Mikrofon
otomatik cihaz tarafından kapatıldı) 
RIDVAN
TURAN (Devamla) – Hemen bitiriyorum.
BAŞKAN
– Selamlayarak lütfen bitirelim artık.
RIDVAN
TURAN (Devamla) – …sevgili dostum Selçuk Kozağaçlı başta olmak üzere şu anda
cezayı yatmaya başlarlar, beş yıl olmadan da patron çıkar ve işine bakmaya
devam eder. İşte, devlet, sermaye ve iktidar ortaklığı Soma’da böyle cereyan
etmiştir, yoksul halk ise acısıyla baş başa kalmıştır.
Biz,
Halkların Demokratik Partisi olarak ve bütün kamuoyu olarak bu işin arkasını
bırakmayacağımızı, hesap sormaya devam edeceğimizi tekrar ifade etmek
istiyoruz.
Teşekkürler.
(HDP sıralarından alkışlar)
BAŞKAN
– Peki, teşekkür ederim.
Öneri
üzerinde söz isteyen Adalet ve Kalkınma Partisi Grubu adına Elâzığ
Milletvekilimiz Sayın Metin Bulut.
Buyurun
Sayın Bulut. (AK PARTİ sıralarından alkışlar)
AK
PARTİ GRUBU ADINA METİN BULUT (Elâzığ) – Sayın Başkan, değerli milletvekilleri;
Cumhuriyet Halk Partisinin vermiş olduğu grup önerisi üzerinde partim adına söz
almış bulunuyorum. Yüce Meclisi ve aziz milletimizi saygıyla, muhabbetle
selamlıyorum.
Konuşmama
başlamadan önce, bugün 14 Mayıs, ben de benden önceki bütün vekiller gibi tüm
eczacılarımızın ve çiftçilerimizin gününü kutluyorum.
Evet,
yakın zamanda Elâzığ’ımızın nadide ilçelerinden bir tanesinde bir heyelan
tehlikesi yaşadık ve hâlen o heyelan tehlikesiyle karşı karşıyayız. 
Tabii,
ilçemizin böyle bir tehlike altında olması hepimizi fevkalade üzmüştür.
İçişleri Bakanlığımızın ve diğer kurumlarımızın da müdahalesiyle 278 konut ve
232 iş yerinin acil tahliyesiyle alakalı karar verilmiştir. 
Tabii,
biz orada terk edilmesi istenilen konutların, ilçe sakinleri açısından,
Madenliler açısından ne anlama geldiğini çok iyi biliyoruz. Onun için sadece
bir konut olmadığını, aynı zamanda doğduğu, büyüdüğü, yaşadığı ve hatıralarının
da içinde barındığı bir yer olduğunu çok iyi biliyor ve anlayabiliyoruz. Bunun,
oradaki insanlar açısından ne kadar zor olduğunu da anlayabiliyoruz ama değerli
arkadaşlar, hakikaten risk çok büyük. Bundan dolayıdır ki İçişleri Bakanlığımızın
da talimatıyla oranın acilen tahliye edilmesini talep ediyoruz, “Hiçbir şey
canın yerini tutmaz.” diyoruz. Öncelikle vatandaşımızın canının ve malının
bizim açımızdan kutsal olduğunu ifade etmek istiyoruz ve bununla alakalı bütün
kurum ve kuruluşlarımızla alakalı ve Elâzığ’ın 5 vekiliyle birlikte teyakkuz
hâlinde olduğumuzu ifade etmek istiyorum. 
Tabii,
vatandaşımız bu konuda müsterih olsun, vatandaşımız kesinlikle mağdur
edilmeyecektir, vatandaşımız taşındığı andan itibaren bütün kirası devletimiz
tarafından karşılanacaktır ve vatandaşımızın istediği yerde de -bunun altını
çizerek söylüyorum- vatandaşımıza toplu konutlar yapılıp teslim edilecektir. 
Tabii,
az önce CeHaPe’nin grup önerisini dinledik. 20 milletvekilinin önerisi…
ALİ
ÖZTUNÇ (Kahramanmaraş) – CeHePe.
METİN
BULUT (Devamla) – CeHaPe’nin. CeHaPe’nin 20 milletvekili…
ALİ
ÖZTUNÇ (Kahramanmaraş) – CeHePe.
METİN
BULUT (Devamla) – Evet… Demin Sayın Milletvekilimiz de bize nasıl hitap ettiyse
ben de öyle hitap ediyorum.
Şimdi,
bakın…
ALİ
ÖZTUNÇ (Kahramanmaraş) – “AK PARTİ” dedi, “AK PARTİ” dedi. 
BAŞKAN
– Arkadaşlar, sessiz olalım lütfen. 
METİN
BULUT (Devamla) – Bakın, aynen şöyle geçiyor: İhale, bakın, vermiş oldukları…
(Mikrofon
otomatik cihaz tarafından kapatıldı) 
BAŞKAN
– Tamamlayalım Sayın Bulut.
ALİ
ÖZTUNÇ (Kahramanmaraş) – Gürsel Erol “AK PARTİ” demişti ama sen “CeHaPe”
diyorsun.
BAŞKAN
– Arkadaşlar, lütfen…
METİN
BULUT (Devamla) – “İhale usulü özel sektöre satılan Elâzığ ili Maden ilçesinde
kurulu bakır madeni işletmelerinin özelleştirilmesinden doğan mağduriyetin
ekonomiye ve istihdama etkilerinin araştırılması…” Yani önerinin Maden’le
hiçbir alakası yok. Maden üzerinden, özelleştirmeyle hesaplaşmak için verilmiş
bir öneri. 
Şimdi,
benim Madenli kardeşlerim beni dinliyor, diyor ki: “Ya, bunun benimle ne
alakası var? Bunun Maden’le ne alakası var?” Gerçekten, değerli arkadaşlar, ben
de Maden’in siyasi bir hesaplaşmanın parçası olarak kullanılmasına karşı
çıktığımı ifade etmek istiyorum. Vaktin vacibi Maden’e ve Madenliye sahip
çıkmaktır. Bu konuda Maden’in ve Madenlinin arkasında olduğumuzu Maden halkının
bilmesini istiyor; hepinizi saygı, sevgi ve muhabbetle selamlıyorum. (AK PARTİ
sıralarından alkışlar) 
ALİ
ÖZTUNÇ (Kahramanmaraş) – Bırak Allah aşkına ya! 
BAŞKAN
– Öneri üzerinde görüşmeler tamamlanmıştır. 
Öneriyi
oylarınıza sunuyorum: Kabul edenler… Kabul etmeyenler… Öneri kabul
edilmemiştir. 
ALİ
ÖZTUNÇ (Kahramanmaraş) – Elâzığ milletvekilleri ret oyu verdi, ret! 
BAŞKAN
– Sayın Köksal, bir talebiniz vardı, onu hemen bir değerlendirelim, sonra
Adalet ve Kalkınma Partisinin önerisine geçeceğim. 
Buyurun.

V.- AÇIKLAMALAR (Devam)
36.- Afyonkarahisar Milletvekili Burcu Köksal’ın, Afyonkarahisar ili
Sultandağı ilçesinde AKP’li belediyeye ait soğuk hava deposunda kaçak içki
üretimine destek veren, göz yuman AKP’li Belediye Başkanıyla ilgili herhangi
bir işlem yapılıp yapılmayacağını öğrenmek istediğine ilişkin açıklaması
BURCU
KÖKSAL (Afyonkarahisar) – Teşekkürler Sayın Başkan. 
Sayın
Başkan, seçim bölgem Afyonkarahisar’a bağlı Sultandağı ilçesinde AKP’li
belediyeye ait soğuk hava deposunda geçtiğimiz günlerde kaçak işçi üretimi
sağlayan düzenek ele geçirilmiştir. Söz konusu kaçak içki üretimini belediye
işçisi kamerayla tespit edip görüntüleri AKP’li Belediye Başkanına yolladığı ve
AKP İlçe Başkanı ve Belediye Başkanıyla görüştüğü hâlde -bu konudaki Whatsapp
yazışmaları da mevcutken- söz konusu soğuk hava deposunda kaçak içki üretimiyle
ilgili AKP’li Belediye Başkanının hiçbir işlem yapmayarak ve hatta bu skandalı
ortaya çıkaran belediye işçisini başka yere âdeta sürgüne göndererek bu olaya
göz yumduğu ve destek verdiği aşikârdır. 
Şimdi,
burada merak ettiğimiz konu şu: Her fırsatta Cumhuriyet Halk Partili
belediyelere görevden almak için müfettiş üstüne müfettiş gönderenler mübarek
ramazan ayında kendi belediyesinde kaçak içki üretimine destek veren, göz yuman
AKP’li Belediye Başkanıyla ilgili herhangi bir işlem yapacaklar mıdır? (CHP
sıralarından alkışlar) 
BAŞKAN
– Sayın Gergerlioğlu, sizin de bir talebiniz vardı. 
Buyurun.

37.- Kocaeli Milletvekili Ömer Faruk Gergerlioğlu’nun, Profesör Doktor
Haluk Savaş’ı çaresizliğe iten KHK rejiminin bir an evvel bitmesi gerektiğine
ilişkin açıklaması
ÖMER
FARUK GERGERLİOĞLU (Kocaeli) – Sayın Başkan, bugün size Türkiye’de
hukuksuzluğun ve zalimliğin hangi boyuta geldiğini gösteren çok önemli bir olay
anlatmak istiyorum. Bu konuyla ilgili Türkiye Büyük Millet Meclisine yönelik
bir imza kampanyası başlatılmıştır. 
Profesör
Doktor Haluk Savaş psikiyatri doktorudur, Adana’da çalışmaktadır. Sorgusuz
sualsiz KHK’yle ihraç edilmiştir ve yaşadığı şok ve üzüntü sonrası kanser
olmuştur. İki yıldır kanserle mücadele etmektedir. Kanseri nüksettiği için yurt
dışında muayene olmak için Adana İl Nüfus Müdürlüğüne başvurduğunda pasaport
verilmeyeceği söylenmiştir. “Niye?” diye sorduğunda “KHK’lisin.” denmiştir.
“Peki, bunun için ne yapmalıyım?” dediğinde “Kanser raporlarını CİMER’e yaz.”
denmiştir. Ama onun beklenen ölüm süresi otuz dokuz aydı ve şu anda otuz ayı
geçti, dokuz ayı da bu tür devlet yazışmalarıyla geçecek. Profesör Doktor Haluk
Savaş diyor ki: “Ceberut devletle uğraşmak Azrail’le uğraşmaktan çok daha zor.”
İnsanları
bu denli çaresizliğe iten KHK rejiminin bir an evvel bitmesi gerekir.
BAŞKAN
– Teşekkür ederim.
VII.- ÖNERİLER (Devam)
A) Siyasi Parti Grubu Önerileri (Devam)
4.- AK PARTİ Grubunun, Genel Kurulun çalışma saatlerinin yeniden
düzenlenmesine; bastırılarak dağıtılan 56 sıra sayılı Kanun Teklifi’nin kırk
sekiz saat geçmeden gündemin “Kanun Teklifleri ile Komisyonlardan Gelen Diğer
İşler” kısmının 1’inci sırasına alınmasına ve diğer işlerin sırasının buna göre
teselsül ettirilmesine; 56 sıra sayılı Kanun Teklifi’nın İç Tüzük’ün 91’inci
maddesine göre temel kanun olarak bölümler hâlinde görüşülmesine ilişkin
önerisi
BAŞKAN
– Değerli milletvekilleri, Adalet ve Kalkınma Partisi Grubunun İç Tüzük’ün
19’uncu maddesine göre verilmiş bir önerisi vardır, okutup işleme alacağım ve
oylarınıza sunacağım:
14/5/2019
Türkiye Büyük Millet Meclisi Başkanlığına
Danışma
Kurulu 14/5/2019 Salı günü (bugün) toplanamadığından, İç Tüzük’ün 19’uncu
maddesi gereğince, grubumuzun aşağıdaki önerisinin Genel Kurulun onayına
sunulmasını arz ederim.
 Özlem
Zengin
 Tokat

 AK
PARTİ Grup Başkan Vekili
Öneri
:
Bastırılarak
dağıtılan 56 sıra sayılı Kapadokya Alanı Hakkında Kanun Teklifi'nin kırk sekiz
saat geçmeden gündemin "Kanun Teklifleri ile Komisyonlardan Gelen Diğer
İşler” kısmının 1'inci sırasına alınması ve diğer işlerin sırasının buna göre
teselsül ettirilmesi,
Genel
Kurulun;
15
Mayıs 2019 Çarşamba günkü birleşiminde 56 sıra sayılı Kanun Teklifi’nin
görüşmelerinin tamamlanmasına kadar,
15
Mayıs 2019 Çarşamba günkü birleşiminde 56 sıra sayılı Kanun Teklifi’nin
görüşmelerinin tamamlanamaması hâlinde 16 Mayıs 2019 Perşembe günkü
birleşiminde 56 sıra sayılı Kanun Teklifi’nin görüşmelerinin tamamlanmasına
kadar çalışmalarını sürdürmesi;
56
sıra sayılı Kanun Teklifi'nin İç Tüzük’ün 91’inci maddesine göre temel kanun
olarak görüşülmesi ve bölümlerin ekteki cetveldeki şekliyle olması, 
Önerilmiştir.



56 Sıra Sayılı
Nevşehir Milletvekili Mustafa
  Açıkgöz ve Adalet ve Kalkınma Partisi Grup Başkan Vekili İstanbul
  Milletvekili Mehmet Muş ile 65 Milletvekilinin Kapadokya Alanı Hakkında Kanun
  Teklifi (2/1811)




BÖLÜMLER


BÖLÜM MADDELERİ


BÖLÜMDEKİ MADDE SAYISI




1. BÖLÜM


1 ila 5’inci maddeler arası


5




2. BÖLÜM


6 ila 11’inci maddeler arası ve
  Geçici Madde 1


7




TOPLAM MADDE SAYISI


12




BAŞKAN
– Teşekkür ederim.
Öneri
üzerinde söz talebi yoktur. 
Öneriyi
oylarınıza sunuyorum: Kabul edenler… Kabul etmeyenler… Öneri kabul edilmiştir.
Değerli
milletvekilleri, İç Tüzük’ün 37’nci maddesine göre verilmiş bir doğrudan
gündeme alınma önergesi vardır, okutup işleme alacağım ve oylarınıza sunacağım.
VI.- BAŞKANLIĞIN GENEL KURULA SUNUŞLARI (Devam)
A) Önergeler (Devam)
2.- Yozgat Milletvekili Ali Keven’in, (2/1158) esas numaralı Sosyal
Sigortalar ve Genel Sağlık Sigortası Kanununda Değişiklik Yapılması Hakkında
Kanun Teklifi’nin doğrudan gündeme alınmasına ilişkin önergesi (4/27)
Türkiye Büyük Millet Meclisi Başkanlığına
15/10/2018
tarih ve (2/1158) esas numaralı 5510 sayılı Sosyal Sigortalar ve Genel Sağlık
Sigortası Kanununda Değişiklik Yapılması Hakkında Kanun Teklifi için yaptığımız
kanun değişikliği teklifinin İç Tüzük’ün 37’nci maddesine göre Meclis Genel Kurulunda
gündeme alınmasını arz ederim.
 Ali
Keven
 Yozgat
BAŞKAN
– Öneri üzerinde söz isteyen Yozgat Milletvekilimiz Sayın Ali Keven. (CHP
sıralarından alkışlar) 
Sayın
Keven, süreniz beş dakika.
ALİ
KEVEN (Yozgat) – Sayın Başkan, değerli milletvekilleri; hepinizi saygıyla,
sevgiyle selamlıyorum.
Bugün
14 Mayıs Dünya Eczacılar Günü, Dünya Çiftçiler Günü; buradan Türkiye’deki tüm
eczacı ve çiftçi arkadaşlarımın gününü sevgiyle kutluyorum.
Tabii,
bu arada, Sayın Yavuz Selim Demirağ’a da yapılan saldırıyı öfkeyle, nefretle
kınıyor, ailesine ve kendisine geçmiş olsun dileklerimi iletiyorum.
Sayın
Başkan, değerli milletvekilleri; meslek lisesi ve çıraklık okulu öğrencileri
1986 yılında çıkarılan 3308 sayılı Yasa’yla zorunlu staja tabi tutulmuşlardır.
Mesleki ve teknik eğitimin ana unsurlarından birisi uygulamaya dayalı
eğitimdir. Çeşitli mesleki eğitim kurumlarında öğrenim gören öğrenciler ve
çıraklar eğitim süresi içerisinde iş yerlerinde doğrudan uygulamalı staj
yapmaktadırlar. Meslek lisesi veya yükseköğretim döneminde gerçekleşen staj
süreleri için ödenen sigorta primleri sadece staj döneminde iş kazalarına ve
meslek hastalıklarına ilişkin güvence sağlamaktadır. Bu kişilerin daha sonra
uzun vadeli sigorta kollarında görev almaları durumunda sigortalılık süresinin
başlangıcı olarak staja başladıkları tarih değil, adlarına ilk defa uzun vadeli
sigorta primi yatırılma tarihi temel alınmaktadır. Bu stajyerlere herhangi bir
borçlanma hakkı ise tanınmamaktadır. 
Diğer
yandan, 5510 sayılı Sosyal Sigortalar ve Genel Sağlık Sigortası Kanunu’nun
41’inci maddesi hükümleri uyarınca, doktora öğrenimi veya tıpta uzmanlık için
yurt içinde veya yurt dışında geçirdikleri normal doktora veya uzmanlık öğrenim
süreleri, avukatlık stajını yapanların normal staj süreleri, kanun kapsamında
yurt dışına gönderilen öğrencilerin yurt dışındaki öğrenim süreleri, borçlanma
hakkına tabi tutulabiliyor. Bu nedenle, ortaya çıkan ve Anayasa’nın da eşitlik
ilkesine uygun olmayan ve büyük mağduriyet yaratan bu durumun ortadan
kaldırılarak mesleki eğitimin özendirilmesine katkı sunması için, fiilî bir
çalışmaya dayanan çıraklık veya staj dönemlerine ilişkin olarak ilgililere
borçlanma hakkı tanınmalıdır. Sigortalılık başlangıç tarihinin ise çıraklık
veya staja başlama tarihi olarak baz alınması sağlanmalıdır. 
Sayın
Başkan, sayın milletvekilleri; Anayasa’mızın 10’uncu maddesi “Herkes kanun
önünde eşittir.” der. Anayasa’mızın 60’ıncı maddesi ise “Herkes, sosyal
güvenlik hakkına sahiptir. Devlet, bu güvenliği sağlayacak gerekli tedbirleri
alır ve teşkilatı kurar.” demektedir. Bundan yola çıkarak, 11 Ekim 2018 tarihli
yazıyla Meclis Başkanlığına sunmuş olduğum 5510 sayılı Kanun’da değişiklik
teklifiyle staj sigortası kapsamında sadece iş kazalarına karşı sigortalanan
stajyerlerin emekliliğe esas uzun vadeli sigortalılık için borçlanabilmeleri
amaçlanmaktadır. 1 milyonu aşkın yurttaşımız bu hakkın tanınmasını
beklemektedir. 
Ayrıca,
hâlihazırda stajını yapmakta olan ve yapacak olan öğrencilerin de gelecek
güvenceleri staj sigortası tanımının değiştirilerek sigortalarının emekliliğe
esas hâle getirilmesiyle bu mağduriyet giderilmiş olacak ve sosyal devlet
ilkesine uygun hâl almış olacaktır. 
Diğer
yandan, Yargıtay, yıllardır talep edilen ancak gerçekleşmeyen staj süresindeki
sigortalılığın sigorta başlangıcı sayılması adına ders niteliğinde bir karara
imza atmıştır. Almanya’da yaşayan bir gurbetçinin başvurusu üzerine, Yargıtay
Hukuk Genel Kurulunun 6 Nisan 2016 tarihinde verdiği 2016/481 sayılı Karar’la
Almanya’da çalışan gurbetçilere, mesleki eğitim gördükleri dönemde yatırılan
zorunlu primlerin sigortalılık başlangıcı olarak kabul edilmesine hükmetmiştir.
Kurul bu kararı alırken Dış İlişkiler ve Yurt Dışı İşçi Hizmetleri Genel
Müdürlüğünde çalışan bir uzmanın 2014 yılında hazırlamış olduğu, Alman sosyal
güvenlik sistemini inceleyen tezine atıfta bulunmuştur. Çünkü Alman kanunlarına
göre meslek eğitimi gören çırakların sigortaları emekliliğe esas sayılmaktadır
ve bu sayede bizim gurbetçi işçimiz de bu staj dönemindeki sigorta girişini
Türkiye’de elde edeceği emeklilik için kabul edilecek giriş tarihi olarak
saydırabildi. Almanya’nın, sağlamak zorunda olduğumuzu hatırlattığı bu hakkı,
biz, kendi öz vatanında yaşayan, çalışan, öğrenim gören vatandaşlarımıza neden
sağlamıyoruz?
Sayın
Başkan, sayın milletvekilleri; aramızda meslek hayatının başında bu zorunlu
stajları yerine getirmiş pek çok arkadaşımız bulunmaktadır. Talep edilen bu
değişikliğin ne denli insani bir talep olduğuna eminim hak vereceksiniz. Meslek
liseleri eğer memleket meselesi olarak görülüyorsa bu hakkın tanınması
elzemdir, gereklidir çünkü bu liseler sanayinin omurgasıdır.
(Mikrofon
otomatik cihaz tarafından kapatıldı) 
BAŞKAN
– Sayın Keven, toparlayalım, devam edin.
ALİ
KEVEN (Devamla) – Bu gerekçelerle, çıraklık ve staj sürelerinin başlangıç tarihinden
başlamak üzere bu sürelerin sigortalılık süresinden sayılması ve borçlanma
hakkı verilmesiyle geniş bir kesimde oluşan mağduriyetin çözülmesi esas
alınmıştır. Bunun neticesinde yapılan borçların ödemeleriyle de maliyeye ek
gelir kazandırılmış olacaktır. 
Sayın
Başkan, sayın milletvekilleri; “Külfet oluşturacak.” denilerek peşinen reddetme
yoluna gidilecek bir tutumun ise toplum vicdanında derin yaralar açacağının
bilinmesini isterim. Toplumda yaygın bir beklenti hâline gelen bu mağduriyetin
giderilmesi için gelin hep birlikte bu mağduriyete son verelim ve bu durumu
Anayasa’mızın eşitlik ilkesine uygun hâle getirelim. 
Genel
Kurulu saygıyla selamlıyorum. (CHP sıralarından alkışlar)
BAŞKAN
– Teşekkür ederiz Sayın Keven.
Öneriyi
oylarınıza sunuyorum: Kabul edenler… Kabul etmeyenler… Öneri kabul
edilmemiştir. 
Sayın
Barut, sisteme girmişsiniz. 
V.- AÇIKLAMALAR (Devam)
38.- Adana Milletvekili Ayhan Barut’un, 14 Mayıs Dünya Çiftçiler Günü’nü
kutladığına ilişkin açıklaması
AYHAN
BARUT (Adana) – Sayın Başkan, 1946 yılında kurulan Uluslararası Tarım
Üreticileri Federasyonunun kuruluş günü olan 14 Mayıs günü tüm dünyada ve
ülkemizde Dünya Çiftçiler Günü olarak kutlanmaktadır. Ülkemizin tarımsal
üretiminde yaşanan sorunlara çözüm bulunmadan bunlara her geçen yenilerinin
eklenmesi, sorunları ithalatçı politikalarla çözme düşüncesinin sürmesi, girdi
fiyatlarının yüksekliği nedeniyle kâr edemeyen çiftçilerimizin üretmekten
vazgeçmesi, son yıllarda tarımın değişmeyen konuları hâline geldi. Millî
ekonominin temeli ziraattır, “Milletin efendisi çiftçidir, köylüdür.” diyen Ulu
Önder’imiz Gazi Mustafa Kemal Atatürk’ü şükran ve özlemle anarken, üretim
maliyetlerinin altında ezilen, ürettiğinden kazanamayan ve desteklenmediği için
hızla tarımdan uzaklaştırılan üreticilerimizin 14 Mayıs Dünya Çiftçiler Günü’nü
kutluyor, her şeyin daha çok güzel olacağı günlerde gerçek kutlamalar yapmak
dileğiyle tüm çiftçilerimize en derin sevgi, saygılarımızı sunuyorum.
BAŞKAN
– Sayın Aydemir, siz de sisteme girmişsiniz, arkadaşlarımızı konuşmasız
bırakmayalım.
VEYSEL
EROĞLU (Afyonkarahisar) – Sayın Başkanım…
BAŞKAN
– Sayın Aydemir… Sayın Eroğlu…
VEYSEL
EROĞLU (Afyonkarahisar) – Şimdi, ben geçtim efendim, müsaade ederseniz.
BAŞKAN
– Sizin Sayın Aydemir’in yerine mi söz talebiniz vardı?
VEYSEL
EROĞLU (Afyonkarahisar) – Evet, evet, başka yerden istemiştim ama buraya
geçtiğim için müsaade ederseniz ben kendi adıma...
BAŞKAN
– Sayın Aydemir yok mu salonda?
İBRAHİM
AYDEMİR (Erzurum) – Buradayım ama söz istemedim Sayın Başkan. 
VEYSEL
EROĞLU (Afyonkarahisar) – Afyon’la alakalı bir açıklama yapmak istiyorum.
BAŞKAN
– Peki, buyurun Sayın Eroğlu.
39.- Afyonkarahisar Milletvekili Veysel Eroğlu’nun, Afyonkarahisar
Milletvekili Burcu Köksal’ın Afyonkarahisar ili Sultandağı ilçesinde
belediyenin soğuk hava deposunda kaçak içki üretildiğine dair ifadesinin gerçek
dışı olduğuna ilişkin açıklaması
VEYSEL
EROĞLU (Afyonkarahisar) – Şimdi, Sayın Başkanım, değerli milletvekilleri; az
önce Afyon Milletvekili Sayın Burcu Köksal, Sultandağı’nda belediyenin soğuk
hava deposunda kaçak içki üretildiğini ifade etmiştir, bu tamamen gerçek
dışıdır. Şöyle ki: Bu soğuk hava deposu daha önce CHP’li Belediye Başkanı Osman
Acar tarafından inşa edilmiştir. O zaman orada birileri tarafından kaçak içki
üretimine başlanmış ancak -bizim Sultandağı Belediye Başkanlığını AK PARTİ yeni
teslim aldı- bu tespit edilince hemen duruma müdahale edildi, içki üretimi söz
konusu değildir. Ancak orada çalışan bir işçi eski görüntüleri ele alarak
belediyeye karşı bir provokasyon yapmak istemiştir. Bu konuda bütün görüntüler
vardır…
(Mikrofon
otomatik cihaz tarafından kapatıldı) 
BAŞKAN
– Süremiz bu kadar Sayın Eroğlu.
VEYSEL
EROĞLU (Afyonkarahisar) – …yani savcılığa da bu konuda başvurular yapılmıştır.
BURCU
KÖKSAL (Afyonkarahisar) – Sayın Başkan, konuyla ilgili Sayın Eroğlu bir sataşma
yaptı…
BAŞKAN
– Şimdi karşılıklı olmasın Sayın Köksal, kayıtlara geçmesi için buyurun şu
kürsünün önüne gelin, oradan açıklayın lütfen; oradan kayıtlara geçsin ve
kapatalım bunu çünkü bunun amacı bu değil, karşılıklı konuşmak değil.
Buyurun.
BURCU
KÖKSAL (Afyonkarahisar) – Şimdi, söz konusu soğuk hava deposu belediyeye aittir
ve soğuk hava deposunda daha önce işçi olarak çalışan vatandaş daha sonra soğuk
hava deposundan başka bir yere gönderilince özellikle şüphelenmiş, 31 Mart
sonrası bu görevlendirme olunca özellikle şüphelenmiş ve orayı takip etmiş.
Takibat sonucunda da orada kaçak içki üretimi yapıldığını kamerayla tespit
etmiş ve bunu WhatsApp’dan bizzat AKP’li Belediye Başkanı Mehmet Aldırmaz’a
ihbar etmiştir. 8 Nisan, 9 Nisan ve 8 Mayısta gönderdiği kamera kayıtları ve
WhatsApp yazışmaları mevcuttur, bunlar da yargıya teslim edilmiştir.
BAŞKAN
– Peki, teşekkür ederim.
ALİ
ÖZKAYA (Afyonkarahisar) – Sayın Başkan...
BURCU
KÖKSAL (Afyonkarahisar) – Ama AKP’li Belediye Başkanı bu duruma kayıtsız
kalmış, hatta ilçe başkanıyla beraber işçiyi tehdit edip görev yerini
değiştirmiştir.
BAŞKAN
– Peki, teşekkür ederim.
ALİ
ÖZKAYA (Afyonkarahisar) – Sayın Başkanım, tabii, Afyonkarahisar Milletvekili
olarak...
BAŞKAN
– Ama hayır, şimdi böyle bir usulümüz yok; hayır, lütfen.
ALİ
ÖZKAYA (Afyonkarahisar) – Lütfen Sayın Başkanım, olmaz yani. 4 dönem sonra ilk
defa AK PARTİ...
BAŞKAN
– Ben size söz veririm ama lütfen, bakın şimdi...
ALİ
ÖZKAYA (Afyonkarahisar) – Lütfen ama cevap vermemiz lazım. 4 dönem sonra biz
ilk defa aldık CHP’den burayı, çok zoruna gidiyor, normal zoruna gitmesi. 
BAŞKAN
– Şimdi bakın, bu konu burada karşılıklı konuşulacak bir konu değil. Ben size
veririm söz.
ALİ
ÖZKAYA (Afyonkarahisar) – Ama lütfen Sayın Başkan, buna cevap vermemiz lazım.
BAŞKAN
– Sayın Eroğlu verdi ama.
ALİ
ÖZKAYA (Afyonkarahisar) – Ama eksik verdi.
BAŞKAN
– Değerli milletvekilleri, lütfen oturun.
ALİ
ÖZKAYA (Afyonkarahisar) – Söz istedik.
BAŞKAN
– Yani söz taleplerinizi sisteme girerek bildiriniz arkadaşlar.
OSMAN
AŞKIN BAK (Rize) – Efendim, girmiş sisteme.
ALİ
ÖZKAYA (Afyonkarahisar) – Girdik sisteme.
BAŞKAN
– Siz girin sisteme, ben daha sonra bakarım. Yani lütfen usule uygun
davranalım. (AK PARTİ ve CHP sıraları arasında karşılıklı laf atmalar)
Değerli
arkadaşlar, bakın, bu konu milletvekillerimizin kendi bölgesini ilgilendiren
bir konu, Genel Kurulun dışında da bunu konuşabilirsiniz, bunu Afyon’daki
değerli yurttaşlarımız da mutlaka takdir ediyorlardır.
Gündemin
“Seçim” kısmına geçiyoruz.
VIII.- SEÇİMLER
A) Komisyonlarda Açık Bulunan Üyeliklere Seçim
1.- Anayasa Komisyonunda boş bulunan üyeliğe seçim
BAŞKAN
– Komisyonlarda boş bulunan üyelikler için seçim yapacağız.
Anayasa
Komisyonunda boş bulunan ve Halkların Demokratik Partisi Grubuna düşen 1 üyelik
için Şırnak Milletvekili Hüseyin Kaçmaz aday gösterilmiştir.
Oylarınıza
sunuyorum: Kabul edenler... Kabul etmeyenler... Kabul edilmiştir.
2.- Dışişleri Komisyonunda boş bulunan üyeliğe seçim
BAŞKAN
– Dışişleri Komisyonunda boş bulunan ve Halkların Demokratik Partisi Grubuna
düşen 1 üyelik için İzmir Milletvekili Sayın Serpil Kemalbay Pekgözegü aday
gösterilmiştir.
Oylarınıza
sunuyorum: Kabul edenler… Kabul etmeyenler… Kabul edilmiştir. 
3.- Plan ve Bütçe Komisyonunda boş bulunan üyeliğe seçim
BAŞKAN
– Plan ve Bütçe Komisyonunda boş bulunan ve Halkların Demokratik Partisi
Grubuna düşen 1 üyelik için Batman Milletvekili Necdet İpekyüz aday
gösterilmiştir. 
Oylarınıza
sunuyorum: Kabul edenler… Kabul etmeyenler… Kabul edilmiştir. 
4.- Güvenlik ve İstihbarat Komisyonunda boş bulunan üyeliğe seçim
BAŞKAN
– Güvenlik ve İstihbarat Komisyonunda boş bulunan ve Halkların Demokratik
Partisi Grubuna düşen 1 üyelik için Mersin Milletvekili Sayın Rıdvan Turan aday
gösterilmiştir. 
Oylarınıza
sunuyorum: Kabul edenler… Kabul etmeyenler… Kabul edilmiştir. 
Değerli
milletvekilleri, alınan karar gereğince, denetim konularını görüşmüyor ve
gündemin “Kanun Teklifleri ile Komisyonlardan Gelen Diğer İşler” kısmına
geçiyoruz. 
1’inci
sıraya alınan, Nevşehir Milletvekili Sayın Mustafa Açıkgöz ve Adalet ve
Kalkınma Partisi Grup Başkan Vekili İstanbul Milletvekili Sayın Mehmet Muş ile
65 Milletvekilinin Kapadokya Alanı Hakkında Kanun Teklifi ile Milli Eğitim,
Kültür, Gençlik ve Spor Komisyonu Raporu’nun görüşmelerine başlayacağız. 
IX.- KANUN TEKLİFLERİ İLE KOMİSYONLARDAN GELEN DİĞER İŞLER
A) Kanun Teklifleri
1.- Nevşehir Milletvekili Mustafa Açıkgöz ve Adalet ve Kalkınma Partisi
Grup Başkanvekili İstanbul Milletvekili Mehmet Muş ile 65 Milletvekilinin
Kapadokya Alanı Hakkında Kanun Teklifi (2/1811) ile Millî Eğitim, Kültür,
Gençlik ve Spor Komisyonu Raporu (S. Sayısı: 56) (x)
BAŞKAN
– Komisyon? Yerinde. 
Komisyon
Raporu 56 sıra sayısıyla bastırılıp dağıtılmıştır. 
Sayın
milletvekilleri, alınan karar gereğince, bu teklif İç Tüzük’ün 91’inci maddesi
kapsamında temel kanun olarak görüşülecektir. Bu nedenle, teklif tümü
üzerindeki görüşmeler tamamlanıp maddelerine geçilmesi kabul edildikten sonra
bölümler hâlinde görüşülecek ve bölümlerde yer alan maddeler ayrı ayrı
oylanacaktır. 
Şimdi,
teklifin tümü üzerinde söz talepleri var, onları yerine getireceğim. 
Değerli
milletvekilleri, teklifin tümü üzerinde söz isteyen İYİ PARTİ Grubu adına
Kocaeli Milletvekilimiz Sayın Lütfü Türkkan. 
Süremiz
yirmi dakika Sayın Türkkan. (İYİ PARTİ sıralarından alkışlar) 
İYİ
PARTİ GRUBU ADINA LÜTFÜ TÜRKKAN (Kocaeli) – Sayın Bakanım, kaçak içki meselesi
hallolduysa konuşayım mı? Halloldu mu? 
VEYSEL
EROĞLU (Afyonkarahisar) – Halloldu. 
LÜTFÜ
TÜRKKAN (Devamla) - Teşekkür ederim. 
Sayın
Başkan, değerli milletvekilleri; Kapadokya Alanı Hakkında Kanun Teklifi’yle
ilgili olarak söz aldım. Yüce Meclisi saygıyla selamlıyorum. 
Ülkede
demokrasi penceresi kapatılmış, hukuku ayaklar altına alınmış, biz burada
Kapadokya’yı görüşüyoruz; demek ki çok önemli, öyle olduğunu düşünüyorum. Ben,
bu kanun teklifiyle ilgili çok fazla bir şey söyleyecek değilim aslında.
Ülkemizde genellikle kanun ve yönetmeliklerin uygulanmasında sıkıntı olduğunu,
kurumların işlev göremez hâle getirildiğini ve yargı bağımsızlığının olmadığını
her fırsatta dile getiriyoruz. 
İçinde
bulunduğumuz bu süreçte muhalefetin yapıcı destek ve önerilerini dikkate
almadan yeni kurumların oluşturulması için kanun yapmak problemleri çözmeye mi
yarar yoksa haksızlığa ve hukuksuzluğa daha çok yol açacak problemleri mi yaratır,
belli değil. Bu konuda iktidar partisindeki arkadaşlarımı bir kez daha
düşünmeye ve bunun cevabını da ondan sonra vermeye davet ediyorum. 
Bu
kanun teklifini prensip olarak doğru buluyor ama maddelerdeki belirsizliklerin
ve eksikliklerin düzeltilerek Meclis Genel Kurulundan geçmesinin daha doğru
olacağını düşünüyoruz. Kanunun maddeleriyle ilgili görüşlerimizi,
çekincelerimizi arkadaşlarımız yapacakları konuşmalarda dile getirecekler ancak
çok daha önemli sorunlarımız var; öncelik onlar olmalıydı bugün. Ülkede
insanların, sizin gibi düşünmeyen hiç kimsenin can güvenliği artık ortada
kalmadı. Hukuk işlemiyor, yargı işlemiyor. Bu kadar öncelikli meselelerimiz
varken, küçücük çocuklardan biz büyüklere herkes “adalet” diye yalvarırken
gündem bu olmamalıydı. Nasıl başınızı gece yastığa rahat koyuyorsunuz merak
ediyorum gerçekten. Maalesef, ülkemizde yargı, suçu caydırmak bir yana, suçu
teşvik eder noktaya geldi. 
Sayın
Başkan, değerli milletvekilleri; Türkiye’de artık istatistiklere bakıldığında
AK PARTİ Hükûmetinin yokluk ve fukaralık içeren ekonomi yönetimi yüzünden
millet mutfaktan yani boğazından kısmaya başladı. Millet, geçen seneki ramazan
sofralarını arar oldu. Dar gelirli Kurban Bayramı dışında et yüzü zaten
görmüyordu; patatesi, soğanı vardı, o bile artık lüks oldu. Ülkenin asıl beka
sorunu, Türkiye’nin en önemli problemi ekonomiyken, millet iki tane patates
kaynatmak için çırpınıyorken iktidarın umurunda bile değil vallahi. Şu anda
yüzlerinize baktığımda bunu rahatlıkla görebiliyordum. 
Hani
31 Marttan sonra doların ateşi düşecekti? Hani ekonomi nisanda marttan iyi
olacaktı? YSK’de yaptığınız sivil darbeyle ve beceriksiz ekonomi yönetiminiz
yüzünden dolar yükseldi. Ama ağzınızda aynı şeyler, aynı sözler alışkanlık
yapmış “Dış güçler yükseltti.” diyebiliyorsunuz. Siz suçluyu dışarıda aramaya
devam ettikçe çok daha büyük hatalar yapacaksınız. Ama üzülerek ifade ediyorum,
bu hataların bedelini biz milletçe hep beraber ödüyoruz. 
Sayın
Başkan, değerli milletvekilleri; şimdi yeni bir uygulamayla karşı karşıyayız.
Dün öğrendik ki Merkez Bankası bilançosunda yedek akçelerde gözüken yaklaşık 40
milyar lira para bütçeye devredilecekmiş. Türkiye’nin içinde bulunduğu ekonomik
konjonktürde elinde kalmış tek çıpası mali disiplin. 2018 Eylülde yeni ekonomik
program açıklandığında bütçe açığının 2019 yılında 80,8 milyar lira olacağı
öngörülmüştü. Yılın ilk dört ayında gerçekleşen bütçe açığı ise 52 milyar lira
olarak gerçekleşti yani bütün yıl boyunca önerdiğinizin yaklaşık yüzde 65’i
dört ayda gerçekleşti. Bu 52 milyar liranın içinde aslında mayıs ayında Merkez
Bankasından alınacak kârın ocak ayında alınması da dâhil. Rakamı bir de şöyle
okuyun, korkunç tabloyu saklamayın: Mayısta alınacak para ocakta alındı,
hazineye aktarıldı. Buna rağmen dört aylık dönemde ortaya çıkmış açık 52 milyar
lira. 52 milyar liranın yaklaşık 40 milyar lirası sadece mart ve nisan
aylarında gerçekleşti. Bu 40 milyar liranın yani yedek akçelerdeki paranın
hazineye devredilmesi için bir yasal düzenlemenin gerektiği, bu düzenleme
sonrasında bu paranın bütçeye devredileceği ifade ediliyor. “Bu paraya niye
ihtiyaç duyuluyor?” sorusunun da cevabı çok açık, hepimiz biliyoruz. Seçim
sürecine kadar bu para musluğu bir kere daha açılacak. Seçmenin oyunu alabilmek
adına birtakım adımlar atılacak gibi gözüküyor. Bu da elimizdeki en önemli
çıpayı kaybetmemiz anlamına gelir. 
Peki,
bütçe açığı büyürse ne olur? Sizin bütçe açığınız genişlediğinde ister istemez
o arada oluşan farkı kapatmak için borçlanma ihtiyacınız artar. 2019’da Türkiye
ekonomisinden büyüme beklemek gerçekçi olmaz. Yani, 2019’da kuvvetle muhtemel,
Türkiye ekonomisi küçülecek değerli arkadaşlarım; büyümek bir kenara,
küçülecek. Dolayısıyla, ekonomi küçüldüğü için şirketler kâr elde edemeyecek ve
devlet kurumlar vergisini hedeflediği kadar, istediği kadar alamayacak. Diğer
taraftan, işsizlik daha da artacak; bununla beraber, devlet çalışan kişilerin
maaş bordrolarından aldığı gelir vergisinden de olacak. Otomatikman zaten
bütçenin gelir tarafında bir başka zafiyet daha oluşacak. Bununla beraber,
borçlanma maliyetleri daha da yükselecek. İnsanımızın hem geliri azalacak hem
de gideri yükselecek. 
Mevcut
şu konjonktürde bile 80,8 milyar liralık bütçe açığını yakalama konusunda ciddi
bir sorun yaşanacakken geldiğimiz nokta şu: Buraya bir miktar, 40 milyar lira
gibi hedeflenen açığın yüzde 50’si kadar bir paranın daha aktarılması. Bu para
bir seçim yatırımı olarak kullanılacak. Ne İstanbul’muş demekten kendini
alamıyor insan, neymiş bu İstanbul ya? Neler varmış, kim bilir. 
VEYSEL
EROĞLU (Afyonkarahisar) – “Bu şehr-i Sıtanbûl ki bî-misl ü bahâdır.”
LÜTFÜ
TÜRKKAN (Devamla) – Evet, Sayın Başkan, siz iyi bilirsiniz, orada bürokratlık
yaptınız. Biz de biliriz.
Ülke
enflasyon-kur-faiz üçgeninde bir sarmala girecek bundan sonra. Bu sarmaldan
nasıl çıkacağı konusunda da net bir fikir yok gibi gözüküyor aslında. Burada
söylenecek tek bir söz var: Hepimizin kendi bütçemizi yaptığımız gibi, paran
yoksa harcamayacaksın. Yani, borç parayla harcama yaptığın zaman karşılaşacağın
bela çok büyük; ülkelerde bu bela daha da büyük. Bugün de gittin, Merkez
Bankasından yedek akçeleri aldın. Peki, sonra? Bu neye benziyor, biliyor
musunuz? Anadolu’da “kefen parası” diye bir para vardır ya hani en son, çok
büyük bir ihtiyaç hâlinde o paraya el gider ya, işte, onun gibi; o evde
satılacak bir şey kalmadığında büfedeki gümüş çatalların, kaşıkların satılması
gibi bir olay bu. Bu para hazineye devredilebilir mi? Bunların hepsi
tartışılabilir ama bugünün konjonktüründe zaten bütçe açığını tutturma
konusunda ciddi bir sorunla karşı karşıya kalmışken, aksine, bütçeyi daha
kısmak gerekirken bütçeyi daha da açmanın hiçbir rasyonel çözümü yoktur,
olmadığını da yakın bir zamanda göreceğiz. 
23
Hazirandaki seçime kadar, bu seçimi kazanmak için çok daha fazla para saçılacak
ortaya ve bunun faturasını ülke olarak hep beraber ödeyeceğiz. Yapılan
zamlarla, daha yüksek faizlerle ödeyeceğiz bunun bedelini. Türkiye'nin koskoca
2019 yılını heba etme lüksü yok ama uygulanan bu strateji 2019’u ne yazık ki
heba etmemize neden oldu. Şimdi, memura ve emekliye ödeyecek ikramiye parası
bile yok ülkede. Hukukun üstünlüğü maliyede bile lazım. Her şeyin sadece size
meşru olmasının bedelini milletçe hepimiz ödüyoruz. İstanbul’daki seçim
sonucundan bile mesaj almadınız, ders çıkarmadınız. İşinize gelmiyor olabilir
bu. Ekonominin tekrar hayat bulması inanın çok zor değil aslında. Demokrasiyi
yeniden inşa edersek, üstünlerin hukukuna son verip hukukun üstünlüğüne
geçersek ve ülkemiz adaleti yeniden sağlayabilirse inanın her şey düzelecek ve
her şey çok daha güzel olacak.
Sayın
Başkan, değerli milletvekilleri; ben, Türkiye'deki mevcut siyasi gündem
nedeniyle konuşulmayan, dile getirilmeyen, dikkatlerden kaçan aslında çok
önemli bir konudan daha bahsetmek istiyorum. Akdeniz’de neler oluyor farkında
mısın arkadaşlar? Ciddi bir hareketlilik var uzun zamandır Akdeniz’de? Türkiye,
İsrail, Mısır, Kuzey Kıbrıs Türk Cumhuriyeti, Güney Kıbrıs Rum Kesimi ve
Yunanistan ile uluslararası aktörlerin son yıllarda Doğu Akdeniz’de yürüttüğü
hidrokarbon arama faaliyetleri bölgede suların yeniden ısınmasına neden oldu.
“Tam bir savaş havası hâkim.” desek yanılmış olmayız aslında. Kıbrıs’ta gerilim
özellikle son üç-dört aydır hiç azalmadı. Bir anlamda Fatih Sondaj Gemisi’nin
Kıbrıs’ın batısında sondajlara başlamasıyla kriz bir daha derinleşti. Kıbrıslı
Rumlar Türkiye'deki karışık iç siyasi ortamdan yararlanarak bölgede Türkiye
karşıtı bir cephe oluşturmuş durumda. Olay öyle bir noktaya geldi ki Kıbrıs Rum
Yönetimi Fatih Gemisi’nde görevli personel hakkında uluslararası tutuklama emri
çıkarma tehdidi bile savurdu. Bunun farkında mısınız? Amerika Birleşik
Devletleri ile Avrupa Birliği Ankara’dan çalışmalara son vermesini istedi.
Dışişleri Bakanlığımız kıta sahanlığımızdan doğan haklarımıza atıf yaparak
tepki verse de bundan sonra tavrımız ne olacak, bunları bilmek istiyoruz çünkü
Türkiye'nin iç siyasetinde sıkışmışlık hâli ve ekonomik kriz Türkiye'nin işini
zorlaştırıyor arkadaşlar. Avrupa Birliği ve Amerika arasındaki gergin ilişkiler
de diplomatik manevralara ne yazık ki yer bırakmıyor. Doğu Akdeniz’de haklı
olduğumuz noktalara karşın bölge ülkelerinin neredeyse tümüyle var olan kötü
ilişkilerimiz nedeniyle diyalog kuracak muhatap bulamıyoruz, bunu üzülerek
söylemek istiyorum. Kıbrıs konusunu çok daha önceden ele alıp konuşmamız,
tartışmamız gerekirdi, sular bu kadar ısınmadan önce yapmalıydık bunu aslında
çünkü Kıbrıslı Rumların Türkiye'nin tartıştığı veya ilişkileri iyi olmayan
ülkelerden de yararlanarak oluşturduğu ciddi cepheyle Doğu Akdeniz’de attığı
adımlara uluslararası desteği almasının çok zor olmayacağını söylemek mümkün. 
Bakın,
Rum yönetimi Birleşmiş Milletler Genel Sekreterine bir mektup gönderdi. Onlar
1974’e birinci istila diyorlar, bunu da ikinci istila olarak iddia ettiler bu
mektupta. Kuzey Kıbrıs Türk Cumhuriyeti Dışişleri Bakanlığı da buna karşılık
“Asıl istilayı Rumlar yapıyor.” yönünde bir açıklama yaptı. Güney Kıbrıs Rum
Yönetimi Lideri Nikos Anastasiadis mektubunda “Bu durumda Kıbrıs görüşmeleri
başlayamaz.” diyor. Yani bir anlamda şart koşuyor Türkiye'ye, eğer Kıbrıs’ta görüşmeler
başlayacaksa Fatih Gemisi’nin sondaja son vermesi gerektiğini söylüyor. Rum
Yönetimi lideri adada yeni bir barış hamlesine girişmek yerine, Türkiye
ilişkilerinin bozulduğu ülkelerle hareket etmeyi tercih ediyor. Bunun yanında
bölgeye sınırı olmamasına rağmen Amerika, Rusya ve İngiltere gibi ülkeler de
Akdeniz’deki enerji denkleminde ağırlığını korumak istiyor. Yani Türkiye, Doğu
Akdeniz’den İran’a uzanan enerji politikalarında ne yazık ki köşeye sıkışmış
görüntüsü veriyor ama biz, şu anda Kapadokya Kanun Teklifi’yle uğraşıyoruz.
Türkiye gerçekten çok önemli sorunlarla karşı karşıya. Bu, Kapadokya’nın
önemsiz olduğu anlamına gelmiyor ama bu sorunların burada tartışılması
gerekirken biz çok daha ikincil, üçüncül problemleri konuşuyoruz burada; üzülüyorum
ülkem adına, gerçekten üzülüyorum. Türkiye, Doğu Akdeniz’den İran’a uzanan bu
enerji politikalarında sıkışmış görüntüsü veriyor ya, bir Türk milliyetçisi
olarak bunu hazmetmek çok zor geliyor bana, size de zor geliyordur, inanıyorum
ama bu konuda herhangi bir tavrınızı da göremiyorum. Sadece yukarıdan gelen
talimatlara uymak yetmiyor, keşke yetebilse. Tüm bunlar için de diplomasinin
daha iyi perdede yürütülmesi gerektiğini düşünüyorum. Bu süreçte Amerika ve
diğer uluslararası aktörlerle yapacağımız temaslar önem taşısa da ulusal
haklarımız bizimdir, asla taviz verilmemelidir. Türkiye, diğer komşu ülkelerle
arasını düzelterek bir denge politikası izlemeli, özellikle Dışişleri Komisyonu
üyesi Sayın Osman Bak Beyefendi.
OSMAN
AŞKIN BAK (Rize) – Komisyon üyesi değilim.
LÜTFÜ
TÜRKKAN (Devamla) – Ancak Akdeniz’den ne Fatih Gemisi’ni çekmeli ne de binlerce
kilometre uzaktan gelenler doğal gazı çıkarırken boş boş izlenmemeliler. Yani
şimdi yaptığımız gibi, oraya gelenler boş gözlerle izlenmek yerine bu konuya müdahale
edecek politikalar geliştirilmeli, hakkı olanı almalı Türkiye.
Yüce
Parlamentoyu saygıyla selamlıyorum. (İYİ PARTİ ve CHP sıralarından alkışlar)
BAŞKAN
– Teşekkür ederim Sayın Türkkan.
Söz
sırası Milliyetçi Hareket Partisi Grubu adına Iğdır Milletvekilimiz Sayın Yaşar
Karadağ’a aittir. (MHP sıralarından alkışlar) 
MHP
GRUBU ADINA YAŞAR KARADAĞ (Iğdır) – Sayın Başkan, değerli milletvekili
arkadaşlar ve bizleri televizyonları karşısında izleyen Türk milleti; Adalet ve
Kalkınma Partisinin Meclise sunduğu 56 sıra sayılı Kapadokya Alanı Hakkında
Kanun Teklifi üzerinde parti grubum adına söz almış bulunmaktayım. Gazi Meclisi
saygıyla selamlıyorum. 
Saygıdeğer
milletvekilleri, ben de bir coğrafyacı, bir öğretmen, bir milletvekili olarak
Kapadokya’yı ve çıkacak bu kanunu değerlendireceğim. Öncelikle, çıkacak kanunun
kapsadığı alana baktığımız zaman, 4 ilçeyi kapsıyor: Gülşehir, Avanos, Ürgüp ve
Derinkuyu ve ayrıca 9 belde var: Sulusaray, Nar, Göreme, Uçhisar, Ortahisar,
Kavak, Göre, Kaymaklı, Çat ve ayrıca 21 köyü de kapsayan bir bölge. Aktepe,
Çavuşin, İbrahimpaşa, Karacaören, Mustafapaşa, Çökek, Bahçeli, Güvercinlik,
Ayvalı, Şahinefendi, Taşkınpaşa, Cemil, Yeşilöz, Karlık, Demirtaş, İltaş,
Akköy, Boyalı, Karain, Ulaşlı, Sofular, Sarıhıdır bu kanunun kapsadığı
coğrafya.
Şimdi,
Kapadokya bölgesinin coğrafi oluşumuyla ilgili biz baktığımız zaman, bu yer
şekilleri nasıl ortaya çıkmış, hangi coğrafi evrelerden geçtiğine baktığımız
zaman, e tabii ki ülkemiz genç bir jeolojik yaşa sahip bir ülke, özellikle
3’üncü jeolojik zamanın sonu ve 4’üncü jeolojik zamanda oluşan bir coğrafya.
Şimdi,
bu bölgedeki bu yer şekilleri gerçekten dünyada ender görülen, eşi benzeri çok
nadir olan şekiller. Bunların coğrafi oluşumunu değerlendirdiğimiz zaman,
günümüzden altmış milyon yıl öncesinde bu bölgedeki genç volkanlar faaliyete
geçti. Bunlar hangileriydi? İç Anadolu’daki Erciyes, Hasan Dağı, Melendiz,
Karadağ, Karacadağ gibi genç volkanlar var. Bu volkanlardan özellikle Erciyes,
Hasan Dağı ve Göllü Dağı’nın volkanik faaliyetleri sonucunda çıkan dış püskürük
kayaçlar… Bunlar, ilk önce bu “tüf” dediğimiz yumuşak malzeme çıktı ve onun
peşine lavlar akmaya başladı ve bir örtü volkanı oluşturduğu gibi bölgede bir
de volkan konileri oluştu, coğrafyayı gezenler gözlemlemektedir.
Şimdi,
özellikle oluşan bu örtü volkanları içerisinde, bu altmış milyon yıl
içerisinde, dış kuvvetler dediğimiz akarsular olsun, sel suları, yağmur suları
ve rüzgârla birlikte aşınmaya başladı ve bu coğrafya, gerçekten dünyada eşi
benzeri olmayan bu coğrafya altmış milyon yıllık bir iç ve dış kuvvetin
etkisiyle ortaya çıkan bir coğrafya ve bugünkü yer şekillerinin görülmesi bu
jeolojik devirlerle gerçekleşti ve bugünkü jeomorfolojik şekiller ortaya çıktı.

Şimdi,
bunlardan niye bahsediyorum? Çünkü, bu, dünyada eşi benzeri olmayan -her zaman
diyoruz ya “cennet vatanımız” o cennet vatanımıza ait- UNESCO’nun 1985 yılında
Dünya Kültür Mirası içerisine aldığı bu coğrafi bölgeyi bizim koruyup
kollamamız, değerini bilmemiz her şeyin ötesinde en önemlisi. 
Şimdi,
bu coğrafya oluştuktan sonra, bakıyoruz, tarihi Asurlulardan başlayıp Hititler,
Persler ve devamında İskender’in ordularıyla birlikte Pers İmparatorluğu
bölgeden çekiliyor; devamında Roma, Bizans, Selçuklu ve Osmanlı… Şimdi, bu
doğal güzelliklerin içerisinde bir de ne oluşmaya başladı? Orada insan eseri
tarihî bir miras oluşmaya başladı. Milattan önce 3 bin yıl öncesinden başlayan
medeniyet günümüze kadar devam ediyor ve bunun izlerini biz bu coğrafyada
görüyoruz. Özellikle tüf dediğimiz o yumuşak malzemelerin insanlar tarafından hem
kazılması çok kolay hem de sel suları tarafından oluşturulan o mağaralar inanç
turizmi açısından… O dönemden, özellikle Romalılar döneminden, Hristiyanlığın
ilk yayıldığı dönemden, bölgede insanların inançlarını gizli gizli yaşadıkları
dönemden, Romalıların daha Hristiyanlığa geçmediği dönemden kalan o mağaralarda
bugün 200’ün üzerinde kilise var. Artı, o Kızılırmak yayı içerisinde, oradan
çıkan o kil malzemesiyle pişirilen kap kacak, o eski saksılar ta o medeniyetle
günümüze kadar geliyor. Yani anlatmak istediğim şey: Dünya harikası bir
coğrafya, devamında bir insanlık medeniyeti; Türkiye’miz, cennet vatanımız
diyoruz ya, o cennet vatanımızın güzide noktalarından, güzide yerlerinden
birisi bu Kapadokya. Şimdi biz bununla ilgili kanun çıkaracağız. Çıkaracağımız
kanunun, temennimiz odur ki, turizme katkısı… Şu anda zaten bu bölgenin turizm
açısından oldukça büyük bir potansiyeli olduğu gibi, değerlendiriliyor da.
Yaklaşık gecelik 30 bin kapasitesiyle turizme sunulan destinasyon sahası; artı,
onun dışında yine balon turizmiyle birlikte ne var? Hava şartlarına göre günlük
100-150 civarı balon havalanmakta ve ekonomimize 70 milyon euroluk bir katkı
sağlamaktadır. Yıllık yaklaşık 2,5-3 milyon arasında turist, bölgeyi ayrıca
ziyaret etmektedir. Geçen yılın, 2018 yılının Çin’de Türkiye yılı ilan
edilmesinden dolayı -gelen turistlerin özelliklerine baktığımız zaman, inanç
turizminden dolayı da geliyorlar, özellikle Hristiyanlar için önemli bir saha-
3 milyona yakın turist geldiğini görüyoruz. Türkiye yılı ilan edilmesinden
dolayı Çin’den gelen turistleri; yine bu yıl, 2019 yılında Japonya ve Kore’de
Türkiye yılı ilan edilmesinden dolayı Kore’den ve Japonya’dan gelen turistleri
görüyoruz. Şimdi çıkarılacak kanunla birlikte bir yetki kargaşası ortadan kaldırılacak.
Özellikle doğal sit alanı olması, koruma altında olması ve birçok bakanlık ile
belediyeler arasındaki yetki karmaşasından dolayı o bölgede kurulacak
tesislerde büyük oranda zorluklar yaşanmakta ve kaçak yapılaşma baş
göstermektedir. 
Şimdi,
kurulacak bu kurulun oluşumu gerçekten son derece önemli. Deminden beri
özellikle anlatmaya çalıştığım şey, 60 milyonluk bir jeolojik serüven ve
yaklaşık dört bin beş yüz yıllık bir insanlık tarihi ve dünyada eşi benzeri
olmayan bir saha. Burası bizim en büyük millî değerlerimizden biri. Bunun millî
ekonomiye katkısı, gelecek nesillere aktarılması olmazsa olmazımız. 
Onun
için, bu kurulacak kurulun teşekkülünde özellikle liyakat sahibi ve alanında
uzman kişilerle birlikte kurulacak bir kurul kurulması şarttır, elzemdir. Bu
konudaki uyarımızı yapıyoruz çünkü şu anki o Kapadokya bölgesi mevcut turizm
potansiyelinin emin olun çok çok altında kullanılıyor. Ülke ekonomisi açısından
gerçek anlamda turizm potansiyeli ortaya çıkarılırsa bölge, emin olun, şu
ankinin kat kat üstünde bir katkı sağlayacak. 
Saygıdeğer
milletvekilleri, sözlerime bir şeyle devam etmek istiyorum. Özellikle turizm
son derece elastikidir. Turizm sektörü her şeyden etkileniyor. Burada bu
değerlerimizin gerçek anlamda kullanılması, bu değerlerimizin turizme gerçek
anlamda sunulması ve gerçek turizm potansiyelinin ortaya çıkması son derece
hassasiyet istiyor. Bu doğal değerleri korumak neyle olur? Bu bilinçle olur.
Özellikle bölge halkının, yöre halkının, tüm turizm değerlerimizde olduğu gibi
bu bölgede de bilinçlendirilmesi son derece önemlidir. Burada eğitim
kurumlarına çok büyük yük düşmektedir. Eğitim kurumlarının bu konuda son derece
bilinçlendirmesi lazım bölge halkını tüm turizm alanlarında olduğu gibi.
Parlamentoya kadar yansıyan sorumluluklarımız var. Çünkü demin söyledik ya,
ülkedeki herhangi bir anarşi, herhangi bir terör veya ülkedeki herhangi bir
siyasi karışıklık bile turizmi direkt etkiliyor ve ilk etkilediği şey turizm
oluyor. Şimdi biz bazı şeyleri değerlendirirken belki basit değerlendiriyoruz
ama emin olun bir Gezi olaylarının Türkiye ekonomisine darbesini
değerlendirdiğimizde bunun yıkıcı etkisini büyük oranda görebiliyoruz veya
bilinçsizlikten dolayı bir orman yangınının, yaz aylarında, özellikle turistik
sahalarda ortaya çıkmasının etkisini direkt görebiliyoruz. Onun dışında,
Türkiye’deki siyasi iklimin, Türkiye’deki bilinç düzeyinin, Türkiye’de
çıkarılacak kanunların tabii ki turizme etkisi kaçınılmazdır. Bu bağlamda
değerlendirmemiz lazım turizmi değerlendirirken. Tabii ki bununla birlikte
millî ekonomiye katkısı olacak, millî turizme katkısı olacak, millî mirasımıza katkısı
olacak ve gelecek nesillerimize de bu şekilde aktarılacak. 
Hepinize
teşekkür ediyorum. (MHP sıralarından alkışlar)
BAŞKAN
– Teşekkürler Sayın Karadağ. 
Söz
sırası Halkların Demokratik Partisi Grubu adına söz isteyen Batman
Milletvekilimiz Sayın Mehmet Ruştu Tiryaki’ye aittir. (HDP sıralarından
alkışlar) 
HDP
GRUBU ADINA MEHMET RUŞTU TİRYAKİ (Batman) – Sayın Başkan, değerli
milletvekilleri; Kapadokya Alanı Hakkında Kanun Teklifi üzerine söz almış
bulunuyorum. Hepinizi saygıyla selamlıyorum. 
Sayın
Başkan, değerli milletvekilleri; Komisyon görüşmeleri sırasında da dile
getirmiştim, burada bir kez daha dile getirmek istiyorum. Kapadokya’nın tarihî,
kültürel değerleri ile jeolojik, jeomorfolojik dokusunun ve doğal kaynak
değerlerinin korunması, yaşatılması, geliştirilmesi, tanıtılması ve gelecek
kuşaklara aktarılmasına herhâlde hiçbir grup ve bu çatı altındaki hiçbir
milletvekili karşı çıkmayacaktır. Biz de genel olarak buna karşı çıkmıyoruz.
Yasa
teklifinde genel amaç belirtilirken deniliyor ki: “Kapadokya Alanında
hâlihazırda arkeolojik, kentsel ve doğal sit alanları var, kültür ve turizm
koruma ve gelişim bölgesi var ve millî park gibi pek çok farklı koruma statüsü var.
Bu koruma statülerine ilişkin farklı mercilere tanınmış idari yetki var. Bu
durum ciddi bir yetki karmaşasına, dolayısıyla bölge halkı ve yatırımcı
açısından uzun ve ağır bürokratik süreçlerin yaşanmasına yol açıyor. Ayrıca,
sonuç olarak pek çok kaçak yapılaşma var.”
Bundan
hareketle, bütüncül bir yaklaşımla deniliyor ki: “Biz bütün planlama
yetkilerini tek bir makamda toplayalım.” Burada da herhangi bir sorun yok. Bu
yasanın amacının da bu olduğu söyleniyor. Şimdi, eğer amaç buysa benzer durumda
olan diğer bölgeler için de aynı düzenlemeyi yapmak gerekir. Yine Komisyon
toplantısı sırasında dile getirmiştim. Kapadokya için ayrı bir yasa, Ihlara
Vadisi için ayrı bir yasa, Uludağ için ayrı bir yasa, Akdeniz ve Ege’deki
tarihî, turistik başka yerler için ayrı bir yasa yapılmasına gerek yok. Eğer bu
konuda teklif sahipleri samimiyse bu teklifi geri çekebilirler, daha
bütünlüklü, bütün ülke çapında uygulanabilecek bir yasa yapılması mümkündür.
Şimdi
bir şeyin altını özellikle çizmek istiyorum: Kültürel değerleri, jeolojik ve
jeomorfolojik özellikleriyle korunması gereken tek bölge elbette burası değil.
Ben size bir tanesini söyleyeyim: Hasankeyf. Yani bizim canımızı gerçekten çok
acıttığı için tekrar tekrar gündeme getirmek isterim. On iki bin yıllık bir
kent Hasankeyf. Yirmi beş yıldan hesap ederseniz dört yüz seksen kuşak insan
Hasankeyf’te yaşamış. Peki, bu dört yüz seksen kuşak insan Hasankeyf’e ne
yapmış? Belki taş üstüne taş koymuş. Her yeni gelen medeniyet, her yeni gelen
uygarlık buraya yeni bir şey eklemiş. Ama bu Hükûmet, ama bu iktidar dört yüz
seksen kuşak insanın yapamadığını, yapmadığını, yapmak istemediğini bugün yaptı
ve Hasankeyf’i belki elli yıllık elektrik enerjisini karşılamayacak bir baraja
feda etti ve on iki bin yıllık Hasankeyf bugün sular altında bırakılıyor. Bu
bizim canımızı acıtıyor, bu bütün Batmanlıların canını acıtıyor, bölge halkının
canını acıtıyor. Umarım bu sevdadan vazgeçersiniz ve bu baraj inşaatını
durdurursunuz. 
Teklifte
birkaç karşı çıktığımız madde var, özellikle altını çizmek istiyorum. Teklifin
2’nci ve 5’inci maddesinde bir komisyon tanımlanmış fakat bu komisyonun
kimlerden oluşacağına dair hiçbir düzenleme yok. Buradaki tek yetki
Cumhurbaşkanlığına bırakılıyor ve Cumhurbaşkanı istediği kişilerden komisyon
oluşturabilecek. Bunun doğru olmadığını düşünüyoruz. Burada ortaklaşabiliriz.
Bu komisyonun hangi biçimde oluşması konusunda bir ortak önergeyle bunun
düzeltilebileceğini düşünüyorum.
Yine,
Komisyonda aynı jeomorfolojik, aynı jeolojik bölgenin devamı olan Ihlara Vadisi
de unutulmuş, eklenmemiş. Umarız teklifin sahipleri bundan da vazgeçerler, aynı
jeolojik, aynı jeomorfolojik bölgenin devamı olan Ihlara Vadisi’nin de bu alana
dâhil edilmesini kabul ederler. 
Bir
diğer şey -yine, Komisyon toplantısı sırasında dile getirmiştim- Hükûmet
anlaşılmaz biçimde tek istihdam biçiminin sözleşmeli olmasını istiyor yani
Hükûmet hiçbir kamu kurum ve kuruluşunda kadrolu memur istemiyor. 9’uncu
maddesinde deniliyor ki: “Herhangi bir kamu kuruluşunda çalışan akademisyen,
devlet memuru, sözleşmeli personel veya işçi -fark etmez- kendi kurumundan
ayrılarak bu kurumlara geçebilirler.” Peki, nasıl geçecekler? Bir çalışma, bir
istihdam biçimi var, o da sözleşmeli olarak geçecekler. Devlet memuruysa bile
ancak sözleşmeli olarak çalışabilir. Üniversitede 2914 sayılı Yasa’ya göre
kadrolu olarak çalışan bir akademisyense bile sözleşmeli olarak çalışacak.
İşçiyse de sözleşmeli olarak çalışacak. Sözleşmeliyse de sözleşmeli olarak
çalışacak. 
Bakın,
bu… Kimse özel şirket yönetmiyor. Kendi şirketlerinizde istediğiniz biçimde
eleman çalıştırabilirsiniz ama Anayasa 128 açıkça diyor ki: “Asli ve sürekli
kamu hizmetleri, kamu görevlileri eliyle yürütülür.” “Kamu görevlisi” deyince
sizin aklınıza sadece sözleşmeliler geliyor. Evet, sözleşmelilik de bir kamu görevliliğidir,
hiç kuşku yok, devlet memurluğu yanında sözleşmelilik de kamu görevliliğidir
ama tek istihdam biçimi sözleşmelilik olamaz. Asli ve sürekli kamu hizmetleri,
kamu görevlileri eliyle yürütülmelidir. Bu yüzden bu sevdadan vazgeçin, burada
istihdam edeceğiniz kişiler de kadrolu olarak çalışsınlar, sizden sonra
gelenler de bunların sözleşmesini feshetmesinler, memur olarak çalışmaya devam
etsinler. 
Yasa
teklifi dışında, geçen hafta bir söz almıştık, özellikle bu seçim hileleri
konusunda. Ben KHK’yle ihraç edilenlere belediye başkanlığı mazbatası
verilmemesi, ayrıca KHK’yle ihraç edilen Meclis üyelerinin mazbatalarının iptal
edilmesi ve mazbatalarının verilmemesiyle ilgili birkaç kelam etmiştim. O
konuşmamın sonunda dedim ki: İstanbul’la ilgili daha çok konuşacağız. Şimdi
fırsat geldi, ben İstanbul’la ilgili size birkaç şey söyleyeceğim.
Ne
diyorsunuz? “Çünkü çaldılar.” diyorsunuz. Ben şimdi kimin neyi çaldığını size
anlatacağım. Seçimlerin iptali için başvurduğunuzda dediniz ki: “20 bin
zihinsel engelli oy kullandı.”
RECEP
ÖZEL (Isparta) – “Kullanma ihtimali var.” dedik. 
MEHMET
RUŞTU TİRYAKİ (Devamla) – Öyle demedin Recep Bey, aynı toplantıdaydık.
RECEP
ÖZEL (Isparta) – Öyle dedik, öyle dedik. 
MEHMET
RUŞTU TİRYAKİ (Devamla) – “Kullandı.” dediniz, çünkü “ihtimal” olsa delil
olmayacağı için onu söyleyemezsin, aynı toplantıdaydık. 
LÜTFÜ
TÜRKKAN (Kocaeli) – Recep yalan söyler arada, bilirim ben. 
MEHMET
RUŞTU TİRYAKİ (Devamla) – Şimdi, size bir kanun maddesi okuyacağım, Kişisel
Verilerin Korunması Kanunu madde 6: “Kişilerin ırkı, etnik kökeni, siyasi
düşüncesi, felsefi inancı, dini, mezhebi veya diğer inançları, kılık ve
kıyafeti, dernek, vakıf ya da sendika üyeliği, sağlığı, cinsel hayatı, ceza
mahkûmiyeti ve güvenlik tedbirleriyle ilgili verileri ile biyometrik ve genetik
verileri özel nitelikli kişisel verilerdir. Özel nitelikli kişisel verilerin
ilgilinin açık rızası olmaksızın işlenmesi yasaktır.” Siz Sağlık Bakanlığından
kişisel verileri çaldınız. Çalan biri var; sizsiniz! (HDP ve CHP sıralarından alkışlar)
Zihinsel engellilerin, 20 bin zihinsel engellinin verisini hukuka aykırı
biçimde Sağlık Bakanlığından aldınız. 
Ben
Mehmet Tiryaki olarak, bir avukat olarak, vekil olarak gidip Sağlık
Bakanlığından Türkiye’nin herhangi bir ilinin, herhangi bir ilçesinin zihinsel
engellilerinin listesini istesem alabilir miyim? Alamam. Neden? Kişisel
Verilerin Korunması Kanunu’na aykırı. İşte, siz Sağlık Bakanlığıyla iş birliği
içerisinde bu verileri çaldınız, suç işlediniz. (HDP ve CHP sıralarından
alkışlar) Bu verileri alamazsınız, bu verileri alamazsınız; hiç kimse sizinle
paylaşamaz.
ALİ
ÖZKAYA (Afyonkarahisar) – Devamı var maddenin, devamı var.
RECEP
ÖZEL (Isparta) – İçinden oy kullanan da çıktı ama oy kullanan da çıktı.
MEHMET
RUŞTU TİRYAKİ (Devamla) – Bir şey daha söylediniz.
ALİ
ÖZKAYA (Afyonkarahisar) – Hayır, kanunu yanlış biliyorsun. 
MEHMET
RUŞTU TİRYAKİ (Devamla) – Devam ediyorum. 
ALİ
ÖZKAYA (Afyonkarahisar) – İstisna maddeleri var. 
MEHMET
RUŞTU TİRYAKİ (Devamla) – Dediniz ki: “5 bin kısıtlı var, 5 bin kısıtlı, 5 bin
küsur kısıtlı.” Daha sonra bir liste daha verdiniz, 5.515 kişilik kısıtlı
listesi “10 bin kısıtlı oy kullandı.” dediniz. Bu kısıtlıların T.C. kimlik
numarası, hangi mahkemede kısıtlılık kararı verildiği ve bunların ne zaman
kesinleştiği bilgisinin tamamını Adalet Bakanlığından aldınız, çaldınız! Yine
kişisel verileri aldınız. (HDP ve CHP sıralarından alkışlar) Çalan birisi var
ve sizsiniz!
RECEP
ÖZEL (Isparta) – Hadi oradan!
MEHMET
RUŞTU TİRYAKİ (Devamla) – Başka şeyleri de çaldınız. Neyi çaldınız? Sandık
kurulu başkanlarının listesini aldınız. Şimdi, sandık kurulu başkanlarının
listesini hiçbir siyasi parti ilçe seçim kurullarından alabilir mi? 
ALİ
ÖZKAYA (Afyonkarahisar) – Aldı CHP, Pendik ilçe başkanlığı…
MEHMET
RUŞTU TİRYAKİ (Devamla) – Alamaz, alamaz!
ALİ
ÖZKAYA (Afyonkarahisar) – …mesaj atmış.
MEHMET
RUŞTU TİRYAKİ (Devamla) – Alamaz, ilçe seçim kurullarından alamaz. Siz ilçe
seçim kurullarından bütün sandık kurulu başkanlarının, İstanbul’daki 31
sandığın sandık kurulu başkanının listesini aldınız, İçişleri Bakanlığından
bunlara ait bütün verileri aldınız; ben şimdi ne verileri aldığınızı
söyleyeceğim. 
Sandık
kurulu üyelerinin, 9 bini aşkın sandık kurulu üyesinin isimlerini aldınız, T.C.
kimlik numaralarını aldınız, bunların nerede çalıştığına dair bilgileri SGK’den
aldınız, BAĞ-KUR’dan aldınız; bütün verileri aldınız, devletin bütün
olanaklarını kullandınız. Bunun hiç kimseyle paylaşılması mümkün değilken
İçişleri Bakanlığını kendi yan şirketiniz gibi kullandınız, bütün verileri
aldınız. Daha başka şeyleri aldınız, bunların ailelerine ilişkin bilgileri
aldınız. Dilekçelerinizde var, o valiz valiz, bavul bavul getirdiğiniz
dilekçenin ekinde var. Dilekçelerinizde yazıyor, deniliyor ki: “Bu sandık
kurulu başkanının eniştesi FETÖ’den alındı, kayınbiraderi FETÖ’den yargılandı.”
Bu ne demek? Sadece sandık kurulu başkanlarının değil, sadece sandık kurulu
üyelerinin değil, yetmiş yedi sülalelerinin verilerini aldınız İçişleri
Bakanlığından. İşte, çalma budur. Siz bütün kişisel verileri çaldınız, sonra da
itiraz ettiniz. Hukuka aykırılık varsa en büyük hukuka aykırılık budur. 
Şimdi,
size başka bir şey söyleyeceğim. Bütün bunları üst üste koyup ne dediniz?
“Orada bir şeyler oldu, o yüzden iptal edildi.” dediniz. Ben size şunu
söyleyeyim: 81 ille ilgili, 900 ilçeyle ilgili aynı bilgileri İçişleri
Bakanlığı, Sağlık Bakanlığı, Sosyal Güvenlik Kurumu Başkanlığı ve diğer
bakanlıklar, burada zeki 600 milletvekili var, herhangi birisine versinler, bir
hafta içerisinde sizin yazdığınız dilekçenin aynısını yazmazsa ben hiçbir şey
bilmiyorum. Siyaseti de bırakırım, avukatlığı da bırakırım, milletvekilliğini
de bırakırım diyorum. 
Hepinize
saygılar sunuyorum. (HDP ve CHP sıralarından alkışlar)
BAŞKAN
– Söz sırası Cumhuriyet Halk Partisi Grubu adına Ankara Milletvekilimiz Sayın
Yıldırım Kaya’ya aittir. 
Buyurun
Sayın Kaya. (CHP sıralarından alkışlar)
CHP
GRUBU ADINA YILDIRIM KAYA (Ankara) – Sayın Başkanım, değerli arkadaşlar; bugün
birçok günü andık ve birçok günü tarif ettik. Dünya Çiftçiler Günü’nde,
yoksulluğun pençesinde çırpınan çiftçilerimizi andık, onların gününü ne yazık
ki kutlayamadık çünkü onlara ucuz mazot veremedik. Dünya Çiftçiler Günü’nü
kutlayamadık çünkü tarlalar boş, çiftçiler artık ne soğan ne de patates eker
durumda değil. Yine de onların günlerini kutlayabileceğimiz anlamlı günleri hep
beraber önümüzdeki dönemde yaşayacağız. 
Sağlık
sektörünün neler çektiğini eczacı arkadaşlar hepimizden daha iyi bilir.
Eczaneler… Ben tansiyon hastasıyım, ilaç bulamadım. Bir kutu tansiyon ilacını
Giresun’dan getirttim. Eczanelerin yaşadığı sorunlar, eczacıların yaşadığı
sorunlar had safhada. Onların da, bu sorunlar ortamında, kendi günlerini
kutluyorum. 
Soma’yı
çok konuştuk, Soma’yı anlattık, 301 madenciyi anlattık. 301 madenciyi toplu
olarak katledenler 299 madencinin bir yıl içerisinde hayatını kaybettiğini
unuttular ama biz unutmadık. Çünkü madencilerin başına gelen her türlü bela,
her türlü ölüm, her türlü kaza bizim tedbirsizliğimiz yüzündendir. Görevimiz,
sadece bugünleri anmak ve rahmet okumak değildir, tedbirlerini de almaktır.
Biraz önce Elâzığ Milletvekilimiz Sayın Gürsel Erol Elâzığ’da, Maden’deki bir
olayla ilgili, araştırılması ve yerinde incelenmesi konusunda bir önerge verdi.
Ne yazık ki reddedildi. Ne söylersek söyleyelim biz bildiğimizi yaparız, reddederiz
anlayışı bize hiçbir şeyi getirmez. 
Bugün
başka bir gün daha, bugün 14 Mayıs. 14 Mayıs 1950. Adalet ve Kalkınma Partisi
sıralarında oturan arkadaşlarımız sık sık “Biz Demokrat Partinin de devamıyız.”
derler, Menderes’i rahmetle anarlar ama bugünü her nedense anmadılar. Çünkü
bugün, iktidar koltuğunda oturanların demokrasi uğruna koltuklarını terk
edebilme cesaretini gösterdiği gündür. (CHP sıralarından alkışlar) Yani tek
partili yaşamdan çok partili yaşama geçtiğimiz gündür. Ama bugünlerde biz neyi
tartışıyoruz? Yüksek Seçim Kurulunun adaleti, hukuku, demokrasiyi 6 Mayısta
tıpkı Denizleri idam ettikleri gibi 6 Mayısta hukuku idam sehpasına
çıkarttıkları günü tartışıyoruz. Bir anlayış var, kendi başbakanlığını
demokrasi uğruna feda ediyor; bir başka anlayış var, bu anlayış da demokrasiyi
yok etmek için, kendi koltuğunu ve kendi iktidarını kurmak için her şeyi feda
ediyor. İstanbul Türkiye’nin ve dünyanın göz bebeği. Hiç kimse -bu koltuğu-
kendi çıkarları için İstanbul’u feda edemez. Üç imparatorluğa başkentlik yapmış
bir İstanbul’a “İhanet ettik.” diye söyleyen Adalet ve Kalkınma Partisinin
Genel Başkanı Sayın Recep Tayyip Erdoğan. Bu ihanet edenlerden hesabın mutlaka
sorulacağı bir gün var, bunun da bilinmesi lazım. Dolayısıyla bugünün, 14
Mayısın bu yönünü de anmadan geçemeyeceğim.
Değerli
arkadaşlar, Kapadokya aynı zamanda İç Anadolu’nun ve Türkiye’nin ve dünya
mirasının en önemli yeri. Arkadaşlarımızın hazırlamış olduğu kanun teklifinde
Kapadokya’nın tarihî sürecine ilişkin koruma, kollama ve gelecek nesillere
taşıma gayretlerini takdirle karşılıyoruz. Bu konudaki attıkları adım bizim
için önemli ve anlamlı bir adım. Ancak Kapadokya bölgesindeki bu tarihî mirası
korurken etrafını da mutlaka düşünmemiz gerekiyor. Ihlara Vadisi’ni göz ardı
edemeyiz. Biz Kapadokya’yı bir bütün olarak değerlendirirsek… Milliyetçi
Hareket Partisinden konuşmacı arkadaş Kapadokya’nın Nevşehir’in sadece dört
ilçesi ve diğer beldeleri ve köyleriyle sınırlı olmadığını söyledi; Ihlara’yı
anlattı, Kırşehir’i de içine alan bir bölgeyi de anlattı ama getirilen kanun
teklifinin sadece Nevşehir’in dört ilçesini kapsadığını sanırım unuttu. Biz
Kapadokya’nın Türkiye’nin geleceği olduğunu biliyoruz ve buna göre bakmamız
gerektiğine inanıyoruz.
Kapadokya’nın
özellikle son yıllarda doğallığının ve çevre düzenlemesinin bozulduğu, tahrip
edildiği, peribacalarının yanı başında ucube binaların yapıldığı ve buna ses
çıkarılmadığı bir süreci görüyoruz. Bu çirkinliklere engel olmak için bir adım
olarak değerlendirildiğini düşünmek istiyoruz, öyle de düşünüyoruz. Komisyonda
bu meseleyi ayrıntılı bir şekilde tartıştık. Komisyonda 5’inci maddeye ilişkin
yapmış olduğumuz eleştiri ve önerileri Komisyon Başkanımızın ve Komisyon
üyelerinin değerlendirme altına aldığını ve kapsadığını gördüm; yazılı olarak
gönderdiler, kendilerine teşekkür ediyorum. Yani biz Komisyonda şunu
tartışmıştık, “Bir ortak aklı hayata geçirelim, eleştirileri ve önerileri
mutlaka gündeme getirelim.” demiştik. Komisyonun nasıl kurulacağını, kimlerden
oluşacağını madde madde sıralamışlar ancak burada da şöyle bir eksikliğin
olduğunu hem bir kez daha Komisyon üyelerine hem de Genel Kurula sunmak
isterim: Bunun nihai kararını verecek olanın tek bir noktaya bağlanması problem
olmaya devam etmektedir. Komisyon kendi kararını kendisi vermeli, eğer genele
ilişkin bir karar verilecekse komisyon tarafından tartışılıp Bakanlıkça Meclise
yeniden getirilip değişiklikler buradan geçirilmeli. “Belediyeler mutlaka dâhil
edilmeli.” dedik, “Yerel dernekler ve inisiyatifler dâhil edilmeli.” dedik, “Sanayi
ve ticaret odası dâhil edilmeli.” dedik; bunların, özellikle odaların, meslek
kuruluşlarının ve bu alandaki çevre örgütlerinin konuya mutlaka müdahil olması
gerektiğini anlattık. Bunlar Komisyonda gerekçeleriyle birlikte anlatılmış. Bu,
umarım sadece ve sadece Cumhurbaşkanının nihai kararına bırakılmaz, komisyon
kendi kararına sahip çıkan bir noktaya gelir. 
Anayasa’nın
“Tarih, kültür ve tabiat varlıklarının korunması” başlıklı 63’üncü maddesinde
“Devlet, tarih, kültür ve tabiat varlıklarının ve değerlerinin korunmasını
sağlar, bu amaçla destekleyici ve teşvik edici tedbirleri alır.” hükmü yer
almaktadır. Bu kanun teklifi Anayasa’ya bu açıdan aykırılık teşkil etmektedir.
Bu bölümünün mutlaka yeniden gözden geçirilmesi gerekiyor. 
Kanun
teklifinde, 2863 sayılı Kültür ve Tabiat Varlıklarını Koruma Kanunu, 3194
sayılı İmar Kanunu, 5393 sayılı Belediye Kanunu devre dışı bırakılıyor, Avrupa
Peyzaj Sözleşmesi ve Granada Sözleşmesi de devre dışı bırakılıyor. Bunların
mutlaka yeniden dikkate alınması gerekiyor. Kanun teklifinin diğer
maddelerindeki alan tanımının Cumhurbaşkanının tek yetkili olmasına bağlanması,
2014’te Çanakkale alan tanımı yapılırken çıkarmış olduğunuz, Adalet ve Kalkınma
Partisi Grubunun getirerek çıkarmış olduğu kanuna aykırı. Yani 2014’te getirilen
bir alan tanımı var, bu alan tanımının yönetim biçimi var. 
Orada,
2014’te, tabii, ben şunu biliyorum: O zaman saray yoktu, tek adam yoktu, rejim
değişikliği yoktu, Parlamento devre dışı değildi, böyle bir sistem
getirilmişti. Şimdi, sanırım Çanakkale’de yapılan iş yeniden gözden geçirilme
ihtiyacıyla karşımıza gelecek. Sakın ola böyle bir ihtiyaçla karşımıza
gelinmesin. Sistemin değiştirilmesi, illere, ilçelere, beldelere, köylere kadar
indirilmesi Parlamentoyu tamamen devre dışı bırakan bir yöntemdir, asla buna
yönelinmemesi gerekir. 
Parlamentodaki
arkadaşlarımız, özellikle Parlamentoda grubu bulunan siyasi partiler;
Parlamentonun saygınlığını yeniden kazandıracağımız günlere dönmek zorundayız
çünkü Türkiye parlamenter sistemden başka bir sisteme, tek adam yönetimi
anlayışına geçtiği andan itibaren 4 lira olan dolar 6 lirayı aştı, yoksulluk
had safhaya ulaştı, 1 milyon insan yaklaşık dokuz ay içerisinde işsiz kaldı.
Dolayısıyla, tek adam anlayışıyla yürütülen bir mücadelenin Türkiye’deki
yoksullara, işsizlere ve demokrasi mücadelesine, hak ve hukuk mücadelesine
hiçbir katkısının olmadığını dokuz ayda, yaşayarak gördük. (CHP sıralarından
alkışlar) 
Gelin,
elimizi vicdanımıza koyalım. Bu Türkiye bizim, başka Türkiye yok. Türkiye
sevdamız varsa Türkiye’nin yeniden kendi değerlerine dönmesi gerekiyor.
Türkiye’de ekonominin yeniden ayağa kalkabilmesi için, işsizliğe çözüm
üretilebilmesi için, yoksullukla mücadele edilebilmesi için güçlendirilmiş
parlamenter sisteme hızla dönülmelidir. Bunun bir fırsatı var, İstanbul
seçimlerini bunun için bir fırsata dönüştürebiliriz. Çünkü İstanbul’da yani
İstanbul Büyükşehir Belediye Meclisinde çoğunluk Adalet ve Kalkınma Partisinde,
iktidar yani yönetim, Belediye Başkanlığı Millet İttifakı’nda, Cumhuriyet Halk
Partisinden aday olan İstanbul Büyükşehir Belediye Başkanı Ekrem İmamoğlu’nda.
Ekrem İmamoğlu’nun Mecliste Meclis Başkanlığı yaparken Adalet ve Kalkınma
Partisi Grubunun sıralarına oturma cesareti gösterdiği bir ortam hiç kimsenin
çoklu bir anlayıştan korkmaması gerektiğini gösteren bir durumdur. Gelin,
İstanbul 16 milyonluk bir kent, hepimize yeter, birlikte yönetebiliriz.
Birlikte yönettiğimizde ne olur? Birlikte yönettiğimizde ülkeye demokrasi
gelir. Birlikte yönettiğimizde ülkeye barış gelir. Birlikte yönettiğimizde
ülkeye huzur gelir. Birlikte yönettiğimizde ülkeye mutluluk gelir. Eğer ülkeye
barışın, demokrasinin, hak ve hukukun gelmesini istiyorsak Parlamentolarda
birlikte yönetme anlayışını mutlaka sergilememiz gerekir, ortaya koymamız
gerekir. 
Eğer
bunları yapmaz isek, bunların gereğini yerine getirmez isek inanın Türkiye
dokuz ayda yaşadığından daha zor günleri yaşar ama biz Türkiye’nin bu yaşadığı
sorunlardan çıkacağını biliyoruz. Biz umudumuzu kaybetmedik. Umudunu
kaybetmeyenler, demokrasiye, adalete, hak ve hukuka inananlar mutlaka ve
mutlaka kendi yaşadıkları topraklarda, özgürce, 82 milyonun birlikte yaşamasını
sağlayabilirler. Bu birlikte yaşamı sağlayabilmenin en önemli yolu da buradan
geçmektedir. 
Nevşehir’de
tarihimize sahip çıkacaksak Hasankeyf’te çıkmadığımız tarihin hesabını nasıl
vereceğiz? Hasankeyf eğer sular ve seller altında kalıyorsa o tarihin hesabını
verebilecek miyiz? Tüm bunları düşündüğümüzde Komisyonun bize kanun taslağı
olarak buraya getirdiği maddelerdeki değişiklikler üzerinde yarın yapılacak
tartışmalarda değişiklik önerilerini nasıl ki Komisyonda tartışarak anlamlı ve
olumlu olanları kabul edip Parlamentoya sunabilme olumlu davranışını
göstermişsek yarın da Kapadokya için, Kapadokya bölgesi için bu olumlu
davranışları hep beraber gösterelim. Ihlara Vadisi’ni unutmayalım, Hasankeyf’i
sular altında bıraktık, bunun utancını hep beraber yaşamayalım. Yeni tarihî
süreçleri seller ve sular altında bırakmayalım diyorum. Hepinize saygı ve
sevgilerimi sunuyorum. 
Mutlaka
İstanbul da Türkiye’nin umudu hâline dönecektir. Hiç kimse her şeyin çok güzel
olacağından kaygıya kapılmasın. Güzellik insanlık içindir, güzellik
medeniyetler içindir, güzellik bizim çocuklarımız ve geleceğimiz içindir.
Güzellikten hiç kimsenin korkmadığını ve korkmayacağını biliyor, hepinize saygı
ve sevgilerimi sunuyorum. (CHP sıralarından alkışlar) 
BAŞKAN
– Sayın Subaşı, bir söz talebiniz oldu.
Buyurun.
V.- AÇIKLAMALAR (Devam)
40.- Antalya Milletvekili Hasan Subaşı’nın, 14 Mayıs 1950 tarihinin
Türkiye’nin demokrasi hayatında önemli bir dönüm noktası olduğuna ve 14 Mayıs
Dünya Çiftçiler Günü vesilesiyle bereketli bir yıl dilediğine ilişkin
açıklaması
HASAN
SUBAŞI (Antalya) – Çok teşekkür ediyorum Sayın Başkanım.
14
Mayıs 1950 tarihi Türkiye’nin demokrasi hayatında çok önemli bir dönüm
noktasıdır, çok partili yaşama geçtiğimiz ve demokraside önemli bir basamak
teşkil eden bir seçim. Ben bu seçimi anmak istedim. Sayın hatip biraz önce
hatırlattı, ona da ayrıca teşekkür ediyorum. Bir demokrat kişi, demokrasiyi
özleyen, demokrasiyi seven bir kişi olarak onu anmak istedim. Ayrıca, o
seçimlere katılan tüm partileri saygıyla anıyorum ve demokrasi şehitlerini de
rahmetle ve saygıyla anıyorum.
Ayrıca,
toprakla uğraşan bir kişi olarak 14 Mayıs Çiftçiler Günü’nü de, bu zor
şartlarda üreten çiftçilerimizi de candan kutluyorum, bereketli bir yıl
diliyorum.
Çok
teşekkür ederim efendim, sağ olun.
BAŞKAN
– Sayın Aygun, sizin de bir talebiniz vardı. 
Buyurun
Sayın Aygun. 
41.- Tekirdağ Milletvekili İlhami Özcan Aygun’un, 14 Mayıs Dünya Çiftçiler
Günü’ne ilişkin açıklaması
İLHAMİ
ÖZCAN AYGUN (Tekirdağ) – Teşekkür ederim Başkanım. 
14
Mayıs Dünya Çiftçiler Günü’nü kutluyorum. Ancak böyle giderse gelecek yıl Dünya
Çiftçiler Günü’nü ülkemizde kutlayacak çiftçileri bulamayacağız diyorum. 
Tarım
üretiminde kendi kendine yetebilen bir ülke olan Türkiye maalesef AKP
iktidarında tüketen ve gıda ürünü ithal eden ülke konumuna düşmüştür. Mutfakta
yangına dönüşen gıda fiyatları Türkiye’nin tarımda ciddi bir beka sorunuyla
karşı karşıya kaldığını ortaya koymaktadır. Türk çiftçisi geçen yıla göre yüzde
50 fakirleşmiş ve bunun sonucunda üretimden çekilmeye başlamıştır. Çiftçi Kayıt
Sistemi’nde yaklaşık olarak 2,1 milyon çiftçi bulunmaktadır. Çiftçilerimizin
2002 yılında 530 milyon olan borcu 2018’e geldiğimizde 190,5 kat artarak
yaklaşık 101 milyar lira olmuştur. Gıdada arz güvenliğini sağlamak için acil
bir tarım ve hayvancılık eylem planı hazırlanmalı, yapısal önlemler alınmalı ve
çiftçi mazot, gübre, tohum ve tarım ilaçları açısından sübvanse edilmelidir. Girdi
fiyatları en azından yüzde 50 sübvanse edilmelidir. 
Yine,
hâlen yağlı tohum desteklerinin ülkemizde ödenmemiş olduğunu görüyoruz. 1
Nisanda askıya çıkması gerekirken hâlen yağlı tohumlu bitkiler askıya
çıkarılmamış ve ayçiçek, kanola, soya fasulyesi, pamuk çiftçileri hak ettiği
desteği alamamıştır diyorum. 
Teşekkür
ederim Sevgili Başkanım. 
BAŞKAN
– Teşekkür ederim. 
IX.- KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Teklifleri (Devam)
1.- Nevşehir Milletvekili Mustafa Açıkgöz ve Adalet ve Kalkınma Partisi
Grup Başkanvekili İstanbul Milletvekili Mehmet Muş ile 65 Milletvekilinin
Kapadokya Alanı Hakkında Kanun Teklifi (2/1811) ile Millî Eğitim, Kültür,
Gençlik ve Spor Komisyonu Raporu (S. Sayısı: 56) (Devam)
BAŞKAN
– Şahıslar adına söz taleplerini yerine getireceğim. 
Şimdi,
şahıslar adına ilk söz Kahramanmaraş Milletvekilimiz Sayın Ali Öztunç’a aittir.

Buyurun
Sayın Öztunç. (CHP sıralarından alkışlar) 
ALİ
ÖZTUNÇ (Kahramanmaraş) – Teşekkür ediyorum Sayın Başkanım.
Sayın
milletvekilleri; sizleri saygıyla selamlıyorum. 
Anneler
Günü’nü kutluyorum. Annelerimizin, milletvekili olan annelerimizin, anne adayı
olan milletvekillerimizin de Anneler Günü’nü kutluyorum. Şehidimizi saygı ve
minnetle anıyorum. Eczacılar Günü’nü kutluyoruz. Soma faciasındaki 301
madencimizi unutmadık. Denizlispor ve Gençlerbirliği Süper Lig’e çıktı, darısı
Kahramanmaraşspor’un başına diyoruz. Ve Çiftçiler Günü nedeniyle de tüm
çiftçilerimizi kutluyorum. 
Şimdi
gelelim konuya, Kapadokya Alan Başkanlığının kurulması. Niyet belli, niyet iyi
ama belli, akıbet iyi olmayacak, gidişat öyle. Niye derseniz? Yani yerel
yönetimleri tamamen dışarı çıkarıyorsunuz bu kanunla, getiriyorsunuz bir yere
bağlıyorsunuz, hep bir yer var ya, bir yer, bağladığınız bir yer; saraya, Sayın
Cumhurbaşkanına bağlıyorsunuz. Yani merak ediyorum, Adalet ve Kalkınma Partisi
içerisinde, bürokraside, bakanlıklarda hiçbir konuda fikirlere sahip olan başka
kimse yok, bir tek Tayyip Bey mi yapacak bu işleri, bir tek Tayyip Bey mi her
şeye karar verecek arkadaşlar? Getiriyorsunuz saraya bağlıyorsunuz ve sarayın
Kapadokya’yı da yönetmesini istiyorsunuz. Sahil şeridi bitti, Ege sahili bitti,
Akdeniz sahili bitti, her yeri perişan ettiniz, bütün kuşlar bitti, sıra
leyleğe geldi, şimdi gözü Kapadokya’ya diktiniz arkadaşlar, Kapadokya’yı da
talan edeceksiniz. Hayırdır, merak ediyorum ya, bir saray da Kapadokya’ya mı
yaptıracaksınız, Sayın Cumhurbaşkanı bir saray da Kapadokya’ya mı yaptırmak
istiyor? Marmaris’e yaptırdı ama gidemeyecek belli ki çünkü Marmaris de CHP’li,
seçimi kaybettiniz yani alamadınız. Muğla da CHP’de, e, İstanbul CHP’de,
Ankara’yı kaybettiniz, Cumhuriyet Halk Partisinde, bula bula AK PARTİ’li bir
tek Nevşehir’i buldunuz “Bir saray oraya yapalım, bari oraya gidelim.” dediniz;
anlaşılan bu. (CHP sıralarından alkışlar) Bunun için bu kanun teklifini
getirmişsiniz.
Kanun
teklifinin gerekçesi yazılı olmasa da “talan” deniliyor. E, on yedi yıldır
iktidardasınız, talanı yaparken niye sesiniz çıkmadı, bu Kapadokya talan
edilirken niye ağzınızı açmadınız, kulağınızın üzerine yattınız? On yedi yıldır
yapılan bu talandan sizler de sorumlusunuz diyorum. 
Bakın,
bizim Kahramanmaraş’ta da Germenicia var, müthiş bir tarih, gerçekten müthiş
bir tarih. AK PARTİ milletvekillerinin de gidip görmesini isterim. Eğer
Kahramanmaraş milletvekillerimiz AK PARTİ’li milletvekilleri misafir ederlerse
çok iyi olur. Eğer etmezseniz ben misafir ederim AK PARTİ milletvekillerini.
Germenicia müthiş bir tarih. Germenicia’da şu ana kadar 41 parsel
kamulaştırıldı, 600 metrekare mozaik çıktı, bakın, 600 metrekare mozaik.
Antep’te Zeugma tek mozaik. Şu ana kadar Kahramanmaraş Germenicia’dan çıkan
mozaiklerin üç tanesini ben size göstereyim. Peki, bu Germenicia’ya niye sahip
çıkılmıyor? “Niye sahip çıkmıyorsunuz?” diye soruyoruz, hiç oralı olunmuyor,
üstü kapatılmış öylece duruyor. Oysa Germenicia’ya sahip çıkılsa, inanın bana,
Kahramanmaraş’a binlerce turist gelir, binlerce çünkü çok fazla hazine var
orada, dünyanın en büyük açık hava müzesi olur, mozaik müzesi olur. Benim
sizlerden ricam: Lütfen Germenicia’ya sahip çıkın ve destek verin, burayı
düzeltelim. 
Değerli
milletvekilleri, hazır laf Kahramanmaraş’tan açılmışken, bakın bir şey
söyleyeceğim. Tarihte “milattan önce” ve “milattan sonra” var değil mi? AK
PARTİ siyasi lügatımıza bir şey kattı “seçimden önce” “seçimden sonra.” AK
PARTİ’nin seçimden önce söyledikleriyle seçimden sonra söyledikleri arasında
dağlar kadar fark var. Seçimden önce ben de büyükşehir adayıydım. AK PARTİ’nin
büyükşehir adayı ve şu anda kazanan belediye başkanı Sayın Hayrettin Güngör
seçildiği takdirde benim gibi suda indirim yapacağını söylüyordu “Su
fiyatlarını indireceğim.” diyordu. Kahramanmaraş’ta su fiyatlarında örtülü
yüzde 18 zam yapıldı. Bakın, böyle bir şey olur mu? Sayın Binali Yıldırım şimdi
“İstanbul’da suda indirim yapacağız.” diyor ya, inanma sevgili İstanbullu,
bunların “seçimden önce” ve “seçimden sonra”sı vardır. AK PARTİ’de seçimden
önce bir şey söylenir, seçimden sonra tersi uygulanır. Yüzde 18 zam yapmış.
Kahramanmaraş’ta şubat ayında iş yerlerinde 1 metreküp su birim fiyatı 3 lira
94 kuruştu, nisan ayında bu fiyat 4 lira 74 kuruş oldu. Konutlarda şubatta 1,75
idi, nisanda 2,11 oldu. Yani yüzde 18 zam Sefer Bey. Suya yüzde 18 zam geldi
Kahramanmaraş’ta, yüzde 9’unu AK PARTİ’ye yazıyorum, yüzde 9’unu MHP’ye
yazıyorum, haberiniz olsun. 
Son
olarak… Bakın, ben uzun yıllar gazetecilik yaptım. Bu Parlamentoda yaklaşık on
yedi, on sekiz yıldır bulunuyorum. İlk kez Genel Kurulda buradayım, uzun yıllar
yukarıda gazetecilik yaptım, Parlamento muhabirliği yaptım. TRT devletin resmî
bir kurumu. TRT tüm siyasi partilerin haberini vermekle yükümlü bir kurumdur.
TRT hepimizin vergileriyle geçinen bir kurumdur. TRT hepimizin elektrik
vergisiyle personeline maaş veren bir kurumdur. TRT öyle bir noktaya geldi ki,
öyle bir hâle getirildi ki arkadaşlar, bakın, 169 kişi bugün TRT’de sürgüne
gönderildi, yazıktır, günahtır arkadaşlar, etmeyin eylemeyin. Kim gönderildi?
Spiker sürgün. Kim? Prodüktör, ses sanatçısı, muhabir. Nereye? Tarım
Bakanlığına. Nereye? Sağlık Bakanlığına. Ses sanatçısı, TRT’nin ses sanatçısını
aldılar Tarım Bakanlığına gönderdiler. Ne yapacak, Tarım Bakanına türkü mü
söyleyecek bu ya? Bahçıvanı getirmişler TRT’de muhabir yapmışlar. Olmaz
arkadaşlar, olmaz, olmaz bu işler, yanlış yapıyorsunuz. TRT’de çok ciddi bir
kıyım var. 703 sayılı KHK bahane ediliyor. 1.800 kişi geçtiğimiz günlerde
TRT’de emekliliğe zorlandı. Kalifiye elemanlar, spikerler, futbol spikerleri,
spor spikerleri, haber spikerleri alınıyor görevden, başka bakanlıklara
gönderiliyor Devlet Personel Başkanlığı aracılığıyla, ondan sonra başka
bakanlıklardan sadece ve sadece AK PARTİ’li bir milletvekilinin torpili olan,
AK PARTİ’li il başkanının telefonuyla gelen, hiç alakası olmayan bahçıvan,
sağlık memuru TRT’ye giriyor, spiker olacak, TRT’de başka bir iş yapacak;
olmaz. TRT’nin genleriyle oynuyorsunuz, yanlış yapıyorsunuz, günah
işliyorsunuz. 
Bakın
değerli milletvekilleri, Kahramanmaraş’ta, Elbistan’da Şeker Fabrikası
özelleştirildi. “Etmeyin eylemeyin, bu insanlara yazık, yapmayın.” dedik, “Yok.
Kimse işinden olmayacak, kimse mağdur olmayacak. Kim mağdur olursa onun hakları
verilecek.” dendi. İşte şimdi söylüyorum: Şeker Fabrikasında işten atılan 16
mutfak görevlisinin tazminatları dahi hâlâ verilmedi. Günahtır, ramazan
ayındayız. 
Elbistan
deyince… Ya, Elbistan Belediyesi daha önce iftar çadırları kurardı. AK PARTİ’li
bir Belediyeydi, sonra ihraç ettiniz adamı, partiden gönderdiniz. Adam iftar
çadırları kurardı. Ondan önce MHP’li Belediyeydi, o da iftar çadırı kurardı.
Şimdi AK PARTİ’li Belediyeye yeni bir Belediye Başkanı geldi, iftar çadırını
kaldırdı. Hayırdır ya? Yani, gariban vatandaşın, parası olmayanın gidip
ramazanda iftar çadırında iftarını açmasını istemiyor musunuz? Soruyorum size:
Elbistan’da iftar çadırları niye kaldırıldı? 
ÖMER
FETHİ GÜRER (Niğde) - Seçim yok, ondan. 
İBRAHİM
YURDUNUSEVEN (Afyonkarahisar) - Bolu Belediye Başkanı ne yaptı?
ALİ
ÖZTUNÇ (Devamla) – Belediye Başkanı yaptı, evet.
İBRAHİM
YURDUNUSEVEN (Afyonkarahisar) – Bolu, Bolu?
ALİ
ÖZTUNÇ (Devamla) – Bolu Belediye Başkanı değil, Elbistan diyorum Sayın Vekilim,
kulakta biraz sıkıntı var galiba. 
ÖMER
FETHİ GÜRER (Niğde) – Seçim yok, seçim. Seçim yaklaşınca koyarlar. 
ALİ
ÖZTUNÇ (Devamla) – Elbistan Belediye Başkanı iftar çadırını kaldırdı, Elbistan
Belediye Başkanı iftar çadırını kaldırdı.
BAŞKAN
– Sayın Öztunç, Genel Kurula hitap edin.
ALİ
ÖZTUNÇ (Devamla) – Sen Bolu’yu boş ver. Seçimi kaybetmişsin, konuşuyorsun ya!
Elindeki belediyeyi kaptırdın, ne konuşuyorsun oradan? 
ALİ
ÖZKAYA (Afyonkarahisar) – Sen ne konuşuyorsun?
ALİ
ÖZTUNÇ (Devamla) – Sen işine bak hele! Dur hele, dur, dur! Sen elindeki
belediyeyi kaybettin, sen bir dur, sen bir dur!
ALİ
ÖZKAYA (Afyonkarahisar) – Biz CHP’den bir sürü aldık. Biz CHP’den aldık. 
ALİ
ÖZTUNÇ (Devamla) – Ben mi? Bana mı soruyorsun? 
BAŞKAN
– Sayın Öztunç… Sayın Özkaya…
ALİ
ÖZTUNÇ (Devamla) – Ben yüzde 6 oyla gittim, yüzde 30 yaptım.
ALİ
ÖZKAYA (Afyonkarahisar) – Nasıl?
BAŞKAN
– Sayın Özkaya, lütfen…
ALİ
ÖZTUNÇ (Devamla) – Senin oyun 88’di, düştü 60’a.
BAŞKAN
– Sayın Öztunç, siz Genel Kurula hitap edin. 
RECEP
ÖZEL (Isparta) – Kapadokya’yı konuş. 
ALİ
ÖZTUNÇ (Devamla) – Sayın Vekilim, sahte içki üreten belediyenin milletvekili
konuşuyor, ben ne yapayım? 
ALİ
ÖZKAYA (Afyonkarahisar) – CHP’den aldık biz.
BAŞKAN
– Sayın Özkaya, lütfen…
ALİ
ÖZTUNÇ (Devamla) – Viski işi ne oldu, viski, sahte içki işi? Sahte içki işi ne
oldu?
ALİ
ÖZKAYA (Afyonkarahisar) – Seninkiler yaptı. 
BURCU
KÖKSAL (Afyonkarahisar) – Ortak mısınız viski işine? Sizde mi ortaksınız viski
işine, bu kadar savunuyorsunuz? 
BAŞKAN
– Sayın Öztunç, lütfen, siz Genel Kurula hitap ediniz.
ALİ
ÖZKAYA (Afyonkarahisar) – Sizden aldığımız belediye o.
BAŞKAN
– Sayın Özkaya, rica ediyorum. Sayın Özkaya, rica ediyorum, lütfen, böyle bir
usul yok.
BURCU
KÖKSAL (Afyonkarahisar) – Kaçak içki üreten başkanınızı savunacak kadar ortak
mısınız içki işine?
ALİ
ÖZTUNÇ (Devamla) – Ya, Sayın Vekilim, Sevgili Vekilim…
ALİ
ÖZKAYA (Afyonkarahisar) – Buyurunuz, 4 dönem sonra sizden aldığımız belediye.
BAŞKAN
– Sakin olalım arkadaşlar, sakin olalım.
ALİ
ÖZTUNÇ (Devamla) – Sayın vekiller, değerli milletvekillerimiz, bakın,
belediyenin de hangisi olduğunu bilmiyorum, az önce milletvekilimiz söyledi.
BURCU
KÖKSAL (Afyonkarahisar) – Sultandağı Belediyesi.
ALİ
ÖZTUNÇ (Devamla) – Afyon’da belediyede kaçak içki üretilmiş, viski, viski
üretilmiş. 
ALİ
ÖZKAYA (Afyonkarahisar) – CHP, CHP… Burası CHP’li belediyeydi. 
ALİ
ÖZTUNÇ (Devamla) – AK PARTİ’li belediye, “CHP” diyor. Ya belediye AK PARTİ’li.
Allah Allah!
ALİ
ÖZKAYA (Afyonkarahisar) – Burası CHP’nindi.
BAŞKAN
– Arkadaşlar, karşılıklı cevap vermeyin, söz alan konuşur değerli arkadaşlarım
lütfen.
ALİ
ÖZKAYA (Afyonkarahisar) – Söz verirseniz Başkanım… Söz verin.
BAŞKAN
– Bir dakika, bekleyin, daha birleşim bitti mi ki? 
ALİ
ÖZKAYA (Afyonkarahisar) – Söz vermiyorsunuz ki.
BAŞKAN
– Vereceğiz, merak etmeyin.
ALİ
ÖZTUNÇ (Devamla) – Bakın, Sayın Başkanım, anlaşılan biraz ağır geldi laflar,
solda Bolu ve Afyon laf atıyor. Bolu’yu anlıyorum seçimi kaybetti. Tanju
Özcan’a bin selam olsun buradan. 23 Haziranda inşallah İstanbul’da da Ekrem
ağabey, Ekrem İmamoğlu bu seçimi yeniden alacak, sizin o çaldığınız, elinden
aldığınız seçim var ya, o seçimi yeniden alacak ve göreceksiniz… 
ALİ
ÖZKAYA (Afyonkarahisar) – Oylar nereye gitti?
ALİ
ÖZTUNÇ (Devamla) – Ölüm var, belli olmaz, bir daha gelemeyebilirim buralara,
dünya hâli yarına çıkıp çıkmayacağımız belli değil.
RECEP
ÖZEL (Isparta) – Allah uzun ömür versin sana, Allah uzun ömür versin.
ALİ
ÖZTUNÇ (Devamla) – Ya, ağabey, sen bir dur. 
BAŞKAN
– Sayın Öztunç, lütfen…
RECEP
ÖZEL (Isparta) – Allah uzun ömür versin.
ALİ
ÖZTUNÇ (Devamla) – Recep Bey, takke ne oldu, takke? 
RECEP
ÖZEL (Isparta) – Allah uzun ömür versin.
ALİ
ÖZTUNÇ (Devamla) – Fetullah Gülen’in verdiği takke ne oldu? Sen önce onu anlat,
Fetullah Gülen’in takkesinden bahset ya.
BAŞKAN
– Sayın Öztunç, lütfen siz…
ALİ
ÖZTUNÇ (Devamla) – Sayın Başkanım, ölüm var belli olmaz, 23 Haziranda her şey
çok güzel olacak diyorum. 
Hepinizi
saygıyla selamlıyorum. (CHP sıralarından alkışlar)
BAŞKAN
– Evet, Sayın Özkaya, biraz sabırsızsınız ama ben herkesi izliyorum, buradan
görüyorum, sırayla söz veriyorum. 
V.- AÇIKLAMALAR (Devam)
42.- Afyonkarahisar Milletvekili Ali Özkaya’nın, Afyonkarahisar
Milletvekili Burcu Köksal’ın yaptığı açıklamasındaki bazı ifadelerine ilişkin
açıklaması
ALİ
ÖZKAYA (Afyonkarahisar) – Teşekkür ediyorum Sayın Başkanım.
BAŞKAN
– Sataşmaya yol açmayacak şekilde toparlamalarımızı yapalım lütfen. 
ALİ
ÖZKAYA (Afyonkarahisar) – Gayret edeceğim inşallah.
BAŞKAN
– Lütfen.
ALİ
ÖZKAYA (Afyonkarahisar) – Sultandağı Belediyesini 4 dönem sonra AK PARTİ aldı.
CHP’nin merkeziydi, Sultandağı denince CHP akla gelirdi. Bugün Eczacılar Günü,
çok kıymetli bir eczacı kardeşimiz aldı CHP’den. Çok zor geldi tabii sayın
vekilimize. Burası belediyenin soğuk hava deposu. PIA isimli bir şirkete
kiralamış, belediyede çalışan 2 kişiyi de bu şirkete vermiş. Bu kişiler üç
yıldır burada çalışıyorlar. Sürekli çalışmış, hiç rapor almamış, ilk defa AK
PARTİ seçimi kazanınca psikiyatriden 4 tane rapor almış bu beyefendi. 2 aynı
soy isimli kişiler. Babasının da o bölgede bir gazinosu, mekânı var. Burada
geçmişten beri içki üretmişler, satmışlar, belediye başkanımız bunu fark etmiş,
savcılığa, kaymakamlığa vermiş, işin özü bu. Belediye başkanı daha dün geldi.
Burasının mülkiyeti belediyenin ancak özel bir şirkete kiraya verilmiş. Ne
yapacak belediye başkanı? Geçmişten beri CHP’li belediyenin aldığı kişi içki
üretmiş, babasının mekânında satmış, şimdi belediye başkanımız yakalamış bunu.
Bundan sonra da hemen acaba ben buradan kendime ne çıkarabilirim, ulusal
kanallara bunu nasıl yayarım da belediye başkanını suçlayabilirim pozuna
girmiş. Gereğini de savcılık, idari makamlar yapacaktır diyorum.
Yüce
Meclisi saygıyla selamlıyorum.
BAŞKAN
- Sayın Topal, buyurun.
43.- Hatay Milletvekili Serkan Topal’ın, 14 Mayıs Dünya Çiftçiler
Günü’ne ilişkin açıklaması
SERKAN
TOPAL (Hatay) – Teşekkür ederim Sayın Başkan.
Dünya
Çiftçiler Günü kutlu ve bereketli olsun. Mazot 6,5 lira, gübre 2,5 lira. TÜİK’e
göre sadece nisan ayında domatesin üretim maliyeti yüzde 17, kuru soğanın yüzde
15, patatesin yüzde 14 arttı. Çiftçilerimiz tarlasını ekmek yerine boş tutmayı
tercih ediyorlar çünkü borç batağındalar. Seçim bölgem Hatay’da Amik Ovası
sular altında, üretim yapılamıyor. Eskiden “Ofis, çiftçinin kara gün dostudur.”
denilirdi, çiftçi kara günde ancak ortada dost yok. Yani traktör var mazot yok,
tarla var tohum yok, tanzim çadırı var ürün yok. Hükümete sesleniyorum: Soğana
muhtaç ettiğiniz halkı ekmeğe de muhtaç etmeden gelin bir an önce çiftçimize
destek olacak çözümleri birlikte üretelim.
Teşekkür
ediyorum.
BAŞKAN
– Sayın Başkan, buyurun.
44.- Antalya Milletvekili Abdurrahman Başkan’ın, Hakkâri ilinin Irak
sınırında şehit olan Piyade Uzman Çavuş Zekeriya Zencirli’ye Allah’tan rahmet
dilediğine ilişkin açıklaması
ABDURRAHMAN
BAŞKAN (Antalya) – Irak sınırında bulunan Serabat Üs Bölgesi’ne dün gece
sızmaya çalışan kalleş teröristlerin açmış olduğu taciz ateşi sonrasında
Alanya’mızda ikamet eden Piyade Uzman Çavuş Zekeriya Zencirli maalesef şehit
olmuştur. Şehidimizin cenazesi yarın öğle namazına müteakip Alanya’mızda ebedi
istirahatgâhına uğurlanacaktır. Şehidimize Allah’tan rahmet, başta ailesi olmak
üzere aziz Türk milletine sabırlar dilerim.
BAŞKAN
- Teşekkür ederim.
IX.- KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Teklifleri (Devam)
1.- Nevşehir Milletvekili Mustafa Açıkgöz ve Adalet ve Kalkınma Partisi
Grup Başkanvekili İstanbul Milletvekili Mehmet Muş ile 65 Milletvekilinin
Kapadokya Alanı Hakkında Kanun Teklifi (2/1811) ile Millî Eğitim, Kültür,
Gençlik ve Spor Komisyonu Raporu (S. Sayısı: 56) (Devam)
BAŞKAN
– Şahıslar adına son söz, Nevşehir Milletvekilimiz Sayın Mustafa Açıkgöz’e
aittir.
Buyurun
Sayın Açıkgöz. (AK PARTİ sıralarından alkışlar) 
MUSTAFA
AÇIKGÖZ (Nevşehir) – Sayın Başkanım, kıymetli Divan, değerli milletvekili
arkadaşlarım; aziz milletim hepinizi saygıyla, hürmetle selamlıyorum. Bütün
şehitlerimizin de ruhları şad olsun. 
Tabii,
Ali Vekilimiz konuşurken... Yerel yönetimler devre dışı değil, sadece
istişareye açık olacaklar. Talan yok, rant yok. Zaten yüzde 95’i özel mülkiyet,
adamın özel mülkiyetini talan edemeyiz. Bir de bu bölgeyi siyasetüstü bir
şekilde çocuklarımıza miras bırakmak istiyoruz. 1985 yılından beri de burası
UNESCO’nun koruması altında. Tabii, ramazan ayınız hayırlara vesile olsun
inşallah. Bu mübarek ayda ülke turizmi ve insanlığın ortak mirası Kapadokya
için hayati ve çok önemli bir işe vesile olacağız.
Güzel
atlar diyarı Kapadokya. İnsanlığın ortak mirası, UNESCO dünya mirası, Türkiye
turizminin en önemli destinasyonu. Doğa ve kültürün buluştuğu büyülü yerleşim,
masallar diyarı Kapadokya; eşsiz güzellikleri, derin kültürel zenginlikleri,
eşsiz doğal güzellikleri, medeniyetlerin üst üste çakıştığı, insanlığın
gelişimine tanıklık etmiş en önemli millî hazinemiz. Kapadokya, çok sayıda
medeniyete, sayısız devlete, farklı inançlara, farklı kültürlere ev sahipliği
yapmıştır. Kapadokya’nın milattan önce 7000 yılından günümüze uzanan
yolculuğunda Hititler, Frigyalılar, Persler, Romalılar, Bizanslılar,
Selçuklular ve Osmanlı bu coğrafyaya pek çok güzellik ve eser bırakmışlardır. 
Kapadokya’da
turizm çeşitliliği çok zengindir arkadaşlar. Doğa ve kültür turizmi, inanç
turizmi, sıcak hava balonu, el sanatları, özellikle de Avanos’umuzdaki çanak
çömlek ve işlemeli seramiklerimiz, atlı turizm, ATV, safari, son zamanlarda
yamaşüt ve yer paraşütü, bisiklet turları, vadi yürüyüşü gibi sportif
faaliyetler bulunmaktadır. Kapadokya’da konaklama açısından öne çıkan mağara
otel, kaya otel konseptli butik otellerimiz vardır. Doğal kayalık yapıların
içerisine kaya oymayla yapılan eski tarihî evler üzerine inşa edilmiş butik
oteller sunduğu ambiyansla, havuzu, şöminesiyle, son derece lüks imkânlarıyla
yerli ve yabancı misafirlerimizin ilgisini çekmektedir. Bölgemizde pek çok
ödüllü butik otellerimiz bulunmaktadır.
HÜSEYİN
YAYMAN (Hatay) – Sayın Vekilim, davet et de gelelim.
MUSTAFA
AÇIKGÖZ (Devamla) – Ağabey, sonuna bıraktım onu inşallah.
Tüm
bu özellikleri ve güzellikleri barındıran Kapadokya’da hâlihazırda işleyiş
nasıl? Niçin böyle bir düzenlemeye ihtiyaç duyuldu? Sayın milletvekillerim,
şimdi anlatacağım üst üste gelen girift yapıyı dikkatle dinlemenizi istiyorum
inşallah.
Geçmişten
günümüze gelen koruma kararları:
1)
Arkeolojik sit. 1 ve 2’nci derece. Alanımızda, 76 bin dönümde arkeolojik sit
statüsü uygulanmaktadır. Bu alanda Kültür ve Turizm Bakanlığı yetkilidir. 
2)
Kentsel sitler. Yaklaşık 6.200 dönüm de kentsel sit statüsünde. Bu alanda yine
Kültür ve Turizm Bakanlığı yetkilidir. 
3)
Kapadokya Kültür ve Turizm Koruma Gelişim Bölgesi yaklaşık 480 bin dönümdür. Bu
alanda Kültür ve Turizm Bakanlığı yetkilidir. 
4)
Dünya Mirası Alanı 96 bin dönümdür. Göreme Açık Hava Müzesi, Derinkuyu,
Kaymaklı gibi yer altı şehirlerinin yer aldığı yerlerdir. Bu alanda da yine
Kültür ve Turizm Bakanlığı yetkilidir. 
5)
Doğal ve çakışan 1, 2 ve 3 dereceli sitler. Yaklaşık 300 bin dönümdür. Bu
alanda Çevre ve Şehircilik Bakanlığı yetkilidir. 
6)
Millî Parklar. Yaklaşık 96 bin dönümdür. Bu alanda Tarım ve Orman Bakanlığı
yetkilidir.
Tabii,
bu saydığım alanlar farklı alanlar değil arkadaşlar, bu alanlar birbiri üzerine
geçmiş, iç içe girmiş alanlardır. Dolayısıyla, Kapadokya’mız bir, Kültür ve
Turizm Bakanlığı; iki, Çevre ve Şehircilik Bakanlığı; üç, Tarım ve Orman
Bakanlığı; dört, Valiliğimiz; beş, belediyelerin yetki ve sorumluluğu
altındadır. Tabii, bu yetmiyormuş gibi, Tabiat Varlıklarını Koruma Kurulu,
Kültür Varlıklarını Koruma Kurulu gibi pek çok kurum ve kuruluş yetkilidir
arkadaşlar.
Görüldüğü
gibi, alanda birden fazla kurumun yetkisinin bulunması tam bir yetki
karmaşasına yol açmaktadır. Gereken tedbirlerin alınması ve uygulanması
gecikmekte, bu durum da alanda kaçak yapılaşma ve bölgenin tahribine yol
açmaktadır, yeni yatırımların gecikmesine sebep olmaktadır. Mevcut yapıyla bu
eşsiz kültürel ve doğal mirasımız ne hak ettiği şekilde korunabilir ne de hak
ettiğimiz ve hedeflediğimiz başarıya ulaşabiliriz.
Tabii,
Kapadokya Kültür ve Turizm Koruma ve Gelişim Bölgesi’nde bir, onaylı planı
bulunan yerleşimler var; iki, revizyon çalışması yürütülen yerleşimler var; üç,
ilk defa plan çalışılan yerleşimler bulunmaktadır. Koruma amaçlı imar planını
uzun yıllar bekleyen belde ve ilçelerimiz vardır.
Kapadokya
Kültür ve Turizm Koruma Gelişim Bölgesi’nde biraz önce bahsettiğim gibi yüzde
95 özel mülkiyet vardır, yaklaşık yüzde 5’i de Hazine ve Maliye
Bakanlığımızın arazisidir. Görüldüğü gibi, iyi bir üst ölçek planı yapılması
gerekiyor. Mevcut durumda yeni bir yatırımcı bina yapmak isterse bu gördüğünüz
şemadaki gibi önce belediyeye, sonra Tarım ve Orman Bakanlığı Millî Parklara,
Kültür Bakanlığının arkeolojik, kentsel tarih sitlerine, yine Kültür
Bakanlığının Turizm Koruma ve Gelişim Bölgesi’ne, Çevre ve Şehirciliğin doğal
sitlerine… Saha araştırması, raporlama derken yedi, sekiz yılı bulan bir
raporlama dönemi gerekiyor arkadaşlar. Bu da insanlarımızı kanunun dışına
çıkarmaya ve kaçak yapılaşmaya sebebiyet vermektedir. 
Kapadokya
alan yönetimi yerleşik 150 bin nüfusa hizmet edecek arkadaşlar. 4 ilçemizde;
Gülşehir’imiz, Avanos’umuz, Ürgüp’ümüz, Derinkuyu’muzda; 9 beldemizde;
Sulusaray, Çat, Göre, Nar, Ortahisar, Uçhisar, Kavak, Kaymaklı ve Göreme ve 21
köy alan sınırları içerisinde yer almaktadır. Alanımıza Çin, Japonya, Güney
Kore, Malezya, Tayvan gibi Doğu Asya ülkeleri ağırlıklı olmakla beraber son
zamanlarda Avrupa ülkelerinden ve Güney Amerika’dan misafirlerimiz gelmektedir.
Zaman da kısalıyor, hemen şöyle geçeyim. Bu alanda 56 kişiyle kaliteli ve hızlı
hizmet vermeye çalışıyoruz, bu yetersiz sayılıyor. 
Sonuç
olarak, 1980’li yıllardan beri tüm hükûmetler ve Turizm Bakanları tüm
çalıştaylarda, toplantılarda ortak bir hayal olan ve bölgeyi çok başlılıktan
kurtarıp yetki karmaşasını ortadan kaldıracak alan yönetimini istemişlerdir.
2023 yılında 70 milyon ziyaretçiyi hedefleyen ülkemizde, Kapadokya’da 7 milyon
turisti ağırlamak istiyor ve ağırlayacağımız bu turistlerle daha çok vakit
geçirmek için alan yönetimini istiyoruz. Hâlâ keşfedilmemiş kiliselerin,
yeraltı şehirlerinin, oluşacak rezerv peri bacalarının bizden sonraki nesillere
korunarak aktarılması için alan yönetimini istemekteyiz. Bölge insanı ve
yatırımcısını canından bezdirmemek için Cumhurbaşkanlığı hükûmet sistemiyle
uyumlu, hızlı bir hizmet alınabilmesi için alan yönetimi istenmiştir.
Oluşturulacak komisyonların bölgesini bilen ve seven yerel insanlardan ve sektör
temsilcilerinden oluşturulmasıyla yerelden bütüncül bir bakış açısı için alan
yönetimi istenmiştir. Bölge insanının turizm konusundaki bilgi ve birikimini,
tecrübesini doğru kullanması için, Kapadokya’nın ülkeler arasındaki
tanınırlığının yüksek olmasını daha çok avantaja çevirmek için, balon ve
sportif faaliyetlerin bölgedeki etkinliğini artırmak için alan yönetimi
istenmiştir. Bu kanunla Kapadokya’nın tarihî, kültürel ve doğal yapısının
korunması, bölgede yaşanan yetki kargaşasının önüne geçilmesi, kararların doğru
ve hızlı bir şekilde alınması için alan yönetimi istenmiştir. Bu kanunla
bölgenin geliştirilmesi, tanıtılması ve gelecek nesillere aktarılması için
sürdürülebilir stratejiler ve eylem planları hazırlanacaktır, bu bölgenin
ihtiyacı olan planlama ve uygulama çalışması sağlanacaktır. Bu kanunla
bölgedeki doğal oluşuma zarar veren etkilerin ve kaçak yapıların tek elden
denetlenmesi ve gerekli yaptırımların yapılması sağlanacaktır. Bu kanunla
dünyada eşi ve benzeri olmayan, tüm insanlığın ortak mirası olan ve ülkemizin
en önemli turizm bölgesi ve değeri olan Kapadokya korunacak, yaşatılacak,
geliştirilecek, tanıtılacak, çocuklarımıza miras bırakılacak, doğru planlanacak
ve ülkemizin en önemli gelir getiren turizm kaynağı olacak Allah’ın izniyle. 
Hepinizi,
bütün milletvekillerimizi bu eşsiz güzellikler diyarına bekliyorum, şimdiden
katkılarınız için de teşekkür ediyorum. 
Kapadokya
alan yönetimi için desteklerini esirgemeyen başta milletimizin lideri
Cumhurbaşkanımız Sayın Recep Tayyip Erdoğan’a, AK PARTİ grup yönetimimize,
Komisyon Başkanımıza ve üyelerimize, değerli bütün milletvekillerimize, tasarı
aşamasında sürekli mesai harcadığımız Turizm Bakanlığımız ve çalışanlarına ve
26’ncı Dönemdeki Ebubekir Gizligider ve Murat Göktürk kardeşlerime, milletvekillerime
şahsım adına ve Kapadokya adına teşekkür ediyorum. 
Yine,
bir eczacı milletvekili olarak bugünkü Eczacılar Günü’nü kutluyorum. 
Yine,
bir öğretmen ve çiftçi evladı olarak eli nasırlı çiftçilerimizin Çiftçiler
Günü’nü tebrik ediyorum ve 23 Hazirandan sonra da İstanbul daha güzel olacak,
daha güzel olacak, daha güzel olacak inşallah. (AK PARTİ sıralarından alkışlar)

BAŞKAN
– Soru-cevap işlemi yok. 
Teklifin
tümü üzerindeki görüşmeler tamamlanmıştır.
Maddelerine
geçilmesini oylarınıza sunuyorum: Kabul edenler... Kabul etmeyenler...
Maddelerine geçilmesi kabul edilmiştir.
60’a
göre bir iki arkadaşımıza söz vereceğim, ondan sonra ara vereceğiz.
Sayın
Başevirgen…
V.- AÇIKLAMALAR (Devam)
45.- Manisa Milletvekili Bekir Başevirgen’in, 13 Mayıs Soma faciasının
5’inci yıl dönümü vesilesiyle son on yılda toplam 862 madencinin iş
cinayetlerine kurban gittiğine ve çalışma koşullarının değişmesi, önlemlerin
alınması gerektiğine ilişkin açıklaması
BEKİR
BAŞEVİRGEN (Manisa) – Teşekkür ederim Sayın Başkanım.
13
Mayıs 2014’te Manisa’nın Soma ilçesinde meydana gelen maden kazasında 301
işçimiz hayatını kaybetmiş; facia, Türkiye Cumhuriyeti tarihinin en büyük iş ve
maden kazası olarak kayıtlara geçmişti. Soma katliamının üzerinden beş yıl
geçti. Madenciler mezarda, avukatları hapiste, katiller ise hâlâ dışarıda. 
Göz
göre göre geldi iş cinayeti. Ağır yaralı çıktı hukuk sistemimiz. Adalet duygusu
köreldi. Yıllar geçti üstünden ama emekçiler için tehlike hâlâ aynı. Soma’dan
sonra beş yılda 299, son on yılda ise toplam 862 madenci iş cinayetlerine
kurban gitti. Hiçbir meslek grubunun fıtratında ölmek yoktur. Para hırsı insan
hayatından önemli değildir. 
Biz
bu facialarla öğrendik ki kömür sadece bir evi ısıtmazmış, milyonlarca ciğeri
de yakabilirmiş. Başka ciğerlerin de yanmaması için çalışma koşullarının
değişmesi ve önlemlerin alınması gerekmektedir. 
Soma
ve diğer maden kazalarında yaşamını yitiren madencilerimizi bir kez daha
rahmetle anıyor, Genel Kurulu saygıyla selamlıyorum.
BAŞKAN
– Teşekkür ederim.
Sayın
Köksal…
46.- Afyonkarahisar Milletvekili Burcu Köksal’ın, Afyonkarahisar
Milletvekili Ali Özkaya’nın yaptığı açıklamasındaki bazı ifadelerine ilişkin
açıklaması
BURCU
KÖKSAL (Afyonkarahisar) – Sayın Başkan, Sayın Ali Özkaya diyor ki: “AKP’li
belediye başkanı kaçak içki düzeneğini tespit ettiğinde ihbar etti.” Kendisi
bir hukukçu olduğu için delillerle konuşmasını beklerdim ama ancak yine her
zamanki gibi yalan ve yanlış bilgilerle Afyon kamuoyunu yanıltmaya çalışıyor. 
Söz
konusu belediye işçisi 8 Nisanda kaçak içki üretimi yapıldığını fotoğraflarla
ve videolarla tespit ediyor, 9 Nisanda AKP’li belediye başkanına WhatsApp’tan
gönderiyor -yazışmaları mevcut- 10 Nisanda tekrar gönderiyor “Başkanım,
gereğini yapın.” diye, 24 Nisanda yine gönderiyor, 8 Mayısta tekrar gönderiyor.
Fakat kendisi 12 Mayısta kendi sosyal medya hesabında bu görüntüleri
yayınladıktan sonra 13 Mayısta baskın yapılıyor. 
Şimdi
ben buradan soruyorum: 8 Nisanda, 9 Nisanda bu olayı öğrenen belediye başkanı
niçin bir buçuk ay boyunca beklemiş, ihbarda bulunmamış? Sonra sosyal medya
görüntüleri yayınlandıktan sonra, polisin baskınından sonra, bu şekilde üste
çıkmaya çalışmak, bu işe Cumhuriyet Halk Partisini alet etmeye çalışmak ne
kadar yakışıyor? Mübarek ramazan ayında yapılan böyle bir yanlıştan, böyle bir
çirkinlikten dolayı çıkıp kamuoyundan özür dilemelerini ve belediye
başkanlarıyla ilgili gereğini yapmalarını bekliyoruz. (CHP sıralarından
alkışlar) 
BAŞKAN
– Sayın Özdemir…
47.- Kahramanmaraş Milletvekili Ahmet Özdemir’in, Kahramanmaraş
Milletvekili Ali Öztunç’un 56 sıra sayılı Kanun Teklifi’nin tümü üzerinde şahsı
adına yaptığı konuşmasındaki bazı ifadelerine ilişkin açıklaması
AHMET
ÖZDEMİR (Kahramanmaraş) – Teşekkür ederim Sayın Başkanım. 
Cumhuriyet
Halk Partisi Milletvekilimiz Ali Öztunç’un Kahramanmaraş’la ilgili iddialarına
karşı cevap vermek istiyorum. 
Kahramanmaraş’ta
su fiyatlarına herhangi bir zam yapılmadığı gibi Büyükşehir Belediye
Başkanımızın ilk icraatı, Kahramanmaraş’ta ihtiyaç sahibi ailelere kişi başı
2,5 ton ücretsiz su verilmeye başlanmıştır. 
İfratla
ilgili… Elbistan’da iftar verilmediğini söyledi. Bilgi eksik, bütün
Kahramanmaraş’ta artık toplu iftar verilmiyor çünkü iftar bedellerini ihtiyaç
sahibi ailelere yerinde, ailelerin bulunduğu evlerde vermek yöntemiyle bir
değişiklik yapıldı. O nedenle, sadece Elbistan’da değil Kahramanmaraş’ın
tamamında artık toplu iftar verilmiyor. 
Germenicia’yla
ilgili Kültür ve Turizm Bakanlığımız ve Büyükşehir Belediyemizin ortak
çalışması var. Şu anda kazı çalışmaları devam ediyor, üçüncü aşama kazı
yapılıyor. Üçüncü aşama kazı da bittiğinde mozaikler açılacak. Bir noktada
hemfikiriz, Germenicia dünyanın en gelişmiş medeniyetinin bulgularını içeriyor.
Çok yüksek bir medeniyetin göstergesi olan bulguları üçüncü aşama bittiğinde de
kamuoyunun bilgisine sunacağız ve hizmete açacağız.
Teşekkür
ederim. 
BAŞKAN
– Ali Bey sizin de kayıtlar için bir söz talebiniz vardı. 
Buyurun.

ALİ
ÖZTUNÇ (Kahramanmaraş) – Evet Sayın Başkanım. 
Öncelikle,
kürsüde konuşurken AK PARTİ’li bir sayın milletvekili Bolu Belediyesinin iftar
çadırlarını kaldırdığını iddia etmişti. Ben Bolu Belediye Başkanını aradım az
önce, kendisiyle görüştüm. Böyle bir şeyin doğru olmadığını söyledi. Günlük 4
bin kişiye iftar verdiğini, iftar çadırlarının devam ettiğini dile getirdi,
söyledi ve AK PARTİ milletvekiline de bir çağrısı var, diyor ki: Buyursun
gelsin Bolu’ya, iftarımızı beraber açalım. 
İkincisi,
AK PARTİ Milletvekilimiz Sevgili Ahmet Özdemir az önce benim konuşmama bir
cevap verdi, “Su fiyatlarına zam yok.” dedi. Vallahi su faturasını ödüyorum
ben. Sayın Özdemir galiba kendisi ödemiyor, yardımcıları falan ödüyordur.
Kahramanmaraş’ta su fiyatlarına yüzde 18 zam gelmiştir. Bu çok açık, net. Bunu
bütün Kahramanmaraşlılar da biliyor. 
Teşekkür
ederim. 
BAŞKAN
– Birleşime beş dakika ara veriyorum. 
Kapanma Saati: 19.32
ÜÇÜNCÜ OTURUM
Açılma Saati: 19.33
BAŞKAN: Başkan Vekili Levent GÖK
KÂTİP ÜYELER: Rümeysa KADAK (İstanbul), Mustafa AÇIKGÖZ (Nevşehir) 
----- 0 -----
BAŞKAN
– Değerli milletvekilleri, Türkiye Büyük Millet Meclisinin 77’nci Birleşiminin
Üçüncü Oturumunu açıyorum.
56
sıra sayılı Kanun Teklifi’nin görüşmelerine devam ediyoruz.
IX.- KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Teklifleri (Devam)
1.- Nevşehir Milletvekili Mustafa Açıkgöz ve Adalet ve Kalkınma Partisi
Grup Başkanvekili İstanbul Milletvekili Mehmet Muş ile 65 Milletvekilinin
Kapadokya Alanı Hakkında Kanun Teklifi (2/1811) ile Millî Eğitim, Kültür,
Gençlik ve Spor Komisyonu Raporu (S. Sayısı: 56) (Devam)
BAŞKAN
– Komisyon? Yok.
Ertelenmiştir.
2’nci
sırada yer alan 33 sıra sayılı Kanun Teklifi’nin görüşmelerine başlayacağız.
2.- Türkiye Büyük Millet Meclisi Başkanı İzmir Milletvekili Binali
Yıldırım’ın Türkiye Cumhuriyeti ile Gürcistan Arasındaki Serbest Ticaret
Anlaşması Tarafından Kurulan Ortak Komite’nin Türkiye Cumhuriyeti ile Gürcistan
Arasındaki Serbest Ticaret Anlaşması’nın ‘Menşeli Ürünler’ Kavramının Tanımı ve
İdari İşbirliği Yöntemleri Hakkında Protokol II’sini Değiştiren 1/2016 Sayılı
Kararınının Onaylanmasının Uygun Bulunduğuna ve Anlaşmanın Protokoller ve
Eklerine İlişkin Değişikliklerin Cumhurbaşkanınca Doğrudan Onaylanmasına Dair
Yetki Verilmesine İlişkin Kanun Teklifi (2/1364) ve Dışişleri Komisyonu Raporu
(S. Sayısı: 33)
BAŞKAN
- Komisyon? Yok.
Ertelenmiştir.
3’üncü
sırada yer alan 29 sıra sayılı Kanun Teklifi’nin görüşmelerine başlayacağız.
3.- Türkiye Büyük Millet Meclisi Başkanı İzmir Milletvekili Binali
Yıldırım’ın Türkiye Cumhuriyeti ile Karadağ Arasındaki Serbest Ticaret
Anlaşması Tarafından Kurulan Ortak Komite’nin Serbest Ticaret Anlaşması’nın
`Menşeli Ürünler’ Kavramının Tanımı ve İdari İşbirliği Yöntemlerine İlişkin
Protokol II’sini Değiştiren 1/2017 Sayılı Kararının Onaylanmasının Uygun
Bulunduğuna ve Anlaşmanın Protokoller ve Eklerine İlişkin Değişikliklerin
Cumhurbaşkanınca Doğrudan Onaylanmasına İlişkin Yetki Verilmesine Dair Kanun
Teklifi (2/1362) ve Dışişleri Komisyonu Raporu (S. Sayısı: 29)
BAŞKAN
- Komisyon? Yok.
Ertelenmiştir.
Bundan
sonra da Komisyonun bulunmayacağı anlaşıldığından, alınan karar gereğince kanun
teklifleri ile komisyonlardan gelen diğer işleri sırasıyla görüşmek için 15
Mayıs 2019 Çarşamba günü saat 14.00’te toplanmak üzere birleşimi kapatıyorum.
Kapanma Saati: 19.34




(x) 56 S. Sayılı Basmayazı tutanağa
eklidir. 




