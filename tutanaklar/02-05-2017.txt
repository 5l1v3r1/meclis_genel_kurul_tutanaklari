



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 86’ncı
Birleşim
 2
Mayıs 2017 Salı

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)

 İÇİNDEKİLER




I.- GEÇEN TUTANAK ÖZETİ
II.- GELEN KÂĞITLAR
III.- YOKLAMALAR
IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Mardin Milletvekili Erol
Dora’nın, cezaevlerinde yaşanan sıkıntılara ilişkin gündem dışı konuşması
2.- Uşak Milletvekili Özkan Yalım’ın, yurt
dışında yaşayan vatandaşların sorunlarına ilişkin konuşması
3.- İstanbul Milletvekili Ravza Kavakcı
Kan’ın, 2 Mayıs 1999 tarihindeki millî iradeye müdahaleye ilişkin gündem dışı
konuşması

V.- AÇIKLAMALAR
1.- Manisa Milletvekili Özgür Özel’in,
İstanbul Milletvekili Ravza Kavakcı Kan’ın yaptığı gündem dışı konuşmasındaki
bazı ifadelerine ilişkin açıklaması
2.- İstanbul Milletvekili Mehmet Muş’un,
Manisa Milletvekili Özgür Özel’in yaptığı açıklamasındaki bazı ifadelerine
ilişkin açıklaması
3.- Manisa Milletvekili Özgür Özel’in,
İstanbul Milletvekili Mehmet Muş’un yaptığı açıklamasındaki bazı ifadelerine
ilişkin açıklaması
4.- İstanbul Milletvekili Ravza Kavakcı
Kan’ın, Manisa Milletvekili Özgür Özel’in yaptığı açıklamasındaki bazı
ifadelerine ilişkin açıklaması
5.- İstanbul Milletvekili Filiz
Kerestecioğlu Demir’in, insan hakları ve demokrasinin herkes için savunulması
gerektiğine ilişkin açıklaması
6.- Bursa Milletvekili Erkan Aydın’ın, 1
Mayıs İşçi Bayramı’nı kutladığına ve liyakat ölçümü yapılmadan hâkim alımı
yapılmasına ilişkin açıklaması
7.- İstanbul Milletvekili Didem Engin’in,
23 Nisanda Meclis Başkanının Atatürk’ün adını anmamasına, hiç kimse ve hiçbir
kuvvetin Atatürk’e olan sevgi ve minnettarlığı milletin gönlünden silemeyeceğine
ilişkin açıklaması
8.- İstanbul Milletvekili Mahmut Tanal’ın,
caddelerin İstanbul Büyükşehir Belediyesi tarafından otopark olarak kullanıldığına
ve İçişleri Bakanını acilen denetim yapmaya davet ettiğine ilişkin açıklaması
9.- Çanakkale Milletvekili Muharrem
Erkek’in, Cumhuriyet gazetesinin yöneticileri ile yazarlarının yüz seksen dört
gündür cezaevinde bulunduklarına ve OHAL sürecinde basın özgürlüğünün yanında
tüm hak ve özgürlüklerin askıya alınmış durumda olduğuna ilişkin açıklaması
10.- İstanbul Milletvekili Sibel
Özdemir’in, iktidarın tüm engellemelerine ve OHAL’e rağmen 1 Mayıs Emek ve
Dayanışma Günü’nün büyük bir coşkuyla kutlandığına ve bu iktidarın tek önceliği
ve hedefinin tek adam düzenini şaibeli bir Anayasa’yla meşrulaştırma çabası
olduğuna ilişkin açıklaması
11.- İstanbul Milletvekili Gamze Akkuş
İlgezdi’nin, Wikipedia’ya Türkiye’den erişimin engellenmesinin gerekçesini ve
benzeri sansür uygulamalarının artıp artmayacağını öğrenmek istediğine ilişkin
açıklaması
12.- Mersin Milletvekili Hüseyin Çamak’ın,
OHAL ve KHK’ların FETÖ’yle mücadele sınırlarını çoktan aştığına ve durumun keyfiyet
ve hukuksuzluğa dönüştüğüne ilişkin açıklaması
13.- Balıkesir Milletvekili Mehmet Tüm’ün,
Yüksek Seçim Kurulunun 16 Nisanda yapılan halk oylamasında mühürsüz pusulaları
kabul ederek tarihî bir skandala imza attığına ilişkin açıklaması
14.- Tokat Milletvekili Kadim Durmaz’ın,
Karadeniz’e bağlanması gereken Kastamonu ile Tokat-Niksar-Akkuş-Ünye yollarının
ihalesinin ne zaman yapılacağını ve Tokat Havaalanı’nın kullanılmasıyla ilgili
Hükûmetin bir planı olup olmadığını öğrenmek istediğine ilişkin açıklaması
15.- Kayseri Milletvekili Çetin Arık’ın, 1
Mayıs Emek ve Dayanışma Bayramı’nı kutladığına ve OECD’nin Öğrenci Refahı Raporu’nun
ülkemizdeki çocukların mutsuzluğunu gözler önüne serdiğine ilişkin açıklaması
16.- Denizli Milletvekili Kazım Arslan’ın,
16 Nisanda yapılan referandumda Cumhurbaşkanı ve Başbakanın bütçeleri ve örtülü
ödenekleri ile devletin diğer kurumlarından ne kadar para harcandığını öğrenmek
istediğine ilişkin açıklaması
17.- Adana Milletvekili İbrahim Özdiş’in,
avukatlıktan hâkimliğe geçiş sınavı ve mülakatı hakkındaki iddialara ilişkin
açıklaması
18.- Edirne Milletvekili Okan
Gaytancıoğlu’nun, Kapıkule Sınır Kapısı’nda yaşanan izdihamla ilgili bilgi
almak istediğine ilişkin açıklaması
19.- İstanbul Milletvekili Ali Şeker’in,
Cumhuriyet ve BirGün gazetelerinin yazarlarının hâlâ tutuklu olmalarına ve
Wikipedia’ya erişimin yasaklanmasının kabul edilemez
olduğuna ilişkin açıklaması
20.- Giresun Milletvekili Bülent Yener
Bektaşoğlu’nun, Anayasa’ya şaibe bulaştığına ve oyunun rengi ne olursa olsun
herkesin bu şaibeyi yaratanlardan hesap sorulmasını beklediğine ilişkin
açıklaması
21.- Manisa Milletvekili Erkan Akçay’ın,
ülkenin önünde birbiriyle bağlantılı beş önemli gündem olduğuna ve 1 Mayıs Emek
ve Dayanışma Günü’nü kutladığına ilişkin açıklaması
22.- İstanbul Milletvekili Filiz
Kerestecioğlu Demir’in, 1 Mayıs kutlamalarında “OHAL” ve “KHK” yazan
pankartların yasak olmasına ve OHAL’e, KHK’lara ve şaibelerle oluşturulmaya
çalışılan başkanlık sistemine karşı çıktıklarına ilişkin açıklaması
23.- İstanbul Milletvekili Mehmet Muş’un, 1
Mayıs Emek ve Dayanışma Günü’nü kutladığına, Türkiye büyüyüp geliştikçe tüm
milletin olduğu gibi işçilerin de yaşam standartları ve refahının artacağına
ilişkin açıklaması 
24.- Manisa Milletvekili Özgür Özel’in,
Adalet ve Kalkınma Partisi iktidarının sermayeden yana politikaları ve iş
cinayetleri ile yasaklar, baskılar ve OHAL’in gölgesinde bir 1 Mayıs
kutlandığına ve iktidarın sermayeyle kol kola girdiği bu sömürü düzeninin
eninde sonunda demokratik bir şekilde yıkılacağına ilişkin açıklaması

VI.- BAŞKANLIĞIN GENEL KURULA SUNUŞLARI
A) Tezkereler
1.- Türkiye Büyük Millet
Meclisi Başkanlığının, Pakistan Ulusal Meclisi Savunma Üretimi Daimi Komitesi
üyelerinden oluşan bir heyetin 2-5 Mayıs 2017 tarihlerinde ülkemize resmî bir
ziyaret gerçekleştirmesinin Türkiye Büyük Millet Meclisi Başkanlık Divanının
24/4/2017 tarihli 36 sayılı Kararı’yla uygun bulunduğuna ilişkin tezkeresi
(3/952)
2.- Türkiye Büyük Millet Meclisi
Başkanlığının, Dışişleri Komisyonu Başkanı ve Malatya Milletvekili Taha
Özhan'ın, 26-28 Nisan 2017 tarihlerinde Malta'nın başkenti Vellatta'da
gerçekleştirilecek olan Parlamentolar Arası Ortak Dış ve Güvenlik Politikası
(ODGP) ve Ortak Güvenlik ve Savunma Politikası (OGSP) Konferansı'na katılmasına
ilişkin tezkeresi (3/953)
3.- Türkiye Büyük Millet Meclisi Başkanlığının,
Avrupa Parlamentosu (AP) Katılım Öncesi Eylem Birimi tarafından 2-3 Mayıs 2017
tarihlerinde Belçika'nın başkenti Brüksel’de düzenlenecek olan "Kamu
İhaleleri ve Parlamentoların Rolü” konulu parlamentolar arası seminere katılım
sağlanmasına ilişkin tezkeresi (3/954)
4.- Türkiye Büyük Millet Meclisi
Başkanlığının, Türkiye Büyük Millet Meclisi Başkanı İsmail Kahraman ve
beraberindeki Parlamento heyetinin, 12-13 Mayıs 2017 tarihleri arasında Akdeniz
İçin Birlik Parlamenter Asamblesi (AİBPA) Genel Kurulu ve Parlamento Başkanları
4’üncü Zirvesi’ne katılmak üzere İtalya'ya ziyarette bulunmalarına ilişkin
tezkeresi (3/955)

B) Meclis Araştırması Önergeleri
1.- Adana Milletvekili Mevlüt Karakaya ve
20 milletvekilinin, hayvancılık sektöründeki sorunların araştırılarak alınması
gereken önlemlerin belirlenmesi amacıyla Meclis araştırması açılmasına ilişkin
önergesi (10/509)
2.- Aydın Milletvekili Deniz Depboylu ve 21
milletvekilinin, çocuklara yönelik istismarın kapsamının ve nedenlerinin
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/510)
3.- Ankara Milletvekili Erkan Haberal ve 20
milletvekilinin, şehit aileleri, gaziler ile harp ve vazife malullerinin
sorunlarının araştırılarak alınması gereken önlemlerin belirlenmesi amacıyla
Meclis araştırması açılmasına ilişkin önergesi (10/511) 

VII.- YAZILI SORULAR VE CEVAPLARI
1.- İzmir
Milletvekili Murat Bakan'ın, örtülü ödenek harcamalarına ilişkin sorusu ve Maliye
Bakanı NaciAğbal’ın cevabı (7/12071) 
2.- Niğde Milletvekili Ömer Fethi Gürer'in, DMO Baskı
İşletme Müdürlüğü baskı atölyesinde yapılan işlerde meydana gelen düşüşe ve
kamu kuruluşlarının DMO siparişlerine,
DMO'nun uluslararası işbirliklerine,
İlişkin soruları
ve Maliye Bakanı NaciAğbal’ın cevabı (7/12072),
(7/12074)
3.- Niğde Milletvekili Ömer Fethi Gürer'in, trafik
sigortası primlerinin belirlenmesine ilişkin Başbakandan sorusu ve Başbakan Yardımcısı MehmetŞimşek’in
cevabı (7/12168)
4.- Antalya Milletvekili Çetin Osman Budak'ın, KOSGEB'in
sıfır faizli işletme kredisi faiz desteğine başvuran, kredi alabilen ve
alamayan esnafa ilişkin Başbakandan sorusu
ve Bilim, Sanayi ve Teknoloji Bakanı FarukÖzlü’nün cevabı (7/12441)
5.- İstanbul Milletvekili Mustafa Sezgin Tanrıkulu'nun,
İsviçre ile imzalanan anlaşmalara ve karşılıklı ithalat-ihracat miktarına,
Fransa ile imzalanan anlaşmalara ve karşılıklı
ithalat-ihracat miktarına,
İlişkin Başbakandan soruları ve Gümrük ve Ticaret Bakanı BülentTüfenkci’nin cevabı (7/12447), (7/12448)
6.- İstanbul Milletvekili Mustafa Sezgin Tanrıkulu'nun,
Almanya ile imzalanan anlaşmalara ve karşılıklı ithalat-ihracat miktarına,
Hollanda ile imzalanan anlaşmalara ve karşılıklı
ithalat-ihracat miktarına,
Danimarka ile imzalanan anlaşmalara ve karşılıklı
ithalat-ihracat miktarına,
İlişkin Başbakandan soruları ve Gümrük ve Ticaret Bakanı BülentTüfenkci’nin cevabı (7/12449), (7/12450), (7/12451)
7.- Bursa Milletvekili Orhan Sarıbal'ın, Kayseri Pancar
Ekicileri Kooperatifi Yönetim Kurulu Başkanı ve Kayseri Şeker Fabrikası
hakkındaki bazı iddialara ilişkin Başbakandan sorusu ve Bilim, Sanayi ve Teknoloji Bakanı FarukÖzlü’nün cevabı (7/12453)
8.- İzmir Milletvekili Atila Sertel'in, Hollanda ile
ekonomik ilişkilere ve bazı verilere ilişkin sorusu ve Gümrük ve Ticaret Bakanı BülentTüfenkci’nin cevabı (7/12495)
9.- İzmir Milletvekili Ali Yiğit'in, kamu bankalarınca
verilen reklam ve ilanlara ilişkin Başbakandan sorusu ve Başbakan Yardımcısı MehmetŞimşek’in cevabı (7/12561) 
10.- İzmir Milletvekili Ali Yiğit'in, kamu bankalarınca
medya kuruluşlarına kullandırılan kredilere ilişkin Başbakandan sorusu ve Başbakan Yardımcısı MehmetŞimşek’in
cevabı (7/12562)
11.- Niğde Milletvekili Ömer Fethi Gürer'in, yemek
kartı firmalarının lokantalardan aldıkları komisyon oranlarına ilişkin sorusu ve Gümrük ve Ticaret Bakanı BülentTüfenkci’nin
cevabı (7/12783)









2 Mayıs 2017 Salı
BİRİNCİ OTURUM
Açılma Saati: 15.01
BAŞKAN: Başkan Vekili Ayşe Nur BAHÇEKAPILI
KÂTİP ÜYELER: Fatma KAPLAN HÜRRİYET (Kocaeli), Ali Haydar
HAKVERDİ (Ankara)
----- 0 -----
BAŞKAN – Türkiye
Büyük Millet Meclisinin 86’ncı Birleşimini açıyorum.
Birleşime otuz
dakika ara veriyorum.
Kapanma Saati: 15.02
İKİNCİ OTURUM
Açılma Saati:15.32
BAŞKAN: Başkan Vekili Ayşe Nur BAHÇEKAPILI
KÂTİP ÜYELER: Fatma KAPLAN HÜRRİYET (Kocaeli), Fehmi
KÜPÇÜ (Bolu)
----- 0 -----
BAŞKAN – Sayın
milletvekilleri, Türkiye Büyük Millet Meclisinin 86’ncı Birleşiminin İkinci
Oturumunu açıyorum.
Toplantı
yeter sayısı vardır, görüşmelere başlıyoruz.
Sayın
milletvekilleri, uzunca bir aradan sonra tekrar bir çalışma gününde beraberiz.
İyi çalışmalar, iyi haftalar diliyorum; sevgi ve saygılarımı sunuyorum
hepinize.
Gündeme
geçmeden önce üç sayın milletvekiline gündem dışı söz vereceğim.
Gündem
dışı ilk söz, cezaevlerinde yaşanan sıkıntılar hakkında söz isteyen Mardin
Milletvekili Erol Dora’ya aittir. 
Buyurun
Sayın Dora. (HDP sıralarından alkışlar)
IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Mardin Milletvekili Erol
Dora’nın, cezaevlerinde yaşanan sıkıntılara ilişkin gündem dışı konuşması
EROL
DORA (Mardin) – Sayın Başkan, değerli milletvekilleri; Türkiye cezaevlerinde
yaşanan hak ihlallerine ilişkin söz aldım. Genel Kurulu saygıyla selamlıyorum.
Ayrıca,
gerek Anayasa ve gerekse uluslararası sözleşmelere aykırı olarak hukuksuz bir
biçimde tutuklanarak cezaevinde tutulan ve yasama faaliyetleri engellenen,
başta eş genel başkanlarımız Sayın Selahattin Demirtaş ve Figen Yüksekdağ olmak
üzere, tüm milletvekillerimizi saygıyla selamlıyorum ve bu hukuksuzluğun bir an
önce sonlanması için Anayasa Mahkemesini bir kez daha kendi içtihatlarına
uymaya davet ediyorum.
Değerli
milletvekilleri, Türkiye cezaevlerinde yaşanan hak ihlalleri ne yazık ki
gayriinsani bir aşamaya gelmiş bulunmaktadır. Kazanılmış yasal hakların kanun
hükmünde kararnamelerle bir bir geri alındığı, imza atılmış uluslararası
sözleşmelerin Anayasa’ya aykırı bir biçimde çiğnendiği bir süreçle yüz yüzeyiz
maalesef. Ancak ne yazık ki başta Adalet Bakanlığı olmak üzere ilgili kamu
idareleri ortada böyle bir sorun yokmuş gibi davranmaktadır. Bu durum sorunlara
ilişkin çözümler üretmeyi engellemekte ve yaşanan ihlallerin ötesinde bir
muhatapsızlık sorunu yaratmaktadır.
Değerli
milletvekilleri, dışarıda mahpusların sesi olmaya çalışan TUHAD-FED, TAYAD-DER,
ÖHD, MHD, ÇHD gibi dernek üyeleri cezai yaptırımlara maruz kalmış ve
nihayetinde bu dernekler kanun hükmünde kararnamelerle kapatılmıştır. Tutuklu
ve hükümlü haklarının korunmasına yönelik faaliyetler bile
kriminalleştirilmiştir. Bu ihlalleri gündemleştirebilecek, çözüm üretebilecek
siyasi özneler olarak HDP'li milletvekillerinin cezaevlerine yapmak istediği
ziyaretler ise sürekli biçimde engellenmektedir.
Değerli
milletvekilleri, cezaevlerinde uzun süredir devam eden darp, hakaret, tehdit ve
kötü muamele, hukuksuz sevk ve nakiller, çıplak arama, sağlık hakkına erişimin
engellenmesi, keyfî disiplin cezaları, avukat görüşlerinin kısıtlanması, Türkçe
dışındaki dillerde konuşma yasağı, televizyon ve radyo yayınlarının
kısıtlanması, yerlerde beton zemin üzerinde yatılması, baskın tarzında gelişen
aramalar, günlük kullanılan araç ve gereçlere el konulması gibi uygulamalar
âdeta cezaevi politikası hâlini almıştır.
Diğer
taraftan, cezaevlerinde kalan siyasi mahpuslar, süregiden bu uygulamalara tepki
koymuş, ulusal ve evrensel metinlerde koruma altına alınan hakları ihlâl
edildiği için en son çare olarak bedenlerini hak arama aracı olarak kullanmak
zorunda kalmışlar ve onlarca gün süren açlık grevlerine girmişlerdir.
Değerli
milletvekilleri, Türkiye cezaevleri, 15 Temmuz sonrası yürürlüğe konulan ve on
aydır sürdürülen OHAL uygulamaları neticesinde daha da vahim bir hâl almıştır.
667 sayılı Kanun Hükmünde Kararname’yle hapishanelerdeki kazanılmış hakların
büyük bir kısmı kısıtlanmıştır.
Ağustos
2016'da Hükümlü ve Tutukluların Ziyaret Edilmeleri Hakkında Yönetmelik’te
yapılan değişiklik neticesinde hem açık görüşler en fazla iki ayda 1’e
indirilmiş hem de bu konuda cezaevine inisiyatif verilerek gerekli görülürse
daha uzun sürede açık görüş yaptırma veya yaptırmama hususu cezaevi idaresinin
eline bırakılmıştır. 
Sayın
Başkan, değerli milletvekilleri; 676 sayılı Kanun Hükmünde Kararname’yle
“tutukluların avukatlarıyla yapacakları görüşmelerin teknik cihazla sesli veya
görüntülü olarak kaydedilebileceği, hükümlü ile avukatın yaptığı görüşmeleri
izlemek amacıyla görüşmede görevli bulundurulabileceği, hükümlünün avukatına
veya avukatın hükümlüye verdiği belge örnekleri ve aralarındaki konuşmalara
ilişkin tuttukları kayıtlara el konulabileceği” biçiminde yeni hak ihlâllerinin
önü açılmıştır.
Yine,
677 sayılı Kanun Hükmünde Kararname’yle mahpusların eğitim haklarına yönelik de
sınırlamalar getirilmiş ve terör örgütü üyeliği veya faaliyetleri iddiasıyla
tutuklu bulunanların OHAL süresince merkezî sınavlara giremeyecekleri karara
bağlanmıştır.
Değerli
milletvekilleri, bakınız, son olarak, Avrupa Konseyi Parlamenterler Meclisi,
Türkiye'nin 2004 yılında çıktığı denetim sürecine geri dönmesini öngören
tasarıyı onayladı. OHAL'in devam etmesi ve yayımlanan kanun hükmünde
kararnameler neticesinde ortaya çıkan demokrasi ve hukuk devletiyle
bağdaştırılamayacak hak ihlâlleri ise kararın gerekçesi olarak gösterildi. Bu
karar, elbette ülkemizin sürüklendiği durum bakımından son derece üzücüdür ve
endişe vericidir ancak evrensel hukuk ve insan hakları ölçütleri bakımından
çağdaş dünyadan ne denli uzaklaştığımızın da önemli bir vesikası
niteliğindedir. Dolayısıyla demokrasi, özgürlükler ve hukukun üstünlüğü gibi
temel konularda çağdaş dünyayla uzaklaşan değil, yakınlaşan politikalar
geliştirmek zorunluluğumuzu bir kez daha hatırlatarak Genel Kurulu saygıyla
selamlıyorum. (HDP sıralarından alkışlar) 
BAŞKAN
– Teşekkür ederim Sayın Dora. 
Gündem
dışı ikinci söz, yurt dışında yaşayan vatandaşlarımız hakkında söz isteyen Uşak
Milletvekili Özkan Yalım’a aittir. 
Buyurun
Sayın Yalım. (CHP sıralarından alkışlar)
2.- Uşak Milletvekili Özkan Yalım’ın, yurt
dışında yaşayan vatandaşların sorunlarına ilişkin konuşması
ÖZKAN
YALIM (Uşak) – Değerli Başkanım, Değerli Divan, çok değerli çalışma
arkadaşlarım; hepinizi saygı ve sevgilerimle selamlıyorum ve de bizi izleyen
bütün vatandaşlarıma da saygılar sunuyorum. 
İlk
önce çok değerli dostum Mustafa Çetinkaya ve değerli ailesine başsağlığı
diliyorum.
16
Nisana geri döneceğim. Referandumla ilgili YSK’nın yaptığı tutumdan dolayı,
mühürsüz pusula ve zarfları kabul gördüğünden, geçerli saydığından dolayı ve de
ettikleri yemine uymadığından, referandumun gidişatını etkilediğinden dolayı
YSK Başkanı Sadi Güven’i buradan kınıyorum. Referandumun sonucunu son derece
etkilediğini ve de bazılarının etkisi altında kaldığını da özellikle belirtmek
istiyorum çünkü normalde Türkiye’de çıkan sonuç kesinlikle “hayır”dı. (CHP
sıralarından alkışlar)
Değerli
arkadaşlarım, ülke dışında yaşayan yaklaşık 5 milyon vatandaşımız var, bunların
ciddi sorunları var. Bakın, bunlardan başlıcalarını anlatacağım ancak bununla
ilgili belirli donelere sahip olmak adına Fransa Birlik Başkanımız Bayram Uğur
Güven, Hollanda Birlik Başkanımız Arzu Özalp, Almanya Birlik Başkanımız Salman
Yelken, Belçika Birlik Başkanımız İsmet Yılmaz ve de Avusturya Birlik
Başkanımız Filiz Kaynak’tan aldığım bilgilere göre özellikle Avusturya’da
vatandaşların şu anda ciddi derecede sıkıntıları var. Çünkü Avusturya
Meclisinde, şu anda çifte vatandaş durumunda olan Türk vatandaşlarının 5 bin
euro para cezasıyla ve Avusturya vatandaşlığından çıkarılmayla karşı karşıya
kalabilecekleri kanun tasarısının görüşülmeye başlanacağını özellikle Birlik
Başkanımız belirtti. Buradan Türkiye Büyük Millet Meclisine ve de Bakanlar
Kuruluna özellikle sesleniyorum, vatandaşlarımızın sorunlarına el atmalarını
özellikle tavsiye ediyorum. 
Değerli
arkadaşlar, Avrupa’da yaşayan vatandaşlarımızın 3-4 tane ana sorunu var,
onlardan birkaçını sizlerle paylaşmak istiyorum. Birincisi, askerlikle alakalı.
Bakın, Avrupa’da üç yıl çalışan vatandaş askerliğini bedelli yapabiliyor ancak
üniversitede okuyan, üniversitesini bitirmiş, hatta 2 tane üniversite bitirmiş
olan bir öğrenci maalesef üç yıl çalışmadığından dolayı bedelliden
yararlanamıyor. Bunun bir an önce düzenlemesi gerektiğinin altını çiziyorum.
Diğer
bir taraftan, yurt dışında yaşayan vatandaşlarımız biliyorsunuz her yıl
Türkiye’ye izne geliyorlar, tatile geliyorlar ve de gelirken birçoğu da
yarısından fazlası da kendi aracıyla geliyor. İnsanlık hâli, Türkiye’ye
geldikten sonra kendi yaşadıkları ülkelerdeki -Almanya’da, Fransa’da-
sorunlarından dolayı aniden geri gitme ihtiyaçları doğuyor ve de uçağa binip
gidiyorlar. Geldikten sonra, tekrar arabayla ülke dışına çıkarken Hamzabeyli,
Kapıkule veya İpsala gümrük kapılarından çıkarken gümrük memurlarıyla karşı
karşıya kalıyorlar. Nedir? Çünkü, ülkeyi izinsiz terk ettiklerinden dolayı
yaklaşık 5-6 bin TL’lik bir para cezasıyla karşı karşıya kalıyorlar. Bundan
dolayı da vatandaşlarımız son derece mağdur durumda. Bunun bir an önce
giderilmesini buradan özellikle belirtiyorum.
Diğer bir taraftan, vatandaşlarımız ülke dışında
çalışıyorlar ve de ülkeye araçla gelip gitmelerinden dolayı yollarda kaza
riskiyle karşı karşıya kalıyorlar. Bunun önlenmesi adına, beş yıl Avrupa’da
çalışan bir vatandaşın ülkesine, Türkiye’ye en azından beş yılda 1 defa olmak
hususuyla 3 yaşını doldurmamış bir aracını bedelsiz yani gümrüksüz, ÖTV’siz ve
KDV’siz ülkeye getirebilme şansını burada, Mecliste bir an önce
kanunlaştırmamız gerektiğinin de altını çiziyorum. Tabii ki bunun da şartı
olması lazım, getirdiği aracı en az beş yıl satamasın ki böylelikle dengeler
bozulmasın.
Diğer
bir taraftan, özellikle, ülke dışındaki vatandaşlarımıza da bir mesaj geçmek
istiyorum. Kendi ülkelerini unutmasınlar. Kendi ülkelerinin ekonomilerini ve
özgürlüklerini göz önünde bulundurarak referandumda ve genel seçimlerde
yaşadıkları ülkeyle kıyaslayarak, kendi ekonomik özgürlüklerini kıyaslayarak
doğru oy kullanmalarını… Ve de kendi ülkelerinde birçok vatandaşın sosyal
demokrat partilere oy verip maalesef Türkiye’de aynı görüşte olmadıklarını
biliyoruz. Bunu göz önünde bulundurup ülkenin, 79 milyonun geleceğini
etkilediklerinden dolayı çok daha dikkatli oy kullanmalarını tavsiye ediyorum.
Teşekkür
ederim. (CHP sıralarından alkışlar)
BAŞKAN
– Teşekkür ederim Sayın Yalım. 
Gündem
dışı üçüncü söz 2 Mayıs 1999 tarihinde millî iradeye müdahale hakkında söz
isteyen İstanbul Milletvekili Ravza Kavakcı Kan’a aittir.
Buyurun
Sayın Kavakcı Kan. (AK PARTİ sıralarından alkışlar)
3.- İstanbul Milletvekili Ravza Kavakcı
Kan’ın, 2 Mayıs 1999 tarihindeki millî iradeye müdahaleye ilişkin gündem dışı
konuşması
RAVZA
KAVAKCI KAN (İstanbul) – Sayın Başkan, Gazi Meclisi ve kıymetli
milletvekillerini saygıyla selamlıyorum. 
Bazı
günler vardır ki o günlerde tarihe geçecek bazı olaylar yaşanır. Tarihe not
düşülen, levhimahfuzdan yansıyıp tarih sayfalarına bir daha silinmemek üzere
yazılan, hatta, âdeta kazınan olaylardır bunlar. Bu olaylar, nihai hükmüne en
iyi şekilde ve en adil şekilde ancak din gününün ve hesap gününün sahibince
mahkemeyikübrada karar verilebilecek olan hadiselerdir. İzleri silinmeyecek ve
silinemeyecek, yıllarca, belki de yüzyıllarca hatırlanacak hadiselerdir bu
hadiseler. İşte, bu sebeple tarihî olay niteliği kazanırlar. Tarih birilerinin
isteği doğrultusunda yazılmak istense de gerçek asla saklı kalmaz.
Bazı
manşetler paylaşacağım sizinle. “Siyasi Hayatı Bitti” “Muhtar Bile Olamaz”,
1998 Nisanında Sayın Recep Tayyip Erdoğan’a siyaset yasağı getirildiğinde
atılan manşetler. Başta, amiral gemisi Hürriyet gazetesi olmak üzere 28 Şubatın
andıççı ve darbe tetikçisi gazetelerinin birinci sayfalarını süsleyen birçok
haber… “28 Şubat bin yıl sürecek.” korosunun bir manşeti daha: “411 El Kaosa
Kalktı” üniversitelerdeki başörtüsüne ve ana dildeki eğitimin önündeki
yasakların kaldırılması için kanun teklifinin Mecliste 411 milletvekilinin
rızasıyla geçmesinin akabinde atılan manşet. “Evet” oylarıyla geçen bu Anayasa
değişikliği Anayasa Mahkemesine götürülür, neticeyi biliyoruz. Meclis
bombalandı 15 Temmuzda, aynı zihniyet işte buradaydı. 28 Şubatçılar ya da
FETÖ’cüler fark etmiyor, darbeci zihniyet kim olursa olsun zihniyet aynı.
İBRAHİM
ÖZDİŞ (Adana) – İçinizde, içinizde FETÖ’cüler.
RAVZA
KAVAKCI KAN (Devamla) – Ve nihayet birkaç manşet daha… Bugün 2 Mayıs 2017,
bizim için çok güzel bir gün, kurucu liderimizin AK PARTİ’mize döndüğü bir gün
ama Türkiye Cumhuriyeti tarihi için acı bir günün seneidevriyesi. Türkiye
Cumhuriyeti Türk kadınına seçme, seçilme hakkını 5 Aralık 1934’te vermiş ama
bazı kadınlar için bu hak 2 Mayıs 1999’da ihlal edildi, burada edildi. Ne kadar
acı! Bu tatsızlıklardan bahsetmeyeceğim, güzel şeylerden bahsetmek istiyorum
ama birkaç manşet paylaşayım.
MAHMUT
TANAL (İstanbul) – Amerika vatandaşı olduğu içindi, Amerika vatandaşı.
MÜSLÜM
DOĞAN (İzmir) – HDP’li tutuklu kadınlar ne oluyor!
RAVZA
KAVAKCI KAN (Devamla) – Bağırmayı bırakıp, lütfedip beni dinlerseniz devam
edeceğim.
MAHMUT
TANAL (İstanbul) – Amerika vatandaşıydı o hanımefendi.
BAŞKAN
– Sayın Tanal, lütfen…
RAVZA
KAVAKCI KAN (Devamla) – Bravo! Tekrar had bildirin, devam edin. 
MAHMUT
TANAL (İstanbul) – Amerika vatandaşıydı o.
RAVZA
KAVAKCI KAN (Devamla) – Ahirette dinleyeceğiz.
Evet,
evet, eminim. 2 Mayıs 1999’da Merve Hanım’ın…
MAHMUT
TANAL (İstanbul) – Amerika vatandaşlığından dolayı milletvekilliği düşürüldü.
BAŞKAN
– Sayın Tanal, lütfen dinleyelim.
RAVZA
KAVAKCI KAN (Devamla) – Siz ona inanmaya devam edin. Avrupa İnsan Hakları
Mahkemesi, sizin başvurduğunuz mahkeme tersini söyledi hâlbuki. Okuyun öyle
gelin.
Evet,
o günkü manşetler: “Mecliste Türbana Karşı Tarihî Uyarı” “Tahrik Tutmadı”
“Türban Sabotajı” bunlar yaşandı. Başörtüsüyle aday olan, o şekilde Yüksek
Seçim Kuruluna giden…
İBRAHİM
ÖZDİŞ (Adana) – Hâlâ istismar ediyorsunuz, hâlâ.
RAVZA
KAVAKCI KAN (Devamla) – …o şekilde milletinden oy isteyen Merve Kavakcı’ya
haddi bildirildi. Duymak istemeseniz de ben bugün buradayım, konuşacağım,
gerçekleri söyleyeceğim. Allah sorar. Allah’tan korkun. Korkuyorsanız tabii,
tercih sizin! (AK PARTİ sıralarından alkışlar)
Ve
o gün geldiğinde başka hiçbir şey bahane edilemedi, sistem ona tahammül
edemedi. Nasıl olur da yok etmek istediği kadınlardan biri -aslında iki
kişilerdi ama bir tanesi vazgeçti, ne acı- milletin Meclisine girerdi!
Evet,
şimdi, “Muhtar bile olamaz.” denen Sayın Cumhurbaşkanımız, muhtarları
Beştepe’de ağırlayan Sayın Cumhurbaşkanımız, artık partisine kavuştu ve hem de
partisine Cumhurbaşkanı sıfatıyla tekrar gelmiş oldu. Biz çok mutluyuz, büyük
bir vuslat oldu. 
ÖZKAN
YALIM (Uşak) – Evet, Türkiye’nin sadece yarısının Cumhurbaşkanı. Türkiye’nin
sadece yüzde 50’sinin Cumhurbaşkanı.
BAŞKAN
– Sayın Yalım…
RAVZA
KAVAKCI KAN (Devamla) – Sayın vatandaşlarımız umarım bağıranları dikkate
almazlar, ben bağırmıyorum. Bugün çok mutluyum, elhamdülillah diyorum.
ÖZKAN
YALIM (Uşak) – Sadece yüzde 50’sinin Cumhurbaşkanı.
BAŞKAN
– Sayın Yalım, lütfen…
RAVZA
KAVAKCI KAN (Devamla) – Tarihî tevafukun 2 Mayıs 1999 tarihinde kendisine
“Dışarı, dışarı.” diye alkış tutan, had bildiren darbecilerin zulmüyle
milletvekili Merve Kavakcı milletvekilliği haklarından faydalanamadı ama 23
Haziran 2015’te…
(Mikrofon
otomatik cihaz tarafından kapatıldı)
MUHARREM
ERKEK (Çanakkale) – Merve Kavakcı’nın kocası nerede, kocası!
RAVZA
KAVAKCI KAN (Devamla) – …burada Türkiye Büyük Millet Meclisinde başı örtülü milletvekilleri
başı örtülü olmayan kıymetli milletvekilleri ve erkek milletvekilleriyle
beraber yemin ettiler, biz bunu biliyoruz. (AK PARTİ sıralarından alkışlar)
BAŞKAN
– Teşekkür ederim Sayın Kavakcı Kan…(CHP sıralarından gürültüler) 
MEHMET
BEKAROĞLU (İstanbul) – 15 sene geçti…
RAVZA
KAVAKCI KAN (Devamla) – Utanın, utanın!
BAŞKAN
– Sayın Kavakcı Kan, teşekkür ederim.
Sayın
milletvekilleri, bu kürsü milletvekillerinin düşüncelerini açıklamak için var
olan bir kürsü. Lütfen arkadaşlarımızın düşüncelerini burada özgürce
açıklamasına biraz tahammüllü olalım, lütfen. 
MAHMUT
TANAL (İstanbul) – Sayın Başkan…
BAŞKAN
– Buyurun Sayın Tanal.
MUHARREM
ERKEK (Çanakkale) – Sayın Merve Kavakcı’nın eşi nerede, eşi? Nerede Sayın Merve
Kavakcı’nın eşi?
RAVZA
KAVAKCI KAN (İstanbul) – Şu anda kendisi bekar, onun için oradan vurmaya
çalışmayın. Bakın da öyle haber verin. Saygısızlık etmeyin. İnsanların ailevi
durumlarını buraya getiremezsiniz.
MUHARREM
ERKEK (Çanakkale) – Saygısızlık eden sizsiniz.
RAVZA
KAVAKCI KAN (İstanbul) – Niye, gerçekleri söyledim diye mi?
BAŞKAN
– Karşılıklı konuşmayın lütfen..
Buyurun
Sayın Tanal…
MAHMUT
TANAL (İstanbul) – Değerli Başkanım, biraz önce sayın hatibin konuşmasında adı
geçen Merve Kavakcı’nın milletvekilliği türbandan dolayı düşürülmedi, Amerikan
vatandaşı olduğu için düşürüldü efendim.
BAŞKAN
– Teşekkür ederim.
MAHMUT
TANAL (İstanbul) – Teşekkür ediyorum, saygılarımı sunuyorum.
RAVZA
KAVAKCI KAN (İstanbul) – Sayın Başkanım, Merve Hanım 2 Mayıs 1999’da bu Meclise
geldiğinde çifte vatandaş olmuş olduğu bilgisi yoktu, o sonradan ele geçirilen
bir bilgiydi. 
BAŞKAN
– Teşekkür ederim...
RAVZA
KAVAKCI KAN (İstanbul) – Sayın Başkan, ayrıca ülkemiz çifte vatandaşlığı
desteklemektedir.
BAŞKAN – Sayın milletvekilleri, teşekkür ederim, konu
açıklığa kavuştu. 
MUSTAFA AKAYDIN (Antalya) – Hâlâ türban sömürüsü!
ÖZGÜR ÖZEL (Manisa) – Sayın Başkan, kısa bir söz
talebim var efendim.
BAŞKAN – Sayın Özel, buyurun, bir dakika...
V.- AÇIKLAMALAR
1.- Manisa Milletvekili Özgür Özel’in,
İstanbul Milletvekili Ravza Kavakcı Kan’ın yaptığı gündem dışı konuşmasındaki
bazı ifadelerine ilişkin açıklaması
ÖZGÜR ÖZEL (Manisa) – Sayın Başkan, çok teşekkür
ediyorum.
Öncelikle, Sayın Recep Tayyip Erdoğan’ın, “Muhtar bile
olamaz.” açıklamalarından sonra muhtar bile olamayacağı bir mahkeme kararına
bağlanmışken, Türkiye’de yapılan bir serbest seçimden sonra bir partinin genel
başkanının milletvekili olmamasıyla ilgili soruna parmak basan, bu konuyla
ilgili Mecliste katkı sağlayan ve Sayın Recep Tayyip Erdoğan’a milletvekilliği ve
siyaset yolunu açanların demokrasi bilinci ile Meclisteki yemin krizinden sonra
“Tutuklu milletvekili olmaz.” diye söz verip daha sonra o protokolü ihlal
edenlerin demokrasi bilincini tarih terazisinde tartacağız. Ama şunu
unutmayalım: Sayın Merve Kavakcı’nın eşi Cihangir İslam... 
RAVZA KAVAKCI KAN (İstanbul) – Merve Hanım bekar,
iftira atmayın; Merve Hanım evli değil, eşi değil.
ÖZGÜR ÖZEL (Manisa) – ...bu OHAL sürecinde meslekten
men edilmiş, hakkı yenmiş ve o günlerdeki demokrasi mücadelesinden siyasi rant
elde edenler bugünlerdeki... 
RAVZA KAVAKCI KAN (İstanbul) – Eşi değil dedim Özgür
Bey, eşi değil dedim, eşi değil.
ÖZGÜR ÖZEL (Manisa) – ...OHAL zulmüne kör kalmışlar,
sağır kalmışlar ve görmezden gelmektedirler. (CHP sıralarından alkışlar) 
Teşekkür ederiz. 
BAŞKAN – Teşekkür ederim Sayın Özel.
Sayın milletvekilleri...
MEHMET MUŞ (İstanbul) – Sayın Başkan...
BAŞKAN – Sayın Muş, bir dakika size de...
Buyurun.
2.- İstanbul Milletvekili Mehmet Muş’un,
Manisa Milletvekili Özgür Özel’in yaptığı açıklamasındaki bazı ifadelerine
ilişkin açıklaması
MEHMET MUŞ (İstanbul) – Sayın Başkan, teşekkür
ediyorum.
Recep
Tayyip Erdoğan’ın hangi saiklerle siyasetten engellenmeye çalışıldığını
dönemin, o dönemki iddianameleri hazırlayan savcısı şöyle ifade ediyor: “Ben elimden
gelen her şeyi yaptım ama önünü kesemedim.” Burada ne adil bir iddianame ne
adil bir yargılama... Önünü kesmek bir yargıcın işi değildir veya bir hukuk
insanının işi değildir. Hukukçuların işi nedir? Hukukçuların işi doğru olan ve
doğru olan deliller üzerinden hareket etmektir. Recep Tayyip Erdoğan, “O yargıç
bir siyasetçi değil…
İBRAHİM
ÖZDİŞ (Adana) – YSK’daki hukukçular…
BAŞKAN
– Sayın Özdiş, tahammüllü olun, lütfen…
MEHMET
MUŞ (İstanbul) - …yargıç yargıçlığını yapacak, yargıç elindeki hukuk mekanizmasını
kullanarak bir siyasetçiyi engellemeye çalışamaz...” O açıdan…
İBRAHİM
ÖZDİŞ (Adana) – Halkın iradesini kestiniz. YSK’daki hukukçular, yandaş
hukukçularla…
BAŞKAN
– Tamamlayın lütfen Sayın Muş, devam edin. Bir dakika söz vermiştim. Sayın
Özel’e de bir dakika verdim Sayın Muş. 
MEHMET
MUŞ (İstanbul) – Tek başına iktidara gelmiş bir partinin Genel Başkanı 360’ın
üzerinde milletvekili tutmuş ve ortada bir garabet var, bununla alakalı Türkiye
Büyük Millet Meclisinin attığı bir adım söz konusu olmuştur. 
Bakın,
Parlamentoda biz tartışma yaparız, şahsiyatla hiç uğraşmayız. O açıdan,
buradaki herkesi şahsiyatla uğraşmamaya davet ediyorum.
(Mikrofon
otomatik cihaz tarafından kapatıldı)
BAŞKAN
– Teşekkür ederim Sayın Muş. 
MEHMET
MUŞ (İstanbul) - Merve Hanım’ın hangi saiklerle burada konuşturulmadığını
herkes gayet iyi biliyor. Şahsiyatı bırakıp realitenin üzerinden siyaset
yapalım. 
BAŞKAN
– Sayın Muş, teşekkür ederim. 
“Bir
dakika” demiştim, iki dakika oldu, size bir dakika daha ek süre veriyorum
adaletli olmak adına. 
Buyurun
Sayın Özel. 
Sürenizi
uzatmayacağım ama…
Buyurun.

3.- Manisa Milletvekili Özgür Özel’in,
İstanbul Milletvekili Mehmet Muş’un yaptığı açıklamasındaki bazı ifadelerine
ilişkin açıklaması
ÖZGÜR
ÖZEL (Manisa) – Teşekkür ederim Sayın Başkan. 
Bugün
meseleyi kişiselleştirenin ve buraya taşıyanın Cumhuriyet Halk Partisi olmadığı
açık, Sayın Grup Başkan Vekiline önce onu hatırlatalım. 
Biraz
önce sözüm kesilmişti. O günlerin mağdurunun o dönemki eşi Cihangir İslam
sadece ve sadece bugün şaibeli bir referandumla yüzde 51 oyuna ancak
kavuşabilmiş, milletin gönlünde “hayır” cevabını almış olan Anayasa’ya “hayır”
dediği için bir KHK’yla ihraç edilmiştir. O günlerin mağdurları ve onun
üzerinden siyasi rant devşirenler bugünkü mağduriyetlere, bugünkü haksızlıklara
sessiz kalmaktadırlar ve tarih önünde bu tutarsızlıklarıyla baş başa
kalacaklardır. 
Teşekkür
ediyorum. (CHP sıralarından alkışlar)
RAVZA
KAVAKCI KAN (İstanbul) – Sayın Başkan, müsaadenizle…
FİLİZ
KERESTECİOĞLU DEMİR (İstanbul) – Sayın Başkan…
BAŞKAN
– Sayın milletvekilleri, yeni başladık…
RAVZA
KAVAKCI KAN (İstanbul) – Sadece şunu ifade edeyim…
BAŞKAN
– Düşüncenizi açıkladınız Sayın Kavakcı Kan, grup başkan vekilleri cevap verdi;
gündemi yerine getirmek zorundayım. 
RAVZA
KAVAKCI KAN (İstanbul) – “Kişiselleştirme” dediler efendim, onunla alakalı… Bu,
memleketin meselesidir, bu, kadınlar için önemli bir meseledir. 
BAŞKAN
– Yerinizden buyurun, nedir talebiniz?
RAVZA
KAVAKCI KAN (İstanbul) – 60’a göre söz talep ediyorum. 
Bir
dakika…
4.- İstanbul Milletvekili Ravza Kavakcı
Kan’ın, Manisa Milletvekili Özgür Özel’in yaptığı açıklamasındaki bazı
ifadelerine ilişkin açıklaması
RAVZA
KAVAKCI KAN (İstanbul) – Çok teşekkür ederim Sayın Başkan. 
Biraz
evvel “kişiselleştirme” dendi de bu kişisel bir mevzu değildir. Aynı soyadı
taşıyor olmam Merve Hanım’la ve onun seçim arkadaşı olmam, dava arkadaşı olmam
büyük bir şereftir benim için.
ÖZGÜR
ÖZEL (Manisa) – Onu Sayın Muş söyledi, ben söylemedim. 
RAVZA
KAVAKCI KAN (İstanbul) – Ama kişisel değildir bu, bu mesele tamamıyla -ben yine
de açıklık getirmek istiyorum öyle bir soru uyanmasın diye- bir memleket
meselesidir, Türkiye Cumhuriyeti’nde kadınların gelmiş olduğu noktayı
göstermektedir. 
Sayın
Başkanım “Biz hepimiz beraber tahammül ettik, bu yasağı kaldırdık.” diyenler
biraz evvel ben konuşurken de aynı had bildirme cümlelerini kullanıyorlardı;
bunu da sizlerin ve milletimizin takdirine bırakıyorum. 
Çok
teşekkür ederim söz verdiğiniz için. 
BAŞKAN
– Teşekkür ederim.
FİLİZ
KERESTECİOĞLU DEMİR (İstanbul) – Sayın Başkan…
BAŞKAN
– Sayın Kerestecioğlu, buyurun size de bir dakika…
5.- İstanbul Milletvekili Filiz
Kerestecioğlu Demir’in, insan hakları ve demokrasinin herkes için savunulması
gerektiğine ilişkin açıklaması
FİLİZ
KERESTECİOĞLU DEMİR (İstanbul) – Teşekkür ederim Sayın Başkan. 
O
günlerde karşı çıktığımız ve gerçekten aslında olmaması gerektiğini
düşündüğümüz, özellikle Merve Kavakcı’nın Mecliste olmaması ve buna gösterilen
tepkiler, onun yanında olan tabii Nazlı Ilıcak’ın gazetecilik yaptığı için şu
anda cezaevinde olması ne kadar hazin bir şeyse, aynı şekilde kadınları bu
kadar savunan vekilimizin bugün kaç tane kadın vekilimizin, eş başkanımız dâhil
olmak üzere, cezaevinde olduğundan da haberi vardır herhâlde. 
Yargıyla
ilgili çok güzel güzellemeler yapıldı. Evet, yargı tarafsız ve bağımsız olmalı,
kimseyi siyasi faaliyetinden engellememeli ama bugün bizim bütün bu cezaevinde
olan vekillerimiz işte bu tarafsız ve bağımsız olmayan yargı nedeniyle
cezaevlerinde tutulmaktadırlar ve bir an önce onların -yargının, özellikle
Anayasa Mahkemesi başta olmak üzere kendi içtihadına uyarak- serbest
kalmalarını diliyoruz. 
Sadece
kendisi için bir şey dilemek demokrasi değildir, bunu da buradaki bütün
partilere, bütün milletvekillerine hatırlatmak isterim. Eğer insan hakları ve
demokrasiyi savunuyorsanız herkes için savunursunuz, prensip sadece sizin için
geçerli olamaz. 
Teşekkürler.

BAŞKAN
– Teşekkür ederim.
HÜSNÜYE
ERDOĞAN (Konya) – Evet, herkes için savunuyoruz ama teröristler için değil. 
BAŞKAN
– Sayın milletvekilleri, şimdi, sisteme giren 15 milletvekiline yerlerinden
birer dakikalık söz vereceğim. 
Söz
vereceğim sayın milletvekillerinin isimlerini okuyorum: Sayın Aydın, Sayın
Engin, Sayın Tanal, Sayın Erkek, Sayın Özdemir, Sayın İlgezdi, Sayın Çamak,
Sayın Tüm, Sayın Yalım’ın yerine Sayın Durmaz, Sayın Arık, Sayın Arslan, Sayın
Özdiş, Sayın Gaytancıoğlu, Sayın Şeker, Sayın Bektaşoğlu. 
Sayın
Aydın, buyurun. 
6.- Bursa Milletvekili Erkan Aydın’ın, 1
Mayıs İşçi Bayramı’nı kutladığına ve liyakat ölçümü yapılmadan hâkim alımı
yapılmasına ilişkin açıklaması
ERKAN
AYDIN (Bursa) – Teşekkür ederim Sayın Başkan. 
Dün
1 Mayıstı, tüm işçilerin ve çalışanlarımızın bayramını bir kez daha kutluyorum.
İş kazalarında dünyada ilk sıralarda yer alan Türkiye’nin bu ayıbını da bir an
önce kapatmasını diliyorum. 
YSK’nın
hukuk dışı kararıyla ülke tek bir kişinin eline geçti. 80 milyon olarak
kaderimiz o kişinin iki dudağı arasında. Öğrendiğimiz kadarıyla da bu kürsüde
tarafsızlık sözü veren Cumhurbaşkanı 21 Mayısta da partisinin başına
dönecekmiş. Demek ki 2019’u beklemeden yetki de güç de artık tek bir kişide.
Hukuksuzluğu hukuk sayan Hükûmet, yine elini ilk olarak yargıya attı, yandaş
900 hâkim alımı yaptı tek seferde, sınavsız ve liyakat ölçümü yapılmadan. Eğer
böyle giderse Türkiye’de adalet kavramı hayalden öteye gidemeyecek ama gün
gelecek ki adalet şu anki iktidar mensupları için ihtiyaç olacak. 
Teşekkür
ederim. 
BAŞKAN
– Teşekkür ederim. 
Sayın
Engin… 
7.- İstanbul Milletvekili Didem Engin’in,
23 Nisanda Meclis Başkanının Atatürk’ün adını anmamasına, hiç kimse ve hiçbir
kuvvetin Atatürk’e olan sevgi ve minnettarlığı milletin gönlünden
silemeyeceğine ilişkin açıklaması
DİDEM
ENGİN (İstanbul) – 23 Nisanda bu Mecliste cumhuriyet tarihimizde yaşanmamış bir
olaya şahit olduk. Meclis Başkanlığını yürüten zat Atatürk’ümüzün adını anmadı,
Cumhuriyet Halk Partisinin ikazına rağmen anmamakta diretti. Bu davranışıyla
Atatürk’ü önemsizleştirdiğini zannediyorsa kendisine şunu hatırlatmak isterim:
Yüz yıldan beri tüm dünya liderlerinin önünde saygıyla eğildiği Atatürk’ümüze
bugüne kadar kin ve nefret kusanların, onun başarısını hazmedemeyenlerin
hiçbirini milletimizin hafızasında bulamazsınız, lakin onları cumhuriyet
tarihimizin çöp sepetinde bulabilirsiniz. Hiç kimse ve hiçbir kuvvet hiçbir zaman
Ata’mızı ve ona olan sevgimizi ve minnettarlığımızı milletimizin gönlünden
silemeyecektir. (CHP sıralarından alkışlar) 
BAŞKAN
– Sayın Tanal… 
8.- İstanbul Milletvekili Mahmut Tanal’ın,
caddelerin İstanbul Büyükşehir Belediyesi tarafından otopark olarak
kullanıldığına ve İçişleri Bakanını acilen denetim yapmaya davet ettiğine
ilişkin açıklaması
MAHMUT
TANAL (İstanbul) - Teşekkür ederim Sayın Başkan. 
İstanbul’da bulunan caddelerin üzeri İstanbul
Büyükşehir Belediyesi tarafından İSPARK olarak, otopark olarak kullanılmakta
ancak yollar otopark olarak kullanılamaz. Bununla ilgili elimde Danıştayın bir
kararı var. İptal davasını açtım ve caddelerin otopark olarak
kullanılamayacağına ilişkin mahkeme karar verdi. Ben burada İçişleri Bakanı ve
Çevre ve Şehircilik Bakanına sesleniyorum: İstanbul’daki caddeler hâlen ücretli
otopark olarak kullanılıyor. Vatandaştan alınan bu paralar haksızdır. Caddeler
otopark olarak kullanılamaz. Bu “otopark” adı altında alınan paralar… Belediye
ücretsiz olarak otopark yapması gerekirken yapmamıştır. Otopark amacı nedeniyle
alınan paralar başka bir amaca tahsis edilemez. Bunlar bugüne kadar zimmete
geçirilmiştir. İçişleri Bakanını, acilen, İstanbul Büyükşehir Belediyesiyle
ilgili denetim yapmaya davet ediyorum. Vatandaşlarımızın mağduriyetini…
(Mikrofon otomatik cihaz tarafından kapatıldı) 
BAŞKAN – Sayın Erkek…
9.- Çanakkale Milletvekili Muharrem
Erkek’in, Cumhuriyet gazetesinin yöneticileri ile yazarlarının yüz seksen dört
gündür cezaevinde bulunduklarına ve OHAL sürecinde basın özgürlüğünün yanında
tüm hak ve özgürlüklerin askıya alınmış durumda olduğuna ilişkin açıklaması
MUHARREM ERKEK (Çanakkale) – Sayın Başkan, Cumhuriyet
gazetesinin yöneticileri, yazarları ve avukatları Murat Sabuncu, Akın Atalay,
Turhan Günay, Kadri Gürsel, Güray Öz, Hakan Kara, Bülent Utku, Mustafa Kemal
Güngör, Musa Kart ve Önder Çelik yüz seksen dört gündür cezaevinde, Ahmet Şık
ve Emre İper de onlarla birlikte. Son on iki yılda basın özgürlüğünde tam elli
altı basamak gerilemişiz. Bu, gerçekten çok olumsuz bir tablo. 180 ülke
arasında 155’inci sıradayız ve maalesef ülkemiz basın özgürlüğüyle ilgili en
ürkütücü ülkeler kategorisinde yer alıyor. Yarıştığımız ülkeler Irak, Gambiya
ve Brunei Sultanlığı. Bugün OHAL sürecinde basın özgürlüğünün yanında tüm hak
ve özgürlükler, demokrasi askıya alınmış durumda. Şunu biliyoruz ki basının
özgür olmadığı bir toplum asla özgür olamaz. 
Yine, tarafsızlık…
(Mikrofon otomatik cihaz tarafından kapatıldı)
BAŞKAN – Teşekkür ederim.
Sayın Özdemir…
10.- İstanbul Milletvekili Sibel
Özdemir’in, iktidarın tüm engellemelerine ve OHAL’e rağmen 1 Mayıs Emek ve Dayanışma
Günü’nün büyük bir coşkuyla kutlandığına ve bu iktidarın tek önceliği ve
hedefinin tek adam düzenini şaibeli bir Anayasa’yla meşrulaştırma çabası
olduğuna ilişkin açıklaması
SİBEL ÖZDEMİR (İstanbul) – Teşekkür ederim Sayın
Başkan.
İktidarın tüm engellemelerine ve OHAL’e rağmen dün 1
Mayıs Emek ve Dayanışma Günü’nü büyük bir coşkuyla kutladık. Meydanlarda
işçilerin Hükûmetten beş talebi öne çıktı. Meclis Genel Kurulunda işçilerin ve
sendikaların bu taleplerini Hükûmetin dikkatine tekrar sunuyorum: “Kıdem
tazminatımı fona devretme.” “Taşerona verdiğin kadro sözünü tut.” “Esnek
çalışma düzenlemesinden vazgeç.” “İşçi kiralamaktan vazgeç.” ve “Kayıt dışı
istihdamı önle.” “Yüzde 24,5 olan genç işsizliğe ve yükselen işsizliğe çözüm
bul.” 
Değerli
milletvekilleri, on beş yıldır tek başına ülkeyi yöneten bu iktidarın bu
talepleri duymak ve sorunları çözmek yerine tek önceliği ve hedefi, kendi tek
adam düzenini şaibeli bir anayasayla meşrulaştırma çabası olmuştur. 
(Mikrofon
otomatik cihaz tarafından kapatıldı)
BAŞKAN
– Sayın İlgezdi…
11.- İstanbul Milletvekili Gamze Akkuş
İlgezdi’nin, Wikipedia’ya Türkiye’den erişimin engellenmesinin gerekçesini ve
benzeri sansür uygulamalarının artıp artmayacağını öğrenmek istediğine ilişkin
açıklaması
GAMZE
AKKUŞ İLGEZDİ (İstanbul) – Sayın Başkan, dünyanın en büyük, bağımsız ve parasız
internet ansiklopedisi olan “Wikipedia”ya Türkiye’den erişim engellendi.
Şiddetli sansürün çarpıcı bir örneği olan bu karar, Türk tipi şeffaf
demokrasinin acı bir yüzü olarak tarihte yerini aldı. Dünyanın hiçbir ileri
demokrasisinde, temel bir insan hakkı olan bilgiye erişimin bu denli
kısıtlandığını, sansüre uğradığını görmek mümkün değil. Türkiye’yi sonu
karanlık bir yola doğru hızla sürükleyen bu ve benzeri kararları kabul
etmiyoruz, ülkemizin adının Kuzey Kore gibi baskıcı ve kapalı rejimlerle
birlikte anılmasını kabul etmiyoruz. Unutulmasın, şeffaf demokrasi bir zümre
için ayrıcalık değil, 80 milyon vatandaşımız için temel bir haktır. Şimdi
buradan soruyorum: Vatandaşın bilgiye erişim hakkının kısıtlanmasının gerekçesi
nedir? Bu ve benzeri sansür uygulamaları artacak mıdır? Sansürü de sansürlemeyi
düşünüyor musunuz? 
Teşekkürler.

BAŞKAN
– Teşekkür ederim ben de. 
Sayın
Çamak…
12.- Mersin Milletvekili Hüseyin Çamak’ın,
OHAL ve KHK’ların FETÖ’yle mücadele sınırlarını çoktan aştığına ve durumun
keyfiyet ve hukuksuzluğa dönüştüğüne ilişkin açıklaması
HÜSEYİN
ÇAMAK (Mersin) – Teşekkür ederim Sayın Başkan. 
Darbeye
karşı ilan edildiği söylenen OHAL ve KHK’lar, bu işin FETÖ’yle mücadele
sınırlarını çoktan aştığını, durumun keyfiyet ve hukuksuzluğa dönüştüğünü
gösteriyor. Demokratik haklar, anayasal özgürlükler keyfî biçimde engelleniyor,
özel hayata müdahaleler artıyor, bu müdahaleler giderek kurumsal hâle geliyor.
Son olarak, ne iş yapacağı, görev kapsamı belli olmayan bekçilerin istihdamı
KHK’yla hayata geçirildi. Güvenlikçi politikalar hız kesmeden devam ederken tam
bir kıyım yaşanmakta, geleceğimiz göz göre göre karartılmaktadır. Tüm bunlar,
iktidarın mahallelere, sokaklara, üniversitelere, kısacası tüm hayatımıza ayar
vermesi anlamına geliyor. İktidarı tüm bu uygulamalardan vazgeçmeye ve
aklıselim davranmaya…
(Mikrofon
otomatik cihaz tarafından kapatıldı)
BAŞKAN
– Sayın Tüm…
13.- Balıkesir Milletvekili Mehmet Tüm’ün,
Yüksek Seçim Kurulunun 16 Nisanda yapılan halk oylamasında mühürsüz pusulaları
kabul ederek tarihî bir skandala imza attığına ilişkin açıklaması
MEHMET
TÜM (Balıkesir) – Teşekkür ederim Sayın Başkan. 
16 Nisanda yapılan halk oylamasında Yüksek Seçim Kurulu
mühürsüz pusulaları kabul ederek tarihî bir skandala imza atmıştır. Yüksek
Seçim Kurulu, siyasi partilerin yaptığı itirazın ret gerekçesinde ise “Tam
kanunsuzluk oluşmamıştır.” diyerek, yine başka bir tarihî hukuk skandalına imza
atmıştır. 
Sayın Adalet Bakanına burada soruyorum: Tam kanunsuzluk
ne demektir? Bu kanunu ihlal etmek için tamamını ihlal etmek mi gerekir?
Mesela, vergi kaçıran bir yurttaş, yarım kaçırdığında tam kanunsuzluk işlememiş
mi oluyor? Bu durumda ceza kesmeyecek misiniz? Seçim sandıklarında hangi
sahtekârlıklar yapılırsa tam kanunsuzluk yapılmış olacaktır? 
Yapılan şaibeli, hukuksuz bu seçimi meşru görmüyor ve
kabul etmiyoruz. Bu, millî iradeyi gasbetmektir, aynı zamanda bunun adı oy
hırsızlığıdır. Yurttaşlarımız Yüksek Seçim Kurulunun bu sahtekârlığı hakkında
açıklama beklemektedir. 
BAŞKAN – Sayın Durmaz…
14.- Tokat Milletvekili Kadim Durmaz’ın,
Karadeniz’e bağlanması gereken Kastamonu ile Tokat-Niksar-Akkuş-Ünye yollarının
ihalesinin ne zaman yapılacağını ve Tokat Havaalanı’nın kullanılmasıyla ilgili
Hükûmetin bir planı olup olmadığını öğrenmek istediğine ilişkin açıklaması
KADİM DURMAZ (Tokat) – Teşekkür ederim Sayın Başkan.
Anadolu’yu Karadeniz’e bağlayan muhtelif D-10’lu seri
yollar vardır, bunlardan iki tanesinin ucu Karadeniz’e bağlanmamıştır. Biri
Kastamonu’da, bir diğeri de Tokat-Niksar-Akkuş-Ünye yoludur. Etüt ve projesi
yapılmış bu yolun -89 kilometre toplamıdır- ihalesi ne zaman yapılacaktır?
Tokatlı bunu beklemektedir. 
Yine, yeni bir havaalanı sözüyle Tokatlı mutlu
olmuşken, elimizdeki havaalanına da uçak inmiyor referandum sonrası. Bu konuda
Hükûmetin acil bir planı var mıdır? Bunu Tokatlılar olarak merak ediyoruz.
Teşekkür ediyorum. 
BAŞKAN – Teşekkür ederim Sayın Durmaz.
Sayın Arık…
15.- Kayseri Milletvekili Çetin Arık’ın, 1
Mayıs Emek ve Dayanışma Bayramı’nı kutladığına ve OECD’nin Öğrenci Refahı
Raporu’nun ülkemizdeki çocukların mutsuzluğunu gözler önüne serdiğine ilişkin
açıklaması
ÇETİN ARIK (Kayseri) – Teşekkür ederim Sayın Başkan.
Emeğin, alın terinin, özgürlüklerin çalınmadığı, millî
iradenin çalınmadığı, demokrasinin, hukukun askıya alınmadığı, haksızlıkların,
eşitsizliklerin, ezilmenin olmadığı bir Türkiye özlemiyle 1 Mayıs Emek ve
Dayanışma Bayramı’nı kutluyorum. 
OECD, PISA 2015 kapsamında üçüncü raporu olan Öğrenci
Refahı Raporu’nu paylaştı. Bu rapor, daha ortaokul çağındaki ağzı süt kokan
çocuklarımızın mutsuzluğunu ve umutsuzluğunu gözler önüne seriyor. Maalesef,
geleceğimiz, umudumuz olan çocuklarımız, hani bizi kıskanan OECD ülkeleri var
ya onların çocuklarından daha mutsuz, en mutsuz. AKP iktidarı olarak büyükleri
mutsuz ettiğiniz yetmedi, kindar ve dindar nesil iddiasıyla çıktığınız yolda
geleceğimizin umudu çocuklarımızı da mutsuz etmeyi başardınız. Yarattığınız bu
mutsuzluk tablosuyla ne kadar övünseniz azdır. 
Teşekkür
ediyorum.
BAŞKAN
– Teşekkür ederim Sayın Arık. 
Sayın
Arslan…
16.- Denizli Milletvekili Kazım Arslan’ın,
16 Nisanda yapılan referandumda Cumhurbaşkanı ve Başbakanın bütçeleri ve örtülü
ödenekleri ile devletin diğer kurumlarından ne kadar para harcandığını öğrenmek
istediğine ilişkin açıklaması
KAZIM
ARSLAN (Denizli) – Başbakana soruyorum: 16 Nisanda Anayasa değişikliğiyle
ilgili bir referandum yaptık. Referandum süreci adaletsiz ve eşit olmayan
şartlarda gerçekleşmiştir. Siyasi iktidar, bütün devlet olanaklarını kullanarak
Cumhurbaşkanlığı, Başbakanlık ve bakanlıkların bütçelerinden ve belediye
olanaklarından hesapsız harcamalar yapmıştır. Bu durum karşısında, bir,
Cumhurbaşkanlığının bütçesinden ve örtülü ödeneğinden ne miktar para
harcadığınızın; iki, Başbakanlığın bütçesinden ve örtülü ödeneğinden ne miktar
para harcadığınızın; üç, tüm bakanlıkların bütçelerinden ne miktar para
harcadığınızın; dört, bütün AKP’li belediyelerin bütçelerinden ne miktar para
harcadığınızın; referandum için devletin diğer kurumlarından ve imkânlarından
ne miktar para harcadığınızın; devlet ve millet parasının ne miktarda olduğunun
açıklanmasını ve kamuoyunun aydınlatılmasını istiyorum. 
Teşekkür
ederim. 
BAŞKAN
– Teşekkür ederim Sayın Arslan.
Sayın
Özdiş…
17.- Adana Milletvekili İbrahim Özdiş’in,
avukatlıktan hâkimliğe geçiş sınavı ve mülakatı hakkındaki iddialara ilişkin
açıklaması
İBRAHİM
ÖZDİŞ (Adana) – Teşekkür ediyorum Sayın Başkan. 
Sorum
Adalet Bakanına. Geçtiğimiz hafta sonuçları açıklanan avukatlıktan hâkimliğe
geçiş sınavı ve mülakatı hakkında ortada birçok iddia bulunmakta. Mevzuatı
değiştirerek kılıfına uydurduğunuz bu olayda hâkim olarak atananların büyük bir
çoğunluğunun AKP’de il, ilçe yöneticisi olduğu konuşuluyor. Kişilerin yazılı ve
sözlü mülakat soruları, cevapları ve puanları neden açıklanmıyor? Söz konusu
olayda Rize’den başvuran avukatların tamamının hâkimliğe alındığı iddia
ediliyor. Soruyorum: Rize’den kaç kişi başvurdu, kaç kişi alındı? Bu şaibeleri
ortadan kaldırmak için neden hiçbir girişimde bulunmuyorsunuz? Yoksa tarafsız
ve bağımsız yargıyı böyle mi oluşturacaksınız? 
Teşekkür
ediyorum Sayın Başkanım. 
BAŞKAN
– Teşekkür ederim Sayın Özdiş.
Sayın
Gaytancıoğlu…
18.- Edirne Milletvekili Okan
Gaytancıoğlu’nun, Kapıkule Sınır Kapısı’nda yaşanan izdihamla ilgili bilgi
almak istediğine ilişkin açıklaması
OKAN
GAYTANCIOĞLU (Edirne) –Teşekkür ederim Sayın Başkan. 
Dünyanın
2’nci, Avrupa’nın ise en yoğun sınır kapısı olan Edirne’deki Kapıkule Sınır
Kapısı’nda yaşanan izdihamı soracağım.
Kapıkule
Sınır Kapısı’nda 12 adet giriş, 11 adet çıkış peronu olmasına rağmen hâlen
sadece 1 peron görev yapmaktadır. Son aylarda yurt dışına çıkmak için çok fazla
sıra beklediklerini ifade eden vatandaşlar, 1 veya 2 peronun çalışması
nedeniyle, iki saati aşan bir süre sırada beklemektedirler. Yolcular, bekleme
nedenlerini sorduklarında ise durumun memur yetersizliğinden kaynaklandığı
bilgisinin kendilerine iletildiğini söylemektedirler. Yazın gelmesine bir iki
ay bir süre kalmış olup personel yetersizliğini çözmeyi düşünüyor musunuz?
Mühürsüz seçim yapanlar, tarafsızlık yemini edip de taraf olanlar bu konuda bir
çözüm düşünüyor mu?
BAŞKAN
– Sayın Şeker…
19.- İstanbul Milletvekili Ali Şeker’in,
Cumhuriyet ve BirGün gazetelerinin yazarlarının hâlâ tutuklu olmalarına ve
Wikipedia’ya erişimin yasaklanmasının kabul edilemez olduğuna ilişkin
açıklaması
ALİ
ŞEKER (İstanbul) – Sayın Başkan, Cumhuriyet yazarları ve BirGün yazarları hâlâ
içeride tutuklu ve yargılanmaları ancak dokuz ay sonra mümkün olacak Cumhuriyet
gazetesi yazarlarının ama BirGün yazarı Mahir Kanaat yüz günü geçmesine rağmen
hâlâ neyle suçlandığını bilmemekte. 
Dünyanın
en büyük internet ansiklopedisi olan Wikipedia maalesef erişime kapatıldı,
çocuklar derslerini yapamaz durumda. Jimmy Wales, bu ansiklopedinin kurucusu
Akıllı Şehirler Paneli için Türkiye'ye gelecekti, bu geliş de iptal edildi.
Türkiye aklına akıl katmaktan geri mi kalacak? Kafamızı kuma gömerek
gerçeklerin gerçekliğinden kurtulamayız. Bu Wikipedia’da IŞİD’e yardımla ilgili
olan bilgilerin gerekçe gösterilerek Wikipedia’ya erişimin yasaklanması kabul
edilebilecek bir şey değil. Gerçeklerin mahkeme önünde ancak gerçek olup
olmadıkları ortaya çıkacak.
BAŞKAN
– Sayın Bektaşoğlu…
20.- Giresun Milletvekili Bülent Yener
Bektaşoğlu’nun, Anayasa’ya şaibe bulaştığına ve oyunun rengi ne olursa olsun
herkesin bu şaibeyi yaratanlardan hesap sorulmasını beklediğine ilişkin
açıklaması
BÜLENT
YENER BEKTAŞOĞLU (Giresun) – Teşekkür ediyorum.
Sayın
Başkan, değerli milletvekilleri; bugün referandum sonrasında yüce Meclisin ilk
çalışma günü; hayırlı uğurlu olsun. 
Sizleri
bilmem ama, bugün kendimi Anayasa’sına şaibe bulaşmış, oyları çalınan bir
ülkenin bir yurttaşı, üyesi olduğum Türkiye Büyük Millet Meclisinin yaptığı
kanun maddesi bir kişinin ihtirasına uğramış, kurban edilerek talimatla
değiştirilmiş bir milletvekili gibi hissediyorum. Halkımızın da aynı duygular
içinde olduğunu tahmin ediyorum. Nitekim, dün, emekçiler, 1 Mayıs meydanlarında
hep birlikte bu hukuksuzluğa, adaletsizliğe tepki göstererek haykırdılar.
Oyunun rengi ne olursa olsun, herkes, bu hırsızlığa alet olanlardan, bu şaibeyi
yaratanlardan ibretiâlem için hesap sorulmasını bekliyor. Bu Anayasa’yı kimse
kabullenemiyor. Reddedilmiş bir Anayasa üstünde başkanınızı oturtamazsınız. Ne
kadar aymazlık, umursamazlık, vurdumduymazlık içinde olursanız olun bunun
peşini bırakmayacağız, yargı yollarını ve demokratik haklarımızı halkımızla
birlikte sonuna kadar kullanacağız. 
(Mikrofon
otomatik cihaz tarafından kapatıldı) 
BÜLENT
YENER BEKTAŞOĞLU (Giresun) – “Hayır” bitmedi, daha yeni başlıyor.
BAŞKAN
– Teşekkür ederim Sayın Bektaşoğlu.
Şimdi,
sisteme giren sayın grup başkan vekillerine söz vereceğim.
Sayın
Akçay, buyurun. 
21.- Manisa Milletvekili Erkan Akçay’ın,
ülkenin önünde birbiriyle bağlantılı beş önemli gündem olduğuna ve 1 Mayıs Emek
ve Dayanışma Günü’nü kutladığına ilişkin açıklaması
ERKAN
AKÇAY (Manisa) – Teşekkür ederim Sayın Başkan. 
Türkiye
Büyük Millet Meclisi olarak yoğun bir gündemin eşiğindeyiz ve önümüzde
ülkemizin birbiriyle bağlantılı beş önemli gündemi vardır: 
Birincisi,
terörle mücadeledir. Silahlı Kuvvetlerimiz ve Emniyet teşkilatımız sahada etkin
bir şekilde bölücü terör örgütüyle mücadelesini sürdürmektedir. Bu mücadeleye
kararlı ve topyekûn olarak desteğimizi sunuyoruz.
İkincisi,
16 Nisan referandumuyla milletimizin onayladığı Cumhurbaşkanlığı hükûmet
sistemine geçiştir. Millî irade kararını vermiştir. Bizlere Türkiye Büyük
Millet Meclisi olarak düşen bu hükmün gereğini yerine getirmek, yeni hükûmet
sistemine geçiş için uyum yasalarını bir uzlaşma ve mutabakat içerisinde düzenlemektir.

Üçüncüsü,
vatandaşlarımızın talep ve beklentilerine uygun olarak sosyal ve ekonomik
iyileştirmeleri sağlayacak yapısal reformları hayata geçirmektir. 
Dördüncü
önemli gündem, dış politikadır. Avrupa Birliğiyle gerilen ilişkiler, güney
sınırımızda yaşanan gelişmeler, ABD ve Rusya’nın Suriye sınırımızda terör
örgütleriyle ilişkileri öne çıkan dış politika sorunlarıdır. 
Ve
beşinci olarak da FETÖ’yle mücadele ve adalet arayışı bir diğer önemli gündem
maddemizdir. Elbette FETÖ’yle ve terörle mücadeleyi destekliyoruz ve
destekleyeceğiz ancak mücadele edilirken adalet arayışından da sapılmamasına
özen gösterilmelidir çünkü devlet hukuk ve adalet üzerine inşa edilir. Suçlu
ile suçsuz mutlaka iyi ayırt edilmelidir. Suçluyu ararken sadece ağaca değil ormana
da bakmalı, tabandan tavana doğru elebaşılara yönelik operasyonlara hız
verilmelidir. Son FETÖ’cü tasfiye edilene kadar mücadele zayıflatılmamalıdır.
(Mikrofon
otomatik cihaz tarafından kapatıldı) 
BAŞKAN
– Tamamlayın lütfen Sayın Akçay.
ERKAN
AKÇAY (Manisa) – 1 Mayıs tüm dünyada olduğu gibi ülkemizde de emekçilerin
birlik ve dayanışma günü olarak kutlanan, işçinin, emekçinin alın terinin
önemini hatırlatan çok önemli bir gündür. 1 Mayısı amacından saptırmadan,
kışkırtmalara gelmeden, çatışmaya fırsat vermeden, çalışma hayatının ağır ve
derin sorunlarını, iş güvenliğini, ücretleri, sosyal hakları, emeklilik
şartlarını gündeme getirerek helal kazancıyla kutlayan işçilerimizi,
emekçilerimizi, vatandaşlarımızı tebrik ediyor ve teşekkürlerimizi sunuyorum. Biz
de Milliyetçi Hareket Partisi Grubu olarak maden ocağında, tarlada, fabrikada,
tersanede ve diğer tüm iş alanlarında alın teriyle, emekleriyle ülkemizin
kalkınmasında ve ekonominin gelişmesinde en büyük güç olan emekçi
kardeşlerimizin 1 Mayıs Emek ve Dayanışma Günü’nü kutluyor, görevi başında
hayatını kaybeden tüm işçi kardeşlerimize Allah’tan rahmet diliyorum.
Teşekkür
ederim Sayın Başkan.
BAŞKAN
– Ben de teşekkür ederim Sayın Akçay.
Sayın
Kerestecioğlu, buyurun.
22.- İstanbul Milletvekili Filiz Kerestecioğlu
Demir’in, 1 Mayıs kutlamalarında “OHAL” ve “KHK” yazan pankartların yasak
olmasına ve OHAL’e, KHK’lara ve şaibelerle oluşturulmaya çalışılan başkanlık
sistemine karşı çıktıklarına ilişkin açıklaması
FİLİZ
KERESTECİOĞLU DEMİR (İstanbul) – Teşekkürler Sayın Başkan.
Dün
tüm dünyada olduğu gibi Türkiye'de de bütün emekçilerin birlik, mücadele ve
dayanışma günü olan 1 Mayısı kutladık. Fakat 1 Mayısta ilginç bir görüntüye,
daha doğrusu bir değil birden fazla bu tarz görüntüye şahit olduk. Şu pankartta
kesilmiş olan yerlerde “OHAL” ve “KHK” yazıyor ve bu pankartla gelmek isteyen,
alana girmek isteyen emekçiler, EĞİTİM-SEN üyeleri bu pankartın yasak olduğu
söylenerek alınmak istenmiyorlar ve kendileri de “OHAL” ve “KHK” yazılarını
keserek gördüğünüz gibi başlarını içeri sokup poz veriyorlar. 
Şimdi,
bu ülke bildiğiniz gibi OHAL’le yönetiliyor. Bu, geçici olarak getirilen ama
kalıcılaşan ve şu anda aslında gerçek bir kamuoyu desteği olmadan çünkü anayasa
için yüzde 51 değil aslında bir Anayasa değişikliği için yüzde 70’ler dahi
yetmez ama üstelik de birçok şaibeyle gerçekleşmiş olan bir referandumda bu
sonucu kabul etmeyen ve “hayır” diyen insanların öncesinde ve sonrasında yine
önünü kesmek için OHAL rejimi kalıcılaştırılıyor ve devam ediliyor.
Şimdi,
KHK’larla işten atılan binlerce insan KHK’ları protesto etmeyecek de ne yapacak
acaba 1 Mayısta, ne yapmaları bekleniyor? “Sayın Başkanımız” “Yüce Başkanımız”
“Ne Güzel Oldunuz Başkan” “Hepimizin Başkanısınız.”
(Mikrofon
otomatik cihaz tarafından kapatıldı) 
BAŞKAN
– Tamamlayın lütfen.
FİLİZ
KERESTECİOĞLU DEMİR (İstanbul) – Bunları mı ifade etmesi bekleniyor acaba
insanların?
Sayın
Başkanınız şu anda fiilî olarak olduğu gibi Meclisin içini boşaltmış olabilir,
burada kalmaya gerek duymuyor olabilirsiniz. Artık, Türkiye Büyük Millet
Meclisinin “Nasılsa bir başkan yönetecek, her şeye karar verecek.” diyerek
sizler için böyle bir anlamı kalmayabilir ama bizim mücadele geleneğimizde
böyle bir şey yok, biz asla biat etmeyiz, kabul etmeyiz, OHAL’e de KHK’lara da
şaibelerle oluşturulmaya çalışılan başkanlık sistemine de karşı çıkarız.
Teşekkür
ederim. (HDP sıralarından alkışlar) 
BAŞKAN
– Teşekkür ederim ben de. 
Talep
sırasına göre gidiyorum.
Sayın
Muş...
23.- İstanbul Milletvekili Mehmet Muş’un, 1
Mayıs Emek ve Dayanışma Günü’nü kutladığına, Türkiye büyüyüp geliştikçe tüm
milletin olduğu gibi işçilerin de yaşam standartları ve refahının artacağına
ilişkin açıklaması 
MEHMET
MUŞ (İstanbul) – Sayın Başkan, dün Türkiye’nin birçok ilinde işçilerimiz,
emekçilerimiz 1 Mayıs Emek ve Dayanışma Günü’nü büyük bir coşku ve heyecanla
kutladı. Yapılan kutlamalarda birkaç münferit olay dışında herhangi bir
olumsuzluğun yaşanmaması memnuniyet verici olmuştur. 
Sağduyulu
işçi ve emekçilerimiz, her 1 Mayıs öncesi provokasyon hazırlığında bulunan ve
sokakları kışkırtmaya çalışan provokatörlere fırsat vermemiştir, 1 Mayısı
fırsat bilip kaos oluşturmaya çalışanlar hüsrana uğramıştır. Resmî tatil ilan
edilen 1 Mayıs, amacına uygun bir şekilde bayram havasında kutlanmıştır. Şu
husus bir kez daha görülmüştür ki işçilerimizin ve emekçilerimizin mülki
idarenin gösterdiği güvenli ve uygun yerlerde özgür ve demokratik bir şekilde
seslerini duyurabilmelerinin önünde hiçbir engel yoktur.
Her
1 Mayıs öncesi Taksim tartışması başlatarak 1 Mayısı meydan tartışmalarına
indirgemeye çalışanlar görmüştür ki kutlama yerinden daha önemli olan,
işçilerimizin sesini duyurabilecekleri demokratik ortam olmuştur. İşçilerimiz
ve emekçilerimiz ekonominin belkemiğidir. Emekçilerimizin alın teri Türkiye’nin
yapı harcıdır. Türkiye işçinin emeğiyle, üretimiyle büyümekte ve geleceğe daha
iyi adımlarla yürümektedir. Esasen bugün Türkiye’de, AK PARTİ Meclis Grubunun
içinden çıkan iktidar da işçinin, emekçinin ve çalışanın iktidarıdır.
İşçilerimizin sosyal hakları, çalışma ortamlarının iyileştirilmesi, özlük
hakları gibi konularda birçok düzenleme yapılmış ve yapılmaya devam edecektir.
Daha güçlü bir Türkiye’yi, daha aydınlık bir geleceği işçilerimizle birlikte
inşa edeceğiz. Türkiye büyüdükçe, geliştikçe, çağı yakaladıkça tüm milletimizin
olduğu gibi işçilerimizin de yaşam standartları ve refahı artacaktır.
Bu
vesileyle tüm işçilerimizin Emek ve Dayanışma Günü’nü bir kez daha kutluyorum. 
BAŞKAN
– Teşekkür ediyorum. 
Sayın
Özel, buyurun. 
24.- Manisa Milletvekili Özgür Özel’in, Adalet
ve Kalkınma Partisi iktidarının sermayeden yana politikaları ve iş cinayetleri
ile yasaklar, baskılar ve OHAL’in gölgesinde bir 1 Mayıs kutlandığına ve
iktidarın sermayeyle kol kola girdiği bu sömürü düzeninin eninde sonunda
demokratik bir şekilde yıkılacağına ilişkin açıklaması
ÖZGÜR ÖZEL (Manisa) – Sayın Başkan, teşekkür ederim. 
Son on dört yılda işçiden ve emekçiden yana hiçbir adım
atmayan, atmadığı gibi işçilerin mevcut haklarını törpüleyen, törpüledikçe
emekçiyi daha da sömüren Adalet ve Kalkınma Partisi iktidarının sermayeden yana
politikalarının ve iş cinayetlerinin gölgesinde bir 1 Mayısı daha kutladık. Ne
yazık ki bu 1 Mayısa da gölge düştü. Yasaklar, baskılar ve OHAL’in gölgesinde
işçiler yine de mümkün olduğu kadar seslerini yükselttiler. Taşerona, sömürüye,
baskıya, kıdem tazminatlarının gasbedilmesine, kölelik koşullarına, iş
cinayetlerine “hayır” dediler. Öyle ki 2009 yılında artık “1 Mayıs hem bayram
hem de Taksim’de kutlu olsun.” diye afiş bastıranlar, o günden bugüne
Türkiye’yi nasıl sürüklediklerine ilişkin bir öz eleştiri vermediler. O gün bu
afişlerle övünenler, dün Taksim’de polisin kuş uçurtmadığı, gerçekten de
doğanın da nispet yapar gibi, güvercinlerin bile uçmadan konarak bütün 1
Mayısta o Taksim’in boşluğunu ve sessizliğini protesto ettiği görüntülerden
acaba utanıyorlar mı?
Hep diyoruz, demeye de devam edeceğiz: Diktatörler en
çok meydanlardan korkarlar ve bu yüzden meydanları yasaklarlar. Ve söz
veriyoruz; biz, Adalet ve Kalkınma Partisi iktidarının sermayeyle kol kola
girdiği bu sömürü düzenini eninde sonunda demokratik bir şekilde yıkacağız. Söz
veriyoruz; taşeronlaşmaya, iş cinayetlerine, açlık sınırının altındaki asgari
ücrete, işçi kıyımlarına, sendikalaşmanın önüne konulan tüm engellere “Dur!”
diyeceğiz. 
Bir kez daha; emekçilere, emekçinin yanında olanlara,
halk ve özgürlük mücadelesinde hayatlarını kaybeden, iş cinayetlerine kurban
gidenlere, barışa ve özgürlüğe selam duranlara Cumhuriyet Halk Partisinden bin
selam olsun.
Teşekkür ediyorum. (CHP sıralarından alkışlar)
BAŞKAN – Teşekkür ederim Sayın Özel. 
Gündeme geçiyoruz. 
Başkanlığın Genel Kurula sunuşları vardır. 
Türkiye Büyük Millet Meclisi Başkanlığının bir
tezkeresi bulunmaktadır, okutup bilgilerinize sunacağım. 
VI.- BAŞKANLIĞIN GENEL KURULA SUNUŞLARI
A) Tezkereler
1.- Türkiye Büyük Millet
Meclisi Başkanlığının, Pakistan Ulusal Meclisi Savunma Üretimi Daimi Komitesi
üyelerinden oluşan bir heyetin 2-5 Mayıs 2017 tarihlerinde ülkemize resmî bir
ziyaret gerçekleştirmesinin Türkiye Büyük Millet Meclisi Başkanlık Divanının
24/4/2017 tarihli 36 sayılı Kararı’yla uygun bulunduğuna ilişkin tezkeresi
(3/952)
27/4/2017
Türkiye Büyük Millet Meclisi
Genel Kuruluna
Pakistan
Ulusal Meclisi Savunma Üretimi Daimi Komitesi üyelerinden oluşan bir heyetin
2-5 Mayıs 2017 tarihlerinde ülkemize resmî bir ziyaret gerçekleştirmesi,
Türkiye Büyük Millet Meclisi Başkanlık Divanının 24/4/2017 tarihli ve 36 sayılı
Karar’ıyla uygun bulunmuştur.
Söz konusu heyetin ülkemizi ziyareti 28/3/1990 tarihli
ve 3620 sayılı Türkiye Büyük Millet Meclisinin Dış İlişkilerin Düzenlenmesi
Hakkında Kanun'un 7'nci maddesi gereğince Genel Kurulun bilgilerine sunulur.
 İsmail
Kahraman
 Türkiye
Büyük Millet Meclisi
 Başkanı
BAŞKAN – Bilgilerinize sunulmuştur. 
Meclis araştırması açılmasına ilişkin üç önerge vardır,
ayrı ayrı okutuyorum:
B) Meclis Araştırması Önergeleri
1.- Adana Milletvekili Mevlüt Karakaya ve
20 milletvekilinin, hayvancılık sektöründeki sorunların araştırılarak alınması
gereken önlemlerin belirlenmesi amacıyla Meclis araştırması açılmasına ilişkin
önergesi (10/509)
Türkiye Büyük Millet Meclisi
Başkanlığına
Son yıllarda kırmızı et fiyatlarında yaşanan fahiş
artışlar vatandaşlarımızı olumsuz etkilemektedir. Ülkemiz hayvancılık
sektöründe kendine yetememekte ve et ithalatı giderek artmaktadır. Hayvancılık
sektöründeki temel sorunların çözülmesi, kırmızı et üretimi ile tüketimi
arasındaki açığın kapatılması, et ithalatının önlenmesi, et fiyatlarındaki
dalgalanmaların önüne geçilmesi, piyasa regülasyonunun takibinin yapılması ve
spekülatif hareketlerin engellenmesi için hangi tedbirlerin alınacağı
hususlarının belirlenmesi konusunda Anayasa'nın 98, İç Tüzük’ün 104 ve 105'inci
maddeleri uyarınca Meclis araştırması açılmasını arz ederiz.
1)
Mevlüt Karakaya  (Adana)
2)
Erkan Akçay  (Manisa)
3)
Mehmet Erdoğan (Muğla)
4)
Emin Haluk Ayhan (Denizli)
5)
Arzu Erdem (İstanbul)
6)
Ruhi Ersoy  (Osmaniye)
7)
Saffet Sancaklı  (Kocaeli)
8)
Ahmet Kenan Tanrıkulu  (İzmir)
9)
Edip Semih Yalçın  (İstanbul)
10)
Atila Kaya  (İstanbul)
11)
İsmail Ok  (Balıkesir)
12)
Baki Şimşek  (Mersin)
13)
Oktay Öztürk  (Mersin)
14)
Zühal Topcu  (Ankara)
15)
Deniz Depboylu  (Aydın)
16)
Yusuf Halaçoğlu  (Kayseri)
17)
Mehmet Necmettin Ahrazoğlu  (Hatay)
18) Şefkat
Çetin  (Ankara)
19) Muharrem
Varlı  (Adana)
20) Ekmeleddin
Mehmet İhsanoğlu (İstanbul)
21) Ümit
Özdağ  (Gaziantep)

Gerekçe:

Ülkemizde
hayvancılık sektöründe büyük sıkıntılar yaşanmaktadır. En önemli sorunların
başında ise kırmızı et üretiminin yetersizliği gelmektedir. Gıda, Tarım ve
Hayvancılık Bakanlığının açıkladığı verilere göre yıllık üretilen kırmızı et
miktarı 1 milyon ton, yıllık tüketilen kırmızı et miktarı ise 1 milyon 300 bin
tondur. Bunun yanında Bakanlık kaçak ve kontrolsüz kesimlerin önüne geçemediği
için hayvancılık sektöründe önemli bir kayıt dışı et üretimi yaşanmaktadır. Söz
konusu kayıt dışı üretimin bedelini ise vergisini ödeyen besicimiz ve
milletimiz ödemektedir.
Yem,
nakliye ve enerji maliyetlerinde yaşanan artışlar, uygulanan yanlış hayvancılık
politikaları ve üreticilerimizin tam anlamıyla desteklenemiyor olması sonucunda
kırmızı et üretimi bugün potansiyelin çok altında kalmaktadır. Girdi
fiyatlarının artması ve devlet desteğinin yetersizliği sonucunda üreticilerimiz
neredeyse iflas noktasına gelmiştir.
Kırmızı
et üretimi ile tüketimi arasında gerçekleşen açık doğrudan et fiyatlarına
yansımakta ve vatandaşlarımızı mağdur etmektedir. 2016 yılı Şubat ayında 1 kg
dana kuşbaşı kasapta 43, markette 90 liraya; 1 kg dana kıyma ise kasapta 38,
markette 75 liraya satılmaktadır. Bu yüksek fiyatlar sebebiyle kırmızı et
tüketimi bir lüks hâlini almış, vatandaşlarımız et yiyemez duruma gelmiştir.
Bir an önce, kırmızı et üretiminin artırılması ve et fiyatlarının normal
seviyeye gelmesi yönünde önlemler alınarak üreticimizin ve vatandaşımızın
mağduriyetleri önlenmelidir.
Hayvancılık
sektöründeki temel sorunların çözülmesi, kırmızı et üretimi ile tüketimi
arasındaki açığın kapatılması, et ithalatının önlenmesi, et fiyatlarındaki
dalgalanmaların önüne geçilmesi, piyasa regülasyonunun takibinin yapılması, spekülatif
hareketlerin engellenmesine yönelik alınması gereken tedbirlerin belirlenmesi
için Meclis araştırması yapılmasının ülkemiz için gerekli olduğu kanaatindeyiz.
2.- Aydın Milletvekili Deniz Depboylu ve 21
milletvekilinin, çocuklara yönelik istismarın kapsamının ve nedenlerinin
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/510)
Türkiye Büyük Millet Meclisi Başkanlığına
Ülkemizde
istismar edilen çocukların sayısının hızla arttığı başta TÜİK olmak üzere
çeşitli kurum ve kuruluşların konuyla ilgili sundukları raporlardan
anlaşılmaktadır. Geleceğimizin teminatı çocuklarımızı her türlü istismardan
korumak, yaşanılan sorunları tespit etmek ve çözüme yönelik çalışmalar yapmak
üzere Anayasa'nın 98’inci ve TBMM İçtüzüğü’nün 104’üncü ve 105’inci maddeleri
gereğince Meclis araştırması açılmasını arz ve talep ederiz.
1) Deniz Depboylu  (Aydın)
2) Erkan Akçay  (Manisa)
3) Ahmet Kenan Tanrıkulu  (İzmir)
4) Emin Haluk Ayhan  (Denizli)
5) Mevlüt Karakaya (Adana)
6) Ekmeleddin Mehmet İhsanoğlu  (İstanbul)
7) Ümit Özdağ (Gaziantep)
8) Erkan Haberal (Ankara)
9) Ruhi Ersoy (Osmaniye)
10) Saffet Sancaklı (Kocaeli)
11) Mustafa Mit  (Ankara)
12) Ahmet Selim Yurdakul  (Antalya)
13) Arzu Erdem  (İstanbul)

15) Mehmet Necmettin Ahrazoğlu  (Hatay)
16) Şefkat Çetin  (Ankara)
17) Edip Semih Yalçın  (İstanbul)
18) Oktay Öztürk (Mersin)
18) Zühal Topcu  (Ankara)
19) Atila Kaya  (İstanbul)
20) Yusuf Halaçoğlu  (Kayseri)
21) Kadir Koçdemir  (Bursa)
22) Mehmet Erdoğan  (Muğla)
Temel
Gerekçe:
Çocuk
istismarı, geniş anlamda, 0-18 yaş grubundaki çocuğun, belli bir zaman dilimi
içerisinde, kendisine bakmakla yükümlü yetişkin kişiler, diğer yetişkinler veya
başka bir çocuk tarafından büyüme ve gelişmesini olumsuz yönde etkileyen, kaza
dışı ve önlenebilir her türlü davranışa maruz bırakılması şeklinde
tanımlanabilir. 
Çocuklara
bir yetişkin, toplum, devlet veya başka bir çocuk tarafından bedensel,
duygusal, zihinsel ve sosyal gelişimlerini olumsuz etkileyen kasıtlı bir
davranış uygulanması olarak tanımlanan çocuk istismarı, çocuklardaki hastalanma
ve ölümün en önemli nedenlerinden birini oluşturmaktadır. 
Meclisimizin
literatürü araştırıldığında konuyla ilgili olarak 2010 yılının Mart ayında
Kayıp Çocuklar Başta Olmak Üzere Çocukların Mağdur Olduğu Sorunların
Araştırılarak Alınması Gereken Önlemlerin Belirlenmesi Amacıyla Kurulan Meclis
Araştırması Komisyonu kurulduğu ve bu Komisyonun 2006-2010 yılları arasındaki
mağduriyetle ilgili rapor sunduğunu görmekteyiz. 
TÜİK
verilerine göre 2011 yılında güvenlik birimlerine getirilen çocukların sayısı
204.040 iken 2013 yılında bu sayı 273.571, 2014 yılında 280.414 olmuştur. 2011
yılında suça sürüklenenlerin çocuk sayısı 84.416 iken bu sayı 2014 yılında
115.436 oldu. Mağdur çocuk sayısı 88.582 iken 2014 yılında sayı 121.717’ye
yükselmiştir. 
Bugün
otoritelerce fiziksel, cinsel ve duygusal istismar şeklinde bir ayrıma tabi
tutulan çocuk istismarına yeni bir boyut daha eklenerek çocuğun siyasi ve
ideolojik amaçlara ulaşmak için kullanılması şeklinde ifade edebileceğimiz
"çocuğun siyasi ve ideolojik amaçlı istismarı" ortaya çıkmıştır.
Çocuk
istismarı, toplumun her kesimini etkileyen sosyal bir sorundur. Özellikle son
yıllarda ülkemizde ve komşu ülkelerde yaşanan sorunlar iç ve dış göçleri
arttırmış, çocuk istismarı da bu sorunlara paralel olarak artmıştır. Sadece
Türk vatandaşlarının çocukları değil sığınmacı, mülteci ailelerin çocukları da
işlenen suçların mağduru olmuştur.
Çocukları
korumada en önemli hususlardan biri de yasaların çocukları ne kadar koruma
altına aldığının bilinmesidir. Bu sayede çocuklarla ilgili görevleri ve
sorumlulukları olan her birey, kendine düşen görevi daha iyi kavrayabilecek,
gerektiği yerde müdahale edecek ve tüm istismara uğramış çocukları yasal
organlara bildirebilecektir. Bunun sağlanabilmesi için de etkili ve
işlevselliği yüksek kanun ve yönetmeliklerin oluşturulması gerekmektedir. 
Çocuklara
yönelik istismarın kapsamının ve nedenlerinin araştırılması, konuyla ilgili
mevzuatlardaki yetersizliklerin belirlenmesi, uygulamalardaki ihmal ve
sorunların değerlendirilmesi, belirlenen sorunların çözümüne yönelik daha
ayrıntılı çalışmanın planlanması amacıyla Meclis araştırma komisyonu kurulması
önem arz etmektedir.
3.- Ankara Milletvekili Erkan Haberal ve 20
milletvekilinin, şehit aileleri, gaziler ile harp ve vazife malullerinin
sorunlarının araştırılarak alınması gereken önlemlerin belirlenmesi amacıyla
Meclis araştırması açılmasına ilişkin önergesi (10/511)
Türkiye Büyük Millet Meclisi Başkanlığına
Şehit
aileleri, gaziler ile harp ve vazife malullerinin sorunlarının araştırılarak
alınması gereken önlemler ve yasal düzenlemeler de dâhil olmak üzere alınması
gereken tedbirlerin belirlenmesi amacıyla Anayasa’nın 98'inci, Türkiye Büyük
Millet Meclisi İçtüzüğü’nün 104 ve 105’inci maddeleri gereğince Meclis
araştırması açılmasını arz ederiz.

1)
Erkan Haberal (Ankara)
2)
Oktay Vural  (İzmir)
3)
Baki Şimşek  (Mersin)
4)
Nuri Okutan  (Isparta)
5)
Kamil Aydın  (Erzurum)
6)
Saffet Sancaklı  (Kocaeli)
7)
Ruhi Ersoy  (Osmaniye)
8)
Emin Haluk Ayhan  (Denizli)
9)
Erhan Usta  (Samsun)
10)
Seyfettin Yılmaz  (Adana)
11)
Mehmet Necmettin Ahrazoğlu  (Hatay)
12)
Kadir Koçdemir  (Bursa)
13)
Ahmet Kenan Tanrıkulu  (İzmir)
14)
Mevlüt Karakaya  (Adana)
15)
Edip Semih Yalçın  (İstanbul)
16)
Arzu Erdem  (İstanbul)
17)
Fahrettin Oğuz Tor  (Kahramanmaraş)
18)
Atila Kaya  (İstanbul)
19)
Mehmet Erdoğan  (Muğla)
20)
Yusuf Halaçoğlu  (Kayseri)
21)
Ümit Özdağ  (Gaziantep)

Gerekçe:
Anayasa’mızın
10’uncu maddesi 12.9.2010-5982/1’inci madde sayılı ek fıkrası "Çocuklar,
yaşlılar, özürlüler, harp ve vazife şehitlerinin dul ve yetimleri ile gaziler
için alınacak tedbirler eşitlik ilkesine aykırı sayılmaz." şeklinde
düzenlenmiştir.
Yine
Anayasa’mızın 61’inci maddesi "Devlet, harp ve vazife şehitlerinin dul ve
yetimleriyle, malûl ve gazileri korur ve toplumda kendilerine yaraşır bir hayat
seviyesi sağlar" hükmünü içermektedir.
Ülkemizde
İstiklal Savaşı, Kore Savaşı, Kıbrıs Barış Harekâtı ve son olarak da terörle
mücadele nedeniyle hayatını kaybetmiş ve yara almış gazilerimiz bulunmaktadır.
Bunun
yanında, çok sayıda öğretmen, hâkim, savcı, doktor, hemşire, sağlık memuru gibi
kamu görevlilerimiz de terör mağduriyetine uğrayıp ya hayatlarını kaybettiler
ya da yara alıp hayatlarının sonuna kadar bu acıyı yaşamak zorunda kaldılar.
Kanunlarımızda
net bir şekilde tanımlanmış "şehit" tanımı bulunmadığından, vazife
başında vefat eden birçok er, erbaş, astsubay, subay, polis ve kamu görevlisi
"vazife malulü" unvanı almış, aileleri kamu görevi sırasında vefat
eden evlatları, eşleri için "şehitlik" gururunu taşıyamamıştır.
Ülkemizin,
milletimizin bölünmez bütünlüğü, bağımsızlığı ve bekası uğruna, başta PKK olmak
üzere bölücü örgütlerle mücadelede binlerce asker, polis ve kamu görevlimiz
şehit, gazi ve vazife malulü olmuştur. Aileler, en değerli varlıklarını vatan
uğruna şehit vermiş, gazilerimiz sağlıklarını, vücut bütünlüklerini
kaybetmelerine rağmen "Vatan sağ olsun." demekten vazgeçmemişlerdir.
Kahraman
şehitlerimizin ebedî ruhlarını huzura kavuşturmak ve vatanını evladından,
vücudundan, sağlığından daha önde tutan bu fedakâr insanlarımıza, gazilerimize,
hak ettikleri saygıyı göstermek, onurlandırmak, sosyal güvencelerini sağlamak,
hak ettikleri saygın yaşam standartlarını sağlamak, devlet olarak hem borcumuz
hem de görevimizdir.
Uygulamaya
bakıldığında, şehit ailelerinin, gazilerin ve vazife malullerinin aldıkları
maaş ve tazminatlarının yeterli olmadığı, mevzuattaki dağınıklığın,
bürokrasideki hantallığın, kanunların net kriterler içermemesinin yarattığı
sıkıntıları, yine bu karamanlarımızın ailelerinin üstlendiği görülmektedir.
Özellikle
şehit haberlerinin ardı arkasının kesilmediği, bu yanlış terör politikasıyla da
kesilmeyeceği, temenni etmememize rağmen ortadadır.
Bu
gerekçelerle, kahraman şehitlerimizin ve gazilerimizin ailelerinin acılarını
bir nebze hafifletmek, onlara ekonomik ve sosyal yönden kaliteli bir gelecek
hazırlamak, yaşadıkları sorunları tespit etmek ve çözüm önerilerini belirlemek
amacıyla, Anayasa’nın 98'inci ve İç Tüzük’ün 104 ve 105'inci maddeleri uyarınca
bir Meclis araştırması açılması hususunu saygılarımızla arz ederiz.
BAŞKAN
– Bilgilerinize sunulmuştur.
Önergeler,
gündemdeki yerlerini alacak ve Meclis araştırması açılıp açılmaması konusundaki
ön görüşmeler, sırası geldiğinde yapılacaktır. 
Sayın
milletvekilleri, Türkiye Büyük Millet Meclisi Başkanlığının dört tezkeresi
vardır, ayrı ayrı okutup oylarınıza sunacağım. 
A) Tezkereler (Devam)
2.- Türkiye Büyük Millet Meclisi
Başkanlığının, Dışişleri Komisyonu Başkanı ve Malatya Milletvekili Taha
Özhan'ın, 26-28 Nisan 2017 tarihlerinde Malta'nın başkenti Vellatta'da
gerçekleştirilecek olan Parlamentolar Arası Ortak Dış ve Güvenlik Politikası
(ODGP) ve Ortak Güvenlik ve Savunma Politikası (OGSP) Konferansı'na katılmasına
ilişkin tezkeresi (3/953)
20/04/2017
Türkiye Büyük Millet Meclisi Genel Kuruluna
Türkiye
Büyük Millet Meclisi Dışişleri Komisyonu Başkanı ve Malatya Milletvekili Taha
Özhan'ın 26-28 Nisan 2017 tarihlerinde Malta'nın başkenti Vellatta'da
gerçekleştirilecek olan Parlamentolar Arası Ortak Dış ve Güvenlik Politikası
(ODGP) ve Ortak Güvenlik ve Savunma Politikası (OGSP) Konferansı'na katılması
hususu, 28/3/1990 tarihli ve 3620 sayılı Türkiye Büyük Millet Meclisinin Dış
İlişkilerinin Düzenlenmesi Hakkında Kanun'un 9'uncu maddesi uyarınca Genel
Kurulun tasviplerine sunulur.

 İsmail
Kahraman 
 Türkiye
Büyük Millet Meclisi Başkanı
BAŞKAN
– Kabul edenler… Kabul etmeyenler… Kabul edilmiştir.
3.- Türkiye Büyük Millet Meclisi
Başkanlığının, Avrupa Parlamentosu (AP) Katılım Öncesi Eylem Birimi tarafından
2-3 Mayıs 2017 tarihlerinde Belçika'nın başkenti Brüksel’de düzenlenecek olan
"Kamu İhaleleri ve Parlamentoların Rolü” konulu parlamentolar arası
seminere katılım sağlanmasına ilişkin tezkeresi (3/954)
Türkiye Büyük Millet Meclisi Genel Kuruluna
Avrupa
Parlamentosu (AP) Katılım Öncesi Eylem Birimi tarafından 2-3 Mayıs 2017
tarihlerinde Belçika'nın başkenti Brüksel'de "Kamu İhaleleri ve
Parlamentoların Rolü” konulu Parlamentolar Arası Seminer düzenlenecektir.
Söz
konusu seminere katılım sağlanması hususu, 28/3/1990 tarihli ve 3620 sayılı
Türkiye Büyük Millet Meclisinin Dış İlişkilerinin Düzenlenmesi Hakkında
Kanun'un 9'uncu maddesi uyarınca Genel Kurulun tasviplerine sunulur.
 İsmail
Kahraman
 Türkiye
Büyük Millet Meclisi 
 Başkanı
BAŞKAN
– Kabul edenler… Kabul etmeyenler… Kabul edilmiştir.
4.- Türkiye Büyük Millet Meclisi
Başkanlığının, Türkiye Büyük Millet Meclisi Başkanı İsmail Kahraman ve
beraberindeki Parlamento heyetinin, 12-13 Mayıs 2017 tarihleri arasında Akdeniz
İçin Birlik Parlamenter Asamblesi (AİBPA) Genel Kurulu ve Parlamento Başkanları
4’üncü Zirvesi’ne katılmak üzere İtalya'ya ziyarette bulunmalarına ilişkin
tezkeresi (3/955)
27/4/2017
Türkiye Büyük Millet Meclisi Genel Kuruluna
Türkiye
Büyük Millet Meclisi Başkanı Sayın İsmail Kahraman ve beraberindeki Parlamento
heyetinin, 12-13 Mayıs 2017 tarihleri arasında Akdeniz İçin Birlik Parlamenter
Asamblesi (AİBPA) Genel Kurulu ve Parlamento Başkanları 4. Zirvesi’ne katılmak
üzere İtalya'ya ziyarette bulunmaları hususu, Türkiye Büyük Millet Meclisinin
Dış İlişkilerinin Düzenlenmesi Hakkında 3620 sayılı Kanun'un 9’uncu maddesi
uyarınca Genel Kurulun tasviplerine sunulur.
 İsmail
Kahraman
 Türkiye
Büyük Millet Meclisi 
 Başkanı
III.- YOKLAMA
(CHP
sıralarından bir grup milletvekili ayağa kalktı)
ÖZGÜR
ÖZEL (Manisa) – Yoklama talebimiz var Sayın Başkan.
BAŞKAN
– Yoklama talebi var.
Sayın
Özel, Sayın İrgil, Sayın Bektaşoğlu, Sayın Tanal, Sayın Arslan, Sayın Özcan,
Sayın Purçu, Sayın Sertel, Sayın Baykal, Sayın Balbay, Sayın Aldan, Sayın Çam,
Sayın Bekaroğlu, Sayın Karadeniz, Sayın Tamaylıgil, Sayın Köksal, Sayın Akaydın,
Sayın Akkaya, Sayın Erdoğdu, Sayın Tümer.
Yoklama
için üç dakika süre veriyorum ve süreyi başlatıyorum.
(Elektronik
cihazla yoklama yapıldı)
BAŞKAN
– Toplantı yeter sayısı yoktur.
Birleşime
on dakika ara veriyorum.
Kapanma Saati: 16.41
ÜÇÜNCÜ OTURUM
Açılma Saati:16.53
BAŞKAN: Başkan Vekili Ayşe Nur BAHÇEKAPILI
KÂTİP ÜYELER: Fatma KAPLAN HÜRRİYET (Kocaeli), Fehmi
KÜPÇÜ (Bolu)
----- 0 -----
BAŞKAN – Sayın
milletvekilleri, Türkiye Büyük Millet Meclisinin 86’ncı Birleşiminin Üçüncü
Oturumunu açıyorum.
III.- YOKLAMA
BAŞKAN - Türkiye
Büyük Millet Meclisi Başkanlığı tezkeresinin oylamasından önce istem üzerine
yapılan yoklamada toplantı yeter sayısı bulunamamıştı. 
Şimdi yoklama
işlemini tekrarlayacağım. 
Yoklama için üç
dakika süre veriyorum ve süreyi başlatıyorum. 
(Elektronik
cihazla yoklamaya başlandı)
BAŞKAN
– Pusula veren sayın milletvekilleri lütfen Genel Kuruldan ayrılmasın. 
(Elektronik
cihazla yoklama yapıldı)
BAŞKAN
– İkinci defa yapılan yoklamada da toplantı yeter sayısı bulunamadığından,
sözlü soru önergeleri ile kanun tasarı ve teklifleri ile komisyonlardan gelen
diğer işleri sırasıyla görüşmek için 3 Mayıs Çarşamba günü saat 14.00’te
toplanmak üzere birleşimi kapatıyorum. 
Kapanma Saati: 16.56



