



TBMM Tutanak Müdürlüðü




TÜRKİYE BÜYÜK MİLLET MECLİSİ
TUTANAK DERGİSİ

14’üncü Birleşim
15 Aralık 2015 Salı

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)


İÇİNDEKİLER




I.- GEÇEN TUTANAK ÖZETİ
II.- GELEN KÂĞITLAR
III.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili
Mehmet Akif Hamzaçebi’nin, başkan vekili seçilmesi nedeniyle Genel Kurulun
iradesine teşekkür ettiğine, 26’ncı Yasama Döneminin hayırlı olmasını
dilediğine ve 2015 Nobel Kimya Ödülü’nü kazanan Profesör Doktor Aziz Sancar’ı
kutladığına ilişkin konuşması
2.- Oturum Başkanı TBMM Başkan Vekili
Mehmet Akif Hamzaçebi’nin, Başkanlık Divanı olarak Diyarbakır’da şehit olan
polislere Allah’tan rahmet, ailelerine ve emniyet teşkilatına başsağlığı
dilediklerine ilişkin konuşması
3.- Oturum Başkanı TBMM Başkan Vekili
Mehmet Akif Hamzaçebi’nin, konuşmacılara verdiği ek sürelerle ilgili
uygulamasında bundan sonra teamüllere göre hareket edeceğine ilişkin konuşması
IV.- GÜNDEM DIŞI KONUŞMALAR
A) Milletvekillerinin Gündem Dışı
Konuşmaları
1.- Osmaniye Milletvekili Ruhi Ersoy’un,
Türkiye’de üniversiteler ve bilim politikalarına ilişkin gündem dışı konuşması
2.- Diyarbakır Milletvekili Nursel
Aydoğan’ın, kutsal mekânların tahrip edilmesine ilişkin gündem dışı konuşması
3.- Bursa Milletvekili Orhan Sarıbal’ın,
Türkiye ile Rusya arasındaki uçak krizinin tarımsal ihracata etkilerine ilişkin
gündem dışı konuşması
V.- SATAŞMALARA İLİŞKİN KONUŞMALAR
1.- Amasya Milletvekili Mehmet Naci
Bostancı’nın, Diyarbakır Milletvekili Nursel Aydoğan’ın yaptığı gündem dışı
konuşması sırasında Adalet ve Kalkınma Partisine sataşması nedeniyle konuşması
2.- Diyarbakır Milletvekili İdris
Baluken’in, Amasya Milletvekili Mehmet Naci Bostancı’nın sataşma nedeniyle
yaptığı konuşması sırasında Halkların Demokratik Partisine sataşması nedeniyle
konuşması
3.- Amasya Milletvekili Mehmet Naci
Bostancı’nın, Adana Milletvekili Meral Danış Beştaş’ın HDP grup önerisi
üzerinde yaptığı konuşması sırasında AK PARTİ Grup Başkanına sataşması
nedeniyle konuşması
4.- Adana Milletvekili Meral Danış
Beştaş’ın, Amasya Milletvekili Mehmet Naci Bostancı’nın sataşma nedeniyle
yaptığı konuşması sırasında HDP Grubuna sataşması nedeniyle konuşması
5.- Mardin Milletvekili Mithat Sancar’ın,
Mardin Milletvekili Orhan Miroğlu’nun HDP grup önerisi üzerinde yaptığı
konuşması sırasında HDP Grubuna sataşması nedeniyle konuşması
6.- Diyarbakır Milletvekili İdris
Baluken’in, Mardin Milletvekili Orhan Miroğlu’nun HDP grup önerisi üzerinde
yaptığı konuşması sırasında şahsına sataşması nedeniyle konuşması
7.- Başbakan Yardımcısı Yıldırım Tuğrul
Türkeş’in, Ankara Milletvekili Levent Gök’ün HDP grup önerisi üzerinde yaptığı
konuşması sırasında Hükûmete sataşması nedeniyle konuşması
8.- Amasya Milletvekili Mehmet Naci
Bostancı’nın, İstanbul Milletvekili Barış Yarkadaş’ın CHP grup önerisi üzerinde
yaptığı konuşması sırasında Adalet ve Kalkınma Partisine sataşması nedeniyle konuşması
9.- Diyarbakır Milletvekili İdris
Baluken’in, Manisa Milletvekili Erkan Akçay’ın AK PARTİ grup önerisi üzerinde
yaptığı konuşması sırasında Halkların Demokratik Partisine sataşması nedeniyle
konuşması
VI.- AÇIKLAMALAR
1.- İzmir Milletvekili Oktay Vural’ın, 2015
Nobel Kimya Ödülü’nü kazanan Profesör Doktor Aziz Sancar’ı kutladığına ve
Hükûmeti, Batı Trakya Türklerinin lideri Doktor Sadık Ahmet’in kurucusu olduğu
Dostluk, Eşitlik ve Barış Partisi binasına yapılan saldırı konusunda Yunanistan
Hükûmetini uyarmaya davet ettiğine ilişkin açıklaması

2.- Ankara Milletvekili Levent Gök’ün, TBMM
Başkan Vekili Mehmet Akif Hamzaçebi’ye görevinde başarılar dilediğine, 2015
Nobel Kimya Ödülü’nü kazanan Profesör Doktor Aziz Sancar’ı kutladığına ve
İstanbul Milletvekili Eren Erdem’e yönelik tehditler konusunda yasal yollara
başvurulacağına ilişkin açıklaması
3.- Amasya Milletvekili Mehmet Naci
Bostancı’nın, TBMM Başkan Vekili Mehmet Akif Hamzaçebi’ye görevinde başarılar
dilediğine, 2015 Nobel Kimya Ödülü’nü kazanan Profesör Doktor Aziz Sancar’ı
kutladığına ve Diyarbakır’daki olaylarda hayatını kaybedenler için üzüntü
duyduklarına ilişkin açıklaması
4.- Diyarbakır Milletvekili İdris
Baluken’in, TBMM Başkan Vekili Mehmet Akif Hamzaçebi’ye görevinde başarılar
dilediğine, 2015 Nobel Kimya Ödülü’nü kazanan Profesör Doktor Aziz Sancar’ı
kutladığına ve Güneydoğu Anadolu Bölgesi’nin bazı yerleşim yerlerindeki sokağa
çıkma yasakları nedeniyle çocukların eğitim hakkından mahrum bırakıldığına
ilişkin açıklaması
5.- Mersin Milletvekili Aytuğ Atıcı’nın,
Mersin Akkuyu’da yapımı devam eden nükleer santralde çalışan Rusların ülkemizi
terk ettiğine ve nükleer santral sevdasından vazgeçilmesi gerektiğine ilişkin
açıklaması
6.- İstanbul Milletvekili Mahmut Tanal’ın,
Aile ve Sosyal Politikalar Bakanından, Güneydoğu Anadolu Bölgesi’nin bazı
yerleşim yerlerinde uygulanan sokağa çıkma yasaklarının aileler üzerindeki etkileriyle
ilgili ne tür önlemler alınacağını öğrenmek istediğine ilişkin açıklaması
7.- Niğde Milletvekili Ömer Fethi Gürer’in,
TBMM Başkan Vekili Mehmet Akif Hamzaçebi’ye görevinde başarılar dilediğine,
12-18 Aralık Tutum, Yatırım ve Türk Malları Haftası’na ve Hükûmetin üreticilerin
sorunlarına eğilmesini dilediğine ilişkin açıklaması
8.- Burdur Milletvekili Reşat Petek’in,
TBMM Başkan Vekili Mehmet Akif Hamzaçebi’ye görevinde başarılar dilediğine,
2015 Nobel Kimya Ödülü’nü kazanan Profesör Doktor Aziz Sancar’ı kutladığına,
Irak Başika’da bulunan Türk Silahlı Kuvvetleri gücüyle ilgili yazısı nedeniyle
Sözcü gazetesini kınadığına ve İstanbul Milletvekili Eren Erdem’in Rus
televizyonuna verdiği demecin millî potikaya ihanet olduğuna ilişkin açıklaması
9.- İstanbul Milletvekili Gamze Akkuş
İlgezdi’nin, 3/12/2015 tarihinde meydana gelen deprem nedeniyle Bingöl Kiğı’nın
afet bölgesi ilan edilmesini önerdiğine ilişkin açıklaması
10.- Adana Milletvekili Seyfettin
Yılmaz’ın, TBMM Başkan Vekili Mehmet Akif Hamzaçebi’ye görevinde başarılar
dilediğine ve Adana’nın sorunlarına ilişkin açıklaması
11.- Malatya Milletvekili Veli Ağbaba’nın,
AK PARTİ’li ve CHP’li belediyeler arasında ayrımcılık yapıldığına ilişkin
açıklaması


12.- Bursa Milletvekili Erkan Aydın’ın,
TBMM Başkan Vekili Mehmet Akif Hamzaçebi’ye görevinde başarılar dilediğine,
2015 Nobel Kimya Ödülü’nü kazanan Profesör Doktor Aziz Sancar’ı kutladığına ve
Millî Eğitim Bakanlığının Kastamonu’da başkanlık sistemi hakkında anket
yaptırarak çocukları siyasete alet etmesini kınadığına ilişkin açıklaması
13.- Kocaeli Milletvekili Tahsin Tarhan’ın,
Kocaeli Gebze Muallimköy’de temeli atılan bilişim vadisiyle ilgili olarak arsa
sahibi yurttaşların mağdur edildiğine ilişkin açıklaması
14.- İzmir Milletvekili Kamil Okyay
Sındır’ın, 2015 Nobel Kimya Ödülü’nü kazanan Profesör Doktor Aziz Sancar’ı kutladığına
ve Türkiye’de eğitime ve AR-GE’ye ayrılan payın yetersiz olduğuna ilişkin
açıklaması
15.- İzmir Milletvekili Tacettin Bayır’ın,
12-18 Aralık Tutum, Yatırım ve Türk Malları Haftası’na ilişkin açıklaması
16.- Bursa Milletvekili Orhan Sarıbal’nın,
Bursa’da Demirer Holdingin kurduğu rüzgâr santrallerinin doğaya verdiği zarara
ilişkin açıklaması
17.- İstanbul Milletvekili Gülay
Yedekci’nin, TBMM Başkan Vekili Mehmet Akif Hamzaçebi’ye görevinde başarılar
dilediğine, 2015 Nobel Kimya Ödülü’nü kazanan Profesör Doktor Aziz Sancar’ı
kutladığına ve Hükûmetin sağlıklı kentler oluşturma yönünde bir düşünce
değişikliğine girmesinin gerekli olduğuna ilişkin açıklaması
18.- Sivas Milletvekili Ali Akyıldız’ın,
TBMM Başkan Vekili Mehmet Akif Hamzaçebi’ye görevinde başarılar dilediğine ve Sivas’ın
sorunlarına ilişkin açıklaması
19.- İstanbul Milletvekili Zeynel Emre’nin,
kaçak içki konusunda gerekli önlemlerin alınmasını ve uzun süreli sokağa çıkma
yasaklarının bir an evvel son bulmasını istediğine ilişkin açıklaması
20.- Ankara Milletvekili Necati Yılmaz’ın,
8/9/2015 tarihinde Kırşehir’de meydana gelen olaylarla ilgili davanın takipçisi
olacağına ilişkin açıklaması
21.- Ankara Milletvekili Levent Gök’ün,
Diyarbakır’da şehit olan 2 polise Allah’tan rahmet, yaralılara acil şifalar
dilediğine ve Hükûmetin, Doğu ve Güneydoğu Anadolu Bölgelerindeki olaylar
konusunda bilgi vermesi gerektiğine ilişkin açıklaması
22.- Balıkesir Milletvekili Namık
Havutça’nın, TBMM Başkan Vekili Mehmet Akif Hamzaçebi’ye görevinde başarılar
dilediğine ve milletvekillerinin söz ve ifade özgürlüğünü korumanın Meclisin
namusu olduğuna ilişkin açıklaması
23.- Manisa Milletvekili Erkan Akçay’ın,
Diyarbakır’da şehit olan 2 polise Allah’tan rahmet, yaralılara acil şifalar
dilediğine ve Hükûmetin, ülkedeki kaos ortamı ve dış politika konusunda bilgi
vermesi gerektiğine ilişkin açıklaması
24.- Antalya Milletvekili Çetin Osman
Budak’ın, TBMM Başkan Vekili Mehmet Akif Hamzaçebi’ye görevinde başarılar
dilediğine, Antalya’nın Kaş ilçesinin betonlaşma tehlikesi altında olduğuna ve
turizmde ciddi bir kriz yaşandığına ilişkin açıklaması
25.- İzmir Milletvekili Özcan Purçu’nun,
TBMM Başkan Vekili Mehmet Akif Hamzaçebi’ye görevinde başarılar dilediğine ve Roman
açılımının akıbetiyle ilgili bilgi almak istediğine ilişkin açıklaması
26.- Çorum Milletvekili Tufan Köse’nin,
TBMM Başkan Vekili Mehmet Akif Hamzaçebi’ye görevinde başarılar dilediğine ve Çalışma
ve Sosyal Güvenlik Bakanı Süleyman Soylu’nun TÜRK-İŞ kongresinde yaptığı
konuşmasına ilişkin açıklaması
27.- Balıkesir Milletvekili İsmail Ok’un,
Diyarbakır’da 2 polisin şehit olmasında AKP’nin büyük sorumluluğu olduğuna,
2015 Nobel Kimya Ödülü’nü kazanan Profesör Doktor Aziz Sancar’ı kutladığına ve
Hükûmetin millî eğitim politikasındaki sistem değişikliklerinin olumsuz
sonuçlarına ilişkin açıklaması
28.- İzmir Milletvekili Ali Yiğit’in, 2015
Nobel Kimya Ödülü’nü kazanan Profesör Doktor Aziz Sancar’ın Amerika’da yaşadığı
için böyle bir şansa sahip olduğuna ve Türkiye’deki üniversite hastanelerinin
durumuna ilişkin açıklaması
29.- Amasya Milletvekili Mehmet Naci
Bostancı’nın, Diyarbakır’da şehit olan 2 polise Allah’tan rahmet dilediğine ve
İstanbul Milletvekili Eren Erdem’in yapmış olduğu açıklamaları reddettiklerine
ilişkin açıklaması
30.- Ankara Milletvekili Levent Gök’ün,
Amasya Milletvekili Mehmet Naci Bostancı’nın yaptığı açıklamasındaki bazı
ifadelerine ve Hükûmetin, Doğu ve Güneydoğu Anadolu Bölgelerindeki olaylar konusunda
bilgi vermesi gerektiğine ilişkin açıklaması
31.- Diyarbakır Milletvekili İdris
Baluken’in, Diyarbakır ve Mardin Dargeçit’teki olaylarda 3 gencin ve
Diyarbakır’daki olaylarda 2 polisin hayatını kaybetmesinden üzüntü
duyduklarına, bu ölümleri önleyebilecek bir çalışmanın Meclisten çıkabileceğine
inandıklarına ve çözüm sürecinin tekrar gündeme getirilmesi gerektiğine ilişkin
açıklaması
32.- İstanbul Milletvekili Mustafa Sezgin
Tanrıkulu’nun, Millî Savunma Bakanının, Güneydoğu Anadolu Bölgesi’nin bazı
yerleşim yerlerindeki sokağa çıkma yasakları ve hak ihlalleriyle ilgili bilgi
vermesi gerektiğine ilişkin açıklaması
33.- Amasya Milletvekili Mehmet Naci
Bostancı’nın, Siirt Milletvekili Kadri Yıldırım’ın AK PARTİ grup önerisi
üzerinde yaptığı konuşmasındaki bazı ifadelerine ilişkin açıklaması
34.- Diyarbakır Milletvekili İdris
Baluken’in, Amasya Milletvekili Mehmet Naci Bostancı’nın yaptığı
açıklamasındaki bazı ifadelerine ilişkin açıklaması


VII.- BAŞKANLIĞIN GENEL KURULA SUNUŞLARI
A) Önergeler
1.- Başkanlığın, Gaziantep Milletvekili
Abdulkadir Yüksel’in İnsan Haklarını İnceleme Komisyonu üyeliğinden istifasına
ilişin yazısının 14/12/2015 tarihinde Başkanlığa ulaştığına ve bilgiye
sunulduğuna ilişkin önergesi (4/5)
B) Meclis Araştırması Önergeleri
1.- İstanbul Milletvekili Erol Kaya ve 21
milletvekilinin, su kirliliğiyle daha etkin mücadele edebilmek için yapılması
gerekenlerin araştırılarak alınması gereken önlemlerin belirlenmesi amacıyla
Meclis araştırması açılmasına ilişkin önergesi (10/22)
2.- Antalya Milletvekili Gökcen Özdoğan Enç
ve 22 milletvekilinin, kadına karşı şiddetin önlenmesine yönelik yürütülen
hizmetlerdeki eksikliklerin araştırılarak alınması gereken önlemlerin
belirlenmesi amacıyla Meclis araştırması açılmasına ilişkin önergesi (10/23) 
3.- Adana Milletvekili Necdet Ünüvar ve 21
milletvekilinin, iş kazaları ve meslek hastalıklarının toplum üzerindeki sosyal
ve ekonomik etkilerinin araştırılarak alınması gereken önlemlerin belirlenmesi
amacıyla Meclis araştırması açılmasına ilişkin önergesi (10/24) 
VIII.- ÖNERİLER
A) Danışma Kurulu Önerileri
1.- Danışma Kurulunun, Genel Kurulun
toplantı günlerinden salı gününün denetim konularına (Anayasa’nın süreye
bağladığı konular hariç), çarşamba ve perşembe günlerinin de kanun tasarı ve
teklifleri ile komisyonlardan gelen diğer işlerin görüşülmesine ayrılmasına;
salı ve çarşamba günlerinde birleşimin başında bir saat süreyle sözlü soruların
görüşülmesine; sunuşlar ve işaret oyuyla yapılacak seçimlerin her gün
yapılmasına ilişkin önerisi
B) Siyasi Parti Grubu Önerileri
1.- MHP Grubunun, 14/12/2015 tarih ve 490
sayıyla Grup Başkan Vekilleri İzmir Milletvekili Oktay Vural ile Manisa
Milletvekili Erkan Akçay tarafından, enerji arz güvenliği ve enerjide dışa
bağımlılığın azaltılması için yasal düzenlemeler de dâhil olmak üzere alınması
gereken tedbirlerin belirlenmesi amacıyla verilmiş olan Meclis araştırması
önergesinin, Genel Kurulun 15 Aralık 2015 Salı günkü birleşiminde sunuşlarda
okunmasına ve ön görüşmelerinin aynı tarihli birleşiminde yapılmasına ilişkin
önerisi
2.- HDP Grubunun, 9/12/2015 tarihinde Grup
Başkan Vekili Diyarbakır Milletvekili İdris Baluken tarafından, AKP Hükûmetinin
çatışmayı esas alan politikaları sonrasında çeşitli valilikler tarafından hukuksuz
bir biçimde ilan edilen sokağa çıkma yasaklarının toplumda yarattığı
tahribatların araştırılması amacıyla verilmiş olan Meclis araştırması önergesinin,
Genel Kurulun bilgisine sunulmak üzere bekleyen diğer önergelerin önüne
alınarak Genel Kurulun 15 Aralık 2015 Salı günkü birleşiminde sunuşlarda
okunmasına ve ön görüşmelerinin aynı tarihli birleşiminde yapılmasına ilişkin
önerisi
3.- CHP Grubunun, 15/12/2015 tarihinde
İstanbul Milletvekili Barış Yarkadaş ve arkadaşları tarafından, basın
üzerindeki antidemokratik uygulamalar, basın-yayın faaliyetlerinin önündeki
engeller, ifade özgürlüğünün yasal olarak güvenceye alınması, tutuklu gazetecilerin
durumunun ve yasal çerçevelerinin araştırılması amacıyla verilmiş olan Meclis
araştırması önergesinin, Genel Kurulun bilgisine sunulmak üzere bekleyen diğer
önergelerin önüne alınarak Genel Kurulun 15 Aralık 2015 Salı günkü birleşiminde
sunuşlarda okunmasına ve ön görüşmelerinin aynı tarihli birleşiminde
yapılmasına ilişkin önerisi
4.- AK PARTİ Grubunun, bastırılarak
dağıtılan 1 sıra sayılı Kanun Tasarısı’nın kırk sekiz saat geçmeden gündemin
“Kanun Tasarı ve Teklifleri ile Komisyonlardan Gelen Diğer İşler” kısmına
alınmasına; Genel Kurulun çalışma gün ve saatleri ile gündeminin belirlenmesine
ilişkin önerisi
IX.- SÖZLÜ SORULAR VE CEVAPLARI
1.- Gaziantep Milletvekili Canan Candemir
Çelik’in, koruyucu aile sistemi ile ilgili verilere ve koruma altında bulunan
çocukların eğitimine ilişkin sözlü soru önergesi (6/1) ve Aile ve Sosyal Politikalar Bakanı Sema
Ramazanoğlu’nun cevabı
2.- İstanbul Milletvekili Tülay
Kaynarca’nın, sosyal yardım programları ile suça sürüklenen çocuklara yönelik
çalışmalara ilişkin sözlü soru önergesi (6/2) ve Aile ve Sosyal Politikalar Bakanı Sema Ramazanoğlu’nun cevabı
3.- İstanbul Milletvekili Tülay
Kaynarca’nın, çocuklara ve engellilere yönelik hizmetlere ilişkin sözlü soru
önergesi (6/3) ve Aile ve Sosyal
Politikalar Bakanı Sema Ramazanoğlu’nun cevabı
4.- Gaziantep Milletvekili Canan Candemir
Çelik’in, çocuk koruma hizmetlerine ilişkin sözlü soru önergesi (6/4) ve Aile ve Sosyal Politikalar Bakanı Sema
Ramazanoğlu’nun cevabı
5.- Gaziantep Milletvekili Canan Candemir
Çelik’in, koruyucu aile sistemi ile ilgili verilere ve koruma altında bulunan
çocukların eğitimine ilişkin sözlü soru önergesi (6/5) ve Aile ve Sosyal Politikalar Bakanı Sema
Ramazanoğlu’nun cevabı
6.- İstanbul Milletvekili Tülay
Kaynarca’nın, kadına yönelik şiddetle mücadele ile şehit yakınları ve gazilere
yönelik hizmetlere ilişkin sözlü soru önergesi (6/6) ve Aile ve Sosyal Politikalar Bakanı Sema
Ramazanoğlu’nun cevabı
7.- İstanbul Milletvekili Tülay
Kaynarca’nın, uyuşturucu ile mücadele konusunda yapılan çalışmalara ilişkin
sözlü soru önergesi (6/7) ve Aile ve
Sosyal Politikalar Bakanı Sema Ramazanoğlu’nun cevabı
8.- İstanbul Milletvekili Ravza Kavakcı
Kan’ın, sosyal yardımlara ilişkin sözlü soru önergesi (6/8) ve Aile ve Sosyal Politikalar Bakanı Sema
Ramazanoğlu’nun cevabı
9.- İstanbul Milletvekili Ravza Kavakcı
Kan’ın, evde bakım hizmetleri ile engellilere yönelik çalışmalara ilişkin sözlü
soru önergesi (6/9) ve Aile ve Sosyal
Politikalar Bakanı Sema Ramazanoğlu’nun cevabı
10.- İstanbul Milletvekili Ravza Kavakcı
Kan’ın, kız çocuklarının eğitimi ile ailenin korunmasına yönelik çalışmalara
ilişkin sözlü soru önergesi (6/10) ve Aile
ve Sosyal Politikalar Bakanı Sema Ramazanoğlu’nun cevabı
11.- İstanbul Milletvekili Arzu Erdem’in,
çocuk bakım evleri ve kadın sığınma evleri ile ilgili çeşitli hususlara ilişkin
sözlü soru önergesi (6/83) ve Aile ve
Sosyal Politikalar Bakanı Sema Ramazanoğlu’nun cevabı
12.- Aydın Milletvekili Deniz Depboylu’nun,
evlenme-boşanma istatistiklerine ve aile birliğinin korunmasına yönelik
çalışmalara ilişkin sözlü soru önergesi (6/93) ve Aile ve Sosyal Politikalar Bakanı Sema Ramazanoğlu’nun cevabı
X.- YAZILI SORULAR VE CEVAPLARI
1.- İstanbul Milletvekili Mahmut Tanal'ın,
sivil toplum kuruluşlarına TBMM bütçesinden ayrılan paya ilişkin sorusu ve Türkiye
Büyük Millet Meclisi Başkan Vekili Ahmet Aydın’ın cevabı (7/1) 
2.- İstanbul Milletvekili Mustafa Sezgin
Tanrıkulu'nun, Kamu Denetçiliği Kurumuna yapılan başvurulara ilişkin sorusu ve
Türkiye Büyük Millet Meclisi Başkan Vekili Ahmet Aydın’ın cevabı (7/97) 
3.- İstanbul Milletvekili Mahmut Tanal'ın,
Meclis Devlet Hastanesinde görevli doktorlara verildiği iddia edilen bir
talimata ilişkin sorusu ve Türkiye Büyük Millet Meclisi Başkan Vekili Ahmet
Aydın’ın cevabı (7/99)
15 Aralık 2015 Salı
BİRİNCİ OTURUM
Açılma Saati: 15.00
BAŞKAN: Başkan Vekili Mehmet Akif
HAMZAÇEBİ
KÂTİP ÜYELER : Mücahit DURMUŞOĞLU
(Osmaniye), Zihni AÇBA (Sakarya)
------0-----
BAŞKAN
– Türkiye Büyük Millet Meclisinin 14’üncü Birleşimini açıyorum.
Toplantı yeter sayısı vardır.
III.-
OTURUM BAŞKANLARININ KONUŞMALARI
1.-
Oturum Başkanı TBMM Başkan Vekili Mehmet Akif Hamzaçebi’nin, başkan vekili
seçilmesi nedeniyle Genel Kurulun iradesine teşekkür ettiğine, 26’ncı Yasama
Döneminin hayırlı olmasını dilediğine ve 2015 Nobel Kimya Ödülü’nü kazanan
Profesör Doktor Aziz Sancar’ı kutladığına ilişkin konuşması
BAŞKAN – Görüşmelere geçmeden önce, değerli milletvekilleri, izninizle,
sizleri selamlamak amacıyla kısa bir konuşma yapmak istiyorum.
Türkiye Büyük Millet Meclisi Genel Kurulunun 25 Kasım 2015 tarihli
4’üncü Birleşiminde, değerli oylarınızla Türkiye Büyük Millet Meclisi Başkan
Vekili seçildim. Dağılan bir imparatorluğun ardından Mustafa Kemal Atatürk’ün
önderliğinde Anadolu topraklarında yeni bir cumhuriyeti kurmanın mücadelesi
olan Kurtuluş Savaşı’nı yöneten, cumhuriyeti ilan eden Türkiye Büyük Millet
Meclisinin bugün Meclis başkan vekilliği gibi onurlu bir görevine beni layık
gören Genel Kurulun iradesine içtenlikle teşekkür ediyorum. Bütün milletvekili
arkadaşlarımı sevgi ve saygıyla selamlıyorum. (CHP sıralarından alkışlar) 
26’ncı Yasama Döneminin siyasi
parti gruplarımıza, milletvekillerimize ve
bütün vatandaşlarımıza hayırlı olmasını dilerim.
Değerli milletvekilleri, Meclisimizin gündemi halkın
gündemiyle ne kadar paralel olursa siyaset kurumu o kadar güç kazanır, siyaset
kurumu ne kadar güç kazanırsa meşruiyet tartışmalarını o kadar az yaparız veya
hiç yapmayız. Başlangıçta sadece “siyasal eşitlik” kavramına dayanan demokrasi
teorisi, tarihsel süreçte “fırsat eşitliği” kavramıyla zenginleşti, güçlendi.
Demokrasi, meşruiyet, eşitlik, adalet; bütün bu kavramların hepsi birbirini
tamamlar, biri olmadan diğerini düşünemeyiz. Bugün “demokratik meşruiyet”
alınan kararların, kabul edilen yasaların arkasında parlamento iradesinin
varlığı yanında bu karar ve yasaların adil olmasıdır da aynı zamanda. Bu konuda
hükûmetlere düşen görev yanında parlamentolara da, ülkemiz için ifade edecek
olursak, Türkiye Büyük Millet Meclisine de büyük görev düştüğünü düşünüyorum.
Sözlerime son vermeden önce, başta demokratik ve laik
cumhuriyetimizin en yüce kurumu olan, çatısı altında görev yapmakta olduğumuz
bu Meclisi kuran ve ilk Başkanlığını yapan Gazi Mustafa Kemal Atatürk olmak
üzere, Birinci Meclisten bugüne kadar görev yapmış olan Türkiye Büyük Millet
Meclisi üyelerini saygıyla anıyor, şimdi hayatta olmayanlara Allah’tan rahmet
diliyorum, şehit ve gazilerimizi saygıyla ve şükranla anıyorum.
Genel Kurulu ve bütün vatandaşlarımızı saygıyla
selamlıyor, 26’ncı Yasama Döneminin, tekrar, hayırlı olmasını diliyorum. (AK
PARTİ, CHP ve MHP sıralarından alkışlar) 
Değerli milletvekilleri, yine, gündeme geçmeden önce,
hepinizin bildiği gibi, ülkemizi, bütün toplumumuzu gururlandıran bir olay
oldu: Profesör Doktor Aziz Sancar Nobel Kimya Ödülü’nü kazandı. 2015 Nobel
Kimya Ödülü’nü alarak ülkemize ilk kez fen bilimlerinde Nobel Ödülü alma
gururunu yaşatan “Bu ödülü memleketime ve cumhuriyet devriminin başlattığı
eğitime borçluyum.” diyerek bu onuru milletimize armağan eden, ülkemizin
yetiştirdiği nadide bilim insanlarından Profesör Doktor Aziz Sancar Hocamızı
burada Türkiye Büyük Millet Meclisi adına kutluyorum. (Alkışlar) 
Sayın Aziz Sancar Hocamızı Türkiye Büyük Millet Meclisi
Başkanı adına bugün Türkiye Büyük Millet Meclisine davet etmek üzere aradım.
Dolaylı olarak kendisine bu mesajımızı ilettim ancak doğal olarak, son anda
kendisine böyle bir talebin iletilmiş olması nedeniyle programının buna izin
vermediğini ifade ettiler. Bunu da sizlerin bilgisine sunuyorum. İnanıyorum ki
Sayın Aziz Sancar Hocamız ilerleyen günlerde Türkiye Büyük Millet Meclisimize
gelerek bu onuru Meclisimizle paylaşacaktır. Tekrar, Aziz Sancar Hocamızı
yürekten kutluyorum.
Şimdi, görüşmelere başlıyoruz. 
Gündeme geçmeden önce üç sayın milletvekiline gündem
dışı söz vereceğim. Daha sonra gruplara, grup başkan vekili arkadaşlarıma, yine
diledikleri konuda -ben Aziz Sancar’ın Nobel Ödülü alması vesilesiyle konuştum
ama onlar ister bu konuda ister başka konuda görüşlerini ifade edebilirler- söz
vereceğim. 
Şimdi, gündem dışı sözleri sizlere söyleyeceğim.
Gündem dışında konuşma süreleri beşer dakikadır.
Hükûmet bu konuşmalara cevap verebilir. Hükûmetin cevap süresi yirmi dakikadır.
Gündem dışı ilk söz, Türkiye’de üniversiteler ve bilim
politikaları hakkında söz isteyen Osmaniye Milletvekili Sayın Ruhi Ersoy’a
aittir.
Buyurun Sayın Ersoy. (MHP sıralarından alkışlar)
IV.- GÜNDEM DIŞI
KONUŞMALAR
A)
Milletvekillerinin Gündem Dışı Konuşmaları
1.- Osmaniye
Milletvekili Ruhi Ersoy’un, Türkiye’de üniversiteler ve bilim politikalarına
ilişkin gündem dışı konuşması
RUHİ ERSOY (Osmaniye) – Sayın Başkan, değerli
milletvekilleri; ben de konuşmama başlarken başkan vekilimizin yeni görevini
tebrik ediyor ve heyete saygılarımı sunuyorum. 
Profesör Doktor Aziz Sancar’ın 2015 Nobel Kimya
Ödülü’nü kazanması ulusal anlamda bizim için çok önemli bir gelişmedir. Aynı
zamanda, bu ödül bizim birtakım sorgulamaları yapmamıza da neden olmuştur.
Ödülü alan bir Türk bilim adamıdır fakat ödülün gittiği bir Amerikan
üniversitesidir. Burada sorulması gereken temel soruyu, bu imkân ve şartlarda
Türkiye’de bilimsel anlamda oluşturulabilecek üniversite sistemimiz ve bir
bilim politikamız var mı, yok mu sorusunu da bize beraberinde sorgulatmaktadır.

Ve Türkiye’nin stratejik hedefleri belirlenmiş; kısa,
orta, uzun vadeli seçenekleri olan bir bilim ve yükseköğretim politikasına olan
ihtiyacı gecikmiş ve ertelenemez bir hâl almıştır. Bu planlama yapılmadığı için,
yükseköğretime tahsis edilen kıt kaynakların etkin ve rasyonel olarak
kullanılma imkânı da bulunmamaktadır. Ayrıca, ülkenin ciddi bir insan gücü
planlaması ve bu plana bağlı olarak yükseköğretim politikasının
yapılandırılmasına olağanüstü hızda bir ihtiyaç vardır. Artık, nicelik kadar
niteliğe de odaklanılmalıdır. Maalesef, bugün, doktoralı insan sayısı
bakımından OECD ülkeleri arasında sonuncu sıradayız. Bilginin ve kültürün
öğrenildiği, sorgulandığı, üretildiği, formüle edildiği ve nihai olarak ilgili
alanlarda üretime aktarıldığı üniversite modeli olmadan bilimsel anlamda
dünyada söz sahibi olamayız. Üniversite kurmaktan önce üniversite felsefesi,
bilimden önce bilim felsefesi, sanattan önce sanat felsefesi yerleştirilmediği
sürece hakiki anlamda bir Türk üniversitesinden bahsetmek zor olacak.
Üniversite bilim ve sanat felsefemiz henüz tam anlamıyla oluşturulamadığı için
üniversite sayımız kaç olursa olsun, bunların felsefi anlamda gerçek bir
üniversite olduğu tartışılacak bir pozisyondur. 
Bahsettiğimiz temel uygulamalar hayata geçirildiğinde
yeni Aziz Sancarlar Türk eğitim sistemi içerisinden de çıkacaktır. Bu anlamda,
değerli hocamızı şahsım, Osmaniyeli hemşehrilerim ve mensubu olduğum camia
adına tebrik ediyor, sağlık ve huzur içerisinde daha nice bilimsel çalışmalara
imza atmasını temenni ediyorum. 
Aziz Sancar Hocamız bize sadece Nobel Ödülü alarak
gurur yaşatmadı. Sayın Başkan, değerli milletvekilleri; Aziz Hoca aynı zamanda
biyografisi ve ödül sürecinde ders niteliğindeki açıklamalarıyla da Türk
milletinin ne kadar büyük ve güçlü bir aile olduğunu gösterdi. Aziz Sancar
Hocamız, iç ve dış tehditlerin, terörün ülkeyi kaosa dönüştürücü eylemlerinin
arttığı bugünlerde hem milletimize hem de Türkiye Büyük Millet Meclisine ışık
tutmuştur; yurttaşlık hukuku ve bilincinin ne demek olduğunu bilmeyenlere,
anlamak istemeyenlere duruşu, tavrı ve sözleriyle tekrar hatırlatmıştır. 
Etnik kimlik tanımlaması üzerinden kendisine yöneltilen
kasıtlı sorulara verdiği anlam yüklü cevaplarla Batı dünyasına da ırkçı ön
yargılardan kurtulunması gerektiğini hatırlatmıştır. Hatırlatmak gerekirse
uluslararası bir ajansın, ödül aldığı haberini duyar duymaz “Kürt müsünüz, Arap
mısınız?” sorusu doğum yeri üzerinden sorulduğunda “Türk milletinin mensubuyum,
Türkiye Cumhuriyeti vatandaşıyım.” cevaplarıyla âdeta vatandaşlık hukukunun ve
cumhuriyet değerlerinin, fırsatlar eşitliğinin bir eseri olduğu gerçeğini
haykırmıştır.
Öte yandan, Aziz Sancar Hocamızın gerçek anlamda yerli,
şuurlu, millî ve evrensel duruşu şahsı üzerinden bir folklor ve siyasal
etnisite çıkartmaya çalışan anlı şanlı Bremen mızıkacıları medya mahfillerini
ve birtakım çevreleri yaya bırakmıştır. Aziz Sancar Hoca kendisini cumhuriyetin
kazanımlarının bir eseri olarak görür, başarısının arkasında cumhuriyetin
vatandaşlık hukuku temeline dayanan, fırsat eşitliği sunan özelliğinin olduğuna
dikkat çeker, bu vesileyle 19 Mayısta Anıtkabir’i ziyaret ederek ödülünü Ata’ya
ithaf edeceği vurgusuyla da bir kez daha bu cumhuriyet değerlerinin ve kuruluş
felsefesinin önemine atfen değerlendirmeler yapar.
Sayın Genel Başkanımız Devlet Bahçeli Beyefendi bugünkü
konuşmasında da Aziz Sancar Bey’i tebrik etmiş, onu Türklüğüyle iftihar eden,
değerleriyle bütünleşen, milliyetperver…
(Mikrofon otomatik cihaz tarafından kapatıldı)
RUHİ ERSOY (Devamla) - …kökünü ve geçmişini unutmamış,
dünyaya mal olmuş, insanlığa örnek teşkil etmiş bir kahraman olarak
tanımlamıştır.
Teşekkür ediyor, saygılarımı sunuyorum efendim, sağ
olun. (MHP sıralarından alkışlar)
BAŞKAN – Çok teşekkür ederim, sağ olun.
Gündem dışı ikinci söz, kutsal mekânların
tahrip edilmesi hakkında söz isteyen Diyarbakır Milletvekili Sayın Nursel
Aydoğan’a aittir.
Buyurun Sayın Aydoğan. (HDP sıralarından alkışlar) 
2.- Diyarbakır
Milletvekili Nursel Aydoğan’ın, kutsal mekânların tahrip edilmesine ilişkin
gündem dışı konuşması
NURSEL AYDOĞAN (Diyarbakır) – Sayın Başkan, değerli
milletvekilleri; öncelikle hepinizi saygıyla selamlıyorum.
Meclis başkan vekilimiz konuşmasına başlarken önemli
bir konuya vurgu yaptı; Meclisin gündemi ile halkın gündeminin bir olması
gerektiğini söyledi, bizce de doğrudur, öyle olması gerekir. Halkımızın gündemi
sokağa çıkma yasaklarıdır, yaklaşık otuz günden beri devam ediyor. Yine,
halkımızın gündemi, kutsal mekânların tahrip edilmesi, tarihimizin,
kültürümüzün katledilmesi ve yine, demokrasi mücadelesini yürütenlerin
katledilmesidir. 
Bu anlamda, dün Diyarbakır’da sokağa çıkma yasaklarını
protesto gösterileri sırasında, 94 ve 97 doğumlu 2 genç arkadaşımız Şiyar
Salman ve Şerdıl Cengiz polisin sıktığı gerçek mermilerle kafalarından
vurularak katledilmişlerdir. Her 2 gencimiz, her 2 genç arkadaşımız demokrasi
mücadelesi şehitleridir. Ben 2 gencimiz şahsında bütün demokrasi mücadelesi
şehitlerini saygıyla, minnetle, şükranla anıyorum. Hepsinin anısı ve mücadelesi
önünde saygıyla eğiliyorum. Kendilerine Allah’tan rahmet diliyorum, ailelerine
başsağlığı diliyorum. Bütün Diyarbakır halkına buradan başsağlığı diliyorum. Bu
katliamı yapanları da lanetliyorum, kınıyorum.
Değerli arkadaşlar, kutsal mekânlarla ilgili söylemek
istediklerimi kısaca şöyle ifade edeceğim: İnsanlık tarihi boyunca toplumsal
yaşam bir kutsallık çerçevesinde devam edegelmiş ve kutsal mekânlar ve
ritüeller toplumsal yaşamın her daim merkezinde olmuştur. Bu nedenle,
toplumların ölülerini gömme, yas tutma, ölüye saygı, kutsal mekânlarda yapılan
ibadet, bu mekânların korunması gibi tüm kurallar bütün semavi dinlerde yer
almış ve bu kurallar mutlak, kesin kurallar hâline gelmiştir. 
Ancak, Kürt sorununda demokratik çözümü rafa kaldıran
ve Sri Lanka modeline benzer bir modelle Kürt sorununu bitirmeyi bir kez daha
denemek isteyen AKP Hükûmeti “Başarıya giden her yol mübahtır.” diyerek 90’lı
yıllarda bile denenmeyeni denemiş, halkın kutsalı olan mezarlıkları ve
şehitlikleri bombalayarak mezarları tahrip etmiştir. On üç yıldan beri
iktidarda olan ve kendini muhafazakâr demokrat olarak tanımlayan ama özünde
siyasal İslamcı olan AKP, mezarlıklara olan saldırıyı savunamayacağından,
mezarlıklar etrafında yapılan küçük cami ve cemevlerinin farklı amaçlarda
kullanıldığı yalanına sarılarak kendini aklamaya çalışmaktadır. Yine, sokağa
çıkma yasağının ilan edildiği 8 büyük ilçede cami, kilise gibi halkın kutsal
mekânları, hendekler ve barikatlar kapatılacak gerekçesiyle kurşunlanmıştır,
yakılmıştır. Diyarbakır’daki Kurşunlu Camisi, Dört Ayaklı Minare, Sur
ilçesindeki Surp Giragos Kilisesi ve Nusaybin’deki Mor Yakup Kilisesi hedef
alınan kutsal mekânlardan sadece birkaçıdır.
Hatırlanacağı üzere, yine Muş Varto’da Ekin Van adlı
kadın gerilla katledilmiş, çıplak bedeni sürüklenmiş. Yine, Şırnak’ta Hacı
Birlik, 28 kurşunla katledildikten sonra cenazesi zırhlı araçlara halatlarla
bağlanmış, metrelerce sürüklenmiş. Ne yazık ki bu tablo karşısında Başbakanın
açtırdığı soruşturmadan henüz bir sonuç alınamamış, bunun da bir prosedür
olduğunu biz görüyoruz. Yine, ölüye saygısızlığın başka bir örneği de ülkemiz
dışından, Suriye’den, Rojava’dan gelen cenazelerin ailelerine verilmemesi ve en
son, yine Aziz Güler’in elli dokuz gün sonra ailesine teslim edilen cenazesini
örnek olarak gösterebiliriz. 
Tabii, bunlar bütün ülkede yaşanıyor ama AKP Hükûmeti,
hem yandaş medyasıyla hem baskı altına aldığı medyasıyla bütün bu olanları
bitenleri toplumdan gizlemeye ve saklamaya çalışıyor. Ama hepimizin bilmesi
gereken bir gerçeklik var ki o da gerçeklerin asla örtülemeyeceği ve üstünün
kapatılamayacağıdır. Er ya da geç bu ülkede gerçeklikler açığa çıkacaktır. 
Kürt sorununun çözümünde yol almak istemeyenlere de bir
çift sözümüz var, onu hatırlatmak istiyorum, Albert Einstein’ın bir sözü, çok
güzel bir söz; ne diyor Albert Einstein: “Aptallığın en büyük kanıtı aynı şeyi
defalarca yapıp farklı bir sonuç almayı ummaktır.” Otuz yıldan beri,
arkadaşlar, bu ülkede Kürt sorunuyla ilgili aynı şeyler yapılıyor. Ne
yaparsanız yapın, çözüm ve barış dışında bir yol ve yöntem yok. O nedenle, biz,
bir kez daha Hükûmeti Kürt sorununda çözüme, barışa davet ediyoruz, masaya
davet ediyoruz; Sayın Öcalan’la görüşmelerin tekrar başlaması için bir irade
göstermesi gerektiğini ifade ediyoruz.
Teşekkür ederim. (HDP sıralarından alkışlar)
BAŞKAN – Teşekkür ederim Sayın Aydoğan.
MEHMET NACİ BOSTANCI (Amasya) – Sayın Başkanım,
konuşmacı Diyarbakır’da ve başka yerlerde yaşanan olaylara ilişkin AK PARTİ’yi
sorumlu tutan, sorumluluktan öte...
ENGİN ALTAY (İstanbul) – AK PARTİ Hükûmetini
kastetmiştir Sayın Bostancı orada.
MEHMET NACİ BOSTANCI (Amasya) – ...AK PARTİ’yi bu
işlerin müsebbibi olarak gösteren, aynı zamanda, kamuoyu algısı, gerçeklikleri
değiştirmek için çaba içinde bulunan bir parti olarak tanımlamıştır. Bunlara
ilişkin olarak cevap hakkı talep ediyorum.
ENGİN ALTAY (İstanbul) – Hükûmet adına konuşabiliyor mu
milletvekilleri Sayın Başkan?
İDRİS BALUKEN (Diyarbakır) – Hükûmet adına Sayın Bakan
var.
BAŞKAN – Sayın Bostancı, Sayın Aydoğan bir eleştiri
yaptı ancak cevap hakkına tabii ki saygı duyuyorum. 69’uncu maddeye göre
sataşma nedeniyle söz istiyorsunuz sanıyorum.
Buyurun Sayın Bostancı, sataşma nedeniyle size iki
dakika söz veriyorum. (AK PARTİ sıralarından alkışlar)
V.- SATAŞMALARA
İLİŞKİN KONUŞMALAR
1.- Amasya
Milletvekili Mehmet Naci Bostancı’nın, Diyarbakır Milletvekili Nursel
Aydoğan’ın yaptığı gündem dışı konuşması sırasında Adalet ve Kalkınma Partisine
sataşması nedeniyle konuşması
MEHMET NACİ BOSTANCI (Amasya) – Sayın Başkanım, değerli
arkadaşlar; öncelikle, Nursel Hanım’a bütün Türkiye'nin vekili olduğunu ve bu
Mecliste konuşurken yaşanan olaylara ilişkin acı çeken tüm tarafları dile
getirmesi gerektiğini hatırlatmak isterim.
Doğudan bahsederken, orada yaşananlardan bahsederken
bir kez olsun şehit olan polislerden, askerlerden bahsetmeksizin sürekli
hikâyenin bir başka tarafını dile getirmek adil değil, haklı değil, uygun
değil; gerçekliği tahrip ise, gerçekliğin tahribatı budur.
Bu ülkede, güvenlik güçleri keyfekeder bir şekilde
sokağa çıkma yasağı ilan edip ev ev terörist peşine düşmüyor. Bütün bunlar
yaşanırken, hendek kazanlar, hendekleri patlayıcıyla dolduranlar,
Kalaşnikoflarla ortalıkta dolaşanlar, öz yönetimcilik oynayanlar; bunlara
ilişkin niçin bir tek kelime etmiyorsunuz? (AK PARTİ sıralarından alkışlar)
NURSEL AYDOĞAN (Diyarbakır) – Onlar sonuçtur.
MEHMET NACİ BOSTANCI (Devamla) – Bunları konuşmadık. 
NURSEL AYDOĞAN (Diyarbakır) – Onlar sonuç, sonuç...
MEHMET NACİ BOSTANCI (Devamla) –
Einstein’in sözünden bahsettiniz. 
NURSEL AYDOĞAN (Diyarbakır) – Evet, çok doğru. Evet,
aynı şeyleri deniyorsunuz.
MEHMET NACİ BOSTANCI (Devamla) – Otuz yıldır terör
yoluyla netice almak isteyenler tam da Einstein’ın dediği o duruma denk
düşüyor. (AK PARTİ sıralarından alkışlar) Otuz yıldır bu çıkmaz sokaklarda bu
ülkenin problem çözme kapasitesini hendeklerle boğmaya çalışanlar, tahrip
edenler, Kürt meselesini boğmaya çalışanlar, asıl Einstein’ın sözünün karşılığına
gelen onlardır. 
Saygılar sunuyorum. (AK PARTİ sıralarından alkışlar) 
NURSEL AYDOĞAN (Diyarbakır) – Siz, egemenler ile
mücadele edenleri birbirine karıştırıyorsunuz. 
BAŞKAN – Teşekkür ederim Sayın Bostancı. 
Sayın Baluken, buyurun. 
İDRİS BALUKEN (Diyarbakır) – Sayın Bostancı konuşması
sırasında partimize açık sataşmada bulunmuştur. Polis ve asker ölümlerini, işte
üzüntülerimizi belirtmediğimizi, meşrulaştırmaya çalıştığımızı ifade etmiştir.
Müsaade ederseniz cevap vereyim. Sataşmadan dolayı söz istiyorum. 
BAŞKAN – Sayın Baluken, buyurun, yeni bir sataşmaya
meydan vermemek üzere, size de 69’uncu maddeye göre iki dakika söz veriyorum. 
2.- Diyarbakır
Milletvekili İdris Baluken’in, Amasya Milletvekili Mehmet Naci Bostancı’nın
sataşma nedeniyle yaptığı konuşması sırasında Halkların Demokratik Partisine
sataşması nedeniyle konuşması
İDRİS BALUKEN (Diyarbakır) – Sayın Başkan, değerli
milletvekilleri; hepinizi saygıyla selamlıyorum. 
Sayın grup başkan vekili tabii
burada tamamen gerçeğe aykırı bir söylemde bulundu. Bugüne kadar bu kürsüde
konuşan hangi HDP’li milletvekili olursa olsun, herhangi bir ölüm arasına ayrım
koymadığını, üniformasına bakmadan bu ülkede çatışmalı süreçten kaynaklanan
bütün ölümlerden dolayı o acıyı yüreğinde hissettiğini ifade etmiştir.
Dolayısıyla, özellikle Kürt illerinde yaşanan çatışmalı süreçte yaşamını
yitiren polis ve askerlerle ilgili de biz defalarca üzüntülerimizi dile
getirmişiz, başsağlığı dileklerimizi iletmişiz… 
MEHMET NACİ BOSTANCI (Amasya) –
İdris Bey, kim yapıyor? Yapan var mı? 
İDRİS BALUKEN (Devamla) – …ve bu
konuda da önlenebilecek bu ölümlerin önüne bir an önce geçilmesi gerektiğini
ifade etmişiz. Keşke samimi olsanız.
MEHMET NACİ BOSTANCI (Amasya) – İdris Bey, kim yaptı?
Yapan var mı? 
İDRİS BALUKEN (Devamla) – Keşke samimi olsanız. 
Bakın, daha bir hafta önce,
PKK’nin alıkoyduğu polis ve asker aileleri bu Meclise geldiler. Bu Mecliste
onlarla görüşmek için bile saatlerce bir telefon trafiği yürütüp o aileleri
susturmayı denediniz. 
MEHMET NACİ BOSTANCI (Amasya) – Hiç alakası yok. 
İDRİS BALUKEN (Devamla) – Bakın, hiç
beğenmediğiniz İsrail devleti bile bir tek askeri için bin Filistinli tutsağı
serbest bıraktı. Siz şu anda, PKK’nin elinde 20 polis ve asker var, onlarla
ilgili kılınızı kıpırdatmıyorsunuz. (HDP sıralarından alkışlar) Sadece, onlar
ölecek, onların cenazesi üzerinden, gelip burada hamaset siyaseti yapmakla
toplumu kutuplaştırmaya çalışıyorsunuz. Bunlara biz hiçbir şekilde prim
vermeyeceğiz. 
Eğer samimiyseniz, gelin bu yaşayan polis
ve askerlerin PKK’nin elinden alınması için birlikte bir komisyon kuralım,
polis ve askerin yaşamına ne kadar değer verdiğinizi de buradan hep birlikte
takip edelim. 
Diğer taraftan, kutsal mekânlarla ilgili
yaptıklarınız ortada. Altı aydır cami bombalıyorsunuz, cemevi yıkıyorsunuz,
cenazeyi yerde sürüklüyorsunuz...
OSMAN AŞKIN BAK (Rize) – Vay vay!
MEHMET NACİ BOSTANCI (Amasya) – Ayıp, çok
ayıp!
İDRİS BALUKEN (Devamla) - …cenazelere
işkence ediyorsunuz. Kurşunlu Camisi’ni…(AK PARTİ sıralarından “Yalan” sesleri)
OSMAN AŞKIN BAK (Rize) – Kimin yaptığını
biliyorlar, kimin yaptığını.
İDRİS BALUKEN (Devamla) – Geldiniz mi?
Gelin, birlikte… Bakın, biz Diyarbakır’dan geliyoruz, Sur’dan geliyoruz… (AK
PARTİ sıralarından “ispat et” sesleri) 
(Mikrofon otomatik cihaz tarafından
kapatıldı) 
OSMAN AŞKIN BAK (Rize) – Kimin yaptığını
biliyorlar, gösteriyorlar.
AHMET HAMDİ ÇAMLI (İstanbul) – Yalan,
yalan!
NURSEL AYDOĞAN (Diyarbakır) – Tamam, gel
bir Diyarbakır’a gör gününü. Gel, özel harekâtçıların ne yaptığını gör. 
İDRİS BALUKEN (Devamla) – Kurşunlu
Camisi’nin içerisinden çıkan mühimmat, o boş kovanlar bir ilçenin MKE deposuna
yetecek miktardadır. 
NURSEL AYDOĞAN (Diyarbakır) – Herhâlde
hiç özel harekâtçı görmediniz. Gelin Diyarbakır’a, özel harekâtçıları görün de
ayaklarınız titrer.
İDRİS BALUKEN (Devamla) – Dolayısıyla,
böyle, hamasetle olmaz. Dürüst olun, sorunları buradan da doğru bir şekilde
tartışalım.
Teşekkür ederim. (HDP sıralarından
alkışlar) 
AHMET HAMDİ ÇAMLI (İstanbul) – Yalancı,
yalancı!
BAŞKAN – Teşekkür ederim Sayın Baluken. 
IV.- GÜNDEM DIŞI
KONUŞMALAR (Devam)
A)
Milletvekillerinin Gündem Dışı Konuşmaları (Devam)
3.- Bursa
Milletvekili Orhan Sarıbal’ın, Türkiye ile Rusya arasındaki uçak krizinin
tarımsal ihracata etkilerine ilişkin gündem dışı konuşması
BAŞKAN – Gündem dışı üçüncü söz, Türkiye
ile Rusya arasındaki uçak krizinin tarımsal ihracata etkileri hakkında söz
isteyen Bursa Milletvekili Sayın Orhan Sarıbal’a aittir. 
Buyurun Sayın Sarıbal. 
ORHAN SARIBAL (Bursa) – Sayın Başkan,
değerli milletvekilleri; öncelikle Aziz Sancar’ı kutluyorum ama sadece bir
bilim insanı olarak kutluyorum. 
İkincisi, Diyarbakır, Sur, Cizre’de
güvenlik tedbirleriyle otuz beş yıllık sorunu çözmeye çalışmanın, sorunu
yaratanların sorunu bu metotla da çözemeyeceklerini görmeleri ve bu uğurda
şehit olan asker, polis ve sivil halkın tümünü saygıyla anıyorum, Allah’tan
rahmet diliyorum ama bu metotla bu sorunun çözülmeyeceğini Mecliste paylaşmak
istiyorum. (CHP sıralarından alkışlar)
24 Kasım 2015 tarihinde, Türkiye’nin hava
sahasını ihlal eden Rusya uçağının düşürülmesiyle beraber Türkiye-Rusya
arasında başlayan gerginlik en büyük etkiyi ekonomik alanda, bunun da bir alt
birimi olarak tarım alanında göstermiştir. 
2014 yılında Türkiye’nin Rusya’dan ithalatı 25,3 milyar
dolarken Rusya’ya ihracatımız 5,9 milyar dolardır. Bu ihracatın 1,3 milyar
doları yani yüzde 20’si tarımsal ürünlerle ilgilidir. Bu tarımsal ürünlerin
özellikle 1 milyar doları yaş sebze ve meyveyle ilgilidir. Tarımsal ihracatın 1
milyar dolarlık kısmının bu ihracatın yüzde 20’sini teşkil ettiğini özellikle
sizinle paylaşmak isterim. Türkiye’den Rusya’ya en çok giden ürünlerden sebzede
domates, meyvede narenciye ürünleri olmak üzere genel olarak tarımsal üretimin
bütün kesimleri etkilenmektedir. 
1,3 milyar dolarlık tarımsal ihracatımıza karşı
Rusya’dan 2,8 milyar dolarlık ithalat yapıyoruz. Tarımsal dış ticaret açığımız
1,5 milyar dolardır. Rusya’dan ithal edilen başlıca tarım ürünümüz buğday ve
yağlı tohumlardır. Bu nedenle, eğer bu ambargo devam ederse, Rusya’nın
Türkiye’ye ihracat kısıtlaması getirmesi hâlinde, un ihracatının yanı sıra
bitkisel yağ sektörü de olumsuz etkilenecektir.
Yine, 2014 yılında toplam 5,3 milyon ton olan buğday
ithalatının 4,1 milyon tonu Rusya’dan alınmaktadır ve ne yazık ki bunun
karşılığında 1,2 milyar dolar Rusya’ya döviz ödemek durumundayız. Oysa biz,
bütün tarımsal ürünlerde Rusya’ya 1,3 milyar dolar gibi bir ihracat
yapmaktayız. Yani sadece Rusya’dan aldığımız buğday karşılığı, bizim toplam
yaptığımız sebze ve meyve ihracatıdır. 
Değerli dostlar, burada şu çok önemli: Özellikle, biz
Rusya’dan 2,8 milyar dolar ithalat yaparken 1,3 milyar dolar ihracat yapıyorsak
ve 5 milyon tona yakın buğday alıyorsak ve Türkiye’de de 32 milyon dönüm arazi
boşsa bunun tek sorumlusu, on üç yıllık Adalet ve Kalkınma Partisinin uyguladığı
tarım politikalarıdır. (CHP sıralarından alkışlar)
Rusya, 1 Ocak 2016 tarihinden itibaren başta domates
olmak üzere birçok tarım ürününü almayacağını, bunun karşılığında balık, süt
ürünleri, fındık, limon gibi ürünlerde alımı durdurmayacağını söyledi. Bunun
karşılığında, Faruk Çelik açıklama yaparak bunun bedelinin 2016’da 640 milyon
dolar olacağını söyledi ama bu görece bir rakamdır, biz bunun çok üzerinde bir
rakam olduğunu biliyoruz. 
Yine, Türkiye’nin yıllık olarak… Örneğin, 2014 yılında
14 bin tırın sefer yaptığı Rusya’da beklenen ve görünen odur ki 2016’daki
kısıtlama nedeniyle 14 bin tır yerine sadece 2 bin tır Rusya’ya sefer
yapacaktır ve ne yazık ki Başbakan Yardımcısı Şimşek “Rusya’yla bütün
ilişkilerimizi bitirsek bile bizi etkileyecek kısmı sadece 9 milyar dolar;
gayrisafi yurt içi hasılanın binde 3’ü, binde 4’ü kadardır.” dedi, küçümseyen,
itibarsızlaştıran bir rakamla bunu açıkladı. Oysa biz biliyoruz ki o rakam çok
önemlidir, özellikle tarımda emeği olan, tarlada meyvesi olan, sofrada yemeği
olan üreticinin alın teri, emeği tam da o rakamların içerisindedir; sosyolojik
boyutunu ve insani boyutunu galiba unuttu. 
Sonuç olarak acilen şunu yapmamız gerekir: Adana’daki
narenciye bahçeleri için hızlıca bir tedbir alınmalı, yerel yönetimler ve millî
eğitim faaliyete geçirilmeli, ürün zararı giderilmeli ve ürün destekleme
primleri hızlıca ödenmeli, kredi, vergi ve SGK primleri gibi borçlar faizsiz
olarak ertelenmeli ve en önemlisi, mutlaka ve mutlaka bunun iç yansımaları
olacaktır, iç piyasada ürünler daha ucuz bir rakama gidecektir, mutlaka ürün
planlamasını hayata geçirmeliyiz.
Saygılar sunuyorum. (CHP sıralarından alkışlar) 
BAŞKAN – Teşekkür ederim Sayın Sarıbal.
Gündem dışı söz alan arkadaşlara sürelere riayet
ettikleri için çok teşekkür ediyorum.
Değerli milletvekilleri, Nobel Kimya Ödülü’nü kazanan
Profesör Doktor Aziz Sancar nedeniyle ben duygu ve düşüncelerimi ifade
etmiştim. Siyasi partilerimizin grup başkan vekillerinden bu konuda
düşüncelerini ifade etmek için söz talepleri vardır. Şimdi, bu söz taleplerini
karşılayacağım. Bana intikal eden taleplere göre bunları karşılıyorum şimdi. 
Sayın Oktay Vural, buyurun. (MHP sıralarından alkışlar)
VI.-
AÇIKLAMALAR
1.- İzmir
Milletvekili Oktay Vural’ın, 2015 Nobel Kimya Ödülü’nü kazanan Profesör Doktor
Aziz Sancar’ı kutladığına ve Hükûmeti, Batı Trakya Türklerinin lideri Doktor
Sadık Ahmet’in kurucusu olduğu Dostluk, Eşitlik ve Barış Partisi binasına
yapılan saldırı konusunda Yunanistan Hükûmetini uyarmaya davet ettiğine ilişkin
açıklaması
OKTAY VURAL (İzmir) – Teşekkür
ederim Sayın Başkan.
Öncelikle size de görevinizde
başarılar diliyorum.
BAŞKAN – Çok teşekkür ederim.
OKTAY VURAL (İzmir) – Mardin’in
Savur ilçesinde doğmuş, daha sonra orada
ortaöğrenim görmüş ve Türk eğitim sisteminden sonra Amerika Birleşik
Devletleri’ne giden Sayın Aziz Sancar, kimya alanında Nobel Ödülü alarak
gerçekten insanlığa hizmet yolunda dünya bilimine adını altın harflerle
yazdırdığı gibi, aziz milletimizin gurur ve sevinç kaynağı olmuştur. Aslında,
Sayın Sancar sadece Nobel Ödülü’yle değil ama kişiliğiyle, duruşuyla; Türkiye
Cumhuriyeti’nin değerlerine, Türk milletinin değerlerine sahip çıkan, onları
yücelten, millî birlik ve beraberliğimize dönük her biri Nobel’i hak eden
sözleriyle tüm Türkiye’nin gönlünde taht kurmuştur. Kendisi “Bu ödül Atatürk ve
cumhuriyetin ödülüdür.” demek suretiyle 19 Mayısta da bu ödülü Anıtkabir’e
vereceğini ifade etmiştir. Her vesileyle, Türk milletine mensubiyet şuuruyla
aziz milletimizin bir temsilcisi olmayı gerçekten hak etmiştir. Bütün bunlar;
millet olma şuurunu hatırlatması, cumhuriyete bağlılığı, Türkiye Cumhuriyeti
devletinin millî menfaatlerine bağlılığı konusunda ortaya koyduğu tavır Nobel
kadar anlamlıdır ve bizim için değerlidir. Milletin ferdi olmaktan gurur
duymamızı bir kez daha sağlayan davranışlarıyla, kamuoyuna yönelik mesajlarıyla
âdeta “Bir aydın, bir bilim adamı nasıl olunur?” dersini veren Aziz Sancar
Hocamıza buradan bir kez daha teşekkür ediyorum. 
Sayın Sancar’ın Türkiye Büyük Millet Meclisi Genel
Kuruluna davet edilerek onurlandırılması konusunda bir girişim yapılmasına
ilişkin müracaatımı dün Türkiye Büyük Millet Meclisi Başkanına iletmiştim.
Gerçekten, Sayın Sancar’ın Türkiye’de olmasını vesile kılarak böyle bir
fırsatın oluşturulması konusunda bir girişim yapılması gerektiğini düşünüyordum
ama Sayın Cumhurbaşkanının özel daveti münasebetiyle programı o davetle sınırlı
olduğu için, maalesef, bugün Türkiye Büyük Millet Meclisi Genel Kurulunda
bizlerle birlikte olma imkânı bulamamış oluyor. İnşallah 19 Mayısta kendisini
Türkiye’de, özellikle de Türkiye Büyük Millet Meclisinde ağırlamaktan, onu
burada görmekten büyük bir memnuniyet duyacağımızı da bu vesileyle ifade etmek
istiyorum. 
Teşekkür ederim Sayın Sancar. Bir millete mensubiyeti…
Türkiye vatanına mensubiyet duygunuzla, Türkiye Cumhuriyeti devletine, kuruluş
felsefesine sahip çıkmanızla aziz milletimizin aslında gerçekten gönlünde taht
kurdunuz. Çok teşekkür ediyorum. 
Sayın Başkan, bu vesileyle bir hususu sayın bakanların
dikkatine arz etmek istiyorum: 
Batı Trakya Türklerinin efsanevi lideri Doktor Sadık
Ahmet’in kurucusu olduğu Dostluk, Eşitlik ve Barış Partisi binası, maalesef, 8
Aralık gecesi meçhul kişilerce yağmalanmış; Sadık Ahmet’in hayatını kaybettiği
-yirmi yıldır özenle muhafaza edilen- aracı binanın içinden maalesef atılmış,
hurdaya döndürülmüştür. 
Bu vesileyle, Hükûmeti bu yapılan menfur saldırı
konusunda Yunanistan Hükûmetini uyarmak konusunda gerekli girişimleri yapmaya
da davet ediyorum. 
Söz verdiğiniz için çok teşekkür ediyorum, sağ olun
efendim. 
BAŞKAN – Teşekkür ederim Sayın Vural. 
Sayın Levent Gök…
2.-
Ankara Milletvekili Levent Gök’ün, TBMM Başkan Vekili Mehmet Akif Hamzaçebi’ye
görevinde başarılar dilediğine, 2015 Nobel Kimya Ödülü’nü kazanan Profesör
Doktor Aziz Sancar’ı kutladığına ve İstanbul Milletvekili Eren Erdem’e yönelik
tehditler konusunda yasal yollara başvurulacağına ilişkin açıklaması
LEVENT GÖK (Ankara) – Teşekkür ederim Sayın Başkan. 
Sayın Başkan, öncelikle bugün ilk defa üstlendiğiniz
Meclis başkan vekilliği görevine çok yakıştığınıza; Meclisten, teoriden ve
pratikten gelen bilgi ve tecrübenizle bu Meclisin olması gerektiği gibi
yönetileceğine, en azından milletvekillerinin hak ve özgürlüklerine bir başka
bakış açısı getireceğinize inanıyoruz. Size yürekten ve sonsuz bir şekilde,
Cumhuriyet Halk Partisi Grubu olarak başarılar diliyoruz. 
Sayın Başkanım, hepimizi gururlandıran Sayın Aziz
Sancar’ın Nobel Ödülü alması, gerçekten Türkiye’de her türlü olumsuzluğun
konuşulduğu bugünlerde hepimizin içerisine bir kuyruklu yıldız gibi, pırıltılı
bir ışık gibi geldi. 
1901 yılından beri verilen ve dünyanın en saygın
ödüllerinden biri olan Nobel Ödülü’nün 2006 yılında Sayın Orhan Pamuk
tarafından alınmasından sonra bir bilim adamımızın kimya dalında bu ödüle layık
görülmesi hepimizin bir kıvancıdır. O kıvancın ötesinde, Sayın Aziz Sancar’ın
bu ödülü aldıktan sonra, bunu cumhuriyete ithaf etmesi, Mustafa Kemal Atatürk’e
borçlu olduğunu söylemesi gurur verici bir başka tablodur. 
Bugün gelinen noktada Türkiye’de eğitimin 65 ülke
arasında 44’üncü sırada olduğunu ve PISA ortalamasında OECD ülkelerinin
ortalamasının çok altında olduğunu düşündüğümüzde, bilimsellikten uzak
eğitimin; matematikten, kimyadan, fizikten uzak bir eğitimin Türkiye’yi
başarıya götüremeyeceğine inanıyoruz. Ama cumhuriyete vurgu yaparak, fırsat
eşitliğinden faydalanarak cumhuriyetin değerleriyle ve bilime yönelen aklıyla
bugün Nobel Ödülü’nü almaya hak kazanan Aziz Sancar, aslında hepimize örnek bir
davranışla eğitimin nasıl olması gerektiğini de hatırlatıyor. Elbette bu dersi
alması gerekenler alacaklardır ve bilime doğru yönlerini çevireceklerdir. Aziz
Sancar’ı bu görkemli ödülünden dolayı, göğsümüzü kabartan ödülünden dolayı
kutluyoruz; inşallah kendisini ilk fırsatta Mecliste de ağırlamayı umut
ediyoruz.
Sayın Başkanım, son olarak eklemek istediğim bir husus
var: Geçen hafta bir milletvekilimiz, Sayın Eren Erdem, Meclis kürsüsünde
iddianameye dayanarak yaptığı resmî belgeli bir konuşmadan dolayı bugün havuz
medyasının ve AKP’li bir kısım yöneticilerin ve milletvekillerinin ağır
saldırısına maruz kalmaktadır. Şu anda Sayın Eren Erdem’in evinin önüne dahi
birtakım insanlar gönderilmekte ve yaşam hakkı tehdit edilmektedir. Herkes
bilmelidir ki -başta İstanbul Emniyet Müdürü, İstanbul Valisi ve tüm ülkeyi
yöneten herkesin dikkatine ve ilgisine sunuyorum- milletvekilimizin kılına
zarar geldiğinde bu ülkede olabilecekleri kimse tahayyül dahi etmesin. Böyle
bir tabloyu bir milletvekiline yaşatan bir toplum olamaz. Herkesin yaşam
hakkının korunması devletin ve Hükûmetin başlıca sorunudur ve bunu yapmak
durumundadır. Bir milletvekiline böyle bir tehdidi yapan havuz medyasına
soruşturma açmayan savcıları da dikkatle izlediğimizi ve arkadaşımıza yönelik
bu tehlikeyi bertaraf etmek yerine teşvik eden herkesi de dikkatle izlediğimizi
ve bunlar hakkında gerekli her türlü yasal yollara başvuracağımızı kamuoyunun
ve yüce Meclisin bilgisine sunarım. (CHP sıralarından alkışlar) 
BAŞKAN – Teşekkür ederim Sayın Gök.
Sayın Naci Bostancı…
3.- Amasya
Milletvekili Mehmet Naci Bostancı’nın, TBMM Başkan Vekili Mehmet Akif
Hamzaçebi’ye görevinde başarılar dilediğine, 2015 Nobel Kimya Ödülü’nü kazanan
Profesör Doktor Aziz Sancar’ı kutladığına ve Diyarbakır’daki olaylarda hayatını
kaybedenler için üzüntü duyduklarına ilişkin açıklaması
MEHMET NACİ BOSTANCI (Amasya) – Sayın Başkanım,
teşekkür ediyorum.
Size başarılar diliyorum. “En iyi yönetim en az
yönetimdir.” derler. Tabii, bunu sağlayabilmek için Meclisin de o olgunlukla
davranması gerekiyor muhakkak. Gerek düştüğünde, ihtiyaç olduğunda bu olgunluğa
katkı yapacağınıza inanıyor, bunu aynı zamanda ümit ve temenni ediyorum. Tekrar
başarılar diliyorum.
Aziz Sancar Hocamız almış olduğu Nobel’le milletimize
bir örnek teşkil etti. İnsanların bu tür örneklere ihtiyacı vardır. Mardin’in
Savur ilçesinde 8 çocuklu bir aileden yola çıkıp, ilkokul eğitimini o
coğrafyada görüp daha sonra İstanbul ve oradan Amerika’ya uzanan bir hayat
çizgisi içinde elde ettiği başarı muhteşemdir ve esasen, sıradan insanların, bu
toprakların herhangi bir yerinden çıkıp cüret eden, cesaret eden insanların
başarılı olabileceğine dair de çok önemli bir örnektir. 
Biliyorsunuz, iki Nobel Ödülü’müz oldu: Birisi
edebiyatta Orhan Pamuk, diğeri kimya dalında Aziz Sancar. Sadece ödül alması
değil, daha sonraki dönemlerde yapmış olduğu açıklamalar -bu ödülü ithaf ettiği
milletimiz ve cumhuriyetin kurucusu Büyük Atatürk- esas alındığında, Sancar
Hocanın kimya dalındaki Nobel Ödülü’yle aynı zamanda sosyal bir kucaklayıcılık
sergilediğini görüyoruz ki bu da bence bu acılı topraklar için en az o Nobel Kimya
Ödülü kadar önemlidir. 
Burada bir hususun altını çizmek isterim. Nobel Ödülü,
Alfred Nobel isimli, dinamiti bulan bir mucidin adına konulmuş bir ödüldür, 10
Aralık tarihinde 63 yaşında ölümü üzerine, onun ölüm yıl dönümünde verilen bir
ödüldür. Nobel’in kendisi de kimyacıydı, patlayıcılar üzerine çalışıyordu, en
son dinamiti buldu, çok zengin oldu ancak patlayıcılarla çalışırken kardeşinin
de ölümüne neden olmuş, daha sonraki dönemlerde de bu patlayıcılar bir taraftan
büyük yolların açılmasına, barajların yapılmasına hizmet etmiştir ama aynı
zamanda hayatların tahrip olmasına, büyük savaşlarda büyük yıkımların, can
kayıplarının yaşanmasına sebep olmuştur. Denilir ki: “Alfred Nobel icat etmiş
olduğu, insanlara ızdırap veren bu dinamit dolayısıyla, bu acıyı biraz
hafifletecek ve aynı zamanda bir anlamda insanlığa barışı işaret edecek bu
Nobel Ödülü’nün verilmesini ortaya koymuş, daha sonraki kazançlarının önemli
bir kısmını da buna adamıştır.” Nitekim, Aziz Sancar ve daha önce ödül alanlar
da bu istikamette insanlığın barışına ve kardeşliğine hizmet eden kişilerdir. 
Bunun bizim açımızdan şöyle ilginç, önemli bir özelliği
vardır: Aziz Sancar Hocanın dinamiti bulan bir kişinin, Nobel’in ödülünü almış
olması, bugün o topraklarda yaşanan olaylar, açılan hendekler, dinamitlerle
hayatlarından koparılan insanlar dikkate alındığında, aslında hepimize, herkese
barışın ne kadar önemli olduğunu, can kayıplarının ne kadar dramatik olduğunu,
barışı sağlamak için barışı kuracak bir dille, propagandacı değil kendini haklılaştıran,
apolojetik bir tavırla değil gerçekliği bütünüyle kucaklayan ve ne olduğuyla
yüzleşen cüretkâr bir yaklaşımla siyaset yapmanın gerekliliğini hatırlatıyor.
Bu topraklarda kim hayatını kaybetse biz bundan üzüntü duyarız. Diyarbakır’da
dün hayatını kaybeden o 2 kişi için de üzülürüz, keşke yaşasalardı. Bence,
kimin tarafından öldürüldüğünden daha önemlisi o 2 insanın ölmüş olmasıdır;
ailelerine, sevenlerine başsağlığı dilerim. Ama burada gelip “Bu işi polis
yapmıştır.” demek, bu barışçı “Bu ülkede herkes barış içinde yaşasın.”
siyasetine hizmet eden bir yaklaşım değildir. Bunun altını çizmek isterim. 
İDRİS BALUKEN (Diyarbakır) – Polis öldürmüştür ya,
bunun neyini çarpıtıyorsunuz! Ayıp ya!
MEHMET NACİ BOSTANCI (Amasya) – Aziz Sancar Hocanın
Nobel Ödülü’yle bu acılı topraklar arasında böyle bir bağ olduğunu da
dikkatlerinize sunmak isterim.
Teşekkür ediyorum. 
BAŞKAN – Teşekkür ederim Sayın Bostancı.
İDRİS BALUKEN (Diyarbakır) – Sayın Başkanım, sistemde
sorun var sanırım, geçen haftadan beri düzelmedi. Söz talebim vardı.
BAŞKAN – Söz mü talep ettiniz Sayın Baluken?
İDRİS BALUKEN (Diyarbakır) – Evet.
BAŞKAN – Size de söz veriyorum.
Buyurun Sayın Baluken.
4.-
Diyarbakır Milletvekili İdris Baluken’in, TBMM Başkan Vekili Mehmet Akif
Hamzaçebi’ye görevinde başarılar dilediğine, 2015 Nobel Kimya Ödülü’nü kazanan
Profesör Doktor Aziz Sancar’ı kutladığına ve Güneydoğu Anadolu Bölgesi’nin bazı
yerleşim yerlerindeki sokağa çıkma yasakları nedeniyle çocukların eğitim
hakkından mahrum bırakıldığına ilişkin açıklaması
İDRİS BALUKEN (Diyarbakır) – Teşekkür ediyorum. 
Sayın Başkan, öncelikle size de başarılar diliyorum.
Umarım Genel Kurul çalışmalarında İç Tüzük’ü ve Anayasa’yı esas alan adil bir
yönetim gösterirsiniz. Bugün talihsiz bir başlangıç oldu, hep AKP’li Meclis
başkan vekillerinin yönetiminde gördüğümüz bir tabloyu gördük yani neredeyse on
beş dakikadır AKP’li sayın grup başkan vekili konuşuyor. O konuda biraz daha
dikkatli olunması gerektiği kanaatindeyim. 
BAŞKAN – Sayın Baluken, bütün grup başkan vekillerine dörder
dakika söz verdim, size de dört dakika söz verdim efendim. 
İDRİS BALUKEN (Diyarbakır) – Sanırım dört dakikayı
bayağı geçti Sayın Bostancı’nın. 
BAŞKAN – Hayır, dört dakikaya ayarlıdır efendim. 
İDRİS BALUKEN (Diyarbakır) – Sayın Başkan, biz de, tabii,
Kuzey Carolina Üniversitesi Biyokimya ve Biyofizik Bölümü Öğretim Üyesi olan
Sayın Aziz Sancar’ın 2015 Nobel Kimya Ödülü’nü almasından dolayı duymuş
olduğumuz memnuniyeti ve mutluluğu Halkların Demokratik Partisi olarak ifade
etmek istiyoruz. Gerçekten son derece önemli bir ödül bilim dünyası açısından,
tıp dünyası açısından. Hücrelerin hasar gören DNA’larının onarılması ve genetik
bilginin korunmasıyla ilgili haritalandırma, ileride kanser tedavisiyle ilgili
çığır açacak bazı gelişmelerin önünü açabilir. Sayın Sancar daha önce de kanser
tedavisinde sirkadiyen ritimle ilgili önemli çalışmalara imza atmıştı. Bunun
bir Nobel Ödülü’yle taçlandırılmış olması, dediğim gibi, hepimizi memnun etti. 
Tabii, Sayın Sancar’ın şöyle de bir özelliği var, diğer
arkadaşlar da biraz değindiler: Mardin’in Savur ilçesinde okuma yazma bilmeyen
orta gelirli bir çiftçi ailesinin 8 çocuğundan biri ve bu kadar imkânsızlıklar
içerisinden Nobel’e uzanan muazzam bir başarı öyküsü var. Biz bu başarı
öyküsünün Anadolu ve Mezopotamya topraklarının sahip olduğu potansiyel
açısından görülmesi gerektiğini düşünüyoruz. Sadece bu topraklar değil, aslında
bütün kadim Orta Doğu toprakları insanlığın medeniyetinin doğduğu topraklardır.
Ama, maalesef, bugün medeniyetin doğduğu topraklar savaş alanıdır,
yangın yeridir. Bu tarz sağlıkta, tıpta, bilimde önemli buluşlar ve icatlar da
Doğu’dan medeniyeti alan başka topraklarda maalesef gündemleşiyor. Bunu bütün
bu halkların, bütün bu devletlerin önemsemesi gerektiğini, buradan dersler,
sonuçlar çıkarması gerektiğini düşünüyoruz. 
Diğer taraftan, böyle önemli, evrensel, bilimsel bir
ödül üzerinden milliyet tartışması yapmayı, bir ırk tartışması yapmayı bir
bilim mensubu olarak ben de çok büyük bir talihsizlik olarak değerlendiriyorum.
Sayın Aziz Sancar’ın Türk olmasının, Kürt olmasının, Arap olmasının, Acem
olmasının bir önemi yoktur; bütün bu toprakların, Doğu medeniyetinin bir değeri
olarak keşke o buluşu bu topraklardan yapma fırsatına sahip olsaydı diyorum.
Ülkemizde, maalesef, sağlığa, ulaşıma, eğitime, tıbba ayrılması gereken bütçe
savaşa ayrıldığı için, silahlanmaya ayrıldığı için, güvenlik tedbirlerine
ayrıldığı için, bütçenin aslan payı bu kalemlerde harcandığı için işte bu tarz
durumlarla karşılaşıyoruz. 
Bugün konuştuğumuz saat itibarıyla da Mardin’in
Nusaybin ilçesinde, Dargeçit ilçesinde yani Aziz Sancar’ın doğduğu topraklarda
sokağa çıkma yasağı uygulamasından dolayı çocuklar eğitim haklarından mahrum
bırakılmış durumdalar. Aynı şekilde Diyarbakır’ın Sur ilçesinde, Şırnak’ın
Cizre ve Silopi ilçesinde de sokağa çıkma yasakları…
(Mikrofon otomatik cihaz tarafından kapatıldı) 
BAŞKAN – Sözünüzü tamamlamanız için süre veriyorum
Sayın Baluken.
İDRİS BALUKEN (Diyarbakır) - Sayın
Başkan, sokağa çıkma yasağının devam ettiği Nusaybin, Dargeçit, Sur, Silopi ve
Cizre ilçelerinde yaşanan can kayıplarının trajedisini defalarca ifade ettik.
Ancak bu vesileyle oradaki çocukların, öğrencilerin eğitim haklarının
gasbedilmesini; o bölgedeki, öğretmenler başta olmak üzere, devlet memurlarının
oralardan çıkarılarak âdeta steril bir katliam zemininin hazırlanmasını hiçbir
şekilde kabul etmediğimizi ifade etmek istiyorum. Nusaybinli ve Cizreli
öğrencilerin o kentleri terk eden öğretmenlere “Buradan ne olur gitmeyin. Siz
giderseniz bize kötü şeyler yapacaklar.” demesinin bile hâlâ vicdanları
uyandırma açısından yeterliği olmadığını, hâlâ Türkiye’de gerçekleri görme
adına toplumsal kesimleri uyandırmadığını da büyük bir üzüntüyle ifade etmek
istiyorum. 
Bu tarz önemli ödüllerde, bu tarz önemli
buluşlarda kendi ülke gerçeğimizi masaya yatırıp buna göre savaşı, kanı, ölümü
önceleyen değil, sağlığı, bilimi, tıbbı, eğitimi önceleyen yaşanabilir bir ülke
tahayyülüne yoğunlaşmamız gerektiğini bir kez daha vurguluyorum.
Teşekkür ediyorum.
BAŞKAN – Teşekkür ederim Sayın Baluken.
Değerli milletvekilleri, görevim
sırasında, başta Anayasa olmak üzere, Parlamento hukukumuzun yazılı kuralları
ile teamüli kurallarına uygun hareket edeceğimi, bu kurallarda herhangi bir
şekilde bir boşluk olması hâlinde başvuracağım tek kaynağın adalet olacağını
ifade etmek isterim.
Şimdi, ben, Sayın Profesör Doktor Aziz Sancar’ın Nobel
Ödülü almış olması nedeniyle grup başkan vekillerine söz verme süresini
buradaki teknik arkadaşa dört dakika olarak ifade ettim. Sanıyorum, Sayın
Baluken, eski birleşimlerde grup başkan vekillerine ikişer dakika süre verilmiş
olması nedeniyle iki dakikadan fazla konuşan arkadaşları benim tolere ettiğim
şeklinde bir değerlendirme yaptı; bunu da bir siyasi partinin grup başkan
vekilini örnek vermek suretiyle yaptı. Şunu tekrar ifade ediyorum: Grup başkan
vekilleri arasında veya milletvekilleri arasında, mensup olduğu siyasi partiye
göre bir ayrım yapmam asla ve asla söz konusu olamaz; bunu bir kez daha
dikkatinize sunuyorum. 
Değerli milletvekilleri, şimdi bazı sayın milletvekillerimizin
elektronik sisteme girerek söz talebinde bulunduklarını görüyorum. Bugüne
kadarki uygulamalarda birleşimleri yöneten Meclis başkan vekilleri arasında bir
uygulama birliği olmuş değildir. Bazı Meclis başkan vekillerimiz bu söz
taleplerini sadece grup başkan vekilleriyle sınırlı tutarak karşılarken bazı
Meclis başkan vekillerimiz söz verme uygulamasına gidiyordu. Ben, kural olarak,
milletvekili arkadaşlarımızın bu söz taleplerine saygılı davranacağım. Ancak
şunu da ifade etmek isterim: Bu söz taleplerinin gündemimiz neyse onu
engelleyecek bir şekilde kullanılmamasını da ben milletvekillerimizin takdirine
sunuyorum, kendilerinden bu konuda yardım istiyorum. 
Şu anda önümde kayıtlı listeye göre, grup başkan
vekillerimizi hariç tuttuğumuz zaman, sistemde söz talebinde bulunan 16
milletvekilimiz olduğunu görüyorum. Ben, şimdi 16 milletvekilimize İç
Tüzük’ümüzün 60’ıncı maddesine göre birer dakikalık söz veriyorum. (CHP
sıralarından alkışlar) 
İlk söz Sayın Atıcı’ya aittir. 
Buyurun Sayın Atıcı.
5.- Mersin
Milletvekili Aytuğ Atıcı’nın, Mersin Akkuyu’da yapımı devam eden nükleer
santralde çalışan Rusların ülkemizi terk ettiğine ve nükleer santral
sevdasından vazgeçilmesi gerektiğine ilişkin açıklaması
AYTUĞ ATICI (Mersin) – Teşekkür ederim Sayın Başkan.
Değerli milletvekilleri, Mersin Akkuyu’da yapılması
planlanan nükleer santralin gereksizliğini, zararlarını ve tehlikelerini bu
yüce çatı altında defalarca dile getirmiştim. Bugün Rusya’yla bozulan ilişkiler
nedeniyle nükleer santralin Mersin ve Türkiye için nasıl bir tehdit olduğunu
çocuklar bile anlamıştır. 
Krizden sonra nükleer santralde çalışan Rusların
ülkemizi terk ettiği söylenmektedir. Eğer biz bu ölüm santralini engellemeye
çalışmasaydık belki bugün uranyum ülkemize gelmiş olacaktı. Nükleer santral
çalışırken Rusların santrali terk ettiğini düşünebiliyor musunuz? Milyonlarca
insan ölüm ve kanser tehlikesiyle karşı karşıya kalacaktı. Yapılan anlaşma
gereği bizim işletemeyeceğimiz bu santral, pimi Ruslar tarafından çekilmiş bir
bomba gibidir, ne zaman patlayacağı belli olmaz. Nükleer santral sevdasından
derhâl vazgeçilmelidir. Santrali kimin yaptığının da bir önemi yoktur. 
Saygılar. (CHP sıralarından alkışlar) 
BAŞKAN – Teşekkür ederim Sayın Atıcı. 
Sayın Tanal…
6.- İstanbul
Milletvekili Mahmut Tanal’ın, Aile ve Sosyal Politikalar Bakanından, Güneydoğu
Anadolu Bölgesi’nin bazı yerleşim yerlerinde uygulanan sokağa çıkma
yasaklarının aileler üzerindeki etkileriyle ilgili ne tür önlemler alınacağını
öğrenmek istediğine ilişkin açıklaması
MAHMUT TANAL (İstanbul) – Teşekkür ederim Sayın Başkan.

Sayın Bakanım, bugün, güneydoğuda, Diyarbakır’da,
Sur’da, Nusaybin’de ve çok ilçemizde sokağa çıkma yasağı var. 
Eğer sayın milletvekili izin verirse, Bakan da dinlerse
iyi olur ama… Sayın Başkanım, bu konuları Bakanın dinlemesi lazım. 
BAŞKAN – Devam edin Sayın Tanal.
MAHMUT TANAL (İstanbul) – Ben bunu kime anlatıyorum?
BAŞKAN – Sayın Tanal, gündeme geçmediğimiz için siz
konuşmanıza devam edin efendim. 
MAHMUT TANAL (İstanbul) – Değerli Başkanım, bu
sorunları bakanların dinlemesi lazım, Bakan dinlemiyor. 
BAŞKAN – Sayın Bakan da mutlaka dinleyecektir Sayın
Tanal.
MAHMUT TANAL (İstanbul) – Teşekkür ederim Sayın Başkan.

Sayın Bakanım, güneydoğuda belirli ilçelerimizde sokağa
çıkma yasağı var. Siz, aileden sorumlu bir Bakanımızsınız. Görevinizde
başarılar diliyorum. Bu tür sokağa çıkma yasakları en başta aileleri vurmakta,
çocukları vurmakta, kadınları vurmakta, engellileri ve yaşlıları vurmakta. Bu
tür, silah, savaş olayı hakikaten bir felakettir. İnsanları öldürmekle kalmıyor;
aileleri bitiriyor, değerleri bitiriyor. Bununla ilgili ne tür önlem
alacaksınız, alıyorsunuz; çalışmanız var mı?
Teşekkür ederim. 
BAŞKAN – Teşekkür ederim Sayın Tanal.
Sayın Çam… Yok. 
Sayın Gürer…
7.- Niğde
Milletvekili Ömer Fethi Gürer’in, TBMM Başkan Vekili Mehmet Akif Hamzaçebi’ye
görevinde başarılar dilediğine, 12-18 Aralık Tutum, Yatırım ve Türk Malları
Haftası’na ve Hükûmetin üreticilerin sorunlarına eğilmesini dilediğine ilişkin
açıklaması
ÖMER FETHİ GÜRER (Niğde) – Sayın Başkan, öncelikle size
başarılar diliyorum. 
12-18 Aralık Tutum, Yatırım ve Türk Malları Haftası.
“Yerli malı yurdun malı, herkes onu kullanmalı.” derken domates tohumunu, meyve
suyu ham maddesini, tekstil ham maddesini dahi yurt dışından alır olduk, yerli
üretici de perişan. Niğde’de patates, elma, fasulye üreticileri mağdur; üretici
ürünlerini ürettiği değere dahi satamıyor; elmayı, patatesi satmış olan da
parasını alamıyor. Dün, Niğde’de elma üreticisi parasını alamadığı firma önünde
gösteri yapmak zorunda kaldı. Hükûmetin, üreticilerin sorunlarına eğilmesini,
patates ve elma üreticilerinin daha fazla mağdur olmadan sorunlarına çözüm
üretilmesini diliyorum.
BAŞKAN – Teşekkür ediyorum Sayın Gürel.
Sayın Petek…
8.-
Burdur Milletvekili Reşat Petek’in, TBMM Başkan Vekili Mehmet Akif Hamzaçebi’ye
görevinde başarılar dilediğine, 2015 Nobel Kimya Ödülü’nü kazanan Profesör
Doktor Aziz Sancar’ı kutladığına, Irak Başika’da bulunan Türk Silahlı
Kuvvetleri gücüyle ilgili yazısı nedeniyle Sözcü gazetesini kınadığına ve
İstanbul Milletvekili Eren Erdem’in Rus televizyonuna verdiği demecin millî
potikaya ihanet olduğuna ilişkin açıklaması
REŞAT PETEK (Burdur) – Teşekkür ediyorum.
Sayın Başkan, sizlere de başarılar diliyorum.
Sayın Başkan, değerli milletvekili arkadaşlarım; Aziz
Sancar’ın kimya dalında Nobel Ödülü alması hepimiz için bir onur ve ortak duygu
oluşturmuştur. Bu duyguya iştirak ettiğimi ifade ediyorum. 
Aynı şekilde, ortak duygu olması gereken, Türk Silahlı
Kuvvetlerimizin Başika’da bulunması ve oraya gerektiğinde güç kaydırması millî
bir meselemiz olduğu hâlde, maalesef, bazı basın-yayın organlarında konunun
çarpıtılmasını; bu bağlamda, Sözcü gazetesinin “Paşa paşa çektiler!” demek
suretiyle, bu manşetle çıkmak suretiyle millî bir meselede, aziz milletimizi ve
onun bağrından çıkan Türk Silahlı Kuvvetlerimizi tahkir eden, kendi tarafını da
belli eden bu yayınını Türkiye Büyük Millet Meclisi huzurunda kınıyorum. 
Diğer taraftan, Rus televizyonuna verdiği bir demeçte,
Cumhuriyet Halk Partisi Milletvekili Eren Erdem isimli arkadaşımızın… 
(Mikrofon otomatik cihaz tarafından kapatıldı) 
REŞAT PETEK (Burdur) – …“Türkiye, DAİŞ’e sarin gazı
verdi, DAİŞ bu gazla katliam yaptı.” açıklamasında bulunmasını da bu
açıklamanın Türkiye Cumhuriyeti’nin millî politikalarına ihanet… (CHP sıralarından
sıra kapaklarına vurmalar)
BAŞKAN – Teşekkür ederim Sayın Petek.
Sayın İlgezdi…
LEVENT GÖK (Ankara) – Sayın Petek, onların hepsi
iddianamede var, hepsi iddianamede var.
ALİ ŞEKER (İstanbul) – Cumhuriyet savcılığının
iddianamesini açın okuyun. Dünya biliyor, siz de öğrenin.
BAŞKAN – Sayın İlgezdi, buyurun efendim.
LEVENT GÖK (Ankara) – Cumhuriyet savcılığının
iddianamesini okuyor arkadaşımız, kendisi bir şey eklemiyor, iddianameyi
okuyor. Her zaman olduğu gibi gene aynı şekilde davranıyorsunuz.
REŞAT PETEK (Burdur) – Eğer bunu söylemediyse Meclisin
huzuruna gelip özür diler.
VELİ AĞBABA (Malatya) – Savcı, savcı, çakma savcı!
ALİ ŞEKER (İstanbul) – İddianame burada, al!
BAŞKAN – Değerli milletvekilleri, söz sırasını bekleyen
bir arkadaşımız vardır, rica ediyorum…
LEVENT GÖK (Ankara) – Çarpıtmayın lafını.
BARIŞ YARKADAŞ (İstanbul) – Eren Erdem o sözleri burada
söylediğinde neredeydiniz? Eren Erdem o sözleri burada anlattı Sayın Petek, o
zaman neredeydiniz?
BAŞKAN – Sayın Yarkadaş, Sayın Şeker…
OSMAN AŞKIN BAK (Rize) – Nereye söyledi, nereye? Hangi
televizyona söyledi?
BARIŞ YARKADAŞ (İstanbul) – Şimdi üstüne AK trolleri,
mafyayı, tetikçileri saldınız; Eren’in başına bir şey gelirse gök kubbeyi
başınıza yıkarız! Bunu da bilin böylece. 
OSMAN AŞKIN BAK (Rize) – Sakin ol, sakin.
BARIŞ YARKADAŞ (İstanbul) – Eren’in başına bir şey
gelirse gök kubbeyi başınıza yıkarız! 
OSMAN AŞKIN BAK (Rize) – Ne diyorsun ya! Niye tehdit
ediyorsun ya!
BAŞKAN – Değerli milletvekilleri…
BARIŞ YARKADAŞ (İstanbul) – Sabahtan beri evinin önünde
gösteri yaptırıyorsunuz, İnternet’ten hedef gösteriyorsunuz.
MEHMET NACİ BOSTANCI (Amasya) – Sayın Başkan, lütfen
grubunuza müdahale edin.
BAŞKAN – Değerli milletvekili arkadaşlarım, bir
milletvekili arkadaşımız şimdi konuşmak için sırasını bekliyor, izninizle
kendisine söz veriyorum. 
Sayın İlgezdi, buyurun efendim.
9.- İstanbul
Milletvekili Gamze Akkuş İlgezdi’nin, 3/12/2015 tarihinde meydana gelen deprem
nedeniyle Bingöl Kiğı’nın afet bölgesi ilan edilmesini önerdiğine ilişkin
açıklaması
GAMZE AKKUŞ İLGEZDİ (İstanbul) – Sayın Başkanım,
teşekkür ederim.
3 Aralık Bingöl Kiğı depremiyle ilgili konuşmak
istiyorum. (AK PARTİ ve CHP sıraları arasında karşılıklı laf atmalar)
BAŞKAN – Sayın İlgezdi, siz devam edin efendim.
GAMZE AKKUŞ İLGEZDİ (İstanbul) – Biliyoruz ki 3
Aralıkta 5,5 şiddetinde Bingöl Kiğı’da bir deprem meydana geldi. Bildiğimiz
gibi, Bingöl-Karlıova-Erzincan üçgeni bu konuda en ağır depremlerin söz konusu
olduğu bölgelerimizden biri. Burada 500’e yakın ev hasar gördü, bunun 337’si
ağır hasarlı ve vatandaş şu an sokaklarda eksi 10 derecede sabahlamaktalar.
Dolayısıyla vatandaşımız zor durumda, bu nedenle Bingöl Kiğı’nın afet bölgesi
ilan edilmesini öneriyorum ben çünkü biz bunu bir süre görmezsek ölüm olmaması
nedeniyle, ilerleyen süreçte Bingöl, Erzincan, Muş ve Varto’daki daha ağır
depremlerle karşılaşacağız. TOKİ’nin devreye sokulmasıyla buradaki hasarlı
konutların, yıkılmış konutların düzenlenmesini…
(Mikrofon otomatik cihaz tarafından kapatıldı) 
GAMZE AKKUŞ İLGEZDİ (İstanbul) - …zarar gören esnafa üç
yıl geri ödemesiz kredi verilmesini ve kalıcı konutlar yapılana kadar
vatandaşın mağdur edilmemesini öneriyorum. Kiğı halkının yalnız olmadığını hep
birlikte gösterelim diyorum. 
Teşekkür ediyorum. 
BAŞKAN – Teşekkür ederim Sayın İlgezdi.
Sayın Yılmaz…
10.- Adana
Milletvekili Seyfettin Yılmaz’ın, TBMM Başkan Vekili Mehmet Akif Hamzaçebi’ye
görevinde başarılar dilediğine ve Adana’nın sorunlarına ilişkin açıklaması
SEYFETTİN YILMAZ (Adana) – Teşekkür ediyorum Sayın
Başkan, 
Ben de yeni görevinizde başarılar diliyorum.
Şimdi, bizim Adana’mıza da yeni bir Bakan atandı, ben
hayırlı olsun diyorum kendisine. Gerçi geçen dönem atanan Kültür ve Turizm
Bakanından bir fayda görmedik, inşallah bu Bakandan Adana’mız fayda görür diye
ifade etmek istiyorum. Çünkü Adana, gerçekten son on yıldır kapanan 60’a yakın
fabrikası, Türkiye’nin en işsiz kenti hâline gelmesi, yine tarımda yanlış tarım
politikaları neticesinde çiftçilerimizin son yılların en sıkıntılı dönemini
yaşadığı bir süreçten geçiyor. Kamu yatırımı alma açısından Türkiye’nin en az
kamu yatırımı alan ili, üstüne üstlük yanlış uygulanan Suriye politikalarının
neticesinde en çok etkilenen illerimizden bir tanesi de Adana olmuştur. Şu anda
Adana’da resmî kayıtlara göre 180 bin, gayriresmî olarak 280 bin Suriyeli
mülteci bulunmaktadır ve bunların da birçoğu kayıt dışı olarak çalışmaktadır.
Bunlarla ilgili herhangi bir düzenleme de yapılmamaktadır, bu da Adana’da artan
işsizliği ciddi boyutlara taşımaktadır…
(Mikrofon otomatik cihaz tarafından kapatıldı) 
BAŞKAN – Teşekkür ederim Sayın Yılmaz.
Sayın Ağbaba… 
11.- Malatya
Milletvekili Veli Ağbaba’nın, AK PARTİ’li ve CHP’li belediyeler arasında
ayrımcılık yapıldığına ilişkin açıklaması
VELİ AĞBABA (Malatya) – Sayın Başkan, ayrımcılık olur
ama bu kadar ayrımcılığın olduğu hiçbir zaman gözükmemişti. Maalesef AKP
yoksullar arasında bile ayrımcılık yapıyor. Toplum yararına programlarda,
özellikle Adıyaman ilinde bu kontenjanlar sadece AKP’li belediyelere veriliyor.
Adıyaman’da geçtiğimiz bir buçuk ay önce AKP’li belediyelere, örneğin,
Akıncılar’a, Belören’e, Bölükyayla’ya onar kişilik kontenjan verilirken CHP’li
Şambayat Yaylakonak, Kesmetepe, Harmanlı ve Çakırhüyük’e beşer kişi verildi.
Maalasef, Şambayat Belediyemiz diğer belediyelerin 3-4 katı büyüklüğünde olmasına
rağmen 5 kişi istihdam edildi. Son dönemde tekrar ek kadro verildi. Bu
kadrolardan CHP’li belediyelere 1 kişi bile verilmedi. AKP’nin Adıyaman’da
kendisi dışında hiç kimseye yaşam hakkı tanımadığını görüyoruz. Maalesef,
halkın oyuyla seçilen CHP’li belediyelere çalışma imkânı verilmediğini buradan
ifade etmek istiyorum. Ancak, herkes bilsin ki bu haksızlığın peşini
bırakmayacağız; Adıyaman’daki CHP’li belediyelerin yalnız olmadığını, onlara
her türlü destek olacağımızı AKP’lilere de söylemek istiyorum. AKP’liler
maalesef devleti kendi babalarının çiftliği gibi yönetiyorlar. 
BAŞKAN – Teşekkür ederim Sayın Ağbaba. 
Sayın Aydın…
12.- Bursa
Milletvekili Erkan Aydın’ın, TBMM Başkan Vekili Mehmet Akif Hamzaçebi’ye
görevinde başarılar dilediğine, 2015 Nobel Kimya Ödülü’nü kazanan Profesör
Doktor Aziz Sancar’ı kutladığına ve Millî Eğitim Bakanlığının Kastamonu’da
başkanlık sistemi hakkında anket yaptırarak çocukları siyasete alet etmesini
kınadığına ilişkin açıklaması
ERKAN AYDIN (Bursa) – Sayın Başkanım, öncelikle
görevinizde başarılar diliyoruz. 
Sayın Profesör Doktor Aziz Sancar’ı bize yaşatmış
olduğu bu mutluluktan dolayı hem tebrik ediyoruz hem de bu ödülünü Atatürk’e 19
Mayısta hediye etmek istemesi de bizim açımızdan ayrıca sevindirici. 
Konunun kıyası açısından, bugün geldiğimiz noktada da
Millî Eğitim Bakanlığının Kastamonu’da Bilim ve Sanat Merkezi (BİLSEM)
aracılığıyla TÜBİTAK’a yaptırdığı ankette ilkokul ve ortaokul öğrencilerine
başkanlık sistemi hakkında anket yaptırması, aslında geldiğimiz nokta açısından
da çok önemli. Buradaki çocuklara “Şu anki yönetim biçimimizin avantajları ve
dezavantajları nelerdir, başkanlık sistemine geçilmesi hakkında neler
düşünüyorsunuz, sizce başkanlık sisteminin avantajları ve dezavantajları
nelerdir?” gibi sorular sorularak küçük yaştaki çocukların siyasete alet
edilmesini eleştiriyor ve kınıyoruz. Bunlara izin veren yöneticiler, hem millî
eğitim hem öğretmenler hakkında da gerekli soruşturmanın yapılmasını talep
ediyoruz ve Atatürk’ün bize emanet ettiği eğitim sisteminin bugün ne duruma
geldiğinin görülmesini istiyoruz. 
Sağ olun. 
BAŞKAN – Teşekkür ederim Sayın Aydın. 
Sayın Tarhan…
13.- Kocaeli
Milletvekili Tahsin Tarhan’ın, Kocaeli Gebze Muallimköy’de temeli atılan
bilişim vadisiyle ilgili olarak arsa sahibi yurttaşların mağdur edildiğine
ilişkin açıklaması
TAHSİN TARHAN (Kocaeli) – Teşekkür ederim Sayın Başkan.

Türkiye'nin bilişim üssü olacağı vaadiyle yola çıkan
Kocaeli-Gebze-Muallimköy mevkisinde temeli atılan Bilişim Vadisi’yle ilgili
olarak yurttaşlarımızın mağdur edildiği bilgisi tarafımıza iletilmiştir. Arsa
sahiplerine arada uçurum yaratacak farkta fiyatların teklif edildiği ve buna
ilişkin de mahkeme tarafından yürütmeyi durdurma kararı verildiği ifade
edilmektedir. 
Teşekkür ederim Sayın Başkan.
BAŞKAN – Teşekkür ederim Sayın Tarhan. 
Sayın Sındır…
14.- İzmir
Milletvekili Kamil Okyay Sındır’ın, 2015 Nobel Kimya Ödülü’nü kazanan Profesör
Doktor Aziz Sancar’ı kutladığına ve Türkiye’de eğitime ve AR-GE’ye ayrılan
payın yetersiz olduğuna ilişkin açıklaması
KAMİL OKYAY SINDIR (İzmir) – Sayın Başkan teşekkür
ediyorum.
Profesör Doktor Aziz Sancar tabii ki hepimizin gururu
olmuştur, kendisini kutluyorum. 1969’da İstanbul Üniversitesi Tıp Fakültesini
bitirdikten sonra iki yıl sağlık ocağında görev yapmış ve arkasından Dallas
Teksas Üniversitesine giderek ondan sonraki bütün akademik ve araştırma
geliştirme yaşamını Amerika Birleşik Devletleri’nde geçirmiştir. Bireysel
başarısını, tabii ki, ülkesine, vatanına bağlılığının ve millî duygularının bir
yansıması olarak bizlere armağan etmiştir, kendisiyle gurur duyuyoruz tabii ki
ama herhâlde beyin göçü utancının bir gurur vesilesi başka yerde olmamıştır. 
Sayın Başkan, gayrisafi millî hasılada ülkelere göre
bazı örnekler vermek istiyorum AR-GE harcamalarında: OECD ortalaması yüzde
2,40; AB 15 ülkenin 2,13; Japonya 3,35; Çin 1,98; ABD 2,79; ülkemizde ise bu
oran 0,92’dir Sayın Başkan. 
(Mikrofon otomatik cihaz tarafından kapatıldı) 
KAMİL OKYAY SINDIR (İzmir) – Eğitime ayrılan gayrisafi
millî hasıladan pay OECD’de yüzde 5,8 iken Türkiye’de bunun yarısı kadar.
Öğretmen maaşları ve öğrenci başına harcamaları da karşılaştırdığınızda,
aslında Türkiye’de AR-GE adına çok büyük eksiklik yaşadığımızı ve Aziz Sancar
gibi 55-60 milyon dolara yakın AR-GE kaynağı kullanmış, tek başına AR-GE
kaynağı kullanmış değerli bir bilim insanının ülkemizde olabilmesi için AR-GE
harcamalarına en az 2 kat daha fazla kaynak ayrılması gerektiğini belirtmek
istiyorum.
Teşekkür ediyorum.
BAŞKAN – Teşekkür ederim Sayın Sındır. 
Sayın Bayır…
15.- İzmir Milletvekili
Tacettin Bayır’ın, 12-18 Aralık Tutum, Yatırım ve Türk Malları Haftası’na
ilişkin açıklaması
TACETTİN BAYIR (İzmir) – Sayın Başkan, Yerli Malı
Haftası üzerine bir şeyler söylemek istiyorum. Artık küreselleşmenin gözleri,
bilinçleri, vicdanları kör eden büyüsünden kurtulmalıyız. Bugün itibarıyla
milyonlarca işsizimiz var. Ana caddeleri, sanayi siteleri gezdiğimizde kapanan
çok sayıda iş yerleri görüyoruz, çarşıda alışveriş yok ve ekonomimiz tam
anlamıyla dibe vurmuş bir hâldedir. Hatamızın nerede olduğunu görebiliyor muyuz
acaba? Mustafa Kemal döneminin planlı karma ekonomisinin bize tavsiye ettiği
cumhuriyet değerlerini terk ettiğimiz için mi uçuruma gidiyoruz? Mustafa
Kemal’in karma ekonomik modeline daha sıkı sarılmanın vakti geldi de geçiyor
bile. Yerli üretim ve tüketim dengelerini bir devlet politikası hâline
getiremezsek bizi bekleyen tehlikeleri de bertaraf edemeyiz. 
Rusya’yla olan ilişkilerimizde yaşadığımız… Az önce
Bursa Milletvekilimizin anlattığı şeye de dikkatinizi çekmek istiyorum. Üretimimize,
kesinlikle tüketimimize… Yerli malı 869 barkodlu ürünleri tercih etmeliyiz. 
BAŞKAN – Teşekkür ederim Sayın Bayır. 
Sayın Sarıbal…
16.- Bursa
Milletvekili Orhan Sarıbal’nın, Bursa’da Demirer Holdingin kurduğu rüzgâr
santrallerinin doğaya verdiği zarara ilişkin açıklaması
ORHAN SARIBAL (Bursa) – Sayın Başkan, değerli
milletvekilleri; dün Bursa’da Mustafakemalpaşa bölgesinde Suuçtu Şelalesi’nin
olduğu bölge millî park, tensil alanı koruma altında. Demirer Holdingin enerji
üretmek adına kurduğu rüzgâr santralleri, rüzgâr gülleri ve maalesef bir orman
katliamı. 
Buradan Enerji Bakanına, Orman Bakanına bakmayla
yetinmemelerini, olaya müdahale etmeleri gerektiğini söylüyorum. Binlerce
kayın, meşe ve Uludağ’ın endemik bitkisi olan göknar bitkisi maalesef katlediliyor.
Buradan tekrar uyarmak istiyorum: Kemalpaşa’ya el atın. Devlet yok mu? Denetim
görevini yerine getirsin, her şey rant, kâr, para değildir. 
BAŞKAN – Teşekkür ederim Sayın Sarıbal. 
Sayın Yedekci… 
17.- İstanbul
Milletvekili Gülay Yedekci’nin, TBMM Başkan Vekili Mehmet Akif Hamzaçebi’ye
görevinde başarılar dilediğine, 2015 Nobel Kimya Ödülü’nü kazanan Profesör
Doktor Aziz Sancar’ı kutladığına ve Hükûmetin sağlıklı kentler oluşturma
yönünde bir düşünce değişikliğine girmesinin gerekli olduğuna ilişkin
açıklaması
GÜLAY YEDEKCİ (İstanbul) – Sayın Başkanım, öncelikle
hayırlı olsun. 
Sayın Başkanım, değerli milletvekillerim; Nobel Ödülü
olan gururumuz Profesör Doktor Aziz Sancar’ı tebrik ediyoruz. Biz, İstanbul
Üniversitesinde bir enstitüye isminin verilmesini teklif ettik. Bu durumun
ülkemizdeki bilimsel gelişmelerin teşvik edilmesi açısından önemli olduğuna
inanıyoruz. Ülkemizin yönünü bilime, fenne, teknolojiye dönmesi gereklidir,
üniversite sanayi iş birliği sağlanmalıdır. Böylece katma değeri yüksek ürünler
üretilecek ve ülkemizin ilerlemesinin temeli oluşturulmuş olacaktır. Bu
bağlamda örneğin İstanbul’da ulaşım, kentsel dönüşüm, planlama çalışmaları da
bilime dayandırılmadığı için biz mimarlar “İstanbul anlatılır, İstanbul’da
yaşanmaz.” demek durumunda kaldık. Bu noktada Hükûmetin ekonomik getiriler
yerine sağlıklı kentler oluşturma yönünde bir düşünce değişikliğine girmesinin
gerekli olduğunu hatırlatıyor, yüce Meclisi saygıyla selamlıyorum. 
BAŞKAN – Teşekkür ederim Sayın Yedekci.
Sayın Akyıldız…
18.- Sivas
Milletvekili Ali Akyıldız’ın, TBMM Başkan Vekili Mehmet Akif Hamzaçebi’ye
görevinde başarılar dilediğine ve Sivas’ın sorunlarına ilişkin açıklaması
ALİ AKYILDIZ (Sivas) – Sayın Başkanım, ben de size yeni
görevinizde başarılar diliyorum. 
Ben de Sivas’ta son günlerde gündemde olan iki tane
önemli konudan bir diğerinden bahsedeceğim. Bugün, Sivas Demir Çelikle ilgili
konuyu Sayın Genel Başkanımız grupta detaylı bir şekilde anlattı. Ben de son
dönemde Sivas’ta hastaneler sıkıntısını gündeme getirmek istiyorum. Zaten bu
konuda da soru önergem var ama maalesef cevap gelmiyor.
Sivas’ta bölge hastanesi olarak 1.200 yatak kapasiteli
planlanan hastane, maalesef, son dönemde 700 kapasiteye düşürülerek eski Numune
Hastanesi ve Devlet Hastanesiyle birleştirilmiştir. Sivas’taki bu hastanelerin
küçültülmesinin Sivas’a layık görülmesini kınıyorum, böyle bir uygulama doğru
değildir. Zaten Sivas’ın köyleri boşaltılmış. Köylerde yol yok, yol demeye bin
şahit isteyen, altyapısı tamamlanmayan ve köylerde tarım tamamen bitirilmiş bir
Sivas’ın hâlâ göçe zorlanacak bir şekilde böyle bir uygulamanın yapılmasını da
doğru bulmuyorum. Bu konuda yetkilileri tekrar eski hastanelerin daha geniş
kapasiteyle görev yapacak…
(Mikrofon otomatik cihaz tarafından kapatıldı)
BAŞKAN – Teşekkür ederim Sayın Akyıldız.
Sayın Emre…
19.- İstanbul
Milletvekili Zeynel Emre’nin, kaçak içki konusunda gerekli önlemlerin
alınmasını ve uzun süreli sokağa çıkma yasaklarının bir an evvel son bulmasını
istediğine ilişkin açıklaması
ZEYNEL EMRE (İstanbul) – Teşekkür ediyorum Sayın
Başkan.
Sayın Başkan, ilk olarak geçtiğimiz ay İstanbul’da
başlayan kaçak içki nedeniyle 30’dan fazla yurttaşımızın hayatını kaybettiğini
biliyoruz, birçok vatandaşımız da görme kaybı yaşadı. Devam eden süreçte de
İzmir, Adana gibi illerimizde ve Marmaris ilçemizde benzer olayların
yaşandığını görüyoruz. Bu konuda daha fazla kayıp yaşanmaması için olayın
etraflıca araştırılması ve gerekli önlemlerin alınmasını bekliyoruz. 
Yine, bir süredir Diyarbakır başta olmak üzere birçok
şehirde sokağa çıkma yasaklarıyla yaşamaya çalışan insanlarımızı
televizyonlarda izliyoruz. Biz birkaç yıldır Suriye’de göçe zorlanan
Suriyelileri izlerdik. Maalesef benzer bir tabloyu ülkemizde de yaşamaya
başladık. Türkiye, terörle mücadele etmelidir ancak bunu yaparken sivil halkı
mağdur etmemelidir. Uzun süreli sokağa çıkma yasaklarının bir an evvel son
bulmasını istiyoruz. Sokağa çıkma yasağının ihlali Kabahatler Kanunu’na göre
para cezasıdır ancak şu anda fiilî karşılığının çok daha ağır olduğunu hepimiz
biliyoruz. Artık Türkiye bu ayıptan kurtulmalıdır diyor, saygılar sunuyorum. 
BAŞKAN – Teşekkür ederim Sayın Emre. 
Sayın Yılmaz…
20.- Ankara
Milletvekili Necati Yılmaz’ın, 8/9/2015 tarihinde Kırşehir’de meydana gelen
olaylarla ilgili davanın takipçisi olacağına ilişkin açıklaması
NECATİ YILMAZ (Ankara) – Teşekkür ederim Sayın Başkan. 
8 Eylül günü Kırşehir’de büyük bir katliamın eşiğinden
dönüldü. O günün ertesinde CHP heyeti olarak oradaydık, bugün sabah da
duruşmadaydık. Duruşmada gördüğümüz şey şudur: Raporumuzda konu edildiği
şekilde o katliamı tertipleyen, planlayan ve komşularını sadece etnik
kimliklerinden dolayı hedef alan, evlerini yakanlar o duruşmada sanık
koltuklarında yoktu. Onun yerine orada sadece lümpenlik, ırkçılık, gericilik ve
bağnazlık yargılanıyordu. Ancak Türkiye'yi tehlikeli bir eşiğe getiren o
katliamı tertipleyenlerin, özellikle “beyaz gömlekli” olarak tarif ettiğimiz
kişilerin tespit edilmesine rağmen -ki vali bunu bize rapor aşamasında ifade
etmişti- iddianamede yer almamasına dikkat çekiyoruz ve bu davanın takipçisi
olacağımızı bir kez daha yineliyoruz. 
BAŞKAN – Teşekkür ederim Sayın Yılmaz. 
Sayın Levent Gök’ün söz talebi var. 
Buyurun Sayın Gök. 
21.-
Ankara Milletvekili Levent Gök’ün, Diyarbakır’da şehit olan 2 polise Allah’tan
rahmet, yaralılara acil şifalar dilediğine ve Hükûmetin, Doğu ve Güneydoğu
Anadolu Bölgelerindeki olaylar konusunda bilgi vermesi gerektiğine ilişkin
açıklaması
LEVENT GÖK (Ankara) – Sayın Başkanım, teşekkür ederim. 
Bugün yaklaşık bir saat önce Diyarbakır’dan acı bir
haber geldi; 2 polis kardeşimiz şehit oldu. Şu ana kadar gelen bilgilere göre
de 3 kardeşimizin de yaralı olduğunu öğrendik. Bu üzücü olayda hayatını
kaybeden polis kardeşlerimize Allah’tan rahmet diliyorum, yaralılarımıza acil
şifa diliyorum. 
Doğu ve güneydoğuda ne oluyor Sayın Başkanım? Hava
kurşun gibi ağır; bir yandan şehitler var, bir yandan okullar kapatılıyor, bir
yandan halk göç ediyor ve böyle bir önemli gündemin olduğu doğu ve güneydoğunun
birinci öncelikle ülkenin gündemine oturduğu bir tabloda bu Meclisin hiçbir
olaydan bilgisi yok. Bakanlar ilgisiz, Hükûmet yeterli açıklamalar yapmıyor.
Burada sayın bakanlar birazdan kendilerine gelecek olan sözlü soruları
bekliyorlar. Yani, ama ülkenin esas yakıcı gündemi bu. Sayın bakanlar lütfederlerse
buradan bize bir bilgi versinler. Ne oluyor doğu ve güneydoğuda? Bu okul
kapatmalar nereden çıktı? Polislerimizin şehit olmasıyla ilgili bu üzücü
hadiseler nedir orada? Biz bilmek istiyoruz bu tabloyu. Yani, içimiz kan
ağlıyor, sanki ortalık güllük gülistanlık, Türkiye’de her şey iyi. Sayın
Başkan, öyle değil. Türkiye yanıyor, Türkiye bir ateş çemberinde. Her gün her
türlü olumsuzluklar var ama bu Meclisin hiçbir şeyden haberi yok. 
Lütfen, Sayın Bakan burada, bu konuda, ne olup bittiği
konusunda… Okullar niçin kapatıldı? Hastanelere niçin “Bir hafta kimse
ayrılmasın.” talimatı verildi? Polislerimizin şehit olmasıyla ilgili
aydınlatıcı bilgiler… Ülkenin bir bölümünde insanlar göç ediyor, terk ediyor.
Doğu ve güneydoğuda ne olup bittiğini bakanların bize etraflıca anlatmasını,
Meclisin bilgi sahibi olmasını istiyoruz. Bu kadar duyarsızlık olmaz. 
Tekrar, polislerimize Allah’tan rahmet diliyorum,
yaralı kardeşlerimize acil şifalar diliyorum. (CHP sıralarından alkışlar) 
BAŞKAN – Teşekkür ederim Sayın Gök.
Sayın Havutça…
22.-
Balıkesir Milletvekili Namık Havutça’nın, TBMM Başkan Vekili Mehmet Akif
Hamzaçebi’ye görevinde başarılar dilediğine ve milletvekillerinin söz ve ifade
özgürlüğünü korumanın Meclisin namusu olduğuna ilişkin açıklaması
NAMIK HAVUTÇA (Balıkesir) – Teşekkür ederim Sayın
Başkan.
Öncelikle, yeni üstlendiğiniz bu ulvi görevde size
başarılar diliyorum ve diğer Meclis başkan vekillerinin sizin tutumunuzu,
milletvekillerinin söz ve ifade özgürlüklerine olan saygınızı örnek almalarını
diliyorum.
Şimdi, değerli Genel Kurul, milletvekili arkadaşımız İç
Tüzük’ten ve Anayasa’dan kaynaklanan söz ve ifade özgürlüğünü kürsüde kullanır
iken… “Şu anda İstanbul’da evimi koruyorum.” diyor Eren Erdem. Eğer Anayasa’nın
tüm yurttaşlarına tanıdığı söz ve ifade özgürlüğünü vatandaşlar kullanır iken
bir milletvekili kürsüde söylediği sözlerle ilgili, hoşunuza gitmez,
beğenirsiniz, beğenmezsiniz, canınızı acıtabilir, ancak onunla ilgili hayati
bir tehdit yaşıyorsa burada artık “Söz milletin değil, zorbalığın.” hâline
gelir. 
Bu bakımdan, Hükûmeti uyarıyoruz: O milletvekili
arkadaşımızın başına bir şey gelirse sorumlusu sizsiniz. Burada
milletvekillerinin söz ve ifade özgürlüğünü korumak bu Meclisin namusudur. (CHP
sıralarından alkışlar)
BAŞKAN – Teşekkür ederim Sayın Havutça.
Sayın Erkan Akçay, buyurun.
23.- Manisa
Milletvekili Erkan Akçay’ın, Diyarbakır’da şehit olan 2 polise Allah’tan
rahmet, yaralılara acil şifalar dilediğine ve Hükûmetin, ülkedeki kaos ortamı
ve dış politika konusunda bilgi vermesi gerektiğine ilişkin açıklaması
ERKAN AKÇAY (Manisa) – Teşekkür ederim Sayın Başkan. 
Yaklaşık bir saat önce, 15.15 civarında aldığımız
habere göre, Silvan kara yolunda yola tuzaklanan patlayıcıyla PKK tarafından
bir saldırı düzenlendiğini ve bu alçak saldırıda 2 polisimizin şehit olduğunu
ve 4 polisimizin de yaralandığını üzülerek öğrenmiş bulunuyoruz. Öncelikle,
şehitlerimize Allah’tan rahmet, milletimize, ailesine ve yakınlarına başsağlığı
diliyoruz ve yaralı polislerimize de acil şifalar temenni ediyorum. 
Sayın Başkan, değerli milletvekilleri; benzeri
saldırılar her geçen gün artmaktadır ve Türkiye, âdeta bir yangın yerine
dönmüştür. Artık, kentlerden, kasabalardan on binleri aşan bir göç dalgası
başlamıştır. 1 Kasımdan bu yana 14 polisimiz, 15 Mehmet’imiz şehit edilmiştir
ve 20 Temmuzdan bu tarafa kabaran bilanço gerçekten korkunç boyutlara
ulaşmıştır. Suruç’taki canlı bomba saldırısıyla başlayan ve 32 vatandaşımızın
hayatını kaybettiği terör eylemleriyle birlikte toplam 94 polisimiz, 119
Mehmet’imiz ve 5 korucumuz şehit düşmüştür. 10 Ekim Ankara Garı’ndaki terör
saldırısını ve katliamını da dikkate aldığımızda, 103 vatandaşımızın hayatını
kaybettiği olayı da dikkate aldığımızda, o günden bugüne yüzlerce aile yanmış
yıkılmış ve kahrolmuştur. 
Bu durum içerisinde, bu ahval ve şerait içerisinde dahi
Hükûmet, ne vatandaşlarımızı ne de Türkiye Büyük Millet Meclisini aydınlatıcı
hiçbir faaliyet ve açıklama yapmamaktadır. Bunu son derece sakıncalı görüyorum
ve hatalı buluyorum. Yani Hükûmet nerededir? Ülkenin güvenliği, asayişi
Türkiye’nin belli bölgelerinde âdeta bir terör örgütüne teslim edilmiş gibi bir
görüntü sergilenmektedir ve pek çok yerleşim yerinde yüzü aşan sayıda sokağa
çıkma yasakları ve bunun sonucunda ne olduğu, terörle nasıl mücadele edildiği
konusunda da herhangi bir bilgi verilmemektedir. 
“1 Kasımdan sonra şehit gelmeyecek.” diyenler şimdi
nerededir? “Biz gelmezsek beyaz Toroslar gelir.” diyenler nerededir, niye
susmaktadırlar? “1 Kasımdan sonra şehit gelmeyecek.” diyen Hükûmetin Avrupa
Birliği Bakanının “Daha çok şehit vereceğiz.” sözleri de hafızalarımızdadır. 
O nedenle hem ülkemizin içinde meydana gelen bu kaos
ortamı ve terör saldırılarıyla ilgili hem de dış politikamızda ve dışımızda
yaşanan kaotik durumla ilgili Hükûmetin mutlaka Türkiye Büyük Millet Meclisine
bilgi vermesini istiyoruz ve buna davet ediyoruz.
Teşekkür ederim Sayın Başkan.
BAŞKAN – Teşekkür ederim Sayın Akçay. 
Sayın Budak…
24.-
Antalya Milletvekili Çetin Osman Budak’ın, TBMM Başkan Vekili Mehmet Akif
Hamzaçebi’ye görevinde başarılar dilediğine, Antalya’nın Kaş ilçesinin
betonlaşma tehlikesi altında olduğuna ve turizmde ciddi bir kriz yaşandığına
ilişkin açıklaması
ÇETİN OSMAN BUDAK (Antalya) – Sayın Başkan, tebrik
ediyorum, başarılar diliyorum.
Türkiye’nin “slow city” yani sakin şehir özelliğine
sahip turizm merkezlerinden biri olan Antalya’nın Kaş ilçesi ağır bir
betonlaşma baskısı altındadır. Kaş Belediyesi ve Antalya Büyükşehir Belediyesi,
Kaş’ta, özel çevre koruma bölgesi ve doğal sit alanının önemli bir bölümünü
imara açmak için plan hazırlamış durumdadır. Planın gerekçesinde “Turizm
tesisleri, konut projelerine göre daha az betonlaşmaya yol açar.” gibi garip
bir açıklama ifade etmişlerdir. Kaş’ın geleceğini karartacak bu adımlara bir an
önce son verilmelidir. Özel kanunlarla koruma altına alınmış alanların kısa
vadeli çıkarlar için tahrip edilmesine, çocuklarımızın geleceğinin tahrip
edilmesine seyirci kalınmamalıdır. 
Ayrıca bildiğiniz gibi, Türkiye için turizm en önemli
sektörlerin başında geliyor. Ancak AKP’nin etkin bir turizm politikası yoktur.
Turizm AKP için yalnızca seçim döneminde hatırlanan bir sektör konumundan
çıkmalıdır. Turizmde ciddi bir kriz durumu var. Özellikle Antalya, Muğla…
(Mikrofon otomatik cihaz tarafından kapatıldı) 
ÇETİN OSMAN BUDAK (Antalya) – …İzmir gibi illerde ciddi
bir sıkıntı yaşanıyor. Sadece Rusya kaynaklı değil, Antalya’da Avrupa
Birliğinden 21 ülkeden kayıp var. Örneğin, Fransa’da kayıp oranı 2015 yılında
yüzde 37’lere çıkmıştır, yine Hollanda’da yüzde 20’nin üzerindedir. Acil bir
tedbir alınması artık gerekiyor. 
Teşekkür ederim.
BAŞKAN –Teşekkür ederim Sayın Budak.
Sayın Purçu…
25.- İzmir
Milletvekili Özcan Purçu’nun, TBMM Başkan Vekili Mehmet Akif Hamzaçebi’ye
görevinde başarılar dilediğine ve Roman açılımının akıbetiyle ilgili bilgi
almak istediğine ilişkin açıklaması
ÖZCAN PURÇU (İzmir) – Sayın Başkan, teşekkür ediyorum.
Sayın Bakanım, hayırlı olsun yeni göreviniz.
3 seçim geçmiş Roman açılımında hâlen bir strateji
belgemiz açıklanmadı. Sorumlu bakanlık Aile ve Sosyal Politikalar Bakanlığı.
Maalesef, şimdi, paket açıklanıyor, reform paketi, orada Romanlara bir
cümleyle, birkaç cümle “Bir şeyler yapacağız.” deniyor. Roman açılımı ne oldu?
Lütfen bunun bana cevabını birileri versin. Biz fakirlikle, yoksullukla,
yoksunlukla mücadele ediyoruz, ayrımcılıkla mücadele ediyoruz, zor yaşıyoruz,
nefes alamıyoruz. 2016 bütçesinden Roman vatandaşlarımıza sosyal yaşam
standartları çerçevesinde pay ayrılmasını istiyorum. Bu, Türkiye
Cumhuriyeti’nin ayıbı. Sayın Bakan, lütfen, 2016 bütçesinden Roman vatandaşlarımıza
pay ayıralım. Yoksulluğu, fakirliği, ötekileştirmeyi lütfen bitirelim.
Ülkemizin ayıbı, senin, benim, bizim değil, parti meselesi değil, devlet
meselesi. 2016’da bütçeden pay istiyoruz. Roman açılımında bir şey yapılmadı,
şimdi “Reform paketi” deniyor. Artık, bıktık toplantı salonlarından, toplantı
yapa yapa bıktık. Şu an biz kalıcı bir şeyler istiyoruz, lütfen. 
(Mikrofon otomatik cihaz tarafından kapatıldı)
ÖZCAN PURÇU (İzmir) – Biz yaşamıyoruz, Romanlar
yaşamıyor, mülteci gibiyiz, mülteci gibiyiz bu ülkede, lütfen. (CHP
sıralarından alkışlar) 1992 yılından beri ben çadırda büyüdüm, buraya geldim.
Lütfen artık, rica ediyorum Sayın Bakanım.
Sağ olun.
BAŞKAN – Teşekkür ederim Sayın Purçu. 
Sayın Köse… (CHP sıralarından alkışlar)
26.- Çorum
Milletvekili Tufan Köse’nin, TBMM Başkan Vekili Mehmet Akif Hamzaçebi’ye
görevinde başarılar dilediğine ve Çalışma ve Sosyal Güvenlik Bakanı Süleyman
Soylu’nun TÜRK-İŞ kongresinde yaptığı konuşmasına ilişkin açıklaması
TUFAN KÖSE (Çorum) – Teşekkür ediyorum Sayın Başkan.
Yeni görevinizden dolayı da sizi kutluyorum. 
Geçtiğimiz hafta TÜRK-İŞ’in kongresinde yaşananlar işçi
sınıfının mücadele tarihine kara bir leke olarak geçmiştir. Çalışma ve Sosyal
Güvenlik Bakanı Süleyman Soylu 1961 Anayasası’nı işçi haklarının önünde engel
olan bir vesayet anayasası olarak değerlendirmiş, konuşmasının tamamına yakın
bölümünü Cumhurbaşkanına övgüye ayırmıştır. Sendika yöneticileri hakkında
söylenecek çok şeyler var ama onun süresi yetmez bu konuşmamızda. Ancak, bir
darbe anayasası olmasına karşın hem işçiler için hem memurlar için hem bütün
çalışanlar için sendikalaşmanın önünü açan, toplu sözleşmenin önünü açan,
sosyal güvenlikte de bir devrim yapan 1961 Anayasası’nı işçi haklarının
üzerinde vesayet olarak değerlendirmek hiç soylu bir davranış olmamıştır. Güce
tapan kişiliğinden soylu bir davranışın ne kadar beklenebileceğini de ben
yoksul halkımızın ve çalışanların takdirine bırakıyorum. 
Teşekkür ederim. 
BAŞKAN – Sayın Ok…
27.- Balıkesir
Milletvekili İsmail Ok’un, Diyarbakır’da 2 polisin şehit olmasında AKP’nin
büyük sorumluluğu olduğuna, 2015 Nobel Kimya Ödülü’nü kazanan Profesör Doktor
Aziz Sancar’ı kutladığına ve Hükûmetin millî eğitim politikasındaki sistem
değişikliklerinin olumsuz sonuçlarına ilişkin açıklaması
İSMAİL OK (Balıkesir) – Sayın Başkan, teşekkür ederim. 
Özellikle bu tutumunuz dolayısıyla da sizleri
kutluyorum. 
Bugün yine maalesef Diyarbakır ilimizde 2 polisimiz
şehit edilmiştir. Bu, bizlerin yüreğini dağlamıştır.
Uluslararası emperyalizmin taşeronu, eli kanlı, cani PKK’lı
teröristlerin bu akıttığı kanda, AKP Hükûmetiyle beraber, birlikte çıktıkları
bu çözüm süreci yolunda, AKP’nin de büyük sorumluluğu olduğunu özellikle ifade
etmek istiyorum.
Evet, Aziz Sancar Bey’in ülkemize kazandırdığı Nobel
Ödülü dolayısıyla da büyük bir mutluluğu yaşıyoruz. Ama maalesef ülkemizde
uygulanan eğitim sistemi dolayısıyla ve on üç yıllık AKP Hükûmeti döneminde
“devrim” adı altında Millî Eğitimde yapılan değişiklikler sadece sınavların
adını değiştirmiştir ve sözde sendikayla Millî Eğitim politikası ve Millî
Eğitimde idareciler kıyıma uğramıştır. Dolayısıyla, Millî Eğitimdeki bu sistem
değişikliklerinden dolayı öğrencilerimizin ve…
(Mikrofon otomatik cihaz tarafından kapatıldı) 
İSMAİL OK (Balıkesir) – …kıyıma uğrayan
idarecilerimizin psikolojileri bozulmuştur. Acaba Sayın Bakanımız bu konuda ne
gibi çalışmalar yapmayı düşünmektedir? 
BAŞKAN – Teşekkür ederim Sayın Ok. 
Sayın Yiğit…
28.- İzmir
Milletvekili Ali Yiğit’in, 2015 Nobel Kimya Ödülü’nü kazanan Profesör Doktor
Aziz Sancar’ın Amerika’da yaşadığı için böyle bir şansa sahip olduğuna ve
Türkiye’deki üniversite hastanelerinin durumuna ilişkin açıklaması
ALİ YİĞİT (İzmir) – Sayın Başkan, bilimin ve bilim
adamlarının konuşulduğu bugünde aslında Sayın Aziz Sancar çok da şanslı birisi
çünkü bu ülkede yaşamıyor.
Bu ülkede varlığını devam ettirmeye çalışan bilim
kurumları var ki üniversite hastanelerimiz hepsi 200 milyon lira borçlu
durumda. Küçük bir örnek vermek istersek; Dokuz Eylül Üniversitesi şu an 120
yatağını kapatmış durumda, 200 milyon borcu olan, her yıl 30 milyon lira zarar
eden bir üniversite. Böyle bir üniversitede nasıl bilimden söz edilebilir,
nasıl bir AR-GE çalışması yapılabilir, nasıl böyle bir ödüle ulaşılabilir?
Demek ki bu arkadaşımız, bu ağabeyimiz çok şanslıymış ki bu toprakların dışında
yaşamış, Amerika gibi bir yerde yaşamış ve böyle bir ödüle uzanabilmiş.
Türkiye’de yaşamış olsaydı bu bilgisine, bu birikimine rağmen böyle bir ödüle
ulaşamayacaktı, böyle bir şansı olmayacaktı. 
Bu üniversitelerin borçları nasıl silinecek? Beş yıl
önceki verilen tedavi masrafları şu an aynen devam etmekte ama maalesef
artmaktadır. Buna bir çözüm nasıl bulunacak?
Teşekkür ederim. 
BAŞKAN – Teşekkür ederim Sayın Yiğit. 
Sayın Naci Bostancı…
29.- Amasya
Milletvekili Mehmet Naci Bostancı’nın, Diyarbakır’da şehit olan 2 polise
Allah’tan rahmet dilediğine ve İstanbul Milletvekili Eren Erdem’in yapmış
olduğu açıklamaları reddettiklerine ilişkin açıklaması
MEHMET NACİ BOSTANCI (Amasya) – Sayın Başkanım,
teşekkürler. 
Diyarbakır Silvan’da terörle mücadele eden ve hayatını
kaybeden 2 polisimize Allah’tan rahmet diliyorum, ailelerine başsağlığı
diliyorum ve aynı zamanda milletimize başsağlığı diliyorum. Bütün şehitlerimizi
bir kez daha rahmetle anıyorum. 
Terörle mücadelenin kolay olmadığını bu topraklardaki
insanlar iyi bilirler. Bugün terör kılık değiştirmiştir, yöntem değiştirmiştir,
farklı stratejilerle amacına ulaşmaya çalışmaktadır. Allah, güvenlik
güçlerimizin ve süreçte rol alan, terörle mücadele eden herkesin yâr ve
yardımcısı olsun. Bu temennimi buradan ifade ediyorum. 
Değerli Başkanım, burada, aynı zamanda, CHP
Milletvekili Sayın Eren Erdem’le ilgili birtakım değerlendirmeler yapıldı. Şunu
belirtmek isterim: Sayın Erdem’in yapmış olduğu açıklamaları reddediyoruz,
bunların gerçeklikle ilgisi olmadığını ifade ediyoruz. Elbette, milletvekilleri
kendi kanaatlerini serbest bir şekilde Meclis platformunda, her yerde ifade
edebilirler. Bundan dolayı herhangi bir tehdit altında olmaları, başlarına bir
şey gelecek endişesi yaşamaları muhakkak kabul edilemez. Devletin görevi, eğer
ortada böyle bir tehdit varsa bu tehdidi kaldırmaktır. Bu, kabul edilemez, bunu
belirteyim. Ancak, burada, sanki tehdit AK PARTİ’den geliyormuş gibi bir atmosfer yaratılmasını
da uygun bulmuyorum. Biz burada Sayın Erdem’i dinledik, dinlerken
itirazlarımızı da bildirdik. Herhangi bir tehdit söz konusu değil. Sosyal
medyada, sosyal medyanın karakteri gereği klavye kahramanları vardır. 
ALİ ŞEKER (İstanbul) –
Milletvekilleriniz, sizin milletvekilleriniz…
MEHMET NACİ BOSTANCI (Amasya) – Onlarla hepimiz zaman zaman karşı karşıya
geliriz. Trol çoktur sosyal medyada. Sosyal medyayla ilgili olan arkadaşlar
farklı kesimlerin trolleri olduğunu bilirler. Dolayısıyla burada, Sayın Erdem’e
yönelik, AK PARTİ’nin hiçbir ferdinin herhangi bir hususi tavrı yoktur. Bunu
belirtmek isterim. 
Sayın Eren Erdem’e ilişkin ayrıca başka bir hususun altını çizmek
isterim. Mesele, Mecliste gelip görüşlerini anlatması, o malum konuya ilişkin
değerlendirmeler yapması değildir; savcı, hâkim, avukat olup bir iddiayı bir
yargı hükmünde kamuoyuna sunması da değildir. Türkiye ile Rusya arasında
gerilimli ilişkiler vardır. Rusya, malum, oradaki yönetimin karakteri gereği bu
gerilimde medya üzerinden bir algı operasyonu sürdürmeye çalışmaktadır. Hem iç
kamuoyuna hem de dünya kamuoyuna yönelik her türlü unsuru bir mühimmat
anlayışıyla değerlendiren bir yaklaşım ve strateji söz konusudur.
(Mikrofon otomatik cihaz tarafından kapatıldı)
MEHMET NACİ BOSTANCI (Amasya) – Sayın Eren Erdem’in oradaki açıklaması
böyle bir stratejinin parçası olmuştur. Bu da bizi üzmüştür. Belirtmek
istediğim husus budur.
Teşekkür ediyorum. 
BAŞKAN – Teşekkür ederim Sayın Bostancı.
Sayın Levent Gök, buyurun efendim. 
30.-
Ankara Milletvekili Levent Gök’ün, Amasya Milletvekili Mehmet Naci Bostancı’nın
yaptığı açıklamasındaki bazı ifadelerine ve Hükûmetin, Doğu ve Güneydoğu
Anadolu Bölgelerindeki olaylar konusunda bilgi vermesi gerektiğine ilişkin
açıklaması
LEVENT GÖK (Ankara) – Efendim teşekkür ederim.
Sayın Bostancı’nın ifade ettiği konuda milletvekili arkadaşımızın
görüşünü paylaşmadığını ifade ettiği görüş, Adana Cumhuriyet Başsavcılığı
tarafından iddianameye bağlanan şu 1 klasörlük dosyadır. Ben kendisine takdim
ederim Sayın Naci Bostancı’nın.
MEHMET NACİ BOSTANCI (Amasya) – Gerek yok, ben biliyorum.
LEVENT GÖK (Ankara) – Arkadaşımız, kendisinin ürettiği herhangi bir
belge ve bilgiyi değil, tamamen devletin resmî organlarında yayınlanmış,
iddianameye dönüşmüş fikirleri ileri sürmüştür. Bundan bir kısım çevreler
rahatsız olmuştur. Elbette Türkiye’de önemli bir dönemden geçiyoruz ama bu
döneme gelirken iktidar partisinin sorumluluğu hiç mi yoktur? Yani yapılan
bütün olaylarda, her türlü yaşanan hadiselerde bugünleri hazırlayan bu
iktidarın tutumu, Hükûmetin tutumu bunlarda sanki pay sahibi değilmiş gibi bir
kenara çekilerek olayı açıklamaya çalışmak bir kere son derece yanlıştır. 
Ben, Sayın Bostancı’ya, kendi milletvekillerini kamuoyunda ifşa etmemek
amacıyla, ayrıca bilgi vereceğim hangi milletvekilinin, arkadaşımız hakkında,
hangi “tweet”i ve görüşü paylaştığını. O, tamamen bizim insani yaklaşımımızdan
kaynaklanmaktadır. Arkadaşımız, şu anda, hoyratça, havuz medyasının ve AKP
trollerinin ağır baskısı altında sindirilmeye çalışılmaktadır.
Eren Erdem yüreklidir. Cumhuriyet Halk Partililer
yüreklidir. Topla tüfekle de gelinse, kimseye sinecek durumda değildir. (CHP
sıralarından alkışlar) Herkesin bunu böyle bilmesi gerekir.
Kaldı ki, bu konuyu böyle ifade ettikten sonra, ben,
Sayın Naci Bostancı’ya, hem iddianameyi hem de AKP’li milletvekillerinin isimlerini
ayrıca vereceğim.
Ama az önce tekrarladığım bir konuya da dikkat çekmek
istiyorum. Sayın Hükûmet üyelerine az önce bahsettiğim konularda bir bilgiyi,
lütfetmek değil, tam tersine, görevleri olarak burada vermeleri gerektiğini
tekrar hatırlatıyorum Sayın Başkan. Bunu da, tekrar, beklediğimizi ifade
ediyorum. 
Doğu ve güneydoğudaki bu puslu havanın yaşandığı bu
günleri bize bir özetlesinler, nedir tablo? Okullar niçin kapatılıyor?
Hastanelere niçin talimat veriliyor bütün herkes görevinde olsun diye? Aileler
niçin göç ediyor güneydoğudan? Şehit cenazeleri… Bu konularda tatminkâr,
kamuoyunun bilgilenmesine açık, bakanlardan yüreklice, aklı başında açıklamalar
bekliyoruz. Son derece basit, anlaşılır bir şekilde.
Teşekkür ediyorum. (CHP sıralarından alkışlar) 
BAŞKAN – Teşekkür ederim Sayın Gök.
III.-
OTURUM BAŞKANLARININ KONUŞMALARI (Devam)
2.-
Oturum Başkanı TBMM Başkan Vekili Mehmet Akif Hamzaçebi’nin, Başkanlık Divanı
olarak Diyarbakır’da şehit olan polislere Allah’tan rahmet, ailelerine ve
emniyet teşkilatına başsağlığı dilediklerine ilişkin konuşması
BAŞKAN - Biz de Türkiye Büyük Millet Meclisi Başkanlık
Divanı olarak, bugün Diyarbakır’da şehit olan polislerimize Allah’tan rahmet
diliyoruz, ailelerine ve emniyet teşkilatına sabır ve başsağlığı diliyoruz.
Şimdi gündeme geçiyoruz.
İDRİS BALUKEN (Diyarbakır) – Sayın Başkan…
Sayın Başkan, tüm grup başkan vekillerine bu gündemle
ilgili söz verdiniz. Söz talebim var ama sistem bozuk olduğu için
duyuramıyoruz.
BAŞKAN – Sayın Baluken, sizin, sistemde bir söz talebiniz
gözükmüyor ancak… 
İDRİS BALUKEN (Diyarbakır) – Hayır, sistem bozuk
demiştim ben. O süre içerisinde de herhangi bir müdahale yapılmadı buraya.
BAŞKAN – Söz talebiniz varsa, söz vermeye hazırım.
Tabii ki…
Buyurun Sayın Baluken.
VI.- AÇIKLAMALAR
(Devam)
31.-
Diyarbakır Milletvekili İdris Baluken’in, Diyarbakır ve Mardin Dargeçit’teki
olaylarda 3 gencin ve Diyarbakır’daki olaylarda 2 polisin hayatını
kaybetmesinden üzüntü duyduklarına, bu ölümleri önleyebilecek bir çalışmanın
Meclisten çıkabileceğine inandıklarına ve çözüm sürecinin tekrar gündeme
getirilmesi gerektiğine ilişkin açıklaması
İDRİS BALUKEN (Diyarbakır) – Teşekkür ediyorum Sayın
Başkan.
Sayın Başkan, demin, milletvekili arkadaşlarımız da
dile getirmişlerdi, dün Diyarbakır’da ve Dargeçit’te yaşanan olaylarda 3
gencimiz yaşamını yitirmişti. Bugün de, şimdi aldığımız bir habere göre, yine,
Diyarbakır’daki bir olayda 2 polis memurunun yaşamını yitirdiğini üzüntüyle
öğrenmiş olduk. 
Biz, öncelikle, yaşamını yitiren bütün yurttaşlarımızın
ailelerine ve tüm halkımıza başsağlığı dileklerimizi ve üzüntülerimizi dile
getirmek istiyoruz. Bu ölümlerin tamamını engelleyebilecek, önleyebilecek bir
çalışmanın bu Meclisten çıkabileceğine inanıyoruz. Nitekim, iki buçuk yıllık
süre içerisinde çözüm süreci yürütülürken çatışmalı süreçten kaynaklı can
kayıplarının tamamının önüne geçilmişti ama çözüm sürecinin -Hükûmetin
deyimiyle- rafa kaldırılması, buzdolabına kaldırılmasıyla beraber maalesef her
gün hepimizi kahreden ölüm haberlerini almaya devam ediyoruz. 
Büyük bir çözümsüzlük girdabı içerisindeyiz. Kan kanla
yıkanmaz. Kinle, nefretle, öfkeyle bu meselelere çözüm getirilmez. Ateş düştüğü
yeri yakıyor. Hem yaşamını yitiren gençler hem yaşamını yitiren polisler,
gerilla, sivil, asker, ayrım yapmadan bu ülkenin öz evlatlarıdır ve onların
yaşamını kurtarmayla ilgili bütün Parlamento, bütün Meclis bir sorumluluk
altındadır diye düşünüyoruz. Dolayısıyla bu tabloyu bütün milletvekillerinin,
bütün siyasi parti gruplarının vicdanlarını devreye koyarak mutlaka düşünmeleri
gerekiyor. 
Burada sanki çözüm süreci olduğu için ölümler yaşanıyor
intibası verilmek isteniyor. Tam tersi, çözüm süreci varken bu ölümler
yaşanmıyordu; çözüm süreci şu anda rafa kaldırıldığı için, rasyonel bir akıl o
süreci tekrar devreye koymadığı için bu can kayıpları yaşanıyor ve o kadar
vahim bir tabloyla karşı karşıyayız ki 7 Hazirandan bugüne kadar 306 sivil
yurttaşımız yaşamını yitirmiş. Polis, asker, gerilla kayıplarını koyduğumuz
zaman bu ülkenin binlerce evladı yaşamını yitirmiş ve biz bunu önleyebilecek
çalışmanın nasıl ortaya çıkabileceğini de biliyoruz. Vahim olanı bu. 
Ben, özellikle iktidar partisine buradan seslenmek
istiyorum: Çözüm, Kürt illerine paramiliter güçleri, silahlı yapıları,
esedullah timlerini göndermekle değil, İmralı’ya çözüm heyetlerini göndermekle
tekrar gündemleşebilir. Bu girdaptan hep beraber çıkabiliriz. Bu konuda bütün
toplum gözünü, kulağını, yüreğini Parlamentoya çevirmişken Parlamentonun
sorumluluktan kaçmaması gerektiğini ifade ediyor, yaşanan can kayıplarının son
olmasını temenni ediyoruz. 
Teşekkür ederim.
BAŞKAN – Şimdi gündeme geçiyoruz. 
Başkanlığın Genel Kurula sunuşları vardır. 
Sayın milletvekilleri, Aile ve Sosyal Politikalar
Bakanı Sayın Sema Ramazanoğlu gündemin “Sözlü Sorular” kısmının 1, 2, 3, 4, 5,
6, 7, 8, 9, 10, 83 ve 93’üncü sıralarında yer alan önergeleri birlikte
cevaplandırmak istemişlerdir. Sayın Bakanın bu istemini sırası geldiğinde
yerine getireceğim. 
MUSTAFA SEZGİN TANRIKULU (İstanbul) – Sayın Başkan…
Efendim, özür dilerim…
BAŞKAN – Bir saniye Sayın Tanrıkulu. 
VII.-
BAŞKANLIĞIN GENEL KURULA SUNUŞLARI
A)
Önergeler
1.-
Başkanlığın, Gaziantep Milletvekili Abdulkadir Yüksel’in İnsan Haklarını
İnceleme Komisyonu üyeliğinden istifasına ilişin yazısının 14/12/2015 tarihinde
Başkanlığa ulaştığına ve bilgiye sunulduğuna ilişkin önergesi (4/5)
BAŞKAN – Sayın milletvekilleri, Gaziantep Milletvekili
Sayın Abdulkadir Yüksel’in İnsan Haklarını İnceleme Komisyonu üyeliğinden
istifasına ilişkin yazısı 14/12/2015 tarihinde Başkanlığımıza ulaşmıştır.
Bilgilerinize sunulmuştur. 
Meclis araştırması açılmasına ilişkin üç önerge vardır.
Önergeleri ayrı ayrı okutacağım. 
Üçüncü sırada okutacağım Meclis araştırma önergesi 500
kelimeden fazla olduğu için önerge özeti okunacaktır. Ancak önergenin tam metni
Tutanak Dergisi’nde yer alacaktır. 
Evet, Sayın Tanrıkulu, dinliyorum sizi. 
MUSTAFA SEZGİN TANRIKULU (İstanbul) – Efendim, çok özür
dilerim. 
Öncelikle hayırlı olsun. Ama biraz önce sisteme
giremedim, siz de beni arkadan fark etmediniz, o nedenle bölmek zorunda kaldım.

BAŞKAN – Sistemde söz talebinizi göremedim Sayın
Tanrıkulu. 
VI.- AÇIKLAMALAR
(Devam)
32.-
İstanbul Milletvekili Mustafa Sezgin Tanrıkulu’nun, Millî Savunma Bakanının,
Güneydoğu Anadolu Bölgesi’nin bazı yerleşim yerlerindeki sokağa çıkma yasakları
ve hak ihlalleriyle ilgili bilgi vermesi gerektiğine ilişkin açıklaması
MUSTAFA SEZGİN TANRIKULU (İstanbul) – Efendim, teknik
yardım da aldım ama giremedim. Parmak izinde bir sorun var, öyle ifade ettiler.
O yüzden de beni arkadan göremediniz, o yüzden sözünüzü kestim. Ama bir
dakikalık bir söz talebim vardı. Gündeme de geçildi ama söylemek de istiyorum
çünkü bana gelen binlerce mesaj var, o mesajların bir kısmını burada bir dakika
da olsa paylaşmak istiyorum efendim. 
Aynen şöyle efendim: Millî Savunma Bakanımız burada,
Türkiye’nin bir yeri, bir bölgesi kan gölüne dönüşmüş durumda. Olağanüstü hukuk
ihlalleri var, insan hakları ihlalleri var. Dünden bu yana Cizre’den,
Silopi’den, Diyarbakır’dan ve bölgenin birçok yerinden binlerce telefon almış
durumdayım. Sadece bir kadının, bir annenin bir mesajını paylaşmak istiyorum.
Ve Sayın Millî Savunma Bakanı da burada. Gerçekten de sokağa çıkma yasakları ve
yaşanan hak ihlalleriyle ilgili olarak bir cümle burada sarf etmesini
bekliyorum.
Aynen şunu yazmış bakın bana: “Sayın Başkanım, biz 6
haneyiz. Bir bodrum katındayız. Evimiz hiç güvenilir değil. Her birimizin 5-6
çocuğu var. Yerimiz çok soğuk. Çocuklarımız çok üşüyor, çok korkuyorlar.
Başkanım, lütfen bize sahip çıkın. Cizre için elinizden geleni yapın.
Saygılarımla…”
BAŞKAN – Teşekkür ederim Sayın Tanrıkulu.
MUSTAFA SEZGİN TANRIKULU (İstanbul) – Efendim, Sayın
Başkanım, yani şimdi, bence kuşkusuz, Türkiye’den bir bilim adamı Nobel aldı,
çok önemlidir, hepimizin gurur kaynağıdır ama binlerce insanımız şu anda,
bakın, şu anda ekmeğe ve suya muhtaçtırlar. Dolayısıyla, bu duruma bu
Parlamentonun bir şey söylemesi lazım.
BAŞKAN – Tutanaklara geçmiştir Sayın Tanrıkulu
sözleriniz.
Çok teşekkür ediyorum.
MUSTAFA SEZGİN TANRIKULU (İstanbul) – Evet efendim.
Sayın Millî Savunma Bakanımızın da bu duruma ilişkin
bir söz söylemesi lazım. Ne öngörüyorlar? Bu Parlamentonun ne yapması lazım?
Bunu bir cevaplaması lazım.
BAŞKAN – Sayın Tanrıkulu, çok teşekkür ediyorum.
AYTUĞ ATICI (Mersin) – Söyleyemez, yetkisi yok.
LEVENT GÖK (Ankara) – Sayın Başkan, acaba Sayın Hükûmet
üyeleri bu konuda açıklama yapacaklar mı? Biz onu talep etmiştik.
BAŞKAN – Sayın Gök, şimdi, İç Tüzük’ün 60’ıncı
maddesine göre milletvekillerimize birer dakikalık söz verdim. İç Tüzük’ümüze
göre bu sözler nedeniyle Hükûmetin açıklama yapma zorunluluğu yok. Gündem dışı
konuşmalara ilişkin olarak İç Tüzük’ümüzün 63’üncü maddesine göre Hükûmet söz
isterse kendilerine kürsüden söz vermek zorundayım. Ama elbette, Hükûmet
burada, bir söz isterlerse yerinden kendilerine söz verebilirim.
LEVENT GÖK (Ankara) – Sayın Bakan, rica ediyoruz
sizlerden, buyurun bir açıklama yapın efendim.
BAŞKAN – Değilse önergeleri okumaya geçiyorum.
LEVENT GÖK (Ankara) – Meclisi ve Türkiye’yi bir
aydınlatın lütfen. Ne oluyor doğuda, güneydoğuda? 
BAŞKAN – Evet, önergeleri okumaya devam edelim.
LEVENT GÖK (Ankara) – Lütfen bir aydınlatın. Ama bu bir
kaçmadır. Niye konuşmuyorsunuz efendim? Ya, bu konu konuşulmayacak da ne
konuşulacak? Sayın Bakanım, lütfen buyurun, Sayın Bakan, lütfen siz de buyurun.
VII.-
BAŞKANLIĞIN GENEL KURULA SUNUŞLARI (Devam)
B) Meclis
Araştırması Önergeleri
1.-
İstanbul Milletvekili Erol Kaya ve 21 milletvekilinin, su kirliliğiyle daha
etkin mücadele edebilmek için yapılması gerekenlerin araştırılarak alınması
gereken önlemlerin belirlenmesi amacıyla Meclis araştırması açılmasına ilişkin
önergesi (10/22)
(Kâtip Üye Osmaniye Milletvekili Mücahit Durmuşoğlu
tarafından önergenin okunmasına başlandı)
Türkiye Büyük Millet Meclisi
Başkanlığına
Ülkemizde su kirliliği ile daha etkin mücadele edebilmek
için, sorunların ve çözüm önerilerinin tespit edilmesi amacıyla Anayasa’nın
98’inci, Türkiye Büyük Millet Meclisi İçtüzüğü’nün 104’üncü ve 105’inci
maddeleri gereğince Meclis araştırması açılmasını arz ederiz.
LEVENT GÖK (Ankara) – Yani böyle bir tabloda Meclis bu
konuyu paylaşmayacak mı sayın bakanlar? Lütfen bilgi verin. Nezaketle
söylüyoruz, vermiyorsunuz. Ne yapalım yani? Ülkenin bir yeri yangın yerine
dönmüş.
(Kâtip Üye Osmaniye Milletvekili Mücahit Durmuşoğlu
tarafından önergenin okunmasına devam edildi)
“…1) Erol Kaya  (İstanbul)
2) Orhan Karasayar  (Hatay)
3) Hasan Karal  (Rize)
4) Adem Yeşildal  (Hatay)
LEVENT GÖK (Ankara) – Efendim, lütfen, ben saatlerdir
söylüyorum. Bu Meclis bu kadar boş mu ya!
(Kâtip Üye Osmaniye Milletvekili Mücahit Durmuşoğlu
tarafından önergenin okunmasına devam edildi)
“…5) Ziya Altunyaldız  (Konya)
6) Sebahattin Karakelle  (Erzincan)
7) Erkan Kandemir  (İstanbul)
8) Osman Boyraz   (İstanbul)
9) Ali Ercoşkun   (Bolu)”
LEVENT GÖK (Ankara) – Bu Meclis, bu Türkiye… Gündem
yoğun. Şehit cenazeleri geliyor, halk göç ediyor, kimse konuşmuyor. Böyle bir
şey olabilir mi arkadaşlar?
(Kâtip Üye Osmaniye Milletvekili Mücahit Durmuşoğlu
tarafından önergenin okunmasına devam edildi)
“…10) Mehmet Babaoğlu   (Konya)
11) Hilmi Bilgin   (Sivas)
12) Mustafa Baloğlu   (Konya)
13) Halil Etyemez   (Konya)
14) Fatma Benli   (İstanbul)
15) Hüseyin Filiz (Çankırı)
16) Şahin Tin   (Denizli)
17) Oktay Çanak (Ordu)
18) Mehmet Erdoğan   (Gaziantep)”
LEVENT GÖK (Ankara) – Bu duyarsızlığınızı kınıyorum
sayın bakanlar, bu duyarsızlığınızı kınıyorum.
(Kâtip Üye Osmaniye Milletvekili Mücahit Durmuşoğlu
tarafından önergenin okunmasına devam edildi)
“…19) Mücahit Durmuşoğlu   (Osmaniye)
20) Şirin Ünal   (İstanbul)
21) Hüseyin Bürge (İstanbul)
22) Tülay Kaynarca   (İstanbul)”
LEVENT GÖK (Ankara) – Şurada gelip en azından siz on
dakika, on beş dakika Türkiye ile Meclisi bilgilendirmek durumundasınız.
BAŞKAN – Sayın Gök, lütfen, rica ediyorum.
LEVENT GÖK (Ankara) – Ayıp denen bir şey var ya! Ayıp
denen bir şey var! (AK PARTİ sıralarından gürültüler) 
ADNAN BOYNUKARA (Adıyaman) – Sabahtan beri konuşuyorsun
ya!
LEVENT GÖK (Ankara) – Ülke yangın yerine dönmüş ne
konuşuyorsunuz ya! Şurada bilgi versinler. 
MUHAMMET BALTA (Trabzon) – Sizden mi izin alacağız!
Otur oturduğun yerde!
LEVENT GÖK (Ankara) – Kime bilgi verecekler? Bizlere
verecekler tabii! Asker ölüyor, polis ölüyor, duyarsızsınız! 
NURSEL REYHANLIOĞLU (Kahramanmaraş) – Yan tarafa söyle!
Oraya söyle!
MEHMET NACİ BOSTANCI (Amasya) – Meclisi Levent Bey
yönetmiyor, lütfen.
BAŞKAN – Değerli arkadaşlar, sükunete davet ediyorum,
lütfen.
(Kâtip Üye Osmaniye Milletvekili Mücahit Durmuşoğlu
tarafından önergenin okunmasına devam edildi)
“…Gerekçe:
Yeryüzündeki suların kutuplardaki buzullar dahil ancak
yüzde 3'ünün tatlı su olmasına ve ekonomik olarak kullanılabilir su oranının
yüzde 1'in bile çok altında bulunmasına rağmen dünyadaki toplam su talebi hızla
artmaktadır.”
LEVENT GÖK (Ankara) – Efendim, insanlar göç ediyor,
okullar tatil ediliyor. Niçin yapıyorsunuz bunu böyle? (AK PARTİ sıralarından
gürültüler)
BAŞKAN – Değerli milletvekilleri, lütfen, önerge
okunmaktadır.
(Kâtip Üye Osmaniye Milletvekili Mücahit Durmuşoğlu
tarafından önergenin okunmasına devam edildi)
“…Küresel ısınma neticesinde meydana gelen iklim
değişikliğiyle birlikte kuraklık, nüfus artışı, sanayileşme, tarım faaliyetleri
ve kişi başı tüketilen su miktarının artmasıyla yaşanan, yaşanacak olan su
sıkıntısı, su kaynaklarımızın verimli bir şekilde kullanılmasını, korunmasını
ve kirletilmesinin önlenmesiyle birlikte iyileştirilmesi çalışmalarını mecburi
kılmaktadır.”
LEVENT GÖK (Ankara) – Hükûmet gelip bilgi versin
diyoruz. Ne yaptık ki yani? Neden korkuyorsunuz? Anlatın burada! 
MEHMET NACİ BOSTANCI (Amasya) – Meclisin bir usulü var.
LEVENT GÖK (Ankara) – Meclisin usulünü… Biz nezaketle
rica ediyoruz arkadaşlar, nezaketle. Kalksın lütfen bakanlar bilgi versinler.
Bir Meclisi bu kadar takmamak olur mu ya! Okullar niye tatil edildi arkadaşlar,
merak ediyoruz. Polislerimizin ölme nedenlerini merak ediyoruz. Anlatın
bunları!
NURSEL REYHANLIOĞLU (Kahramanmaraş) – Öğretmenler
tehdit altında!
LEVENT GÖK (Ankara) – Bunlar anlatılmayacak da ne
anlatılacak? Halk göç ediyor, burada oturuyoruz hepimiz. Ne oluyor orada! Doğu
ve güneydoğu yangın yeri arkadaşlar, anlatılsın burada. Umurunuzda değil
hiçbirinizin! 
(Kâtip Üye Osmaniye Milletvekili Mücahit Durmuşoğlu
tarafından önergenin okunmasına devam edildi)
“…İnsan sağlığının, su kaynaklarının, tabii
ekosistemlerin ve biyolojik çeşitliliğin korunması, bütün su kaynaklarında iyi
su kalitesine ulaşılmasına bağlıdır. Su kaynaklarının kalite sınıflarının
ortaya konulabilmesi ve kalitenin iyileştirilmesi için alınabilecek tedbirlerin
belirlenmesi ve etkilerin izlenmesi maksatlarıyla kimyasal, fizikokimyasal,
biyolojik ve hidromorfolojik kalite unsurlarının belirlenerek bu kalite
unsurları çerçevesinde 25 nehir havzasının tamamında sürekli izleme yapılması
gerekmektedir.”
LEVENT GÖK (Ankara) – Sayın bakanlar, siz kaçıyorsunuz
bugün, sorumluluğunuzun gereğini yerine getirmiyorsunuz. Sizleri kınıyorum! 
(Kâtip Üye Osmaniye Milletvekili Mücahit Durmuşoğlu
tarafından önergenin okunmasına devam edildi)
“…21/12/2009 tarihinde su kalitesi sektörünün de içinde
bulunduğu Avrupa Birliği çevre faslı müzakereye açılmış olup, ülke olarak AB
müktesebatı ile ulusal mevzuatımızın uyumlaştırılması ve uygulanmasına yönelik
önemli mesafeler kat edilmiştir.”
LEVENT GÖK (Ankara) – Halka Hükûmet olarak bilgi vermek
durumundasınız. Böyle bir tablo olmaz! 
(Kâtip Üye Osmaniye Milletvekili Mücahit Durmuşoğlu
tarafından önergenin okunmasına devam edildi)
“…Bununla birlikte, AB Su Çerçeve Direktifi’ne uyum
ihtiyacı da dikkate alınarak yerüstü ve yeraltı su kaynaklarını kapsayacak
şekilde, hukuki ve kurumsal olarak "su kaynaklarının bütüncül
yönetimi" modeline geçilmesi gerekmektedir. “
LEVENT GÖK (Ankara) – Ülkenin yarısı yangın yeri,
konuştuklarımıza bakın ya! 
ADNAN BOYNUKARA (Adıyaman) – Hâlâ konuşuyor ya!
BAŞKAN – Bütün milletvekili arkadaşlarımı…
LEVENT GÖK (Ankara) – Konuşacağım tabii ya! Ben burada
bu yüzden oturuyorum! Halk göç ediyor…
BAŞKAN - Değerli arkadaşlar, kâtip üyemiz önergeyi
okumaktadır. Herkesi sükûnet içinde bu önergeyi dinlemeye davet ediyorum.
ADNAN BOYNUKARA (Adıyaman) – Gündeme geçti sen ne
yapıyorsun!
LEVENT GÖK (Ankara) – Halk göç ediyor, burada
bakanlardan bir tane konuşan eden yok!
ADNAN BOYNUKARA (Adıyaman) – Ne var!
MUSTAFA SEZGİN TANRIKULU (İstanbul) – Ne diyorsun sen!
ADNAN BOYNUKARA (Adıyaman) – Gündeme geçti. Sabahtan
beri…
MUSTAFA SEZGİN TANRIKULU (İstanbul) – Ne diyorsun sen,
ne diyorsun ya? (AK PARTİ sıralarından gürültüler)
ADNAN BOYNUKARA (Adıyaman) – Sana ne! (CHP sıralarından
gürültüler)
BAŞKAN – Sayın milletvekilleri…
LEVENT GÖK (Ankara) – Ne demek sana ne, ne demek sana
ne! 
MUSTAFA SEZGİN TANRIKULU (İstanbul) – Nasıl sana ne ya!

LEVENT GÖK (Ankara) – Otur yerine!
BAŞKAN – Sayın milletvekilleri… 
Birleşime on dakika ara veriyorum.
Kapanma Saati: 16.46
İKİNCİ OTURUM
Açılma Saati: 16.56
BAŞKAN: Başkan Vekili Mehmet Akif
HAMZAÇEBİ
KÂTİP ÜYELER : Mücahit DURMUŞOĞLU
(Osmaniye), Zihni AÇBA (Sakarya)
------0-----
BAŞKAN
– Sayın milletvekilleri, Türkiye Büyük Millet Meclisinin 14’üncü Birleşiminin
İkinci Oturumunu açıyorum.
Şimdi,
Meclis araştırması önergelerinin okunmasına devam edilecektir.
(Kâtip
Üye Osmaniye Milletvekili Mücahit Durmuşoğlu tarafından önergenin okunmasına
devam edildi)
“...Su
kaynaklarında bulunan ve bulunması muhtemel tehlikeli kimyasallar, gerek sucul
ekosistem gerekse de biyolojik birikim sebebiyle insan sağlığı üzerinde son
derece önemli tahribatlara yol açmaktadır. İnsan ve çevre sağlığının korunması
maksadıyla, su kaynaklarımızın söz konusu kimyasallarla kirletilmesinin
engellenmesi için yasal ve kurumsal altyapının geliştirilmesi öncelik arz
etmektedir. Orman ve Su İşleri Bakanlığı tarafından yapılan çalışmalarla,
noktasal ve yayılı kaynaklı tehlikeli maddeler belirlenmiş, noktasal kaynaklı
kirleticiler için sektörel tehlikeli madde envanteri, yayılı kaynaklı
kirleticiler için ise ürün bazlı bitki koruma ürünü envanteri oluşturulmuştur.
Ayrıca, söz konusu kirleticiler için alıcı ortam standartları anlamına gelen
çevresel kalite standartları geliştirilmiş ve alıcı ortam bazlı deşarj
standartlarına geçişte uygulanacak metodolojiye ilişkin öneriler ortaya
konulmuştur.
Günümüzde su kullanımının
sürdürülebilir hâle getirilmesi, ancak
kirletici kaynakların kontrolü ve su kalitesinin iyileştirilmesi sayesinde
mümkün olabilmektedir. Evsel ve endüstriyel atık suların arıtılması için teşkil
edilen atık su arıtma tesislerinin yapımı Türkiye'de son yıllarda ivme kazanmış
olsa dahi ülkemizde arıtma tesisi bulunmayan, iyi işletilmeyen ve revize
edilmesi gereken pek çok endüstriyel tesis ve/veya tesisleri ile yerleşim yeri
olduğu bilinmektedir.
Günümüzde su kaynaklarının kalite ve miktar açısından
korunması ve bu kaynakların koruma ve kullanma dengesi içerisinde
sürdürülebilirliğinin sağlanması açısından gerekli tedbirlerin alınması, çevre
ve nihayetinde insan sağlığının korunması açısından büyük önem taşımaktadır. Bu
sebeplerle, su kalitesinin korunması ve kalitesinin iyileştirilmesi maksadıyla
su kirliliğiyle mücadelede ülkemizdeki mevcut yasal, mali ve idari yapının
değerlendirilmesi, etkin bir su kalite kontrolü için uygun kurumsal yapının
tanımlanması ve kurumlar arası iş birliğinin güçlendirilmesi için gerekli idari
düzenlemeler, etkili bir su kalitesi yönetimi için sürdürülebilir finansal
mekanizmaların geliştirilmesi, ülkemizin AB çevre faslı su sektörüne uyum
durumunun değerlendirilmesi gibi hususların araştırılması gerekmektedir.
2.-
Antalya Milletvekili Gökcen Özdoğan Enç ve 22 milletvekilinin, kadına karşı
şiddetin önlenmesine yönelik yürütülen hizmetlerdeki eksikliklerin
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/23)
Türkiye
Büyük Millet Meclisi Başkanlığına
Kadına karşı şiddetin önlenmesine yönelik yürütülen
hizmetlerin uygulamalarının değerlendirilmesi, eksikliklerinin tespit edilmesi,
tespitler doğrultusunda çözüm önerilerinin ve önceliklerinin belirlenmesi
amacıyla Anayasa'nın 98'inci maddesi, Türkiye Büyük Millet Meclisi İçtüzüğü'nün
104 ve 105'inci maddeleri gereğince bir Meclis araştırma komisyonu kurularak
konunun tüm boyutlarıyla araştırılmasını saygılarımızla arz ederiz.
1) Gökçen Özdoğan Enç (Antalya)
2) Vural Kavuncu (Kütahya)
3) Hasan Karal (Rize)
4) Ali Ercoşkun (Bolu)
5) Orhan Karasayar (Hatay)
6) Öznur Çalık (Malatya)
7) Osman Boyraz (İstanbul)
8) Süreyya Sadi Bilgiç (Isparta)
9) Erkan Kandemir (İstanbul)
10) Ziya Altunyaldız (Konya)
11) Mustafa Baloğlu (Konya)
12) Hüsnüye Erdoğan (Konya)
13) Sebahattin Karakelle (Erzincan)
14) Halil Etyemez (Konya)
15) Şahin Tin (Denizli)
16) Hüseyin Filiz (Çankırı)
17) Ömer Ünal (Konya)
18) Mehmet Erdoğan  (Gaziantep) 
19) Mücahit Durmuşoğlu (Osmaniye)
20) Şirin Ünal (İstanbul)
20) Tülay Kaynarca (İstanbul)
21) Hüseyin Bürge (İstanbul)
22) Oktay Çanak (Ordu)
Gerekçe:
Birleşmiş Milletler (BM) Kadına Yönelik Şiddetin
Önlenmesi Bildirgesi'nde kadına yönelik şiddet "İster kamusal isterse özel
yaşamda meydana gelsin, kadınlara fiziksel, cinsel, psikolojik acı veya ıstırap
veren ya da verebilecek olan cinsiyete dayalı bir eylem uygulama ya da bu tür
eylemlerle tehdit etme, zorlama veya keyfî olarak özgürlükten yoksun
bırakma" şeklinde tanımlanmaktadır.
Şiddet, dünyanın neresinde olursa olsun insanların
temel hak ve özgürlüklerini kullanmasında önemli bir engel teşkil eden ağır bir
insan hakkı ihlalidir. Özellikle kadına karşı fiziksel, psikolojik, cinsel ve
ekonomik olarak kendini gösterebilen şiddet, tüm gelişmiş ve gelişmekte olan
ülkelerin ortak sorunu olduğu gibi, Türkiye'nin de en güncel sorunlarından
biridir.
Ülkemizde kadınların toplumu ileriye götüren sosyal
dinamiğin temel kaynağı olduğu gerçeğinden hareketle, şimdiye dek birçok somut
politika ve düzenleme hayata geçirilmiştir. 2005 yılında hazırlanan Yeni Türk
Ceza Kanunu'nda, kadının mağdur olduğu birçok suç, topluma karşı işlenen suçlar
kapsamından çıkarılıp kişilere karşı işlenen suçlar kapsamına alınarak cezaları
ağırlaştırılmıştır. Ayrıca, töre cinayetleri faillerinin kanunda öngörülen en
ağır ceza olan ağırlaştırılmış müebbet hapis cezasıyla cezalandırılması hükmü
getirilmiştir. Töre ve namus cinayetleri ile kadınlara ve çocuklara yönelik
şiddetin sebeplerinin araştırılarak alınması gereken önlemlerin belirlenmesi
amacıyla 2005 yılında kurulan Meclis araştırması komisyonunda önemli
çalışmalara imza atılmıştır. Yine, buna paralel olarak 2006/17 sayılı
"Çocuk ve Kadınlara Yönelik Şiddet Hareketleriyle Töre ve Namus
Cinayetlerinin Önlenmesi İçin Alınacak Tedbirler" konulu Başbakanlık
Genelgesi yürürlüğe girmiştir.
24 Kasım 2011
tarihinde İstanbul'da imzalanan, alanında ilk ve bağlayıcı olma özelliğine
sahip "Kadına Yönelik Şiddetin Önlenmesi ve Bunlarla Mücadeleye İlişkin
Avrupa Konseyi Sözleşmesi”ni onaylayan ilk ülke Türkiye'dir. Yine, 8 Mart 2012
tarihinde, 6284 sayılı "Ailenin Korunması ve Kadına Karşı Şiddetin
Önlenmesine Dair Kanun" TBMM'de kabul edilmiştir. Bu kapsamda, Aile ve
Sosyal Politikalar Bakanlığı tarafından, gerekli uzman personelin görev
yaptığı, şiddetin önlenmesi ve koruyucu ve önleyici tedbirlerin etkin olarak
uygulanmasına yönelik destek ve hizmetlerin verildiği, çalışmalarını 7/24 saat
esasına göre yürüten şiddet önleme ve izleme merkezleri kurulmuştur. 6284
sayılı Ailenin Korunması ve Kadına Karşı Şiddetin Önlenmesine Dair Kanun ve
Kadına Yönelik Şiddet ve Aile İçi Şiddetin Önlenmesi ve Bunlarla Mücadeleye
İlişkin Avrupa Konseyi Sözleşmesi’nde yer alan tedbirler göz önünde
bulundurularak ilgili tüm kurum ve kuruluşların katkı ve katılımlarıyla Kadına
Yönelik Şiddetle Mücadele Ulusal Eylem Planı (2012-2015) hazırlanmıştır.
Bu konuda birçok
yasal düzenleme yapılmış ve önlemler alınmış olmasına rağmen, şiddet olgusu
hâlen toplumun kanayan bir yarası olarak varlığını devam ettirmekte olup kadına
yönelik şiddetin ve kadın cinayetlerinin azalması noktasında hâlâ istenen
seviyeye gelinememiş olmasının nedenlerinin araştırılması ihtiyacı doğmuş ve
24’üncü Dönemde 25/11/2014 tarihinde kadına yönelik şiddetin sebeplerinin araştırılarak
alınması gereken önlemlerin belirlenmesi amacıyla bir Meclis Araştırması
Komisyonu kurulmuş, ancak Komisyon raporu dönemin sona ermesi nedeniyle
görüşülememiştir. 
Bu bağlamda,
konunun her türlü boyutuyla araştırılması amacıyla Anayasa'nın 98'inci, TBMM
İçtüzüğü'nün 104'üncü ve 105'inci maddeleri gereğince bir Meclis araştırma
komisyonu kurulmasını saygılarımızla arz ederiz. 
3.- Adana Milletvekili Necdet Ünüvar ve 21 milletvekilinin, iş kazaları ve
meslek hastalıklarının toplum üzerindeki sosyal ve ekonomik etkilerinin
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/24) (x)
Türkiye Büyük Millet Meclisi
Başkanlığına
Ülkemizde
meydana gelen iş kazaları ve meslek hastalıklarının toplum üzerindeki sosyal ve
ekonomik etkilerinin araştırılması, yaşanan iş kazaları ve meslek
hastalıklarının önlenmesine yönelik gereken önlemlerin tespit edilmesi için
Anayasa'nın 98'inci, İç Tüzük’ün 104'üncü ve 105'inci maddeleri gereğince
Meclis araştırması açılmasını arz ederim.
1) Necdet Ünüvar (Adana)
2) Öznur Çalık (Malatya)
3) Ali Ercoşkun (Bolu)
4) Hilmi Bilgin (Sivas)
5) Vural Kavuncu (Kütahya)
6) Lütfiye İlksen Ceritoğlu Kurt (Çorum)
7) Süreyya Sadi Bilgiç (Isparta)
8) Erkan Kandemir (İstanbul)
9) Oktay Çanak (Ordu)
10) Mustafa Baloğlu (Konya)
11) Halil Etyemez (Konya)
12) Hüseyin Filiz (Çankırı)
13) Mehmet Babaoğlu (Konya)
14) Mehmet Erdoğan (Gaziantep)
15) Şahin Tin (Denizli)
16) Tülay Kaynarca (İstanbul)
17) Hüsnüye Erdoğan (Konya)
18) Şirin Ünal (İstanbul)
19) Hüseyin Bürge (İstanbul)
20) Sebahattin Karakelle (Erzincan)
21) Hasan Karal (Rize)
22) Ziya Altunyaldız (Konya)
Özet:
Günümüzde gelişen teknolojiyle çalışma şartlarına uyum
güçlüğü, firmaların rekabet ortamında kâr ve verimlilik artışı için üretim
temposunu artırması gibi çeşitli nedenlerle iş sağlığı ve güvenliğiyle ilgili
sorunları da beraberinde getirmektedir. Bu bağlamda değerlendirildiğinde iş
sağlığı ve güvenliği, ülkeler için sosyal ve ekonomik gelişim sürecinde önemli
bir yere sahiptir.
İş kazalarının sebep olduğu can ve mal kayıplarının
büyük boyutlara ulaşması tüm dünyada olduğu gibi ülkemizde de konunun önemini
gündemde tutmaktadır. Bu kapsamda değerlendirildiğinde iş kazalarının ve meslek
hastalıklarının maliyetinin çalışan, işletme ve ulusal ekonomi üzerindeki
etkileri açısından üç ayaklı değerlendirilmesi uygun bir yaklaşım olacaktır.
Çalışan açısından; kişinin yaşamını yitirmesi,
yaralanması veya kalıcı ağır hastalıklara yakalanması en ağır ve ödenmesi
hiçbir şekilde mümkün olmayan bir sonuçtur.
İşletme açısından; iş gücü kaybı, makine, malzeme ve
ürün kayıplarından doğan maliyetlerin meydana gelmesidir.
Ulusal ekonomi üzerindeki etkileriyle de sosyal
güvenlik sistemi üzerinde ağır yüklerin oluşmasına sebep olmaktadır.
ILO kaynaklarına göre her gün 6.300 çalışan, yılda ise
2,3 milyondan fazla çalışan iş kazası ya da meslek hastalıkları nedeniyle
hayatını kaybetmektedir. Dünyada her gün 1 milyon, yılda ise yaklaşık 313
milyon iş kazası olmakta ve bunların birçoğu uzun süreli iş göremezlikle
sonuçlanmaktadır. Ülkemizde ise 2013 yılında 1 milyon 611 bin 292 iş yeri
faaliyet göstermiş ve bu iş yerlerinde 12 milyon 484 bin 113 işçi istihdam
edilmiştir. Bu iş yerlerinde 191.389 sigortalı iş kazası geçirmiş, 371 meslek
hastalığı vakası meydana gelmiş, toplam 1.360 kişi iş kazaları sonucu hayatını
kaybetmiştir. 2013 yılında iş kazaları ve meslek hastalıkları sonucu kaybedilen
iş günü sayısıysa 2 milyon 358 bin 195 gündür. Sürekli iş göremez sayısıysa
1.694 kişidir. Bu rakamlara göre Türkiye'de günde yaklaşık 524 iş kazası
olmakta, ortalama 3,7 kişi iş kazası sonucu hayatını kaybetmekte ve ortalama
4,6 kişi iş kazası sonucu iş göremez hâle gelmektedir.
Ülkemiz, iş sağlığı ve güvenliği alanında önemli
değişimlerin ve gelişmelerin yaşandığı bir süreçten geçmektedir. İş yerinde
kazaya sebep olabilecek çalışma ortam faktörlerinden insan faktörüne kadar tüm
etkenlerin sistematik bir şekilde ele alınarak yani iş yerlerinde iş sağlığı ve
güvenliği yönetim sistemlerinin uygulanmasını sağlayarak ortadan kaldırılması
veya bu etkenlere yönelik tedbir alınması ile çalışanların bilinçlendirilmesini
amaçlayan çalışmaların sürdürülmesi gerekmektedir. Sağlıklı ve güvenli bir
çalışma ortamının oluşturulması, çalışma hayatının öncelikli şartı ve tüm
sosyal tarafların ortak sorumluluğudur.
Yukarıda sözü edilen nedenlerle ülkemizde meydana gelen
iş kazaları ve meslek hastalıklarının toplum üzerindeki sosyal ve ekonomik
etkilerinin araştırılmasına, çalışma barışının tesisi için iş kazalarının ve
meslek hastalıklarının kabul edilebilir düzeylere indirilmesinde kurum ve
kuruluşlar ile işveren ve çalışanların üzerine düşen görevlerin belirlenmesi
için Meclis araştırması açılmasına ihtiyaç duyulmaktadır.
BAŞKAN – Bilgilerinize sunulmuştur.
Önergeler gündemdeki yerlerini alacak ve Meclis
araştırması açılıp açılmaması konusundaki ön görüşmeler sırası geldiğinde
yapılacaktır.
Danışma Kurulunun bir önerisi vardır, okutup işleme
alacağım ve oylarınıza sunacağım:
VIII.-
ÖNERİLER
A)
Danışma Kurulu Önerileri
1.- Danışma Kurulunun, Genel Kurulun toplantı günlerinden salı gününün
denetim konularına (Anayasa’nın süreye bağladığı konular hariç), çarşamba ve
perşembe günlerinin de kanun tasarı ve teklifleri ile komisyonlardan gelen
diğer işlerin görüşülmesine ayrılmasına; salı ve çarşamba günlerinde birleşimin
başında bir saat süreyle sözlü soruların görüşülmesine; sunuşlar ve işaret
oyuyla yapılacak seçimlerin her gün yapılmasına ilişkin öneriş
15/12/2015
Danışma Kurulu Önerisi
Danışma Kurulunun 15/12/2015 Salı günü (bugün) yaptığı
toplantıda, aşağıdaki önerilerin Genel Kurulun onayına sunulması uygun
görülmüştür.

 İsmail
Kahraman
 Türkiye
Büyük Millet Meclisi
 Başkanı

 Mehmet Naci Bostancı Levent
Gök
 Adalet ve Kalkınma Partisi  Cumhuriyet
Halk Partisi
  Grubu Başkan Vekili Grubu
Başkan Vekili

  İdris Baluken  Oktay
Vural
 Halkların Demokratik Partisi Milliyetçi
Hareket Partisi
  Grubu Başkan Vekili Grubu
Başkan Vekili
Öneriler:
Genel Kurulun toplantı günlerinden salı gününün denetim
konularına (Anayasa’nın süreye bağladığı konular hariç), çarşamba ve perşembe
günlerinin de kanun tasarı ve teklifleri ile komisyonlardan gelen diğer işlerin
görüşülmesine ayrılması, salı ve çarşamba günlerinde birleşimin başında bir
saat süreyle sözlü soruların görüşülmesi, "Sunuşlar" ve işaret oyuyla
yapılacak seçimlerin her gün yapılması önerilmiştir.
BAŞKAN – Kabul edenler… Kabul etmeyenler… Kabul
edilmiştir. 
Milliyetçi Hareket Partisi Grubunun İç Tüzük’ün 19’uncu
maddesine göre verilmiş bir önerisi vardır, okutup işleme alacağım ve
oylarınıza sunacağım. 
B) Siyasi Parti
Grubu Önerileri
1.- MHP Grubunun,
14/12/2015 tarih ve 490 sayıyla Grup Başkan Vekilleri İzmir Milletvekili Oktay
Vural ile Manisa Milletvekili Erkan Akçay tarafından, enerji arz güvenliği ve enerjide
dışa bağımlılığın azaltılması için yasal düzenlemeler de dâhil olmak üzere
alınması gereken tedbirlerin belirlenmesi amacıyla verilmiş olan Meclis
araştırması önergesinin, Genel Kurulun 15 Aralık 2015 Salı günkü birleşiminde
sunuşlarda okunmasına ve ön görüşmelerinin aynı tarihli birleşiminde
yapılmasına ilişkin önerisi
Türkiye Büyük Millet Meclisi
Başkanlığına
Danışma Kurulunun 15/12/2015 Salı günü (bugün) yaptığı
toplantısında siyasi parti grupları arasında oy birliği sağlanamadığından
grubumuzun aşağıdaki önerisinin İç Tüzük’ün 19’uncu maddesi gereğince Genel
Kurulun onayına sunulmasını arz ederim. 
Saygılarımla. 
  Erkan
Akçay 
 
Manisa
 
MHP Grup Başkan Vekili
Öneri: 
14 Aralık 2015 tarih, 490 sayıyla TBMM
Başkanlığına vermiş olduğumuz İzmir Milletvekili ve MHP Grup Başkan Vekili
Oktay Vural ile Manisa Milletvekili ve MHP Grup Başkan Vekili Erkan Akçay’ın,
enerji arz güvenliği ve enerjide dışa bağımlılığın azaltılması için yasal
düzenlemeler de dâhil olmak üzere alınması gereken tedbirlerin belirlenmesi
amacıyla verdiğimiz Meclis araştırması açılması önergemizin 15/12/2015 Salı
günü (bugün) Genel Kurulda okunarak görüşmelerinin bugünkü birleşiminde
yapılması önerilmiştir. 
BAŞKAN – Milliyetçi Hareket Partisi Grubu
önerisinin lehinde ve aleyhinde olmak üzere söz talepleri vardır. Şimdi, bu söz
taleplerini yerine getireceğim. 
İlk söz, önerinin lehinde olmak üzere
İstanbul Milletvekili Sayın İzzet Ulvi Yönter’e aittir. 
Buyurun Sayın Yönter. (MHP sıralarından
alkışlar) 
süreniz on dakikadır.
İZZET ULVİ YÖNTER (İstanbul) – Sayın Başkan, değerli
milletvekilleri; Diyarbakır-Silvan kara yolunda PKK’lıların yola döşedikleri
patlayıcının polis zırhlı aracının geçişi esnasında patlaması sonucunda 2
polisimiz maalesef şehit olmuştur. Şehitlerimize Allah’tan rahmet diliyor,
yaralı polislerimize de acil şifalar temenni ediyorum.
Ülkemizin enerji arz ve güvenliği ve enerjide dışa
bağımlılığının azaltılması için yasal düzenlemeler de dâhil olmak üzere
alınması gereken tedbirlerin belirlenmesi amacıyla Milliyetçi Hareket Partisi
Grubu adına Meclis araştırması açılması için vermiş olduğumuz önerge nedeniyle
partimizin görüşlerini ifade etmek üzere söz almış bulunmaktayım. Bu vesileyle
yüce Meclisi ve siz değerli milletvekillerini saygıyla selamlıyorum.
Değerli milletvekilleri, Meclis araştırma önergemizin
gerekçesinde de ifade edildiği üzere, ülkemizde enerji talebinin yerli üretimle
karşılanma oranı gittikçe azalmaktadır. Türkiye'nin enerjide dışa bağımlılık
oranı yüzde 75’tir. Toplam ithalat içinde enerji yaklaşık yüzde 25’lik bir paya
sahiptir. Enerji ham madde ithalatı 2014 yılında 54,9 milyar dolar olarak
gerçekleşmiştir. Enerjide dışa bağımlılık konusunda dikkat etmemiz gereken en
önemli hususlardan biri hiç şüphesiz arz güvenliğidir. Enerji piyasasında arz
güvenliği tedarik kaynaklarının talebe göre arzulanan miktar ve nitelikte ve bu
kaynaklar kullanılarak üretilen enerji türlerinin sistem ihtiyacını kısa, orta
ve uzun dönemde sürekli ve öngörülebilir maliyetlerle karşılanması, sistemin
ani değişikliklere karşı kararlılığını sağlama ve artan talebi karşılama
yeteneğini ifade etmektedir. Enerji tedarikinin kamu hizmeti özelliği
nedeniyle, kısa ve uzun dönemli arzın sağlanması da makro açıdan kamusal bir
özellik taşımaktadır. Bu açıdan, yeterli arzın sağlanması görevi, piyasa
ekonomisinin yetersizliği nedeniyle Hükûmete düşmektedir. AKP hükûmetleri on üç
yıldır enerji arz güvenliği konusunda hiçbir olumlu adım, maalesef ki,
atamamıştır. İçinde bulunduğumuz dönemde neredeyse her türlü sanayinin, her çeşit
üretim kolunun en önemli girdisi olan enerjinin arz güvenliğinin sağlanmasının
ekonomik istikrar ve ülkemizin sürdürülebilir büyümesi açısından çok kritik bir
öneme sahip olduğu da hiç kuşkusuzdur. On üç yıldır iktidarda olan Hükûmet
enerji politikalarında dışa bağımlılığı her geçen gün artırmış, son dönemde
Rusya’yla yaşanan krizle birlikte enerji arz güvenliğimizin olmadığı “Gerekirse
tezek yakarız.” söylemleriyle bir kez daha ortaya çıkmıştır. AKP Hükûmetinin
“İstikrar sürsün, Türkiye büyüsün.” sloganlarıyla Türkiye’yi enerji konusunda
getirdiği nokta, ne hazindir ki, sadece tezektir. 
Değerli milletvekilleri, ülkemizin enerjide Rusya ve
İran’a olan bağımlılığı siyasi ve diplomatik ilişkilerimizi de elbette
etkilemektedir. Enerjide bağımlılık ekonomide bağımlılık demektir. Ekonomik
bağımlılık ise her alanda, özellikle siyasi, askerî ve diplomatik alanda
bağımlılığa yol açmaktadır. Doğal gaz ithalatımızın yarısından fazlasını
Rusya’dan karşılamaktayız. Bu bağımlılık, Rusya’yla yaşanan krizde Rusya’nın
doğal gaz konusunda Türkiye’yi üstü kapalı tehdit etmesi noktasına kadar
gelmiştir. Rusya’nın doğal gazı kesmesi durumunda Türkiye’nin on üç yıllık
iktidarı AKP Hükûmetinin tezekten başka bir B planı da maalesef ki, görünen o
ki mevcut değildir. AKP iktidarı Türkiye’nin enerjideki arz güvenliği sorununun
çözümünü damadı Bakan yapmakla bulmuştur. AKP hükûmetlerinin enerjide
çeşitliliği araştırıp artırma ve dışa bağımlılığı en aza indirme hedefi her
seçim döneminde vaatleri arasında yer almasına rağmen elektrik üretimi amacıyla
kullanılabilecek güneş enerjisinin henüz binde 1’i ya da binde 2’si
değerlendirilmektedir. Oysa, Türkiye’nin güneşe dayalı yıllık 380 milyar
kilovatsaat elektrik üretim kapasitesi 2014’te tükettiğimiz elektriğin 1,5
katından daha fazladır. Türkiye’de rüzgâr santralleriyle 120 milyar kilovatsaat
elektrik üretmek mümkündür. Oysa devrede olan rüzgâr santralleri, kurulabilecek
kapasitenin yalnızca yüzde 7,6’sı, 2014’te rüzgâra dayalı olarak sağlanan 8,3
milyar kilovatsaat üretim ise, üretilebilir potansiyelin sadece yüzde 6’sıdır.
Yatırım aşamasındaki tüm projeler devreye girdiğinde bile, rüzgâr
potansiyelinin dörtte 3’ü hâlâ atıl ve değerlendirilmeyi bekliyor olacaktır.
Jeotermal potansiyelin henüz beşte 1’i kullanılmaktadır. Biyoyakıt potansiyelin
neredeyse tamamı atıl vaziyettedir. Küçük dereleri borulara hapsederek doğaya,
halka ve yaşama kastetme anlamına gelen yanlış projeler bir kenara
konulduğunda, değerlendirilebilecek hidrolik potansiyelin henüz yüzde 60’ı
kullanımdadır. 
Proje ve yatırım sürecindeki HES’ler devreye
girdiğinde, akıllı bir su yönetimiyle yılda 100 milyar kilovatsaatten fazla
elektrik üretmek -dikkatinizi çekiyorum- mümkün olacaktır. Doğaya verdiği
zararları asgari düzeyde tutmak şartıyla, kükürt giderme tesisleri, baca gazı
arıtma cihazları, Avrupa Birliği normlarında çalışacak filtrelerle ve hava
soğutmalı sistemlerle kurulacak santrallerin değerlendirileceği linyitle, ilave
100-130 milyar kilovatsaat elektrik üretme imkânına ulaşmamız da hayal
değildir. Bu denli büyük yerli ve yenilenebilir kaynak atıl vaziyetteyken, on
üç yıllık AKP iktidarının “tezek” ve “Bu millet çileye alışkındır.” edebiyatı
yapması utanç vericidir. İhtimal vermek istemiyoruz, ancak özellikle Suriye’den
ülkemize kaçak akaryakıt girişinin olduğu, terör örgütü IŞİD’in bu yolla günlük
2 milyon dolarlık kazanç sağladığı ifade edilmektedir. Ülkemizin itibarı
açısından bu soruna bir an önce çözüm bulunması, hem millî güvenlik hem de
millî birliğimiz açısından elzemdir.
Değerli milletvekilleri, Milliyetçi Hareket Partisi
Grubu adına Meclis araştırması açılması için vermiş olduğumuz önergede yer alan
Dünya Enerji Konseyi Türk Millî Komitesi raporlarındaki ülkemizin enerji arz
açığının kapatılmasına, öz kaynaklarının harekete geçirilmesine yönelik politikalara
ilave olarak, partimizin seçim beyannamesinde yer alan çözüm önerilerimizi de
buna dâhil ederek sizlerle paylaşmak istiyorum. 
Enerji planlamasında ve yapılacak
uluslararası anlaşmalarda kaynak ve ülke çeşitliliğine gidilerek arz
güvenliğini güçlendirmek lazımdır. Doğal gaz depolama alanlarının sayısı,
depolama ve günlük enjeksiyon kapasiteleri artırılmalı, olağanüstü durumlara ve
mevsimsel dalgalanmalara karşı yüksek yedek imkânı oluşturulmalıdır. 
2012 yılında yapımına başlanan Tuz Gölü
Yeraltı Doğalgaz Depolama Projesi maalesef henüz bitirilememiştir. Ulusal
petrol stok kapasitesinin artırılması gecikmiştir. Doğal gazın elektrik
üretimindeki payının makul bir orana düşürülmesi için uygun tedbirler hâlâ
alınmamıştır. Bu kapsamda öncelikle uzun vadeli bir enerji arz-talep
projeksiyonu yapılmalı, projeksiyon sonuçlarına göre, belli bir süreye kadar
doğal gazdan elektrik üretimi için yapılacak yeni lisans başvuruları kabul
edilmemeli, öncelik yerli ve yenilenebilir enerji kaynaklarına verilmelidir. 
Teşvik kararnamesiyle destek kapsamına
alınan yeni linyit santrallerinin bu desteklerden hızlı biçimde yararlanması
süratle temin edilmelidir. Ayrıca, bu tür tesislere projelendirme, soğutma suyu
temini, kamulaştırma, elektromekanik teçhizat ithalatı gibi konularda know how
transferi, muafiyet, vergi indirimi ve gümrük kolaylıkları sağlanmalıdır.
Yenilenebilir kaynaklardan enerji temininin artırılması için ayrı ve müstakil
bir program yürütülmelidir. 
Komşu ülkelerle elektrik ticareti kapasitesi
artırılarak pik yük talebine yönelik yatırım ihtiyaçlarının azaltılması yoluna
hemen gitmemiz lazımdır. Enerji verimliliği, millî enerji politikasının temel
ve etkin bir bileşeni olmalı, enerji verimliliğine yönelik faaliyetler enerji
politikalarının öncelikli konusu hâline getirilmelidir. Sanayide, sonrasında
binalarda ve elektrikli ev aletlerinde enerji verimliliğinin yükseltilmesi için
özel programlar uygulamamız gerekmektedir. Ulaştırma sektöründe enerji
verimliliğinin sağlanması için büyükşehir belediyeleriyle ilgili mevzuata
bağlayıcı hükümler konulmalıdır. Enerji verimliliğinin ülke genelinde teşvik
yoluyla yaygınlaştırılması için avantajlı mikrokredi, uzun geri ödeme süreli
yatırım kredisi, küçük tüketiciler için kısmi ekipman hibesi, sanayiciler için
finansal kiralama ve faiz garantisi desteği, enerji performans sözleşmesi, risk
paylaşımı gibi finansal araçları kullanabilen bir enerji verimliliği fonu
mutlaka kurulmalıdır. Enerji verimliliğiyle ilgili yurt dışı köprü kredilerin
ve fonların yönetiminin kamu ve özel sektör temsilcilerinden oluşan enerji
verimliliği fonunda toplanması sağlanmalıdır.
(Mikrofon otomatik cihaz tarafından kapatıldı)
BAŞKAN – Sayın Yönter, zaman yeterli olmadı sanıyorum.
Selamlama konuşmasını yapmanız için size ilave süre veriyorum.
İZZET ULVİ YÖNTER (Devamla) – Peki, teşekkür ederim
Sayın Başkan.
Ulusal gıda güvencesini riske etmeyecek bir yaklaşımla
ve ikinci nesil teknolojileri nihai hedef seçerek yurt içi biyoetanol ve
biyodizel üretiminin artırılması için Hükûmet ve 1 Kasımda yetki alan mevcut
AKP zihniyeti kapsamlı bir strateji oluşturmalıdır. Çöp gazı ve biyogaz
üretilmesi, kentsel atık ve tarımsal atıkların doğrudan yakılmasıyla da enerji
elde edilmesi, atık yağların değerlendirilmesi gibi yeşil seçenekler için de
bir potansiyel çalışması yapılmalı, yeni bir destek programı oluşturulmalıdır.
Sayın Başkan, değerli milletvekilleri; AKP iktidarının
süregelen enerji politikalarıyla gelinen bu noktada ülkemizin enerji alanındaki
arz güvenliğini sağlamada yetersiz ve başarısız olduğu ortadadır. Mevcut
politikaların sürdürülmesi hâlinde, özellikle birincil enerji tüketiminde dışa
bağımlılığın devam etmesi ve artması da kaçınılmazdır. Bu itibarla, ülkemizin
enerji alanında her an yaşayabileceği darboğazların kalıcı olarak aşılabilmesi
ve son dönemde özellikle Rusya’yla yaşanan ve hâlen yaşanmakta olan benzeri
krizlerin ülkemize ve vatandaşlarımıza…
(Mikrofon otomatik cihaz tarafından kapatıldı)
İZZET ULVİ YÖNTER (Devamla) - …ödemesi güç faturalara
neden olmaması için Milliyetçi Hareket Partisi Grubu adına Meclis araştırması
açılması için vermiş olduğumuz önergenin kabul edilerek ülkemiz açısından
gerçekten hassas olan bu konuda Türkiye Büyük Millet Meclisinin yasayla
düzenleme yapabileceği alanların belirlenmesi, Hükûmetin enerji alanındaki
faaliyetlerinin değerlendirilmesi ve gerekli tedbirlerin alınabilmesi açısından
Meclis araştırması komisyonu kurulmasının elzem olduğu düşüncesindeyiz.
Sözlerime son verirken yüce Meclisi ve siz değerli
milletvekillerini saygıyla selamlıyorum. (MHP sıralarından alkışlar)
BAŞKAN – Teşekkür ederim Sayın Yönter.
Öneri hakkında ikinci söz, aleyhinde olmak üzere Konya
Milletvekili Sayın Ziya Altunyaldız’a aittir.
Buyurun Sayın Altunyaldız. (AK PARTİ sıralarından
alkışlar)
Süreniz on dakikadır. (AK PARTİ
sıralarından alkışlar)
ZİYA ALTUNYALDIZ (Konya) – Sayın Başkan, değerli
milletvekilleri; sözlerime başlamadan önce terör mücadelesinde Diyarbakır’da
hayatını kaybeden polis şehitlerimiz için Cenab-ı Hak’tan rahmet diliyorum.
Milletimizin başı sağ olsun.
Değerli milletvekilleri, enerjide arz güvenliği ve
enerjide dışa bağımlılığın azaltılması amacıyla Meclis araştırması açılmasına
dair MHP grup önerisi aleyhine, AK PARTİ Grubu adına söz almış bulunmaktayım.
2002 yılında 78 mtep olan birincil enerji arzı on üç
yılda 45,6 mtep artarak 2015 yılında 123,9 mtep olmuştur. On iki yıldaki enerji
talebi yüzde 58 artmıştır; son on iki yıldaki yerli enerji üretimiyse yüzde 27
artmıştır. Yerli üretimin payının artmasına karşı enerji talebindeki artış
oranı daha yüksek olarak gözükmektedir; elbette artmıştır. Bunun sebebi,
değerli milletvekilleri, üreten Türkiye’dir, bunun sebebi büyüyen Türkiye’dir,
bunun sebebi son on üç yılda millî gelirini 3 kat artırmış Türkiye’dir, bunun
sebebi son on üç yılda kişi başına düşen millî gelirini 4 kat artırmış
Türkiye’dir ve bunun sebebi ihracatını son on üç yılda 5 kat artırmış
Türkiye’dir değerli milletvekilleri.
2007-2010 yılları arasında taş kömürü üretiminin yüzde
39, linyitin yüzde 16, petrolün yüzde 19, hidroelektriğin yüzde 38 ve jeotermal
enerjinin yüzde 115 artması sonucu üç yılda enerji üretimi yaklaşık 5 mtep
olmuştur. 
Türkiye, doğal gazı 2002 yılında üç ülkeden alırken
-doğal gazda bağımlılıktan bahsedildi hatırlayacağınız üzere- 2014 yılında
dokuz ülke doğal gaz tedarikçisi hâline getirilmiştir. İthal edilen doğal gazın
yüzde 57’sini Rusya’dan, yüzde 18’ini İran’dan temin eden ülkemiz dünya
tedarikine de uygun bir hareket içerisindedir. Zira, bu 2 ülke sadece
Türkiye'nin değil, dünyanın da doğal gaz tedarikçisi konumundadır. Örneğin, Avrupa
Birliği ithal ettiği doğal gazın yüzde 33’ünü Rusya’dan temin etmektedir. 
2002’ye kadar kurulu güç yatırımları 31.846 megavat
seviyesinde kalırken son on üç senede 40.640 megavata erişmiş bulunmaktadır.
Elektrik arz güvenliğinin temini hususunda özel sektörle birlikte önemli
miktarda yatırım gerçekleştirilmiştir. 2002 yılında elektrik kurulu gücü 31.846
megavatken 30/11/2015 tarihi itibarıyla kurulu gücümüz 72.486 megavata
ulaşmıştır. Yani, değerli milletvekilleri, dikkatinizi çekmek istiyorum, on üç
yılda 127 kat artış gerçekleştirilmiştir. Kurulu güç artışının büyük çoğunluğu
yerli ve yenilenebilir kaynaklardan sağlanmıştır. Bu dönemde hidroelektrik
santrallerinin kurulu gücü 12.241 megavatken 25.670 megavata, yerli kömürlerin
kurulu gücü 6.950 megavattan 8.723 megavata, hidroelektrik santraller hariç
yenilenebilir enerji yani rüzgâr, güneş, jeotermalin kurulu gücü 33,9
megavattan 5.519 megavata ulaşmıştır. 
Değerli milletvekilleri, bu hususu da özellikle
dikkatlerinize sunmak istiyorum: Bu dönemde yenilenebilir enerji kaynaklarında
kurulu güç tam 162 kat artışla bugünlere gelmiştir. Hükûmetimiz yenilenebilir
enerji kurulu gücünde 62 kat artış gerçekleştirmiştir. 2002 yılında
hidroelektrik santraller dâhil yenilenebilir enerji kurulu gücü 12.275 megavatken
30/11/2015 tarihi itibarıyla yenilenebilir enerji kurulu gücü 31.192 megavata
yükselmiştir. Toplamda yenilenebilir enerji kurulu gücünde yüzde 154 artış
gerçekleştirilmiştir. 
64’üncü Hükûmet Programı’nda enerjinin nihai tüketiciye
sürekli, kaliteli, güvenli, asgari maliyetlerle arzı ve enerji temininde kaynak
ve bölge çeşitliliğinin sağlanması esas alınmıştır. Arz güvenliğinin sağlanması
için bir taraftan yerli ve yenilenebilir enerji kaynaklarının harekete
geçirilmesi, diğer taraftan enerji verimliliğinin artırılması temel hedeflerden
biri olarak belirtilmiş ve ortaya konulmuştur. 
Ayrıca, yurt dışı enerji kaynaklarının uzun vadeli ve
sürdürülebilir bir zeminde sağlanabilmesi için gerekli faaliyetler
gerçekleştirilmiştir. Nükleer enerjiyle ilgili de somut hedeflere ve
gerçekleşmelere konu olmuştur bu dönem. Benzer şekilde, orta vadeli programda
enerji verimliliği ve yenilenebilir enerjinin entegrasyonu konularına ciddi
vurgular yapılmıştır değerli milletvekilleri. 
Enerji ve Tabii Kaynaklar Bakanlığımız tarafından su
havzalarının ve yerli kömürün maksimum etkinlikte ve verimlilikte kullanılması
hedeflenmiş ve bu kapsamda aralıksız çalışmalar sürdürülmüştür. 
Bakanlığımızın 2015-2019 yılı Stratejik Planı’nda
birincil enerji kaynaklarının çeşitlendirilmesi ve ülkemizin sahip olduğu
kaynakların rasyonel bir şekilde kullanılması hem sürekliliğin hem de düşük
maliyetli enerji arzının kilit bileşenlerinden biri olarak ortaya konulmuştur.
Kaynak çeşitliliği hem kaynak tipinde hem de ithal edilen kaynağın sağlandığı
ülkede ortaya konulmuş, hem enerji kaynağında yani enerji türünde hem de arz
kaynağında çeşitlenmeye gidilmiştir. 
2014 yılında üretilen 251,96
teravatsaatlik elektriğin yüzde 47,9’u doğal gazdan, yüzde 16’sı yerli
kömürden, yüzde 13,9’u ithal kömürden, yüzde 16,1’i hidroelektrik
santrallerden, yüzde 4,5’u yenilenebilir enerji kaynaklarından sağlanmıştır.
2013 yılında başlayan ve 2014 yılında da devam eden kuraklık sebebiyle
hidroelektrik kaynakların su seviyeleri azalmış, bu sebeple hidroelektrik santrallerden
kaynaklanan arz eksikliği doğal gaz santralleriyle karşılanmıştır. Ancak 2015
yılının yağış açısından iyi olması sebebiyle hidroelektrik santrallerin payı
yüzde 26’ya çıkarken doğal gaz santrallerinin üretimdeki payı yüzde 36,7’ye
düşmüştür. 2015 yılında yenilenebilir enerjiden üretilen elektriğin payı 2014
yılına göre, görüldüğü gibi, artış göstermiştir. 
Değerli milletvekilleri, ülkemizde
yenilenebilir enerji kaynaklarından üretilecek enerji miktarlarının -ekonomik
ve teknik kriterler göz önüne alındığında- yeniden değerlendirilmesine dönük
çalışmaları aralıksız sürdürmekteyiz. Coğrafya şartları, bu kaynakların
sistemle entegrasyonundaki fiziki ve teknik kısıtlar, malumunuz olduğu üzere,
mevcut bulunmaktadır. Ayrıca, yenilenebilir enerji kapasitesinin elektrik
şebekesi içerisinde sağlıklı olarak yönetilebilmesi için yenilenebilir enerji
kapasitesi, baz yük kapasitesinin dengeli bir şekilde sağlanması da bir
zorunluluktur. Üretim yatırımlarına ek olarak iletim yatırımlarının sisteme
yapacağı etki göz ardı edilmemelidir. İşte tam bu nedenle iletim yatırımlarına
da aralıksız olarak devam etmekteyiz. Ülkemizde yürütülen nükleer santral
projeleri tamamlandığı zaman arz güvenliğine kaynak çeşitliliği açısından büyük
kaynak sağlayacağı değerlendirilmektedir. Mevcut durumdaki kaynaklara ek olarak
önemli bir arz kaynağı sisteme eklenecek ve arz güvenliğinin temini açısından
önemli bir adım atılmış olacaktır. 
Değerli milletvekilleri, ifade etmeye çalıştığım gibi,
enerji kaynaklarındaki çeşitlenme, özellikle yenilenebilir enerji
kaynaklarındaki artış, rüzgâr, güneş enerjisi ve termik enerjinin özellikle
konvansiyonel enerjinin yerini almasına dönük çalışmalar Hükûmetimiz tarafından
aralıksız sürdürülmektedir. Bu çalışmalar 64’üncü Hükûmetimiz döneminde de
aralıksız sürdürülmeye devam edecektir. 
Bu çerçevede, enerji bağımlılığının azaltılması ve
enerji kaynaklarının farklılaştırılmasıyla ilgili...
(Mikrofon otomatik cihaz tarafından kapatıldı) 
BAŞKAN – Sayın Altunyaldız, size de ilave süre
veriyorum.
ZİYA ALTUNYALDIZ (Devamla) – Teşekkür ediyorum. 
Bu nedenle, MHP Grubu tarafından verilen önerinin
bahsetmiş olduğum gerekçelerle, özellikle Meclisimizin yoğun gündemi de
gözetilmek suretiyle gündeme alınmasının gerekli olmadığını düşünmekteyim.
Tabii ki takdir yüce Meclisindir.
Yüce Meclisi saygıyla selamlıyorum. (AK PARTİ
sıralarından alkışlar) 
BAŞKAN – Teşekkür ederim Sayın Altunyaldız. 
Şimdi söz sırası önerinin lehinde olmak üzere Balıkesir
Milletvekili Sayın Ahmet Akın’da. 
Süreniz on dakikadır. 
Buyurun Sayın Akın. (CHP sıralarından alkışlar) 
AHMET AKIN (Balıkesir) – Sayın Başkan, değerli
milletvekilleri; Milliyetçi Hareket Partisinin grup önerisi hakkında Cumhuriyet
Halk Partisi Grubumuzun görüşlerini aktarmak üzere söz almış bulunmaktayım. Bu
vesileyle hepinizi saygıyla selamlıyorum.
Değerli milletvekilleri, terör örgütü PKK tarafından
hain tuzakla şehit edilen 3 polisimize Allah’tan rahmet, ailelerine sabırlar;
yaralı 3 polisimize de acil şifalar diliyorum. Bir kez daha buradan PKK’yı ve
terörü lanetliyorum. 
Ayrıca, kimya alanında Nobel Ödülü alan, ülkemize bu
onuru yaşatan Profesör Doktor Aziz Sancar’ı ben de huzurunuzda tebrik ediyor,
kendisini çağdaş cumhuriyetin evladı olarak tanımladığı ve ödülünü 19 Mayısta
Anıtkabir’e taşıyacağını söylediği için bir kez daha kutluyorum. 
Değerli milletvekilleri, enerji arz güvenliğinin
önemini bugün yaşamakta olduğumuz olayları dikkate aldığımızda daha iyi
anlamaktayız. Bu konu bütün ülkelerin ekonomik gelişmelerini ve ulusal
güvenliklerini etkileyen önemli bir husustur. Bu yüzden, bütün ülkeler,
enerjide dışa bağımlılıklarını en alt düzeye indirme çabası içindedirler. Biz
de Türkiye olarak maalesef enerjide çok büyük oranda dışa bağlı durumdayız.
Ülkemizin en çok petrol, doğal gaz ve ithal kömürde ciddi bir dışa bağımlılığı
söz konusudur. 2013 yılı itibarıyla Türkiye'nin toplam birincil enerji talebi
120,29 milyon ton eş değer petrol olmuştur. Bu talebin 96,29 milyon ton eş
değer petrolü ithalat yoluyla karşılanmaktadır. Yani, 2013 yılında birincil
enerji talebimizin yüzde 80’ini ithal etmişiz. Bugün için enerjide dışa
bağımlılığımız -üzerinde konuştuğumuz öneride de belirtildiği gibi- yüzde 75
olarak hesaplanmaktadır. Bu bağımlılık oranı 1990 yılında yüzde 52, 2000
yılında ise yüzde 67 düzeyindeydi. Mevcut enerji politikalarının sürdürülmesi
hâlinde bugünkü bağımlılık oranımızın daha da yükseleceği ortadadır. 2013
yılında, Türkiye, doğal gaz ithalatında dünya 5’incisi, kömür ithalatında ise
dünya 8’incisi olmuştur. Türkiye dünyada net enerji ithalatında 11’inci
sıradadır. Bu kadar ithalat için ödediğimiz para miktarı nedir diye bakacak
olursak… 2012 yılında enerji ithalatına 60,1 milyar dolar para ödedik. Bu
miktar toplam ithalatımızın yüzde 25,4’üne karşılık gelmektedir. 2013 ve 2014
yıllarında uluslararası piyasada düşen petrol fiyatları nedeniyle ithalat
değerinde küçük bir miktarda gerileme yaşanmıştır. Türkiye son on yılda yani
2005-2014 yılları arasında enerji ithalatına toplam 425 milyar dolar para
ödemiştir. Bu rakamlar da gösteriyor ki ülkemiz için enerjide dışa bağımlılık
ortadan kaldırılması gereken önemli bir sorunumuz durumundadır. 
Değerli milletvekilleri, AKP hükûmetlerinin uyguladığı
enerji politikası ülkemizi on üç yılda bu noktaya getirmiştir. Yeni kurulan
64’üncü Hükûmetin programında da enerjide dışa bağımlılığımızı azaltacak,
mevcut durumu tersine döndürecek önemli bir değişiklik olmadığını görüyoruz.
AKP, enerji ithalatını ülkemiz için hep bir zorunluluk olarak gördü ve böyle
görmeye de devam ediyor. Yakın zamanda Rusya’yla yaşadığımız, daha sonra ekonomik
krize dönüşen siyasi kriz bu konunun önemini çok somut bir şekilde ortaya
koymuştur. Bu krizin yönetilmesinde yaşanan sıkıntılar halkımızı özellikle
doğal gaz konusunda ciddi endişelere sevk etmiştir. Rus doğal gazına olan
bağımlılığımız, içinde yaşadığımız kış aylarında önemli bir tehdit unsuru
olarak karşımıza çıkmıştır. Türkiye, doğal gaz ithalatının yüzde 54,8’ini tek
başına Rusya’dan yapmaktadır. 2014 yılında ürettiğimiz elektriğin yüzde 48’ini
doğal gazla ürettik. Partimiz bu konuda defalarca AKP Hükûmetini uyarmıştır,
tek bir ülkeye bağımlılığın sakıncalı olduğu defalarca anlatılmıştır. Ancak AKP
Hükûmeti her zaman olduğu gibi uyarı ve önerilere kulaklarını tıkamış ve en
sonunda da geldiğimiz nokta ortadadır. Enerji ve dolayısıyla ekonomik güvenliğimiz
şu anda maalesef tehdit altındadır. Doğal gazda, ithal kömürde Rusya’ya yüksek
oranlı bağımlılığımız yetmemiş gibi AKP Hükûmeti, nükleer santral işini de
Rusya’ya vererek tek ülkeye bağımlılığımızı büsbütün artırmıştır. 
Şimdi, ortaya çıkan bu gerçek karşısında çok geç
kalınmış alternatif arayışlarını da başlamış olarak görüyoruz. Bu arayışlar
içinde tezek yakma komikliklerinin bile yaşandığını gülerek izliyoruz.
Geçtiğimiz günlerde gündeme gelen alternatiflerden bir tanesi de özellikle
doğal gaz konusunda diğer tedarikçi ülkelerden aldığımız gaz miktarının
artırılması oldu. Diğer tedarikçi ülkelerin, verdikleri gazı iki katına bile
çıkarmış olsalar, gerekli olan gazı karşılama imkânları olmadığını biliyoruz.
Türkiye'nin doğal gaz tedarikçisi ülke sayısındaki sınırlılık ve yeterince
doğal gaz depolama alanının olmayışı bu alanın en büyük sorunudur.
Değerli milletvekilleri, Rus doğal gazının dünyadaki en
büyük alıcısı Almanya, ikinci sıradaki alıcısı da Türkiye’dir. 
Tartışılan ve gündeme getirilen bir diğer alternatif de
LNG ithalatımızın artırılması. Yaşanan krizin hemen ertesinde bu konuda yapılan
ön anlaşmalar kısa vadede çözüm getiriyor mu, ona da bir bakmak gerekiyor. Bu
konuda ilk akla gelen soru, LNG depolama kapasitemizin ne olduğu. Gerçekten, boru
hatlarıyla gelen doğal gazı ikame etmeye yetecek kapasitede LNG depo
olanaklarımız var mıdır? Şimdi, buradan çiçeği burnunda Enerji Bakanına sormak
istiyorum: BOTAŞ’ın ve özel sektörün sahip olduğu LNG depolama kapasitesi
nedir? Ülkemizin doğal gaz arz güvenliğini sağlayacak kapasitede LNG depolama
olanakları var mıdır? Eğer bu olanaklarımız yoksa bu konu Hükûmetin gündemine
bugüne kadar neden gelmemiştir?
Değerli milletvekilleri, ülkemizin enerjide dışa
bağımlı durumda olduğu hepimizin kabul ettiği bir gerçek, AKP Hükûmetinin bu
durumdan pek sıkıntı duymadığı da ayrı bir gerçek. Ülkemiz bu durumdan
kurtulmayı gündeme almak zorundadır. Orta ve uzun vadede bu bağımlılıktan
kurtulma yollarını bulmak zorundayız. Bunlar bilinmeyen şeyler değil. Ülkemizin
yerli ve yenilenebilir enerji kaynakları yönünden zengin olduğu bilinmektedir.
Kendi enerjimizi kendi kaynaklarımızdan üretebiliriz. Bu kaynaklarımızın artık
devreye alınması ve bir an evvel devreye sokulması bir zorunluluktur. 
Bakın, yeni enerji yatırımlarında da aynı hatalar devam
ediyor, tekrarlanıyor. Kısa vadeli, yüksek kâr odaklı enerji yatırımlarına yol
veriliyor. Bütün dünyada kömüre dayalı santraller tartışılırken biz hâlâ ithal
kömüre dayalı santraller yapımında ısrarcıyız. Geçtiğimiz günlerde Balıkesir’imizin
ilçelerinden Bandırma’da ithal kömüre dayalı termik santral yapılmasıyla ilgili
ÇED bilgilendirme toplantısına katıldım. Halkın istemediği, çevreye, doğaya,
havaya, suya vereceği zararlar ortada iken ve 2013 yılında dönemin AKP
milletvekili tarafından “Artık sonsuza kadar rafa kaldırılmıştır.” denilen
projenin üzerinde bu kadar ısrarla durulmasının nedenini ve ısrarı
anlayamıyoruz. Tıpkı bizim gibi elektrik üretiminin üçte 1’ini kömür yakıtlı santrallerden
üreten İngiltere 2025 yılına kadar kömür yakıtlı santrallerinin tamamını
kapatacağını daha birkaç hafta önce açıkladı. Yerli ve yenilenebilir enerji
potansiyelimizin toplam tüketimimizin 3 katı olduğunu biliyoruz. Örneğin, güneş
bakımından zengin olanaklara sahip ülkemizde 400 milyar kilovatsaate yakın
güneş enerjisi potansiyelimiz var. Bu muazzam olanağa rağmen hâlihazırda
güneşten ürettiğimiz elektrik istatistiklerde bile yer almayacak derecede ufak.
Yine potansiyelimize rağmen rüzgârdan elektriğimizin sadece yüzde 3,3’ünü
üretiyoruz. Pek çok ülke de yenilenebilir enerji kaynaklarına yönelmiş durumda,
hatta Pakistan dünyanın en büyük güneş tarlalarından birini kurdu. 
Değerli Başkan, değerli milletvekilleri; enerji arz
güvenliğimizi sağlamaya dönük çok net politika değişikliği yapmamız zorunlu hâle
gelmiştir. Yerli kaynaklara öncelik veren, insan odaklı sürdürülebilir bir
enerji politikasına geçmemiz daha fazla ertelenemez. Enerji politikalarını dış
politika, güvenlik ve ekonomi politikalarıyla birlikte ele alarak enerjide dışa
bağımlılığımızı bitirmek zorundayız. Doğal gaz ve ithal kömüre dayalı enerji
yatırımlarının teşvik edilmesinden bir an evvel vazgeçilmeli ve yenilenebilir
enerji kaynaklarına yönelinmelidir. 
Bu düşüncelerle tartışılan araştırma önergesinin kabulü
yönünde oy vereceğimizi bildirir saygılarımı sunarım. (CHP sıralarından
alkışlar) 
BAŞKAN – Sayın Akın, çok teşekkür ediyorum, özellikle
süreye de riayet ettiğiniz için ayrıca teşekkür ediyorum.
Şimdi, öneri hakkında dördüncü söz, aleyhinde olmak
üzere Rize Milletvekili Sayın Osman Aşkın Bak’a aittir. 
Buyurun Sayın Bak, süreniz on dakikadır. (AK PARTİ
sıralarından alkışlar) 
OSMAN AŞKIN BAK (Rize) – Milliyetçi Hareket Partisi
Grubu tarafından enerji arz güvenliği ve enerjide dışa bağımlılığın azaltılması
için yasal düzenlemeler de dâhil olmak üzere alınması gereken tedbirlerin
belirlenmesi amacıyla verilmiş olan Meclis araştırması açılması önerisi
aleyhinde söz aldım, yüce heyetinizi saygıyla selamlıyorum.
Diyarbakır’da terör saldırısında şehit düşen
polislerimize Allah’tan rahmet, yaralılarımıza acil şifalar dilerim. PKK’yı ve
terörü lanetliyorum. 
Türkiye enerji kaynak ve güzergâhlarının
çeşitlendirilmesiyle hem kendisinin hem de Avrupa’nın enerji arz güvenliğine
yönelik politikalar geliştirmiştir. AK PARTİ hükûmetleri enerji arz ve
güvenliği konusundaki yatırımları öncelikli olarak gerçekleştirmiştir. Büyüyen,
gelişen ekonominin ihtiyacı olan enerji talebini dengeli ve başarılı bir
şekilde yönetmiştir. Türkiye jeopolitik konumu gereği bir enerji köprüsüdür.
Kaynak ve arz çeşitliliğini iyi yönetmiştir. Bununla ilgili bilgileri biraz
evvel Konya Milletvekili Ziya Bey açıkladı. 
Boru hatları... Hiç kimse TANAP’tan bahsetmedi. TANAP
10 milyar dolarlık bir proje ve aynı zamanda bizim enerji arz güvenliğimize
destek olacak bir proje, 16 BSM’lik; ardından, Bakü-Tiflis-Erzurum. Boru
hatlarının üzerinden geçtiği bir ülkeyiz. Dolayısıyla, enerji arz güvenliği
konusunda yaptıklarımız ortada. 
Ve çeşitlendirme... 2002’de sadece 3 tane ülkeden doğal
gaz tedarik ederken şimdi sayı 9’a çıkmış. İlavesi, Katar’la beraber,
Türkmenistan’la beraber sayı 10-11’e... Dolayısıyla, tüm dünyada enerji
konusunda çeşitlendirme en önemli unsur. Bu konuda AK PARTİ hükûmetleri gerekli
adımları atmıştır; Cezayir’den, Nijerya’dan, Katar’dan LNG’yle gaz temini
konusunda.
Yenilenebilir enerjiyle ilgili olarak da rakamları
arkadaşımız ifade etti. Yüzde 154’lük bir artış var. Tabii, bütün bunlar aynı
zamanda bizim ekonomik büyümemizle paralel olarak gitmektedir.
Milliyetçi Hareket Partisinin vermiş olduğu Meclis
araştırması açılması önerisinin aleyhinde olduğumu belirtiyor, hepinizi
saygıyla selamlıyorum. (AK PARTİ sıralarından alkışlar) 
BAŞKAN – Teşekkür ederim Sayın Bak.
Öneriyi oylarınıza sunuyorum: Kabul edenler... Kabul
etmeyenler... Öneri kabul edilmemiştir.
III.- OTURUM
BAŞKANLARININ KONUŞMALARI (Devam)
3.- Oturum
Başkanı TBMM Başkan Vekili Mehmet Akif Hamzaçebi’nin, konuşmacılara verdiği ek
sürelerle ilgili uygulamasında bundan sonra teamüllere göre hareket edeceğine
ilişkin konuşması
BAŞKAN – Değerli milletvekilleri, bir konuyu
bilgilerinize sunmak istiyorum: Bildiğiniz gibi, hükûmet, komisyon, siyasi
parti grupları ve milletvekillerinin hangi konuda konuşma sürelerinin ne olduğu
İç Tüzük’te çok açık bir şekilde belirlenmiştir. İç Tüzük’te belirlenen
kurallar dışında teamüllerle oluşan süreler de vardır. Örneğin, İç Tüzük’ün
63’üncü maddesine göre gerçekleştirdiğimiz şu görüşmeler yani siyasi parti grup
önerilerine ilişkin görüşmelerde 63’üncü maddeye göre konuşma süresi en fazla
on dakikadır ama teamül olarak bu süre on dakika olarak belirlenmiştir. Yine,
2010 yılının Aralık ayına kadar, konuşmaların süresinde bitirilememesi hâlinde,
gerek 63’üncü maddeye göre gerçekleştirilen görüşmeler gerekse İç Tüzük’ün
diğer maddelerine konu olan diğer görüşmeler nedeniyle konuşmacıların
konuşmalarını süresinde tamamlayamaması hâlinde kendilerine ek süre veriliyordu
2010 yılının Aralık ayına kadar. 2010 yılı Aralık ayından bugüne kadar oluşan
teamüle göre hükûmet programı ve bütçe gibi özel gündemle görüşülen konular
dışında ek süre verilmesi uygulaması yoktur. Bu teamül şu anda bu şekilde
Parlamento hukukumuzda yer almıştır ancak bugün gerek benim göreve başlamamın
ilk günü olması gerekse Parlamentomuzun henüz 26’ncı Yasama Dönemine yeni
giriyor olması nedeniyle bu ek süreyi konuşmacılarımıza konuşmalarını
tamamlamak üzere veriyorum. Ancak, bundan sonraki uygulamalarda oluşan teamüle
göre hareket edeceğimi tüm milletvekili arkadaşlarımın bilgisine sunuyorum. 
Şimdi, Halkların Demokratik Partisi Grubunun İç
Tüzük’ün 19’uncu maddesine göre verilmiş bir önerisi vardır, okutup işleme
alacağım ve oylarınıza sunacağım. 
VIII.-
ÖNERİLER (Devam)
B) Siyasi
Parti Grubu Önerileri (Devam)
2.- HDP
Grubunun, 9/12/2015 tarihinde Grup Başkan Vekili Diyarbakır Milletvekili İdris
Baluken tarafından, AKP Hükûmetinin çatışmayı esas alan politikaları sonrasında
çeşitli valilikler tarafından hukuksuz bir biçimde ilan edilen sokağa çıkma
yasaklarının toplumda yarattığı tahribatların araştırılması amacıyla verilmiş
olan Meclis araştırması önergesinin, Genel Kurulun bilgisine sunulmak üzere
bekleyen diğer önergelerin önüne alınarak Genel Kurulun 15 Aralık 2015 Salı
günkü birleşiminde sunuşlarda okunmasına ve ön görüşmelerinin aynı tarihli
birleşiminde yapılmasına ilişkin önerisi
15/12/2015
Türkiye Büyük Millet Meclisi
Başkanlığına
Danışma Kurulunun 15/12/2015 Salı günü (Bugün) yaptığı
toplantısında, siyasi parti grupları arasında oy birliği sağlanamadığından
grubumuzun aşağıdaki önerisinin İç Tüzük’ün 19’ uncu maddesi gereğince Genel
Kurul'un onayına sunulmasını saygılarımla arz ederim.
 İdris
Baluken
 Diyarbakır
 Grup
Başkan Vekili
Öneri: 
09 Aralık 2015 tarihinde Diyarbakır Milletvekili Grup
Başkan Vekili İdris Baluken tarafından verilen (224 sıra no.lu) AKP Hükûmetinin
çatışmayı esas alan politikaları sonrasında çeşitli valilikler tarafından
hukuksuz bir biçimde ilan edilen sokağa çıkma yasaklarının toplumda yarattığı
tahribatların araştırılması amacıyla Türkiye Büyük Millet Meclisine verilmiş
olan Meclis Araştırma Önergesi’nin Genel Kurulun bilgisine sunulmak üzere
bekleyen diğer önergelerin önüne alınarak 15/12/2015 Salı günlü birleşiminde
sunuşlarda okunması ve görüşmelerin aynı tarihli birleşiminde yapılması
önerilmiştir.
BAŞKAN – Öneri hakkında ilk söz, lehinde olmak üzere
Adana Milletvekili Sayın Meral Danış Beştaş’a aittir.
Buyurun Sayın Beştaş. (HDP sıralarından alkışlar)
Süreniz on dakikadır. 
MERAL DANIŞ BEŞTAŞ (Adana) – Sayın Başkan, değerli
milletvekilleri; ben de hepinizi saygıyla selamlıyorum.
Doğrusu sokağa çıkma yasakları Türkiye'nin gündemine tarihimizin
hiçbir döneminde bu kadar korkunç bir şekilde vahim ihlallerle, ağır insan
hakları ihlalleriyle girmemişti. Hatta geçmiş yıllarda darbe dönemlerinde, 80
darbesinde, öncesinde, 71’de hepimizin çok yakından bildiği o korkunç yıllarda
bile, 90’lı yıllarda bile bu kadar uzun süreli sokağa çıkma yasaklarına,
insanların yaşamasının neredeyse yasaklandığı günlere tanıklık etmemiştik. Ama
bugün Türkiye'nin birçok ilinde, kürdistan illerinde hâlâ devam eden, on altı
günleri aşan sokağa çıkma yasaklarının, Hükûmetin deyimiyle kararlılıkla, ev
ev, sokak sokak temizleyene kadar -bu uygulamaların- devam edeceği yönündedir. 
Sokağa çıkma yasağı nedir gerçekten? Sokağa çıkma
yasağı aslında insanın kendi iradesi dışında hiçbir şey yapamamasıdır,
hareketsiz kalmasıdır, evinden dışarı çıkamamasıdır. Ekmek almaya gidemiyorsun,
hastaneye gidemiyorsun, işe gidemiyorsun, okula gidemiyorsun ve bu liste o
kadar uzun ki, en korkuncu evinde kapıya çıkamıyorsun, kapıya çıktığında her an
keskin bir nişancı tarafından tek kurşunla ya da birden fazla kurşunla hayatını
kaybedebilirsin ve sokağa çıkma yasağı camiye bile, ibadethaneye bile gitmeni
yasaklayan bir uygulamaya dönüştü. Cizre’de camilerde güvenlik güçlerinin orayı
karakol hâlinde nasıl kullandıklarını, cuma hutbelerini nasıl yasakladıklarını
büyük bir dehşetle hepimiz izledik. Cenazenin defin işleminin bile
gerçekleşmemesidir, ölü bedenin toprağa değmemesidir sokağa çıkma yasakları,
yakınlarının “ceset kokmasın” diye buzlarla korumasıdır evlatlarını,
kucaklarında yatırmasıdır. Bunu uzatmak istemiyorum, aslında hayatın
donmasıdır, yok olmasıdır ve şu anda birçok ilde bu uygulamalar fiilen devam
ettiriliyor. 
Peki, nedir bunun dayanağı, gerçekten var mı bir
dayanağı? Hiçbir dayanağı yok. Valilikler, tümüyle keyfî, hukuksuz, hiçbir
anayasal ve yasal dayanağı olmadan bu kararları alıyorlar. Kararları alırken
trajikomik bir şekilde şunu ifade ediyorlar: “Vatandaşlarımızın can ve mal
güvenliğinin sağlanması.” Vatandaşların can ve mal güvenliğini ortadan kaldıran
uygulamanın kılıfı, vatandaşların can ve mal güvenliğinin korunması olarak
kararlara dercediliyor ve neymiş dayanağı? 5442 sayılı Yasa’nın, İl İdaresi
Kanunu’nun 11/C maddesi olarak ifade ediliyor. 
16 Aralıkta başladı ilk sokağa çıkma yasakları,
kararları ve 11 Aralığa kadar, tespit ettiğimiz rakamlara göre -şu anda bu sayı
arttı tabii- 7 ilde ve 2014 nüfus sayımına göre 1 milyon 299 bin 61 kişinin
yaşadığı 17 ilçede toplam 54 kez süresiz ve gün boyu sokağa çıkma yasakları
ilan edildi ve bunlardan en uzunu Silvan’da 16 gün boyunca devam etti. Son altı
ayda toplam 169 gün sokağa çıkma yasakları uygulandı ve verilere göre -farklı
rakamlar da var- bizim tespit ettiklerimiz 65 sivil yurttaş yaşamını yitirdi. 
Tabii, bu arada, şunu da söyleyeyim: Bugün
Diyarbakır’da yaşamını yitiren polis memurlarına Allah’tan rahmet, ailelerine
başsağlığı diliyorum. Tabii, dün Diyarbakır’da polis kurşunuyla öldürülen
Şerdıl Cengiz, Şiyar Salman’ın da ailelerine başsağlığı diliyor ve Allah’tan
rahmet diliyorum. Bu Mecliste vatandaşların ölümü karşısında bile tek taraflı
başsağlığı dilenmesini de reddediyoruz. Bu ülkenin yurttaşlarının ölümü arasına
hiyerarşi koymak, ayırım koymak asla kabul edilemez. Biz, dün o cenazeleri
gördük Diyarbakır’da ve bugün yine bir kısım medyanın kendilerine verilen talimat
gereğince bu cenazelerin, daha doğrusu bu cinayetlerin polis tarafından değil
esnaf tarafından yapıldığı şeklinde bir haber servis edilmiş. Gerçekten o kadar
büyük yalanlarla yönetilmeye çalışılıyor ki bu ülke, artık neyi, nasıl
okuyacağımızı, nasıl yorumlayacağımızı aslında ezberledik, şaşırmıyoruz. Dün,
yine, Dargeçit’te bir kadını ziyaret ettim, Dicle Üniversitesindeydi, Sacide
Gezginci. Kanas ya da Doçka ya da uçaksavar mermisiyle sol omzundan tüm kolu
kopmuştu. Doktorlarla yaptığımız diyalogda ve yaptığım araştırmada, hukukçu
olarak, büyük silah atışında hiçbir silahın o kolu oradan koparamayacağı ifade
ediliyordu. 2 genç Süleyman Okçu, Reşit Özmen -sadece örnek olarak veriyorum-
biri on sekiz, biri on beş yaşında, Diyarbakır Seyrantepe semtinde beyaz Ford
Ranger’lardan inen sakallı, iri yarı şahıs tarafından rastgele kurşuna
tutulmuşlar, polis memuru tarafından. Beyaz Torosları davet eden Başbakan, ona
buradan söylüyoruz…
MEHMET NACİ BOSTANCI (Amasya) – Öyle bir davet yok!
MERAL DANIŞ BEŞTAŞ (Devamla) – Artık beyaz Toroslar
değil beyaz Ranger’lar ve siyah Ranger’lar ölüm saçıyor, ölüm kusuyor oralarda.
İşte sokağa çıkma yasakları Anayasa’nın 13’üncü maddesine açıkça aykırı.
Anayasa’nın bu madde temel hak ve hürriyetlerin sınırlanmasıdır. 15’inci madde
temel hak ve hürriyetlerin kullanılmasının durdurulmasıdır. Yine AİHS’in Ek
1’inci Protokolü’nün 1’inci maddesi özgürlük ve güvenlik hakkının tümüyle ilga
edilmesidir. Ve hiçbir dayanak olmadan bu ülkede şu anda yaşam yasaklanıyor;
havayı solumak, yemek yemek, sokağa çıkmak yasaklanıyor ve en korkuncu devlet
vatandaşının can güvenliğini kendi güvenlik güçlerinin eliyle ortadan
kaldırıyor. Can güvenliğini sağlaması gereken Hükûmet kendisi bunu ortadan
kaldırıyor. 
90’lı yıllarda bu manzaraları çok gördük, o zaman
Avrupa İnsan Hakları Mahkemesinin kapısında yıllarca bekleyen hükûmetler küçük
tazminatlarla o dönemi hâlâ kapatmaya çalışıyorlar fakat kapatamadılar. O
dönemde köyler boşaltılıyordu -3 milyon insan yerinden yurdundan edildi- bugün
ilçeler, şehirler boşaltılıyor ve şu anda Cizre’de, Silopi’de, Dargeçit’te,
Sur’da, Nusaybin’de yüz binlerce insan ölüm tehdidi altında hayatını devam
ettirmek zorunda. 
Biz sokağa çıkma yasaklarına karşı her türlü hukuki
mekanizmayı kullanıyoruz, kullanmaya da devam edeceğiz. Hem siyasi hem hukuki
mekanizmaları -demokratik siyaset alanında- ve demokratik tepkilerimizi her
fırsatta tabii ki ifade etmeye devam edeceğiz. 
Anayasa Mahkemesine gittik. Anayasa Mahkemesindeki
üyeler, gerçekten hukukçu iseler, gerçekten bu Anayasa’ya sadakatle bağlı
iseler, gerçekten kararların, işlemlerin ve kanunların Anayasa’ya uygunluğunu
denetliyorlarsa sokağa çıkma yasaklarını derhâl kanunsuz ilan etmelidir ve
durdurmalıdır. Ama Anayasa Mahkemesi bunu yapmasa da tabii ki bu iş burada bitmeyecek.
Bu iş, uluslararası mekanizmalara, Birleşmiş Milletlere, Uluslararası Ceza
Mahkemesine kadar tarafımızca taşınacaktır. Bu Hükûmet, şu anda, sistematik,
kararlı ve istikrarlı bir şekilde insanlığa karşı suç işlemeye devam ediyor;
çocuk öldürüyor, kadın öldürüyor, genç öldürüyor, yaşlı öldürüyor ve bunlar
insanlığa karşı suçtur. 
NECİP KALKAN (İzmir) – Aynaya bak, aynaya!
MERAL DANIŞ BEŞTAŞ (Devamla) – Eğer, bu Hükûmet, bu
uygulamalara bir an önce son verip çözüm sürecine, gerçekten toplumsal barışın
tesisine geri dönmezse bunun hesabını kendisi verecek. Sadece tazminat ödemekle
vermeyecek, gidip Avrupa İnsan Hakları Mahkemesinde o tazminatların miktarını
düşürmek için bilumum yasal değişikliklerle de kapatamayacak. Sanık
sandalyesinde bu verdiğimiz canların hesabını tek tek verecek, bu kadar ucuz
kurtulamayacak. 
Bugün, eskiden insan hakları ihlallerini hükûmetler
90’lı yıllarda reddediyordu. Şimdi “Biz yapmadık.” diyorlar. İhlallerin
olduğunu, insanlığa karşı suçlar işlendiğini, dünyanın gözü önünde her gün
yapmaya devam ettikleri hâlde, sadece “Bunlar olmadı.” değil, “Biz yapmadık.”
diyorlar. Artık neredeyse canlı yayınlarda insanlar katlediliyor ve bunların
failleri dosyalarda… 
(Mikrofon otomatik cihaz tarafından kapatıldı) 
BAŞKAN – Sayın Beştaş, konuşmanızı tamamlamanız için
size ek süre veriyorum.
Buyurun.
MERAL DANIŞ BEŞTAŞ (Devamla) – Neredeyse onlarca
kameranın önünde işlenen cinayetler, yalan yanlış, sahte bilgi ve belgelerle,
tanıklıklarla soruşturmalar kapatılıyor ama hakikat inatçıdır, bunu asla
kapatamazlar. Biz bunun peşini, bunun hesabını sormayı bir an için
bırakmayacağız. Bugün halkımızla birlikteyiz. Yarın da halkımıza reva görülen
bu uygulamalara karşı, emin olun, bu Hükûmet üyeleri ve siz değerli
milletvekilleri, daha geç olmadan sesinizi yükseltin. Şu anda insanlığa karşı
suçlar işlenmeye devam ediliyor.
Hepinizi tekrar saygıyla selamlıyorum.
Teşekkür ediyorum. (HDP sıralarından alkışlar) 
BAŞKAN – Teşekkür ederim Sayın Beştaş.
Sayın Bostancı…
MEHMET NACİ BOSTANCI (Amasya) – Sayın Konuşmacı “beyaz
Torosları davet eden Başbakan” şeklinde bir ifade kullanmıştır. Bu, açıkça,
hakikati tahriptir ve bizim Genel Başkanımıza, Başbakanımıza bir hakarettir
aynı zamanda. Bu çerçevede söz talep ediyorum. 
BAŞKAN – Sayın Bostancı, 69’uncu maddeye göre Hükûmete
bir sataşma vardır, doğrudur. 
ALİCAN ÖNLÜ (Tunceli) – Doğru söylüyorsunuz, o “Toros”
değil, yanlış oldu, “Ranger”.
MERAL DANIŞ BEŞTAŞ (Adana) – Ranger, Ranger.
BAŞKAN – Eğer Hükûmet söz talep ederse ben Hükûmete söz
vermeye hazırım. 
MEHMET NACİ BOSTANCI (Amasya) – Efendim, grup adına.
BAŞKAN – Hükûmete bir sataşma var burada. Ben konuşmayı
dikkatle dinledim, “Sayın Başbakan beyaz Torosları davet etmiştir.” dedi. Evet,
doğru, 69’uncu maddeye göre bir söz hakkı doğuyor. Sataşma doğrudan Hükûmetedir.
Hükûmet eğer söz talep ederse burada söz vermeye hazırım efendim.
MEHMET NACİ BOSTANCI (Amasya) – Sayın
Başkanım, Başbakandır, aynı zamanda grubumuzun Genel Başkanıdır ve burada
gerçeğin tahrip edildiği kesim AK PARTİ’dir. AK PARTİ’yi sembolize eden Genel
Başkandır. O çerçevede, lütfen 69’a göre… 
BAŞKAN – Değerli arkadaşlar, Sayın
Bostancı açıklamasını daha genişletti. 
Size sataşma nedeniyle iki dakika söz veriyorum. 
Buyurun. (AK PARTİ sıralarından alkışlar) 
ERKAN AKÇAY (Manisa) – Sayın Başkan, Sayın Bostancı
Türkiye’ye yapılan sataşmaya da cevap versin.
İDRİS BALUKEN (Diyarbakır) – 4 Kabine üyesi var; onlar
çıkıp konuşamıyor mu?
ERKAN AKÇAY (Manisa) - Kürsüden, sadece Başbakana değil
Türkiye’ye, Türkiye Cumhuriyeti’ne, Anayasa’mıza yapılan sataşmalara da cevap
vermesini hem Hükûmetten hem iktidar partisinden bekliyorum efendim. (MHP
sıralarından alkışlar) 
V.- SATAŞMALARA
İLİŞKİN KONUŞMALAR (Devam)
3.-
Amasya Milletvekili Mehmet Naci Bostancı’nın, Adana Milletvekili Meral Danış
Beştaş’ın HDP grup önerisi üzerinde yaptığı konuşması sırasında AK PARTİ Grup
Başkanına sataşması nedeniyle konuşması
MEHMET NACİ BOSTANCI (Amasya) – Sayın Başkanım, değerli
arkadaşlar; insanlar sözleri, olup bitenleri, görüntüleri, gerçeklikleri tahrip
ettiklerinde sonuçta kendileri için de yalan bir dünya kurarlar. Doğuda
yaşananlar da böyledir. Tıpkı Sayın Genel Başkanımızın sözünün tahrip edildiği
gibi doğudaki gerçeklik de tahrip edilmekte, başka amaçların aracı olarak
kullanılmaya çalışılmaktadır. Sayın Genel Başkanımızın hiçbir yerde, hiçbir
şekilde beyaz Torosları davet eden bir sözü, bir beyanı yoktur. Söylediğinin ne
olduğunu biliyor olmanız lazım. Beyaz Toroslar, 90’lı yıllar, o dönemlerin
acılarına dikkat çekmek ve bunlara son veren AK PARTİ’ye işaret etmektir. (AK
PARTİ sıralarından alkışlar) Bu ülkede 90’lı yılların da acısına son veren, bu
acıların bitmesi için 2013’te her şeye rağmen, o karanlık entrikalara, terör
örgütünün kirli oyunlarına rağmen bu ülkede Kürt meselesinin çözümü için elini
değil gövdesini taşın altına koyan iradedir AK PARTİ. (AK PARTİ sıralarından
alkışlar) İnsan AK PARTİ’ye laf söylerken 9 kere düşünmeli, düşünmeli. 
İDRİS BALUKEN (Diyarbakır) – Diyarbakır Jandarma
Komutanı kimdir; bir onu söyle bakayım. Diyarbakır Jandarma Komutanı kimdir? O
beyaz Torosları oraya götürendir. 
MEHMET NACİ BOSTANCI (Devamla) - Eğer bugün bu olaylar
yaşanıyorsa bu olayların tek müsebbibi vardır PKK terör örgütü. (AK PARTİ
sıralarından alkışlar) Siz barış istiyorsanız, bu ülkede Türk-Kürt kardeşliğini
istiyorsanız sesinizi yükseltmeniz gereken, o hendekleri açan, halkı kendisine
siper eden ve güvenlik güçlerine karşı halkı kalkan gibi kullanmaya çalışan, PR
görevini de kimilerine bırakan terör örgütüdür.
Saygılarımı sunuyorum. (AK PARTİ sıralarından alkışlar)

BAŞKAN – Teşekkür ederim Sayın Bostancı. 
Şimdi, öneri hakkında…
İDRİS BALUKEN (Diyarbakır) – Sayın Başkan, sayın hatip
konuşması sırasında açık bir şekilde grubumuza sataşmada bulundu. 
MEHMET UĞUR DİLİPAK (Kahramanmaraş) – PKK’ya dedi,
HDP’ye demedi, PKK’ya dedi.
İDRİS BALUKEN (Diyarbakır) – Gerçekleri yanlış
yansıtarak, hakikatleri ters yüz ederek bir yalan dünyası kurduğumuzdan
bahsetti. 
MEHMET UĞUR DİLİPAK (Kahramanmaraş) – PKK mısınız,
söyleyin yani.
İDRİS BALUKEN (Diyarbakır) – İç Tüzük 69’a göre sataşmadan
söz istiyorum.
BAŞKAN – Sayın Baluken, şimdi ben Sayın Bostancı’yı
dikkatle dinledim. Bir sataşma nedeniyle söz aldı ve kendileri cevap verdiler.
Ben orada bir sataşma unsuru görmedim. Yani her… (AK PARTİ sıralarından
alkışlar)
İDRİS BALUKEN (Diyarbakır) – Sayın Başkan, beni bir
dinlerseniz…
BAŞKAN – Bir saniye izin verir misiniz efendim?
Şimdi, her siyasal eleştiriyi sataşma olarak alırsak bu
bizi doğru bir yere götürmez çünkü herkes o zaman söz alacaktır, konuşacaktır
ama…
İDRİS BALUKEN (Diyarbakır) – Sayın Başkan, ben derdimi
ifade etmek istiyorum.
BAŞKAN – Buyurun, daha geniş bir açıklama yaparsanız
ben dinleyeyim sizi Sayın Baluken.
İDRİS BALUKEN (Diyarbakır) – Şimdi, siyasi eleştiri
kapsamındaki parti görüşlerini tabii ki kürsüden ifade edebilir. Ancak bir
siyasi parti grubunu gerçekleri ters yüz etmekle suçlamak, hakikati çarpıtmakla
suçlamak açık bir sataşmadır.
BAŞKAN – Buyurun Sayın Baluken. 
İDRİS BALUKEN (Diyarbakır) – Sayın Meral Danış Beştaş…
BAŞKAN – Sayın Beştaş, yeni bir sataşmaya meydan
vermemek üzere size iki dakika söz veriyorum. 
Buyurun efendim.
4.- Adana
Milletvekili Meral Danış Beştaş’ın, Amasya Milletvekili Mehmet Naci
Bostancı’nın sataşma nedeniyle yaptığı konuşması sırasında HDP Grubuna
sataşması nedeniyle konuşması
MERAL DANIŞ BEŞTAŞ (Adana) – Değerli milletvekilleri,
Sayın Başkan; tekrar hepinizi selamlıyorum.
Biz bir yalan dünyasında yaşamıyoruz, biz hakikatin
içinden geliyoruz, Cizre’den, Silopi’den, Diyarbakır’dan, Nusaybin’den;
morglardan, hastanelerden. Gerçekten insanların acılarına ortak olan yerlerde,
onlarla birlikte o havayı soluyoruz. Bunu bize söyleyenler Cizre’ye,
Nusaybin’e, Silopi’ye ya da en son, polis kurşunuyla öldürülen ya da başka bir
şekilde yaşamını yitiren kimin cenazesine gittiler?
NURSEL REYHANLIOĞLU (Kahramanmaraş) – Polis cenazesine
gitti.
MERAL DANIŞ BEŞTAŞ (Devamla) – Hangi otopsi raporunu
incelediler? Hangi soruşturma dosyasını gerçekten titiz bir şekilde, objektif
ve adalet duygusuyla incelediler, bunu sormak istiyoruz. Biz yalan dünya içinde
kimlerin kendilerine nasıl bir kurguyla yaşam sürdüğünü çok iyi biliyoruz.
Basın-yayın organlarının noktası ve virgülüne kadar aynı olayları nasıl bütün
Türkiye ve dünyaya servis ettiğini acı acı izliyoruz zaten, bunların
farkındayız. Başbakan Van’da beyaz Torosları davet etti. “Beyaz Toroslar
gelmesin diye bize oy vereceksiniz.” dedi.
MEHMET UĞUR DİLİPAK (Kahramanmaraş) – Ne alakası var.
MERAL DANIŞ BEŞTAŞ (Devamla) – O bir tehditti, o bir
tehditti. Sadece davet etmedi ve şu anda beyaz Ranger’lar, siyah Ranger’lar
maalesef beyaz Torosları aratmıyor. Ben dün ziyaret ettiğim 2 gencin adını
verdim, hâlâ Dicle Üniversitesi Tıp Fakültesinde yatıyorlar: Süleyman Okçu,
Reşit Özmen. Bunların ifadesini dinledim ben. O nedenle beyaz Ranger, iri yarı
ve sakallı tarifinde bulundum. Ben başkaları gibi ezbere konuşmuyorum. Şu anda
“Beyaz Toroslarla tehdit etmedik” diyenler Mardin Jandarma Bölge Komutanı’yken
90’lı yıllarda onlarca faili meçhulden yargılanan Musa Çitil’i beraat ettirip
sonra Diyarbakır Bölge Jandarma Komutanı yapan iktidar buna nasıl bir cevap
verecek? 90’larla hesaplaşma adı altında 90’lı yıllardaki suçları örtmeye devam
ediyor ve aynı sanıkları, failleri bugün beraat ettirerek yeni suçlara da imza
atıyor. Buna da yanıtlarını bekliyoruz. (HDP sıralarından alkışlar)
BAŞKAN – Teşekkür ederim Sayın Beştaş.
MEHMET NACİ BOSTANCI (Amasya) – Bir kez daha ifade
ediyorum ki, Sayın Genel Başkanın beyaz Torosları davet etme şeklinde bir
beyanı yoktur.
ENGİN ALTAY (İstanbul) – Üstelik Başbakan sıfatıyla.
AYTUĞ ATICI (Mersin) – Vardır.
LEVENT GÖK (Ankara) – Vardır efendim, olur mu.
MEHMET NACİ BOSTANCI (Amasya) – İnatla ve ısrarla
gerçekliği bu şekilde tahrip etmek yalan dünyanın bir karinesidir.
İDRİS BALUKEN (Diyarbakır) – Yani bütün
Türkiye biliyor olup olmadığını. Van meydanında söyledi.
BAŞKAN – Tutanaklara geçmiştir Sayın
Başkan.
Teşekkür ediyorum.
İDRİS BALUKEN (Diyarbakır) – Sayın
Başkan…
BAŞKAN – Değerli arkadaşlar…
İDRİS BALUKEN (Diyarbakır) – Sayın
Başkan, tutanaklara geçmesi açısından ifade ediyorum: Beyaz Toros davetini ve
tehdidini bütün Türkiye kamuoyu biliyor. Van meydanında açık bir şekilde Sayın
Başbakan dile getirmiştir. Şu anda dönem, beyaz Toros döneminden siyah Ranger
dönemi aşamasına geçmiştir. Siyah Ranger’lar girdiği her sokakta infazla,
cenazeyle, katliamla çıkıyor.
BAŞKAN – Tutanaklara geçmiştir Sayın
Baluken.
Teşekkür ediyorum.
LEVENT GÖK (Ankara) – Bir cümle, izin
verir misiniz efendim?
BAŞKAN – Buyurun Sayın Gök.
LEVENT GÖK (Ankara) – Ben Sayın Naci
Bostancı’yı hayretle dinledim ve hemen İnternet’ten Sayın Başbakanın
konuşmasına baktım. Sayın Başbakan, Van, Tuşba ilçesi… AKP iktidardan
indirilirse buralarda terör çeteleri dolaşacak, eskiden olduğu gibi beyaz
Toroslar dolaşacak, şeklinde bir sözü söylemiştir.
MEHMET NACİ BOSTANCI (Amasya) – Evet,
söyledi. 
LEVENT GÖK (Ankara) – İtiraf ediyor
efendim.
MEHMET NACİ BOSTANCI (Amasya) – Ne var
bunda?
BAŞKAN – Sayın Gök, teşekkür ediyorum,
tutanaklara geçmiştir.
VIII.-
ÖNERİLER (Devam)
B) Siyasi
Parti Grubu Önerileri (Devam)
2.- HDP
Grubunun, 9/12/2015 tarihinde Grup Başkan Vekili Diyarbakır Milletvekili İdris
Baluken tarafından, AKP Hükûmetinin çatışmayı esas alan politikaları sonrasında
çeşitli valilikler tarafından hukuksuz bir biçimde ilan edilen sokağa çıkma
yasaklarının toplumda yarattığı tahribatların araştırılması amacıyla verilmiş
olan Meclis araştırması önergesinin, Genel Kurulun bilgisine sunulmak üzere
bekleyen diğer önergelerin önüne alınarak Genel Kurulun 15 Aralık 2015 Salı
günkü birleşiminde sunuşlarda okunmasına ve ön görüşmelerinin aynı tarihli
birleşiminde yapılmasına ilişkin önerisi (Devam)
BAŞKAN – Şimdi, öneri hakkında üçüncü
söz, aleyhinde olmak üzere Mardin Milletvekili Sayın Orhan Miroğlu’na aittir. 
Sayın Miroğlu, buyurun. 
Süreniz on dakikadır. (AK PARTİ sıralarından
alkışlar) 
ORHAN MİROĞLU (Mardin) – Sayın Başkan,
değerli milletvekilleri; hepinizi saygıyla selamlıyorum. 
Bu arada, Sayın Başkan size de
görevinizde yeni dönemde başarılar diliyorum.
Değerli arkadaşlar, HDP’nin önerisi
üzerine söz almış bulunuyorum ama bunun öncesinde bir Mardinli olarak Aziz
Hocamızın aldığı ödülü burada hatırlamak ve Aziz Hocamızı bu vesileyle de
tebrik etmek istiyorum.
Aslında Mardin ikinci bir ödül de aldı,
bugün bunu çok hatırlamadık. Mardin Artuklu Üniversitesi Oxford Socrates
Ödülü’nü aldı, Ahmet Ağırakça da yine bu ödüle layık görüldü ve değerli Ahmet
Hocamız, zannediyorum, bugün düzenlenecek bir törenle bu ödülü almak için
İngiltere’ye hareket etti.
Değerli arkadaşlar, benim Meclis huzurunda ilk konuşmam
ve tabii ki bölgede son derece vahim olaylar yaşanıyor ama hem HDP sözcülerinin
hem Cumhuriyet Halk Partisi sözcülerinin burada bir durum tespiti bile
yapmamıza izin vermeyecek, bunu kolaylaştırmayacak ama tam tersine meseleyi
ihlaller zeminine çekip -bu ihlallerden kimler sorumlu tabii ki bunu da
konuşacağız- bu kadar önemli bir süreçte, 100 bin insanın bölgeyi terk ettiği,
ekonomik hayatın durduğu… Evet, arkadaşlarımız haklı olarak beyaz Toroslara
itiraz ediyorlar ama Başbakanımızın söylediği de açıktı aslında, “Türkiye beyaz
Toroslar dönemine dönmesin.” gibi bir anlamı vardı o konuşmanın ve herhâlde
vicdan sahibi herkes bu ülkede beyaz Toroslara geri dönmeyi isteyecek
insanların belki en sonuncusunun Ahmet Davutoğlu olduğunu bilir. (AK PARTİ
sıralarından “Bravo” sesleri, alkışlar) Lütfen, biraz vicdanla konuşalım,
vicdanla hareket edelim. 
İDRİS BALUKEN (Diyarbakır) – Siyah Ranger’lardan
haberin vardır herhâlde değil mi, siyah Ranger’lardan?
ORHAN MİROĞLU (Devamla) – Evet, benim… Evet, sizin de
motosikletli katillerden haberiniz var mı, motosikletli katillerden haberiniz
var mı? (AK PARTİ sıralarından alkışlar)
TUĞBA HEZER ÖZTÜRK (Van) – Bunu açıklayın o zaman, bunu
açıklayın!
ORHAN MİROĞLU (Devamla) – Nusaybin’de Medeni Konak’ı
beyaz Toroslar öldürmedi, evet, Nusaybin’de Medeni Konak’ı YDG-H üyesi 2
tetikçi öldürdü, bunu da siz çok iyi biliyorsunuz. (AK PARTİ sıralarından
alkışlar) Bu tetikçilerden biri şimdi içeride. Böyle fotoğraflarla gelirsek
burada çok huzursuz olursunuz. O fotoğrafları bize göstermeyin.
NURSEL AYDOĞAN (Diyarbakır) – Allah Allah, kime
gösterelim? 
ORHAN MİROĞLU (Devamla) – Siz o fotoğraflardaki acılara
saygılı davranın her şeyden önce. Saygınız olsa halkınızın 100 bininin göç
etmek zorunda kaldığı bir dönemde gelip hendeklerden, roketatarlardan, oradaki
silahlı insanlardan tek kelime söz etmeden sadece ihlaller üzerinden bir
polemik yaratmazdınız değerli arkadaşlar. (AK PARTİ sıralarından alkışlar) 
Şimdi, evet, geçmişi bütün yönleriyle araştıralım,
hakikatleri araştıralım. Peki, nasıl araştıracağız bu hakikatleri, nasıl
araştıracağız? Yani, devrimci halk savaşı stratejisi gereği kazılan
kilometrelerce tüneli görmeden mi tartışacağız, görmeden mi yani bu teklifleri
kabul edip araştırma komisyonları kuracağız? Bu teklifte buna dair hiçbir şey
yok. Evet, yani bir inkâr politikasıdır gidiyor. Bu inkâr politikasını görmeden
AK PARTİ Grubu olarak bizim bu tekliflere açık hâle gelmemiz asla mümkün
değildir. Hiçbir şekilde gerçeği araştırmaktan kaçmıyoruz. Gerçeği sonsuza
kadar araştıralım ve eğer Türkiye… Burada Sayın Mithat Sancar çok iyi biliyor,
geçmişle yüzleşme konusundaki değerli katkıları, değerli kitaplarını buradan
hatırlayarak söylemek isterim. Türkiye eğer son on beş yılda geçmişle
yüzleşmişse; Dersim’le, Diyarbakır Cezaeviyle, faili meçhullerle yüzleşmişse
bunun yegâne, yegâne mimarı, evet, AK PARTİ Hükûmetidir. (AK PARTİ sıralarından
alkışlar)
NİHAT AKDOĞAN (Hakkâri) – Hangisiyle?
TUĞBA HEZER ÖZTÜRK (Van) – Hangisiyle ya, hangisiyle?
ORHAN MİROĞLU (Devamla) – Hayır, bir dakika susun, bir
dakika susun!
TUĞBA HEZER ÖZTÜRK (Van) – Yapma ya, yapma ya!
ORHAN MİROĞLU (Devamla) – Bir dakika susun!
TUĞBA HEZER ÖZTÜRK (Van) – Yapma ya! 
ORHAN MİROĞLU (Devamla) – Hayır, öyle değil, öyle değil
arkadaşlar, bir dakika, bir dakika durun! (HDP sıralarından gürültüler) Ya, bir
dakika dinleyin. Bakın, ben sizi dinliyorum hep, yapmayın.
TUĞBA HEZER ÖZTÜRK (Van) – Musa Anter’le yüzleştiniz
mi?
NİHAT AKDOĞAN (Hakkâri) – Musa Anter’i…
BAŞKAN – Değerli milletvekilleri, sayın hatibi
dinleyelim. 
ORHAN MİROĞLU (Devamla) – Musa Anter’in katilini
yakalattığımız zaman hiçbiriniz o duruşma salonunda yoktunuz. Musa Anter’in
adını bile anmaya hakkınız yok. (AK PARTİ sıralarından “Bravo” sesleri,
alkışlar) Musa Anter’in katilini 2 gazeteci ve ben tutuklattık, biz yakalattık,
bunu çok iyi biliyorsunuz ama sizin yönettiğiniz bir şehirde Musa Anter’in
katil zanlısı mahkemede savcılığa çıktığında hiçbir belediye başkanınız, hiçbir
milletvekiliniz yoktu. (HDP sıralarından gürültüler) 
NİHAT AKDOĞAN (Hakkâri) – Ben oradaydım.
ORHAN MİROĞLU (Devamla) – Bırakın şimdi, bırakın. O
davalara gireceğiz tabii ki, geçmişimizle yüzleşeceğiz ama hakikatleri
çarpıtmayın.
NİHAT AKDOĞAN (Hakkâri) – Ne söyledi, en son ne
söylemiş?
ORHAN MİROĞLU (Devamla) – Bakın, şurada bir şey
söylüyorsunuz. 
NİHAT AKDOĞAN (Hakkâri) – “En iyi Kürt, ölü Kürt’tür.” 
ORHAN MİROĞLU (Devamla) – Bir dakika, dinleyin.
Dinleyin canım, dinleyin yani böyle laf atarak olmaz bu işler. Dört yıl burada
birlikte çalışacağız.
NİHAT AKDOĞAN (Hakkâri) – Niye bize bakarak
konuşuyorsun o zaman? Oraya bak, oraya. 
ORHAN MİROĞLU (Devamla) – Bakın, Kürt meselesi
üzerindeki bütün makul önerilerinizi en başta ben savunacağım, bunu size söz
veriyorum.
İDRİS BALUKEN (Diyarbakır) – Hiç ihtiyacımız yok. 
ORHAN MİROĞLU (Devamla) – Yani, vücut şeyimi etkiliyor
arkadaşlar, sürekli söz…
NİHAT AKDOĞAN (Hakkâri) – Bize bakma. 
ORHAN MİROĞLU (Devamla) – Gelin bir araya, konuşalım
bunları, Meclis platformu dışında konuşalım. 
İDRİS BALUKEN (Diyarbakır) – Sen buraya bakarak
konuşuyorsun. 
BAŞKAN – Değerli milletvekilleri, lütfen sükûnet içinde
sayın hatibi dinleyelim.
ORHAN MİROĞLU (Devamla) – Bakın arkadaşlar, lütfen…
NİHAT AKDOĞAN (Hakkâri) – Makul Kürt!
ORHAN MİROĞLU (Devamla) – Makul Kürt’üm, benim makul
Kürt’lüğümü senin ömrün öğrenmeye yetmez, anladın mı? (AK PARTİ sıralarından
alkışlar) Ya, böyle konuşma. Ben makul Kürt’üm ama senin ne Kürt’ü olduğunu
bilmiyorum. (HDP sıralarından gürültüler) Bu sıralarda tanıdığım 3-5 kişi var,
bunun dışında hiç kimseyi bilmiyorum, tanımıyorum. (AK PARTİ sıralarından alkışlar)

NİHAT AKDOĞAN (Hakkâri) – Makul Kürt’ün (×)
ilinde şu anda sokağa çıkma yasağı var. 
ORHAN MİROĞLU (Devamla) – Bırak ya, bırak Allah aşkına.

BAŞKAN – Sayın Miroğlu, lütfen Genel Kurula hitap edin.

ORHAN MİROĞLU (Devamla) – Değerli arkadaşlar, bakın,
sokağa çıkma yasağını hiç kimse savunmaz. Sokağa çıkma yasağını hangi
koşulların oluşturduğuna bakmak lazım. Nereden çıktı sokağa çıkma yasağı? Bu
Hükûmetin özel bir merakı mı var, Cizre’de, Silopi’de sokağa çıkma yasağı ilan
etsin? 
NİHAT AKDOĞAN (Hakkâri) – İki buçuk yılda niye bir şey
olmadı?
ORHAN MİROĞLU (Devamla) – Sokağa çıkma yasağı, sizin
desteklediğiniz, tolere ettiğiniz, bütün çabanızla yanında durduğunuz devrimci
halk savaşı stratejisinin bir sonucudur. Bu strateji, Türkiye'de demokratik
zemini zehirliyor. Bu stratejiye karşı, bir Hükûmetin, bir devletin alabileceği
yegâne tedbir, evet, silahlı gruplarla işgal edilmiş ilçelerini, şehirlerini
hükümranlık haklarını hatırlayarak savunmaktır. Bu, çok net bir şeydir. (AK
PARTİ sıralarından alkışlar) 
Değerli arkadaşlar, bu metin, bu gerekçe üstünde
konuşulmaya bile gerek olmayan bir gerekçedir. Yani Hükûmet sanki durup
dururken, doğu, güneydoğuda bir savaş ortamı… Bu, Kandil’in fikridir, bu, bu
arkadaşlarımızın fikri değil. (AK PARTİ sıralarından “Bravo” sesleri, alkışlar)
Bu arkadaşlarımız zaten düşünsel olarak şimdi aynı şeyi düşünmüyorlar, bunu da
çok iyi biliyoruz. Her kafadan bir ses çıkmaktadır, Sayın Yüksekdağ başka
söylemekte, Selahattin Bey başka söylemektedir. Bu kafa karışıklığıyla biz doğu,
güneydoğudaki süreçten -AK PARTİ’yi destekleyen politikalar veya desteklemeyen
politikalar bakımından söylüyorum- çıkamayız. Buradaki insanların acısı
hepimizin acısıdır. Burada, asker olsun polis olsun, orada doğup büyümüş ama
her nasılsa bir şekilde kendini elinde silahla hendeklerin başında bulmuş
insanların da hayatının sorumlusu evet bu ülkedir. Bu insanların hayatının
korunması da elbette ki siyasetin görevidir, Hükûmetin görevidir ama Hükûmet bu
görevlerini ifa ederken siz Kandil’in stratejik tercihlerini getirip bu halkın
önüne koyarsanız buradan bir şey çıkmaz. Şunu söylüyor arkadaşlarımız, Süreyya
Bey yok burada, geçen hafta açıkladı, diyor ki: “Böyle bir şey olacak ki bu
Hükûmet Abdullah Öcalan’a mecbur edilecek.” Bu mudur acaba? Hendekler bunun için
mi kazılıyor? Mecburiyet nedir? Bir mecburiyetle Türkiye Cumhuriyeti’ni bir
şeye davet edebileceğini düşünmek nasıl bir siyasi körlüktür, nasıl bir siyasi
çıkmazdır? Bunu herkesin düşünmesi lazım. 
Bir başkası şunu söylüyor, diyor ki: “E, canım, biz bu
durumu görmezden gelelim, bu bir sonuçtur, sebep değildir.” Hayır. PKK, evet
bir sonuçtur. Neyin sonucudur? Şeyh Said İsyanı’nın sonucudur, evet, Dersim’in
sonucudur, Diyarbakır Cezaevinin sonucudur ama bu tarih geride kaldı. Hendekler
kazılarak, şehirler işgal edilerek bu da sonuçtur diyemeyiz. Bu bir sebeptir. (AK
PARTİ sıralarından alkışlar) Bu sebeptir ve bu sebebi doğru teşhis etmek
zorundayız. 
Değerli arkadaşlarımızın çok kıymetli bir misyonu var, bu misyona
hayatım boyunca saygı duydum, her zaman da duyacağım ama bu arkadaşlarıma da
şunu tavsiye ediyorum: Lütfen, Kürt halkının gördüğü acıları sırf PKK yüzünü
Türkiye’ye değil, Orta Doğu’daki birtakım yeni jeopolitik meselelere döndüğü
için kendi demokratik konumunuzu, siyasi zemininizi bu stratejiye feda etmeyin.
Bunun ne size ne HDP’ye ne de Kürt halkına, Türk halkına bir faydası yok. Bugün
binlerce insan göçün yollarına düştü. Neden? 90’lı yıllarda mıyız biz? JİTEM’in
elemanları gidip köylüleri tehdit edip “Hadi çıkın köyünüzden” mi diyor? Asla böyle
bir durum yok. Asla böyle bir durum yok. Herkes biliyor ki köye dönüşler bu
Hükûmet zamanında oldu. 
Burada Değerli Meral Hanım çok iyi biliyor, bu konuda ödenen
maddi-manevi tazminatlarla…
(Mikrofon otomatik cihaz tarafından kapatıldı)
ORHAN MİROĞLU (Devamla) - ...bir bölge ekonomik olarak neredeyse ihya
edildi. Avukatlarınız dahi…
BAŞKAN – Sayın Miroğlu, konuşmanızı tamamlamanız için ek süre veriyorum.
ORHAN MİROĞLU (Devamla) – Peki efendim.
Son olarak şunu söylemek isterim: Biz, evet, komisyonlar kurarak, başka
ihtisas komisyonlarında bu meseleleri gündeme getirerek Türkiye’nin bu netameli
tarihiyle yüzleşmeye ve hesaplaşmaya hazırız ama bu hesaplaşmayı PKK’nin
gözlüklerini gözümüze takarak yapamayız. (AK PARTİ sıralarından alkışlar) Bu
yüzden de bu gerekçesi olmayan teklife “hayır” diyoruz ama yüzleşmeye ve
hesaplaşmaya “Evet, sonuna kadar varız.” diyoruz AK PARTİ Hükûmeti olarak. (AK
PARTİ sıralarından alkışlar) 
BAŞKAN – Teşekkür ederim Sayın Miroğlu.
Sayın Miroğlu’nun konuşmasının üçüncü konuşma olduğunu ifade etmiştim.
İkinci konuşmayı yaptılar kendileri.
İDRİS BALUKEN (Diyarbakır) – Sayın Başkan…
BAŞKAN – Sayın Baluken…
İDRİS BALUKEN (Diyarbakır) – Sayın Hatip konuşması sırasında defaatle
grubumuza sataşmalarda bulundu. Aslında birden fazla milletvekilimize bu
anlamda söz hakkı doğdu. HDP’nin vermiş olduğu önergede sorunun gerçek
nedeniyle ilgili tek bir tespitin olmadığını ve işte, hak ihlalleri üzerinden
buraya getirildiğini ifade etmekten başladı, eş başkanlarımızın kafa
karışıklığından, farklı farklı açıklamalar yapmasından çıktı. Müsaade ederseniz
sataşmadan söz istiyorum ve birden fazla söz hakkı talebimiz var çünkü defaatle
sataşmada bulundu. 
BAŞKAN – Siz şimdi, Sayın Baluken, gruba…
İDRİS BALUKEN (Diyarbakır) – O zaman şöyle ifade edeyim Sayın Başkan…
BAŞKAN – Halkların Demokratik Partisi Grubuna yönelik bir sataşmadan
dolayı…
İDRİS BALUKEN (Diyarbakır) – Evet,
bir, grubumuza yönelik bir sataşma var,
bir de şahsımı kastederek, burada yapmış olduğumuz konuşmalarda “Hendeğin sebep
değil, sonuç olduğunu ifade edenler.” dedi, onu ben kullanmıştım. Dolayısıyla,
o ibareden dolayı şahsıma sataşmadan söz istiyorum. 
BAŞKAN – Sayın Baluken, size sataşmadan dolayı söz
vereceğim ama süremiz teamülen iki dakikadır biliyorsunuz.
İDRİS BALUKEN (Diyarbakır) – Evet. 
Yani grubumuz adına Sayın Mithat Sancar; benim
kullandığım cümle için de, müsaade ederseniz, ben konuşacağım.
BAŞKAN – Ha, şahsınıza yönelik sataşmadan dolayı siz
şahıs olarak söz istiyorsunuz ama grup adına Sayın Mithat Sancar’ı
söylüyorsunuz, peki. 
Sayın Mithat Sancar, buyurun efendim. 
İki dakika söz veriyorum.
V.- SATAŞMALARA
İLİŞKİN KONUŞMALAR (Devam)
5.- Mardin
Milletvekili Mithat Sancar’ın, Mardin Milletvekili Orhan Miroğlu’nun HDP grup
önerisi üzerinde yaptığı konuşması sırasında HDP Grubuna sataşması nedeniyle
konuşması
MİTHAT SANCAR (Mardin) – Sayın Başkan, tekrar, hayırlı
olsun göreviniz. 
BAŞKAN – Teşekkür ederim.
MİTHAT SANCAR (Devamla) – Değerli milletvekilleri,
sebepleri ve sonuçları doğru bir şekilde koymazsak çözüm üretmemiz mümkün
değil. Çözüm süreci vardı ve çözüm süreciyle bir büyük barışa ulaşmak gibi bir
umudumuz vardı. O sürecin pek çok aşamasında yer almış bir arkadaşınızım. 
Akil insanlar heyetinde, şimdi Sayın Cumhurbaşkanlığı
makamında oturan o zaman Başbakan olan Sayın Erdoğan’a, şimdiki Başbakan Sayın
Davutoğlu’na sunduğumuz öneriler vardır. Miroğlu, benim, geçmişle hesaplaşmayla
ilgili çalışmalarıma değindi. Ben teşekkür ederim ama bu çalışmaların gereğini
yapmak üzere Sayın Davutoğlu’na, geçen yılın kasım ayında, somut öneri sunduk.
Gelin, 90’ları araştıracak bir hakikat komisyonu -adına ne derseniz deyin-
kurun. Arzu ederseniz akademisyen olarak ben bütün yükünü üstlenirim dedim,
kayıtlardadır, izleme kurulu oluşturun. Bu önerilerimizin hepsini sunduk. Eğer
bunları yapmazsanız çözüm süreci başarısızlığa uğrar dedik. Tamamı kayıtlarda
ve raporlardadır. Hiçbir kurumsal düzenlemeye yanaşılmadı. Eğer bunlar
yapılmazsa, bu öneriler dikkate alınmazsa… Mesela hakikat komisyonu kurulmazsa
bu ihlallerin, çatışmaların kaynaklarını bulamayız ve bu süreci de başarıyla
yürütemeyiz dedik. Eğer çökerse süreç savaşa çok şiddetli geri dönülür, dünya
tecrübeleri bunu söylüyor dedik. Gelin, bunun önünü alalım, önleyelim dedik. 
Şimdi, keşke o zaman bu sözler dinlenseydi, şu an
savaşın acılarını yaşamıyor ve konuşmuyor olaydık. Ama asıl sorumluluk
Hükûmetteydi ve Hükûmet o sürecin gereklerini yerine getirmedi.
Bunu hatırlatmak için tekrar söz aldım. Çok teşekkür
ederim, saygılar sunarım. (HDP sıralarından alkışlar)
BAŞKAN – Teşekkür ederim Sayın Sancar.
Sayın Baluken, size de sataşma nedeniyle, 69’uncu
maddeye göre iki dakika süre veriyorum.
Lütfen yeni bir sataşmaya meydan vermeyelim.
Buyurun.
6.- Diyarbakır
Milletvekili İdris Baluken’in, Mardin Milletvekili Orhan Miroğlu’nun HDP grup
önerisi üzerinde yaptığı konuşması sırasında şahsına sataşması nedeniyle
konuşması
İDRİS BALUKEN (Diyarbakır) – Sayın Başkan, değerli
milletvekilleri; ben de hepinizi saygıyla selamlıyorum.
Burada gerçekten rasyonel bir akılla bu işin
içerisinden bir çıkış arıyoruz, öyle olması gerekir. Öyle olduğu için de bu
sokağa çıkma yasaklarıyla ilgili Meclis bir araştırma komisyonu kursun. Gitsin,
yerinde, bu hendeklerin sebep mi, sonuç mu olduğunu araştırmaktan tutun da
katledilen sivillerin durumuna kadar, tahrip edilen kültürel inanç değerlerine
kadar her şeyi araştırsın diyoruz. Madem söylediklerinize bu kadar
güveniyorsanız, gelin, bu araştırma önergesine onay verin, hep birlikte gidelim
Nusaybin’e, Sur’a, Silopi’ye, Cizre’ye bu durumu araştırıp gelip burada tüm
Türkiye kamuoyuna açıklayalım.
Bakın, bu hendekler meselesini İçişleri Bakanınıza
sorun, o kendisi çok iyi biliyor. Daha önce Cizre’de hendekler kazıldığı zaman
bizim İmralı-Ankara-Kandil hattında yapmış olduğumuz toplantılar neticesinde
devlet, bir, Cizreli gençleri katletmeyeceğini söyledi; iki, mahalledeki her
evi basıp o evlerdeki gençleri tutuklamayacağını söyledi, bir gün içerisinde o
hendekler çözüldü. Ama şu anda bilinçli olarak devlet ya da AKP Hükûmeti buna
gelmiyor, bu kadar nettir. 
Parlamentoyu işlevsiz bırakmışsın, çözüm masasını
devirmişsin, 5 Nisandan itibaren Sayın Öcalan üzerinde tecrit uygulamışsın,
acımasız bir darbe ve savaş konseptini sahaya sürmüşsün… Gençler, halk senin bu
konseptinden dolayı kendi can güvenliklerinin olmadığını söylüyorlar. Biz
onlara gittiğimizde “Siz bize Cizre’de söz verdiniz, 6 arkadaşımız sokak
ortasında katledildi.” diyorlar, “Bütün Cizreli gençler tutuklandı.” diyorlar.
Bunu görmek lazım. Bunun çözümüyle ilgili tek yöntem diyalogdur, daha önce
denenmiş olan yöntemleri tekrar devreye koymaktır. Bunu görmediğimiz sürece,
burada, böyle, kayıkçı yarışıyla hiçbir yere varamayız. 
O hendek başlarını tutan gençlerin tamamının babaları…
(Mikrofon otomatik cihaz tarafından kapatıldı)
İDRİS BALUKEN (Devamla) - …90’lı yıllarda faili meçhul
cinayetlerde katledildiler. Şimdi de kendilerini saldırı altında hissediyorlar.
“Bizim can güvenliğimizi demokratik siyaset olarak temin edebiliyor musunuz?”
diye soruyorlar. Verecek bir yanıtımız yok. 
MEHMET UĞUR DİLİPAK (Kahramanmaraş) – Biz ederiz, sen
hiç merak etme.
İDRİS BALUKEN (Devamla) - Verecek bir yanıtımız yok.
Bunu düşünmeniz lazım. (HDP sıralarından alkışlar)
BAŞKAN – Teşekkür ederim Sayın Baluken.
VIII.-
ÖNERİLER (Devam)
B) Siyasi
Parti Grubu Önerileri (Devam)
2.- HDP
Grubunun, 9/12/2015 tarihinde Grup Başkan Vekili Diyarbakır Milletvekili İdris
Baluken tarafından, AKP Hükûmetinin çatışmayı esas alan politikaları sonrasında
çeşitli valilikler tarafından hukuksuz bir biçimde ilan edilen sokağa çıkma
yasaklarının toplumda yarattığı tahribatların araştırılması amacıyla verilmiş
olan Meclis araştırması önergesinin, Genel Kurulun bilgisine sunulmak üzere
bekleyen diğer önergelerin önüne alınarak Genel Kurulun 15 Aralık 2015 Salı
günkü birleşiminde sunuşlarda okunmasına ve ön görüşmelerinin aynı tarihli
birleşiminde yapılmasına ilişkin önerisi (Devam)
BAŞKAN – Öneri hakkında üçüncü söz, lehinde olmak
üzere, Ankara Milletvekili Sayın Levent Gök’e aittir.
Buyurun Sayın Gök. (CHP sıralarından alkışlar) 
Süreniz on dakikadır.
LEVENT GÖK (Ankara) – Sayın Başkan, değerli
milletvekilleri; hepinizi sevgiyle, saygıyla selamlıyorum. Yine, bugün
Diyarbakır’da, az önce ifade ettik, 2 şehidimize Allah’tan rahmet diledik ama
sayının 3 olduğunu üzülerek öğrendik. Bütün hayatını kaybeden polis kardeşlerimize
ve yaralanan bütün polis kardeşlerimize hem acil şifalar hem de başsağlığı
dileklerini ifade ediyorum tüm Türk ulusuna.
Bu arada, hayatını kaybeden tüm masum insanlarımıza da
Allah’tan rahmet diliyorum.
Bugün, aslında, geldiğimiz noktayı az önce AKP sözcüsü
bir cümlesinde çok güzel özetledi. Bu iktidar başı sıkıştığında PKK tarafından
kandırıldığını, bir müddet sonra da başka bir olay nedeniyle cemaat tarafından,
paralel yapı tarafından kandırıldığını ifade ederken bugün gelinen noktada,
ülkenin kan gölüne döndüğü noktada sayın AKP sözcüsü sokağa çıkma yasağını
“Evet, yaptık çünkü devlet hükümranlık hakkını hatırladı.” diye bir sözcük
söyledi.
Değerli kardeşlerim, gerçekten işte bu iktidarın
Türkiye’yi neden yönetemeyeceğini gösteren çok veciz bir söz. Sayın Miroğlu,
sizi kutlarım. Devletin hükümranlık hakkını hatırladığını ifade ediyor Sayın
Miroğlu.
Değerli arkadaşlarım...
HALİS DALKILIÇ (İstanbul) – Hatırlama değil “gereği”
dedi. 
LEVENT GÖK (Devamla) – Fark etmez. İster “gereği” deyin
ister o deyin, bu deyin yani devletin bir şeyleri unuttuğunu ifade ediyorsunuz.
Devlet kandırılan bir devlet, AKP iktidarı; paralel yapı kandırıyor, e
geçiştirelim; PKK kandırıyor, geçiştirelim; devlet görevlerini unuttu, onu
geçiştirelim. Ülke kan gölüne dönmüş değerli arkadaşlarım. 
Bugün konuştuğumuz konu önemli bir konu. Biz
oturduğumuz yerden bas bas bağırdık bugün. Ne oluyor güneydoğuda? Bir göç var,
insanlar ölüyor, polis ölüyor, masum insanlar ölüyor, gelin bunu bir anlatın.
Eğitime son verilmiş, temel hak ve hürriyetler sınırlandırılıyor, sokağa çıkma
yasakları konuluyor. Bir anayasal sorun var, hukuki bir sorun var. 
Şimdi, sokağa çıkma yasağı var değil mi? Peki sokağa
çıkma yasağı hangi hâllerde konulur değerli arkadaşlarım? Bugün Anayasa ihlal
ediliyor değerli arkadaşlar. Anayasa’mızın 15’inci maddesi çok açık. Soruyorum
size, AKP’li milletvekillerine ve sayın Hükûmet üyelerine, Anayasa’nın 15’inci
maddesi diyor ki: “Savaş, seferberlik, sıkıyönetim veya olağanüstü hallerde,
milletlerarası hukuka uygun olmak kaydıyla temel haklar sınırlandırılabilir.”
değil mi? Ne var şimdi bugün Türkiye’de? Ne oluyor güneydoğuda? Savaş mı var,
seferberlik mi var, sıkıyönetim mi var?
MEHMET UĞUR DİLİPAK (Kahramanmaraş) – Terör var, terör.
LEVENT GÖK (Devamla) – Ne var? Olağanüstü hâller var.
Ne var? 
Peki, bunların varlığını kabul ediyorsanız, bu
yasakların konmasının yegâne merciinin neresi olduğunun farkında mısınız?
Değerli arkadaşlarım, bütün bunlar Türkiye Büyük Millet Meclisinin onayı
olmadan uygulanamaz. Biliyor musunuz bunları? Sizlere söyleyen yok.
Bakanlarınıza söylüyoruz, Anayasa’ya aykırı davranıyorsunuz. Meclisin bilgisi
olmadan, onayı olmadan, izni olmadan Türkiye’de sıkıyönetim ilan edilemez,
olağanüstü hâl ilan edilemez, sokak yasakları konulamaz değerli arkadaşlarım. Sizler
bundan bihabersiniz. 
Türkiye’de tam şu anda, bakın değerli arkadaşlarım, tam
vahim bir tablo, şu kırmızı tablolar, tam yedi ilimizde, ülkemizin doğu ve
güneydoğusu yangın yerine… Sokağa çıkma yasakları var. Neden oluyor bunlar?
Bunlar sizin ikircikli tutumlarınızdan oluyor. Siz ülkeyi yönetemiyorsunuz,
ülkeyi yönetemiyorsunuz, halkı kandırmaya çalışıyorsunuz, tam 17 ilçemizde 50
kez uygulanan bir sokağa çıkma yasağı var. 1 milyon 300 bin kişi bu sokağa
çıkma yasağından etkileniyor. Hastası var, eğitimine gidemeyen var ama bir
yandan da ne var? Bir yandan da, geçtiğimiz hafta cami yandı, cami yangınını
seyrettiniz, değil mi? İktidar, Türkiye'de güya dinî konularda güçlü olduğunu
ifade ediyor. Türkiye Cumhuriyeti tarihinde ilk defa bir caminin naklen yayını
televizyonlardan izlenmiştir ve bu iktidar müdahale edememiştir. (AK PARTİ
sıralarından gürültüler) 
AYŞE SULA KÖSEOĞLU (Trabzon) – Camiyi yakanları niye
kınamıyorsun?
İDRİS BALUKEN (Diyarbakır) – Müdahaleyi engellemiştir,
itfaiyeyi engellemiştir.
LEVENT GÖK (Devamla) – Ve yangının
söndürülmesini becerememişlerdir, itfaiye oraya girememiştir. Cumhuriyet
tarihinde ilk defa, herkesin gözü önünde bir cami yanmıştır, beş yüz yıllık,
altı yüz yıllık bir tarihî cami yanmıştır. 
AYŞE SULA KÖSEOĞLU (Trabzon) – Camiyi yakanları niye
suçlamıyorsun?
LEVENT GÖK (Devamla) – Bu ayıp size yeter değerli
arkadaşlarım. Siz camiyi koruyamadınız, insanlarımızı nasıl koruyacaksınız
orada?
VEYSİ KAYNAK (Kahramanmaraş) – Beş dakika oldu PKK’ya
laf söylemedin. Sayın Gök, bir de PKK’ya laf söylesen.
LEVENT GÖK (Devamla) – Değerli
arkadaşlarım, şimdi, bakın, bu tabloda, bu iktidar 7 Hazirandan önce ne yapıyor
biliyor musunuz? “Çözüm süreci” diye bir süreç yürütüyordu. 7 Hazirandan önceki
billboardları söylüyorum. Şimdi, diyorsunuz ya “Her şeyi devirdik, buzdolabına
kaldırdık.” Ama bu AKP’nin seçim billboardudur. Ne diyor? “Çözüm süreci
başladı, anaların gözyaşı dindi. AKP yapar, herkes konuşur.” Öyle mi? Bunu siz
söylediniz, değil mi arkadaşlar?
MEHMET UĞUR DİLİPAK (Kahramanmaraş) – Doğru, evet.
LEVENT GÖK (Devamla) – Ne oldu şimdi çözüm süreci,
neresindesiniz? 
MEHMET UĞUR DİLİPAK (Kahramanmaraş) – İhanet ettiler,
ihanet.
LEVENT GÖK (Devamla) – Ne yapıyorsunuz? Kandırıldınız
değil mi? Yine beceriksizlikten dolayı. 
Değerli arkadaşlarım, şimdi Türkiye'nin dört bir
yanında özel güvenlik bölgeleri var, sokağa çıkma yasakları var. AKP’nin 7
Hazirandaki seçim billboard afişleri, ne olmuş? Olağanüstü hâl kalkmış,
baskılar bitmiş, köyünde özgürce yaşıyormuş. Kim yaşıyormuş? Vatandaş, bırakın
köyünde, şehirlerde sokaklara çıkamıyor. Şu getirdiğiniz manzaraya bakın.
Ülkeyi yönetemeyen bu tablo içerisinde tam yüz yirmi dört bölgede özel güvenlik
bölgesi ilan ettiniz, hepsi hukuksuz, hepsi hukuksuz. Biz bunların farkındayız,
biz bunları biliyoruz. Ne zaman biliyoruz, biliyor musunuz? 
Değerli arkadaşlarım, 7 Hazirandan sonra, bu ülkede,
bir baktık, bir gün Suruç’ta basın toplantısı yapan gençlerimize bir saldırı
oldu, 33 gencimiz hayatını kaybetti. Hemen arkasından Adıyaman’da 1 askerimiz
şehit edildi ve Ceylânpınar’da da 2 polisimiz şehit edildi. Biz Cumhuriyet Halk Partisi olarak, 7
Hazirandan sonra hemen bu Meclisi olağanüstü toplantıya
çağırdık, “Gelin kardeşim, gelin, burada
terörü konuşalım; PKK terörünü konuşalım, IŞİD’in terörünü konuşalım,
DHKP-C’nin terörünü konuşalım, elinde silah tutan ne varsa, nasıl
adlandırıyorsanız onların hepsini konuşalım.” dedik, öyle değil mi arkadaşlar?
Buraya geldik. Şimdi “hendekler” diyorsunuz. Gelin, hendekleri konuşalım.
Hendekleri, PKK’yı suçlamayan hiçbir partinin de inandırıcılığı yoktur. Biz Cumhuriyet Halk Partisi olarak PKK
terörüne de karşıyız, IŞİD’e de karşıyız, DHKP-C’ye de karşıyız. Var mısınız?
(CHP sıralarından alkışlar) 
AYŞE SULA KÖSEOĞLU (Trabzon) – Biz
de karşıyız. 
LEVENT GÖK (Devamla) – Hendekleri
kazanlara da karşıyız. Bu kadar açık ve net ilan ediyoruz.
ALİCAN ÖNLÜ (Tunceli) – AKP
terörüne de karşıyız.
LEVENT GÖK (Devamla) – Hendekleri
kazarak kimse halkımızın eğitim hakkıyla, sağlık hakkıyla, yaşam hakkıyla
oynayamaz. Türkiye bir bütündür. Gelin, bunları konuşalım dedik. Siz ne
yaptınız? Tam 29 Temmuzda, değerli arkadaşlarım, sevgili yurttaşlarım…
MEHMET UĞUR DİLİPAK
(Kahramanmaraş) – Hendekleri kazana “Onlar arkadaş.” dediniz, terörist
diyemediniz.
LEVENT GÖK (Devamla) – …bu AKP
mantığını iyi anlayın.
MEHMET UĞUR DİLİPAK
(Kahramanmaraş) – Hangi mantıkla olacak?
LEVENT GÖK (Devamla) – Terörü
konuşalım, PKK terörüne karşı, hendek kazan PKK terörüne karşı, polisimizi
öldüren, askerimizi öldüren PKK’ya karşı, IŞİD’e karşı, DHKP-C’ye karşı gelin
bu Mecliste tek yumruk olalım dedik. Bütün partiler olalım, bir komisyon
kuralım, bunları araştıralım dedik. Siz ne yaptınız? Sayısal çoğunluğunuzla
reddettiniz. 
Değerli yurttaşlarım, bu AKP
çoğunluğunda iktidar, 7 Hazirandan sonra, 29 Temmuzda Türkiye’de bütün
partilerin birleşmesiyle oluşturulacak teröre karşı komisyonun kurulmasını
engellemiştir. Böyle bir iktidar ve böyle bir AKP’li milletvekillerisiniz siz.
(CHP sıralarından alkışlar)
MEHMET UĞUR DİLİPAK
(Kahramanmaraş) – Yüzde 60 blokunuz vardı. 
LEVENT GÖK (Devamla) – Şimdi
ortalık yangın yerine dönmüş, bakanlardan rica ediyoruz: Yerinizden lütfen
kalkın, ne olduğunu anlatın diyoruz. Türkiye’de göç var arkadaşlar. Binlerce
kişi göç ediyor. 
MEHMET UĞUR DİLİPAK (Kahramanmaraş) – Yüzde 60 blokunuz vardı Sayın Gök.

LEVENT GÖK (Devamla) - Millî
Eğitim okulları tatil etmiş, birçok asker sevkiyatı oluyor, doğuda askerlerimiz
şehit oluyor, polisimiz şehit oluyor. İşte bugün de 3 polisimiz şehit oldu. 
NURSEL REYHANLIOĞLU
(Kahramanmaraş) – Kim yaptı?
LEVENT GÖK (Devamla) - Bunları
konuşun, Türkiye bunları konuşsun, Türkiye’nin yakıcı gündemi bu diyoruz,
bakanların ruhu bile duymuyor. Oradan bir tane kabadayı üzerimize yürümeye
kalkıyor. Bir daha o sıralara yürüyün, haddinizi bildiririz sizin, bir daha bir
yürüyün bakayım! (AK PARTİ sıralarından gürültüler, CHP sıralarından alkışlar) 
MEHMET UĞUR DİLİPAK
(Kahramanmaraş) – Hadi be!
LEVENT GÖK (Devamla) – Biz
Türkiye’nin hakkını savunuyoruz, biz Türkiye’nin menfaatlerini savunuyoruz.
Niçin bir tane sayın bakan buradan kalkıp da anlatamıyor güneydoğuda ne
olduğunu? Anlatamazsınız, siz yarattınız, siz yarattınız! (AK PARTİ
sıralarından gürültüler)
OKTAY ÇANAK (Ordu) – Aynaya bak,
aynaya!
LEVENT GÖK (Devamla) – Ben aynaya
bakıyorum, şeref madalyamı görüyorum, sizin de utancınızı görüyorum. 
VEYSİ KAYNAK (Kahramanmaraş) – Utanç size ait. 
LEVENT GÖK (Devamla) - PKK kandırıyor, cemaat
kandırıyor, herkes kandırıyor ama güya iktidardasınız. 
VEYSİ KAYNAK (Kahramanmaraş) - Utancı size iade
ediyoruz.
LEVENT GÖK (Devamla) - Yok öyle yağma! Türkiye’yi
yangın yerine çevirdiniz. Her şeyin sorumlusu sizsiniz. 
AYŞE SULA KÖSEOĞLU (Trabzon) – Millet seyrediyor,
millet.
LEVENT GÖK (Devamla) - Bu halkımız er ya da geç sizlere
elbette gereken dersi verecek. Bu yangın yerine dönen Türkiye’de ölen
polislerimizden de askerlerimizden de biliniz sizler sorumlusunuz; ölen bütün
masum insanlarımızın ölümlerinden de sizler sorumlusunuz çünkü ülkeyi
yönetemiyorsunuz. Gelip şurada bakanların konuşacağı bir tek dahi cümle yok.
Ama sizin tankınız olabilir, topunuz olabilir, TOMA’larınız olabilir ama…
ENGİN ALTAY (İstanbul) – Bizim de Allah’ımız var.
LEVENT GÖK (Devamla) - …bizim de mangal gibi yüreğimiz
var. (CHP sıralarından alkışlar, AK PARTİ sıralarından gürültüler)
BAŞKAN – Teşekkür ederim Sayın Gök.
MEHMET TÜM (Balıkesir) – Tuğrul, tırları anlat,
tırları.
MEHMET NACİ BOSTANCI (Amasya) – Sayın Başkan, Levent
Bey yaptığı konuşmada her şeyden grubumuzu sorumlu tutmuştur.
BAŞKAN – Duyamadım Sayın Bostancı.
MEHMET NACİ BOSTANCI (Amasya) – Efendim, her şeyden,
bütün ölümlerden, bütün hayatı kaybedişlerden, bu ülkede ne yaşandıysa onlardan
grubumuzu sorumlu tuttu.
LEVENT GÖK (Ankara) – Hükûmet konuşsun efendim. Biz
Hükûmeti suçluyoruz Sayın Başkan.
MEHMET NACİ BOSTANCI (Amasya) – Bu açık bir sataşmadır,
69’a göre söz talep ediyorum.
BAŞBAKAN YARDIMCISI YILDIRIM TUĞRUL TÜRKEŞ (Ankara) –
Sayın Başkan…
LEVENT GÖK (Ankara) – Sayın Başkan, Hükûmetin bir sayın
üyesi konuşuyor.
BAŞKAN – Sayın Bostancı, biraz önce de ifade ettim, her
siyasal eleştiri karşısında bir sataşma nedeniyle söz talep etmeyi doğru
bulmuyorum. (CHP sıralarından alkışlar) Ben grup başkan vekillerimizin söz
haklarına saygılıyım. Hükûmete bir sataşma var burada, belki Hükûmetin söz
talebi var. 
BAŞBAKAN YARDIMCISI YILDIRIM TUĞRUL TÜRKEŞ (Ankara) –
Evet.
BAŞKAN - Ben Hükûmete izninizle söz veriyorum.
MEHMET NACİ BOSTANCI (Amasya) – Efendim, grubumuzu
ifade ettiği için, uygun görürseniz…
LEVENT GÖK (Ankara) – Sayın Naci Bostancı… 
BAŞKAN - Buyurun Sayın Türkeş. (AK PARTİ sıralarından
alkışlar)
Süreniz iki dakika Sayın Türkeş.
V.- SATAŞMALARA
İLİŞKİN KONUŞMALAR (Devam)
7.-
Başbakan Yardımcısı Yıldırım Tuğrul Türkeş’in, Ankara Milletvekili Levent
Gök’ün HDP grup önerisi üzerinde yaptığı konuşması sırasında Hükûmete sataşması
nedeniyle konuşması
BAŞBAKAN YARDIMCISI YILDIRIM TUĞRUL TÜRKEŞ (Ankara) –
Teşekkür ederim.
MEHMET TÜM (Balıkesir) – Sayın Bakan, tırları anlat,
tırları.
BAŞBAKAN YARDIMCISI YILDIRIM TUĞRUL TÜRKEŞ (Devamla)
–Öncelikle size hayırlı olsun diyorum.
BAŞKAN – Teşekkür ederim.
MAHMUT TANAL (İstanbul) – Sayın Türkeş, Türkmenlere
silah gitti mi gitmedi mi?
MEHMET TÜM (Balıkesir) – Vallahi billahi tırları anlat
önce.
BAŞBAKAN YARDIMCISI YILDIRIM TUĞRUL TÜRKEŞ (Devamla) –
İki dakikada onların hepsine cevap veremem. 
MEHMET TÜM (Balıkesir) – Ama önce tırları anlat. 
BAŞBAKAN YARDIMCISI YILDIRIM TUĞRUL TÜRKEŞ (Devamla)
–İzin verirseniz, şimdi şu konuya bir cevap verelim, ondan sonra.
MEHMET TÜM (Balıkesir) – Sayın Bakan, önce tırları
anlat.
BAŞBAKAN YARDIMCISI YILDIRIM TUĞRUL TÜRKEŞ (Devamla)
–Şimdi, her şeyden önce, bu dönemde ilk defa kürsüye geldiğim için bu dönemin
hepimize hayırlı uğurlu olmasını diliyorum.
MEHMET TÜM (Balıkesir) – Ama tırları da unutma.
BAŞBAKAN YARDIMCISI YILDIRIM TUĞRUL TÜRKEŞ (Devamla)
–Şimdi, deminden beri bu önerge ve bu önerge üzerine yapılan konuşmaları
dinlerken aklıma bir Nasrettin Hoca hikâyesi geldi. Nasrettin Hoca’nın… 
MAHMUT TANAL (İstanbul) – Bakanım, fıkrayı anlatma.
Türkmenlere silah gitti mi gitmedi mi?
KAMİL OKYAY SINDIR (İzmir) – Tırları anlat!
MEHMET TÜM (Balıkesir) – Bakanım, tırları anlat,
tırları!
BAŞBAKAN YARDIMCISI YILDIRIM TUĞRUL TÜRKEŞ (Devamla) –
Sayın Başkana söyleyin, süre versin, hepsini konuşuruz. 
MAHMUT TANAL (İstanbul) – Sayın Başkan, ek süre ver
Allah rızası için, 78 milyon bunu merak ediyor! 
MEHMET TÜM (Balıkesir) – Beş dakika tırları anlat!
İDRİS BALUKEN (Diyarbakır) – Sayın Başkan, on dakika
süre verin, on dakika Hükûmet adına…
BAŞKAN – Bir saniye Sayın Türkeş…
Değerli milletvekilleri, Sayın Bakana ben sataşma
nedeniyle söz verdim, sataşma nedeniyle verilen sözlerde hükûmet veya siyasi
parti grupları, komisyon veya milletvekilleri arasında herhangi bir fark
yoktur. O nedenle, lütfen sükûnetle kendisini dinleyelim.
MAHMUT TANAL (İstanbul) – Biz haklarımızdan feragat
ediyoruz ama açıklasın, Türkmenlere silah gitti mi gitmedi mi?
BAŞKAN - Sayın Türkeş, siz de Genel Kurula hitap edin.
BAŞBAKAN YARDIMCISI YILDIRIM TUĞRUL TÜRKEŞ (Devamla) –
Süreyi tekrar başlatırsanız.
BAŞKAN – Ben sürenizi baştan alıyorum efendim.
BAŞBAKAN YARDIMCISI YILDIRIM TUĞRUL TÜRKEŞ (Ankara) –
Tamam, çok teşekkür ediyorum Sayın Başkan.
Değerli milletvekilleri, şimdi, deminden beri yapılan
konuşmaları takip edince… Nasrettin Hoca’nın evine hırsız girmiş. Konu komşu
gelmiş, haber de vermiş, güvenlik güçleri de gelmiş. Eve her giren, hem
komşular hem de güvenlik güçleri “Hoca, bu cam açık bırakılır mı, bu kapı ne,
bu damın durumu ne?” diye herkes Nasrettin Hoca’yı eleştirince Nasrettin
Hoca’nın burasına gelmiş, demiş ki: “Ya, bu eve giren hırsızın hiç mi suçu yok?”
(AK PARTİ sıralarından alkışlar) 
MUSTAFA AKAYDIN (Antalya) – Tırların hiç mi suçu yok,
tırların?
KAMİL OKYAY SINDIR (İzmir) – Bu Hükûmetin hiç mi suçu
yok?
BAŞBAKAN YARDIMCISI YILDIRIM TUĞRUL TÜRKEŞ (Devamla) –
Şimdi, buradaki yapılan konuşmalara bakıyorum da terör örgütünü inkâr eden,
terör örgütünü görmezden gelen, terör örgütünün bölgede yaptıklarını hiçbir
şekilde kale almayan ve sadece siyasi iktidara ve iktidardaki partiye yönelik
laflar eden konuşmalardır. 
Değerli arkadaşlar, Türkiye’nin az önce Levent Bey’in
haritada gösterdiği bölgesinde terör örgütüyle ilgili çok ciddi bir mücadele
sürüyor. Tabii ki istenen, arzu edilen uygulamalar değil yapılan uygulamalar
ama baktığınızda da zorunlu olan uygulamalardır, gereken yapılıyor.
Çok teşekkür ederim. (AK PARTİ sıralarından alkışlar) 
BAŞKAN – Sayın Bakana teşekkür ediyorum.
VIII.-
ÖNERİLER (Devam)
B) Siyasi
Parti Grubu Önerileri (Devam)
2.- HDP
Grubunun, 9/12/2015 tarihinde Grup Başkan Vekili Diyarbakır Milletvekili İdris
Baluken tarafından, AKP Hükûmetinin çatışmayı esas alan politikaları sonrasında
çeşitli valilikler tarafından hukuksuz bir biçimde ilan edilen sokağa çıkma
yasaklarının toplumda yarattığı tahribatların araştırılması amacıyla verilmiş
olan Meclis araştırması önergesinin, Genel Kurulun bilgisine sunulmak üzere
bekleyen diğer önergelerin önüne alınarak Genel Kurulun 15 Aralık 2015 Salı
günkü birleşiminde sunuşlarda okunmasına ve ön görüşmelerinin aynı tarihli
birleşiminde yapılmasına ilişkin önerisi (Devam)
BAŞKAN – Şimdi, öneri hakkında, 4’üncü olarak,
aleyhinde olmak üzere İstanbul Milletvekili Sayın Haydar Ali Yıldız
konuşacaktır. 
Buyurun Sayın Yıldız, süreniz on dakikadır. (AK PARTİ
sıralarından alkışlar) 
HAYDAR ALİ YILDIZ (İstanbul) – Sayın Başkan, saygıdeğer
milletvekilleri; Halkların Demokratik Partisi tarafından verilen önerge
üzerinde AK PARTİ Grubu adına aleyhte söz almış bulunuyorum. Bu vesileyle yüce
Meclisi saygıyla selamlıyorum, bugün şehit olan şehitlerimize de Allah’tan
rahmet diliyorum. 
Elbette bugün yaşananlar, Hükûmetimizin, AK PARTİ
iktidarının, iktidara geldiği günden bu yana kamu düzenini sağlama,
medeniyetimizin diliyle konuşma, inancımızın ve medeniyetimizin değerlerini
geleceğe taşıma konusunda bugüne kadar gösterdiği azim ve kararlılığın bir
sonucudur. Bölgede bugün terör ve terörist varsa AK PARTİ Hükûmeti ferasetiyle,
basiretiyle bu terörle mücadeleyi, teröristle mücadeleyi sonuna kadar devam
ettirecektir; kararlığımız budur, AK PARTİ Grubunun kararı budur. Ve bugüne
kadar her türlü terörist eyleme karşı bin yıllık mücadelesini vermiş bir
milletten bahsediyoruz; Osmanlı, ondan önce Selçuklu. Bizi buradan atmak
isteyenlere, yurdumuzdan etmek isteyenlere karşı bu millet, devletiyle beraber,
güvenlik güçleriyle beraber, ordusuyla beraber, polisiyle beraber, birlikte,
ele ele; her türlü hainliğe karşı, her türlü çeteye karşı, her türlü terör
örgütüne karşı mücadelesini vermiştir. Bugün bir tedbir alıyor Hükûmetimiz ve
sonuna kadar da terörü önleme noktasında, teröristi etkisiz hâle getirme
noktasında her türlü tedbiri ve önlemi almaya devam edecektir. Bu sebeple de
önergeye karşı olduğumuzu ifade ediyorum, saygılar sunuyorum. (AK PARTİ
sıralarından alkışlar) 
BAŞKAN – Sayın Yıldız’a teşekkür ediyorum.
Şimdi öneriyi oylarınıza sunuyorum: Kabul edenler...
Kabul etmeyenler... Kabul edilmemiştir.
Cumhuriyet Halk Partisi Grubunun İç Tüzük’ün 19’uncu
maddesine göre verilmiş bir önerisi vardır, okutup işleme alacağım ve
oylarınıza sunacağım. 
3.- CHP
Grubunun, 15/12/2015 tarihinde İstanbul Milletvekili Barış Yarkadaş ve arkadaşları
tarafından, basın üzerindeki antidemokratik uygulamalar, basın-yayın
faaliyetlerinin önündeki engeller, ifade özgürlüğünün yasal olarak güvenceye
alınması, tutuklu gazetecilerin durumunun ve yasal çerçevelerinin araştırılması
amacıyla verilmiş olan Meclis araştırması önergesinin, Genel Kurulun bilgisine
sunulmak üzere bekleyen diğer önergelerin önüne alınarak Genel Kurulun 15
Aralık 2015 Salı günkü birleşiminde sunuşlarda okunmasına ve ön görüşmelerinin
aynı tarihli birleşiminde yapılmasına ilişkin önerisi
15/12/2015
Türkiye Büyük Millet Meclisi
Başkanlığına
Danışma Kurulunun 15/12/2015 Salı günü (Bugün) yaptığı
toplantısında, siyasi parti grupları arasında oy birliği sağlanamadığından,
grubumuzun aşağıdaki önerisini İç Tüzük’ün 19’uncu maddesi gereğince Genel
Kurulun onayına sunulmasını saygılarımla arz ederim.

 Özgür
Özel
 Manisa
 Grup
Başkan Vekili
Öneri: 
İstanbul Milletvekili Barış Yarkadaş ve arkadaşları
tarafından “Basın üzerindeki antidemokratik uygulamalar, basın-yayın
faaliyetlerinin önündeki engeller, ifade özgürlüğünün yasal olarak güvenceye
alınması, tutuklu gazetecilerin durumunun ve yasal çerçevelerinin
araştırılması” amacıyla 15/12/2015 tarihinde Türkiye Büyük Millet Meclisi
Başkanlığına verilmiş olan Meclis araştırma önergesinin (110 sıra no.lu), Genel
Kurulun bilgisine sunulmak üzere bekleyen diğer önergelerin önüne alınarak,
15/12/2015 Salı günlü birleşimde sunuşlarda okunması ve görüşmelerinin aynı
tarihli birleşiminde yapılması önerilmiştir.
BAŞKAN – Öneri hakkında, lehinde olmak üzere, birinci
konuşmacı İstanbul Milletvekili Sayın Barış Yarkadaş. 
Buyurun Sayın Yarkadaş. (CHP sıralarından alkışlar) 
Süreniz on dakikadır. 
BARIŞ YARKADAŞ (İstanbul) – Sayın Başkan öncelikle
görevinizde başarılar diliyorum, hayırlı olsun.
“Gazeteciler bir piyanonun tuşları gibi olmalıdır, biz
hangi tuşa basarsak o sesi çıkarmalıdır.” Bu sözler, Hitlerin propaganda bakanı
Goebbels’in iktidar olduğu dönemde dile getirilen sözlerdir. Aslına bakarsanız
bu sözler bugün Türkiye’ye tam da uymaktadır. Goebbels’in ruhu AKP iktidarıyla
birlikte yeniden vücut bulmaktadır. Gazeteci arkadaşlarımız Can Dündar ile
Erdem Gül faşizmin piyanosunun tuşları olmayı reddettikleri için
tutuklanmışlardır. Onlar, AKP’in Türkiye'nin başına hangi belaları açtığını,
Türkiye’yi hangi felaketlere sürüklemek istediğini gösterdikleri için
tutuklanmışlardır. Can Dündar ve Erdem Gül, tıpkı darbe dönemlerindeki gibi,
talimatla yapılan sözde yargılama sonucu tek kişilik hücreye konulmuştur. Hücre
tecrittir, tecrit işkencedir, işkence ise insanlık suçudur. Ama şuna emin olun
ki insanlık onuru işkenceyi yenecektir. İşkence yapan, işkenceye alet olanlar
ise tarih önünde hesap verecektir.
Kuşkusuz, tecrit altında olan gazeteciler sadece Erdem
Gül ve Can Dündar değildir. Tecrit sadece 2 gazeteciyle sınırlı
bulunmamaktadır. AKP’nin âdeta bir gazeteci cehennemine çevirdiği Türkiye’de 32
meslektaşım demir parmaklıklar arkasında ömür çürütmektedir. 32 gazeteci AKP
politikaları yüzünden şu anda cezaevinde tecrit altındadır. Cevheri Güven,
Murat Çapan, Hatice Duman, Faysal Tunç, Hidayet Karaca, Mehmet Baransu ve daha
birçok gazeteci yazdıklarından ötürü tecrit altındadır. Gazetecilere yönelik
baskılar ise gitgide artmaktadır. 2015 yılında gazeteciler hakkında 315
soruşturma açılmış, gazeteciler 161 sözlü ve fiziki saldırıya maruz kalmıştır.
103 gazeteci ise sizin iktidarınız döneminde gözaltına alınmıştır. 800’ün
üzerindeki gazeteci de sizin politikalarınız yüzünden işsiz bırakılmıştır çünkü
iktidarınız bir gecede haksızca, hukuksuzca, kanunsuzca 19 televizyonu
kapatmıştır ve 800 gazeteci sizin bu uygulamanız yüzünden şu anda evine ekmek
dahi götürememektedir. 
Bu iktidar, gazetecilerin de meslek örgütlerinin de
haklarını gasbetmiştir. İktidarın medya karnesi kırıklarla doludur. 2015’te
erişime engellenen site sayısı 103.877’ye ulaşmıştır. Bunun adı açıkça
sansürdür. İktidar, halkın haber alma hakkını ortadan kaldırmakta, kamuoyunun
özgürce oluşmasını engellemektedir. Bunun siyasi literatürdeki karşılığı
diktatörlüktür. Ve bunun bir diğer adı da halkı tek sesliliğe mahkûm etmektir.
İktidar, muhalif medyanın halka gerçekleri göstermesinden korkmaktadır. Bakın,
elimde bugün yayınlanan Cumhuriyet gazetesi var. Cumhuriyet gazetesinin neden
hedef olduğunu yukarıdaki arkadaşlarımız da rahat görebilsinler diye gösteriyorum.
Ne var manşette? “Diyarbakır yangın yeri.” hemen altına gelin, çöken Irak
politikanızı anlatıyor, “Yanlış hesap Bağdat’tan döndü” diyor, fiyaskonuzu
ortaya koyuyor. (AK PARTİ sıralarından gürültüler) 
Bir diğer gazete, bugün hedef gösterdiğiniz, el koymak
için türlü bahaneler aradığınız Sözcü gazetesi, paşa paşa çekildiğinizi
söylüyor. Hani Tayyip Erdoğan “Ben çekilmem.”, Davutoğlu “Çekilmeyiz.” diyordu
ya, o sözler dün Amerika’dan gelen telefon sonrası yenildi yutuldu ve paşa paşa
çekilmeye başladınız. İşte bu gazeteler bu gerçekleri yazdıkları için baskı
altına alınıyor. 
Hürriyet gazetesi, camlarını kırdınız, yazarlarını
dövdürdünüz, patronunu baskı altına aldınız, maliye kıskacına aldınız, yetmedi,
susturamadınız, terör örgütü propagandası soruşturmasına soktunuz ama o gazete
yine bugün, baskıya rağmen, sizin yönetemediğiniz Türkiye’yi “Eğitim
kilitlendi.” diye manşete koymuş. Ve yine baskılara rağmen hemen altta “Asker
çektik.” demiş. İşte siz bu yüzden bu gazetelere baskı yapıyorsunuz ve tüm gazetelerin
böyle olmasını istiyorsunuz. Ne demiş Davutoğlu? “Çekilmedik, güç kaydırdık.”
Aman Tanrım, ne güzel! İstediğiniz gazete bu, herkesin böyle gazete yapmasını
istiyorsunuz. Ama şuna emin olun ki Türkiye’nin gazetecileri meslek onuruna
sahip çıkarlar ve sizin baskılarınıza hiçbir şekilde boyun eğmezler. 
AYŞE SULA KÖSEOĞLU (Trabzon) - Demek ki baskı yokmuş.
BARIŞ YARKADAŞ (Devamla) - Can Dündar’ı içeri attınız
ama Can Dündar, Erdem Gül aslanlar gibi direniyor ve faşizme teslim olmuyor. 
İktidar, az önce gösterdiğim gazetelerin yayın
politikasından dolayı meslektaşlarımızı tehdit altına alıyor, baskı altına
alıyor, dövdürtüyor, gazeteleri kurşunlatıyor, camlarını kırdırtıyor, maliyeyle
baskı yapıyor ama ne yaparsa yapsın gazeteciler gerçeği yazmaktan geri
durmuyor. AKP iktidarı medyanın bu onurlu tavrını bildiği için yine de baskı
yapmaya çalışıyor; kimilerini baskı yaparak susturacağını düşünürken kimilerini
midesinden bağlayarak yandaş medya hâline getiriyor…
BÜLENT TURAN (Çanakkale) – Çok ayıp, çok ayıp.
BARIŞ YARKADAŞ (Devamla) – …ve o yandaş medya kamu
bankalarından aktarılan haksız kaynaklarla iktidarın propagandasını yapıyor,
hırsızlıkları, yolsuzlukları, arsızlıkları örtüyor, topluma tozpembe bir dünya
sunuyor.
Ama siz ne yaparsanız yapın, dünya AKP iktidarından
ibaret değil, bu dünyanın meslek örgütleri var ve meslek örgütleri sizin,
Türkiye’yi basın özgürlüğü sıralamasında nereye getirdiğinizi söylüyor.
ABDULLAH BAŞCI (İstanbul) – Halk da var, halk.
BARIŞ YARKADAŞ (Devamla) – Sayın Türkeş, sizin yönettiğiniz
ülkede medya özgürlüğü dünyanın 149’uncu sırasına gelmiş. 
HASAN BASRİ KURT (Samsun) – Genel Kurula konuş.
BARIŞ YARKADAŞ (Devamla) – 180 ülkede 149’uncusunuz.
Eserinizle övünebilirsiniz, bu eser sizindir, çocuklarınıza, torunlarınıza “Biz
medyayı öyle bir baskı altına aldık ki dünyada 149’uncu sıraya geldik.”
diyebilirsiniz. Bu tablo AKP’nin ve Recep Tayyip Erdoğan’ın eseridir.
BÜLENT TURAN (Çanakkale) – Siz ne yaptınız? 
BARIŞ YARKADAŞ (Devamla) – Can Dündar için bir
televizyon programında “Bunu yanlarına bırakmam.” demiştir ve sözde savcılar
ile sözde hâkimler Tayyip Erdoğan’ın sözlerini âdeta bir talimat olarak
algılamış, Can Dündar’ı, iddia olunan Fethullah Gülen terör örgütüne yamamaya
çalışmıştır. Sizin yarattığınız sulh ceza hâkimliklerinin savcıları bile sizin
talimatlarınıza inanmamaktadır.
BÜLENT TURAN (Çanakkale) – Temiz bir dil Sayın Başkan,
temiz bir dil.
BARIŞ YARKADAŞ (Devamla) – Bakın, Can Dündar, sorgudan
çıktıktan sonra kendisiyle olan sohbetimizde, kendisini sorgulayan savcının
“Ben sizin Fethullahçı olduğunuza inanmıyorum. Fethullah Gülen grubuyla sizin
aranızda bir bağdaşıklık kuramıyorum.” dediğini ifade etmiştir. Ama aynı sulh
ceza hâkimlikleri bünyesinde görev yapan savcı, aldığı talimat gereği Can
Dündar’ı yarım saat sonra Fethullah Gülen terör örgütüne yardım yapmak
suçlamasıyla tutuklanma istemiyle mahkemeye yollamıştır. Daha komiği, Can
Dündar ve Erdem Gül, Fethullah Gülen terör örgütüne üye olma gerekçesiyle
tutuklanmadıkları hâlde, avukatları “Serbest bırakılsın.” diye itiraz
ettiğinde, hâkim, dosyaya dahi bakmadan, Can Dündar ve Erdem Gül’ün Fethullah
Gülen terör örgütüne üye olduğunu, bu yüzden serbest bırakılmayacağını
söylemiştir. Yani savcının ve hâkimin tutuklama gerekçesinde bulunmayan bir
isnat birdenbire talimat nereden geldiyse değişmiş, hâkim dosyaya dahi
bakmadan, aldığı talimat gereği Can Dündar’ın ve Erdem Gül’ün tutukluluğunu
devam ettirmiştir. Bu utanç tablosu karşısında gözlerime bakan sevgili hukukçu
arkadaşımın -kendisiyle televizyon programlarına çok katılmıştık- ne diyeceğini
doğrusu merak ediyorum. Acaba diyecek bir şeyi var mı, onu da merak ediyorum.
İktidarınız baskıyı kurumsallaştırmıştır. Medyayı
boğma, medyayı teslim alma, medyayı susturma, sindirme, sindiremediği yerde ise
midesinden bağlayarak yandaşlaştırma operasyonu tek bir elden, kaçak saraydan
yönetilmektedir ve kaçak saraydaki zat, iktidarın basına yönelik politikasını,
baskı politikasını dört madde altında toplamıştır.
(Mikrofon otomatik cihaz tarafından kapatıldı)
BAŞKAN – Sayın Yarkadaş, ek süre veriyorum konuşmanızı
tamamlamak için.
BARIŞ YARKADAŞ (Devamla) – Teşekkür ediyorum.
Bunların biri doğrudan müdahaledir. Bir diğeri RTÜK ve
Basın İlan Kurumu üzerinden medyaya baskıdır. Bir diğeri reklam verenler
aracılığıyla medyaya yönelik baskıdır. Bir diğeri ise vergi ve maliye
kıskacıyla gazetelerin, televizyonların, İnternet sitelerinin susturulmasıdır.
İktidar bu dört yöntemi de kullanıyor, teslim alabildiğini alıyor ve
alabildiklerinin bir kısmını da havuza atıyor. Yandaş ve tetikçi medya ise kamu
bankalarından gelen haksız kaynaklarla çanağını doldurmaya, ona buna saldırmaya
devam ediyor.
Can Dündar ve Erdem Gül, az önce
anlattığım bütün bu kötülükleri yazdıkları için talimatla tutuklandılar çünkü
onlar Pandora’nın kutusunu açtılar ve o kutu açıldığında içinden AKP’nin
kötülükleri ortaya saçıldı. Şimdi, o kutuyu kapatmayı, Pandora’nın kutusunun
üstüne oturmayı, bizim de sizin yalanlarınıza inanmamızı istiyorsunuz. “Basın
özgürlüğü benim kırmızı çizgimdir.” diyen Ahmet Davutoğlu keşke bugün burada
olsaydı da o sözü söylemesinden bir gün sonra Can Dündar ve Erdem Gül’ün
tutuklanması hakkında ne hissettiğini bize anlatabilseydi. Evet, aslında
Davutoğlu doğru söylemiş, basın özgürlüğü kırmızı çizgisi. Basın özgürlüğünü
gördükleri an onu yok etmek için tüm güçleriyle saldırıyorlar.
Teşekkür ederim. (CHP sıralarından
alkışlar)
BAŞKAN – Teşekkür ederim Sayın Yarkadaş.
Sayın Bostancı, dinliyorum.
MEHMET NACİ BOSTANCI (Amasya) – Sayın
Başkan, konuşmacı…
BARIŞ YARKADAŞ (İstanbul) – Sataşmalara
cevap vermeyeceğim çünkü saçmalık dinlemek istemiyorum Sayın Başkan.
BAŞKAN – Bir saniye…
Sayın Bostancı, dinliyorum.
MEHMET NACİ BOSTANCI (Amasya) – …bizi
diktatörlükle suçlamış, Goebbels’in ruhunun vücut bulduğu siyasi anlayış olarak
suçlamış, faşizmle suçlamış, 19 gazete ve TV’ye el koyduğumuzu söylemiştir.
Bütün bunlar açık bir sataşmadır, 69’a göre söz talep ediyorum.
BAŞKAN – Şimdi, değerli arkadaşlar, ben
grup başkan vekillerimizin söz hakkına son derece saygılıyım ancak şunu bir
açıklığa kavuşturalım: Şimdi, muhalefet doğal olarak iktidar partisine yönelik
olarak eleştiri yapacaktır. Elbette sayın grup başkan vekilleri de kendi
gruplarını veya kendi grup başkanlarını savunmak için söz alma hakkına
sahiptirler ancak bir öneriyi görüşüyoruz burada, bu öneri hakkında aleyhinde
olmak üzere Adalet ve Kalkınma Partisi Grubundan söz talep eden arkadaşlarımız
vardır. Yani, bu siyasal eleştirileri aleyhinde söz alacak arkadaşlarımız gayet
rahat cevaplayabileceklerdir yani açık, net bir sataşmayı ben görmüyorum… 
MEHMET NACİ BOSTANCI (Amasya) –
Eleştirinin ötesinde bir sataşma var.
BAŞKAN – …ama siz eğer Sayın Bostancı,
Grup Başkan Vekili olarak “Ben bunu sataşma olarak alıyorum.” diyorsanız ben
size söz hakkı vereceğim.
MEHMET NACİ BOSTANCI (Amasya) – Teşekkür
ediyorum.
BAŞKAN – Buyurun, iki dakika. (AK PARTİ
sıralarından alkışlar)
V.-
SATAŞMALARA İLİŞKİN KONUŞMALAR (Devam)
8.-
Amasya Milletvekili Mehmet Naci Bostancı’nın, İstanbul Milletvekili Barış
Yarkadaş’ın CHP grup önerisi üzerinde yaptığı konuşması sırasında Adalet ve
Kalkınma Partisine sataşması nedeniyle konuşması
MEHMET NACİ BOSTANCI (Amasya) – Sayın Başkan, değerli
arkadaşlar; Barış Bey’i önce yerinden laf atmalarla tanıdık, şimdi de burada
ortaya koyduğu polemikçi bir üslupla… Evet, polemikçi üslup konusunda
başarısını takdir ediyorum Barış Bey’in.
YAŞAR TÜZÜN (Bilecik) – Sataşma bu işte Başkanım,
sataşma bu!
MEHMET NACİ BOSTANCI (Devamla) – Ama yirmi altı yıl
siyaset bilimi hocalığı yapmış birisi olarak burada kullanmış olduğu
kavramlarla AK PARTİ arasında yapmaya çalıştığı özdeşleşmeyi bilgi açısından
sıfır olarak görüyorum, bunu belirteyim. (AK PARTİ sıralarından alkışlar)
VELİ AĞBABA (Malatya) – Sayın Bostancı, artık Grup
Başkan Vekilisiniz, not vermeyin herkese, hoca değilsiniz artık Sayın Bostancı!
MEHMET NACİ BOSTANCI (Devamla) – Kıymetli arkadaşlar,
eğer Barış Bey diktatörlüğün ne olduğunu, Goebbels’in kim olup neler yaptığını,
Nazilerin Almanya’da nasıl iktidara gelip nasıl iktidarda kaldıklarını ve
faşizmin hangi şartlarda ortaya çıktığını gerçekten akademik bilginin o
polemikçi olmayan hakikate odaklı yaklaşımıyla öğrenmiş olsaydı sanıyorum böyle
bir dil kullanmazdı. Buradaki bilgi eksikliği ve siyaseti polemikçi bir şekilde
yapma konusundaki müthiş arzusu bu kavramları karıştırmasına sebebiyet veriyor.
1 Kasımda seçimden yeni çıktık, ondan önce de 7
Haziranda seçim yaptık. Yani, Türkiye… Hitler Almanları bir kere kandırdı,
Türkiye’de 2002’den bu yana AK PARTİ iktidar Barış Bey, buradaki gerçeklikle
yüzleşin. (AK PARTİ sıralarından alkışlar) 
Sayın Cumhurbaşkanına ilişkin böyle söz söyleyerek
dikkat çekmeye çalışmak bizim de çok dikkatimizi çekiyor ama doğrusu o
insanlara yaramıyor. Yel kayadan ne aparır?
Saygılar sunuyorum. (AK PARTİ sıralarından alkışlar) 
BAŞKAN – Teşekkür ederim Sayın Bostancı. 
LEVENT GÖK (Ankara) - Sayın Başkanım, sayın hatip
konuşmacımızın bir bilgi eksikliğine dayalı olarak konuştuğundan bahsetti. 
BAŞKAN – Sayın Gök, biraz yüksek sesle lütfen. 
LEVENT GÖK (Ankara) – Sayın konuşmacı, Sayın Naci
Bostancı grubumuz adına konuşan Sayın Barış Yarkadaş’ın konuşmasının bilgi
eksikliğine dayandığından bahsetti. Sayın Bostancı, Sayın Barış Yarkadaş bu
konuşma görevini üstlendiği andan itibaren her türlü cümlesini, bırakın
cümlesini, her kelimesini belgeye ve bilgiye dayandırarak konuşmasını
hazırlamıştır. Gerçekler ortadadır. Elbette AKP iktidarının on üç yıllık süre
içerisinde konuşulacak çok yönü vardır ama Sayın Bostancı’nın Hükûmete yönelik
kimi eleştirileri bir AKP Grup Başkan Vekili sıfatıyla burada cevaplandırması
da yasama-yürütme ayrımının da farkında olmadığını göstermektedir. Esas bilgi
eksikliği olan Sayın Bostancı’dır. (CHP sıralarından alkışlar)
BAŞKAN – Teşekkür ederim Sayın
Gök, tutanaklara geçmiştir. 
VIII.-
ÖNERİLER (Devam)
B) Siyasi
Parti Grubu Önerileri (Devam)
3.- CHP
Grubunun, 15/12/2015 tarihinde İstanbul Milletvekili Barış Yarkadaş ve
arkadaşları tarafından, basın üzerindeki antidemokratik uygulamalar,
basın-yayın faaliyetlerinin önündeki engeller, ifade özgürlüğünün yasal olarak
güvenceye alınması, tutuklu gazetecilerin durumunun ve yasal çerçevelerinin
araştırılması amacıyla verilmiş olan Meclis araştırması önergesinin, Genel
Kurulun bilgisine sunulmak üzere bekleyen diğer önergelerin önüne alınarak
Genel Kurulun 15 Aralık 2015 Salı günkü birleşiminde sunuşlarda okunmasına ve
ön görüşmelerinin aynı tarihli birleşiminde yapılmasına ilişkin önerisi (Devam)
BAŞKAN – Şimdi, öneri hakkında,
ikinci olarak, aleyhinde olmak üzere İstanbul Milletvekili Sayın Arzu Erdem
konuşacaktır. 
Buyurun Sayın Erdem (MHP
sıralarından alkışlar) 
Süreniz on dakikadır Sayın Erdem.
ARZU ERDEM (İstanbul) – Teşekkür
ederim Sayın Başkan. 
Sayın Başkan, Türkiye Büyük Millet
Meclisi Başkan Vekilliği görevinizde başarılar diliyorum, hayırlara vesile
olmasını temenni ediyorum. 
Diyarbakır’ın Silvan ilçesinde
zırhlı araç geçişi sırasında 3 polisimiz şehit olmuştur, 2 polisimiz de
yaralanmıştır. Şehitlerimize Allah’tan rahmet, ailelerine sabır, yaralı
polislerimize de acil şifalar diliyorum. Büyük Türk milletimizin başı sağ
olsun.
Sayın Başkan, değerli milletvekilleri;
sözlerime başlamadan önce bilim alanında Nobel Ödülü alan ilk Türk Bilim Adamı
olan Sayın Aziz Sancar’ı tıp ve bilim dünyasına yapmış olduğu bu mühim katkıdan
dolayı da yürekten tebrik etmek istiyorum. Başarılarının devamını diliyorum. 
Cumhuriyet Halk Partisinin vermiş
olduğu basın özgürlüğü araştırma önergesi üzerine Milliyetçi Hareket Partisi
Grubu adına söz almış bulunmaktayım. Genel Kurulu saygılarımla selamlıyorum.
Değerli milletvekilleri, basın
özgürlüğü, görüş ve düşünceleri basın ve yayın yoluyla açıklayabilme ve
yayabilme hakkıdır. Özgür basın, demokratik sistemin korunması ve
güçlendirilmesinde de son derece önemlidir. Örneğin,
gazeteler veya televizyon önemli bir filtre görevini görmektedir. Gazetelerdeki
özgür habercilik ve eleştirel bakış anlayışı ancak doğruları göstermektedir.
Gazeteler bizim yani insanoğlunun günlük ibadeti gibidir; okuruz, öğreniriz ve
özgürce analiz yaparız. Böylece milletimiz, özgür iradesiyle değerlendirir ve
karar verir. 
Günümüzde, cumhuriyet tarihinin en büyük yolsuzluk
şaibesi hepimizin yüreğinde, vicdanında yatmaktadır, zihnimizde de hâlâ
durmaktadır. Benim hissettiğimi eminim ki burada oturan tüm milletvekili
arkadaşlarım da hissetmektedir. İşte, tam burada, yolsuzluk iddialarının
aydınlığa kavuşması noktasında, gerçeğin ortaya çıkması noktasında basının
devreye girme zamanıdır, basının görev alma zamanıdır.
Bakınız, bugün, basının görev yapması ve aziz
milletimizin haber alma hakkı engelleniyor. Basın özgürlüğüyle ilgili
tartışmalardan da anlaşılacağı gibi, kanunlar Cumhurbaşkanına ve AKP’ye
uygulanmamaktadır. Bütün yandaş medya yazıyor, televizyonda bütün AKP
temsilcileri ve yazarları konuşuyor. Onlara neden hukuk işlemiyor? İşin doğrusu
anlamakta da zorlanıyoruz.
Demokratikleşmenin ve adaletin sadece Hükûmet
programından ibaret olduğunu da görmekteyiz. Aslında basın özgür ama hangi
konuda özgür? Muhalefete hakaret etme konusunda Türk basını özgür. Sıkıntı yok,
mahkeme yok, herkes muhalefete hakaret edebilir. Türk milletine, devletine
saldıran terör örgütlerini destekleme konusunda da Türk basını özgür, yine
mahkeme yok, yine ceza yok. Buradan da anlaşılacağı gibi yandaş basın olarak
gayet özgürler. 
Sayın milletvekilleri, bugün Türkiye'de basın açıkça
tehdit edilmekte, çoğu medya kanalı ve gazete basın hürriyeti konusunda yanlı
bir politika izlemek zorunda bırakılmaktadır. Gazetecilik mesleğine sansür,
yayın içeriklerine müdahale, manipülasyon ve yayını durdurma olarak
tanımlanırken, pratikte yaşananların, diğer boyutunda ise meslekten kovulma,
tasfiye edilme, kanal kapatma, yasal baskılar neticesinde tutuklama gibi
kavramlarla da karşılaşmaktayız. AKP’ye yakın yandaş medya, her türlü hakaret,
tehdit, şantaj özgürlüğüne sahiptir. Bu demek oluyor ki, başta Cumhurbaşkanı
olmak üzere AKP yetkililerine bulaşmayacaksınız. Gördüğünüz her türlü
usulsüzlük ve yolsuzluk olaylarını da yazmayacaksınız. Aksine, Cumhurbaşkanı ve
AKP yetkililerine ne kadar yakın olursanız, onların ne kadar doğru söylediğini
söylerseniz ve yazarsanız her seferinde ödüllendirilirsiniz ve hatta
yüceltilirsiniz. Maalesef bunları yaparsanız özgürsünüz, yapmazsanız özgür
değilsiniz. Bunlara uymayan, AKP’ye güzelleme yapmayanların iki seçeneği var:
Ya teslimat ya yargı. Bu da demek oluyor ki basının üzerinde kurulmuş bir korku
imparatorluğu söz konusudur. Ülkemizde ne yazık ki doğru ve şeffaf haber
yapanlar bedelini ağır ödemekte. Bu algı da hepimizin zihnine yerleşmiştir. Ya
yanlı bir politika izleyeceksiniz ya da Silivri’yi ziyaret edeceksiniz. Yani
özetle iktidara dokunma yanarsın. Bu korku imparatorluğu başta basın olmak
üzere iş dünyasına, bürokrasiye, siyasi çevrelere ve hatta sosyal medya
üzerinden paylaşımlar yapan gençler de bile tedirginlikler oluşturmakta. 
AKP döneminde zorunlu sansürün artması sonucunda Türk
basını özgürlük sıralamasında her geçen gün daha geriye gitmektedir. Bugün
Türkiye basın özgürlüğünde 197 dünya ülkesinin 134’üncü sırasındadır. 
Değerli milletvekilleri, ülkemiz uluslararası camiada da basın özgürlüğü
kısıtlamaları konusunda suçlanmaktadır. Maalesef her zeminde ve çok uzun
zamandan bu yana ülkemiz basın özgürlüğü konusunda özgür değil kategorisinde
gösteriliyor. Bunu kabullenmek mümkün değil, hiçbirimiz için mümkün değil ve
eğer Türkiye demokratik bir hukuk devletiyse basının özgür olması zorunludur.
Eğer Türkiye demokrasisini geliştirmek istiyorsa, ileri demokrasiye taşımak
gibi bir iddianın sahibiyse öncelikle ifade özgürlüğünün, en geniş kapsamlı
hâliyle basın özgürlüğünün önündeki tüm kısıtlamaların kaldırılması
gerekmektedir. Ancak bu sorun çözülmez ise uluslararası camiada suçlanmamızı
engellemeyen bu süreç devam eder. 
Türkiye, basın özgürlüğü konusunda geri kalmış ülkelerin, her anlamda bizimle
mukayese bile kabul edilmeyecek ülkelerin arasında gösterilmekte. Bunu bir
onur, bir gurur meselesi yapmamız gerekiyor hep birlikte. Bu noktada sorumluluk
öncelikle iktidar partisinin. Türkiye’yi, Türk milleti adına yöneten AKP
Hükûmetidir ve sorumluluk da kendilerinindir. Anayasa’nın 138’inci maddesi der
ki: “Hiçbir organ, makam, merci veya kişi, yargı yetkisinin kullanılmasında
mahkemelere ve hâkimlere emir ve talimat veremez. Yasama ve yürütme organları
ile idare, mahkeme kararlarına uymak zorundadır; bu organlar ve idare, mahkeme
kararlarını hiçbir suretle değiştiremez ve bunların yerine getirilmesini
geciktiremez.” ”Kimse müdahale edemez.” derken biliyoruz ki bugün ağır
müdahaleler yapılmakta; haberi yapan basın-yayın organları veya basın-yayın
mensupları ağır bedeller ödemekte. 
Basın özgürlüğü, elbette ki “Basın özgürlüğünü savunuyoruz.” diyerek
millî menfaatleri ayaklar altına almak demek de değildir, yani millî
menfaatlerin oluşturulması adına devletin ciddi bir yapılanmaya gitmesi
gerekmektedir. Daha fazla hamleyle millî basın özgürlüğümüz daha sağlam
temeller ile daha güçlü hâle getirilmelidir. Millî basın millî menfaatleri
savunur. 
Ülkenin kalkınması ve itibarının artması adına çalışmalar yapmak Türk
milletinin asli görevidir. Türkiye’nin bütün kazanımlarının korunması
noktasında iradeye öncülük yapan Milliyetçi Hareket Partisi bu değerlerin
korunması için mücadele etmektedir ve mücadele etmeye devam edecektir. Türk
demokrasisinin bugün geldiği noktayı geriye götürmeye kimsenin gücü
yetmeyecektir. 
Sözlerime son verirken, dinimizin
getirdiği ölçüler nispetinde, iş hayatında doğruluk ilkesi ışığında çalışmamak
kul hakkını ihlal demektir. İşte yanlı
haber yapan “havuz medyası” olarak adlandırdığımız medya kuruluşlarının her bir
temsilcisine ve muhalif medyayı baskı altına alan ve korkuyla sindirmeye
çalışanlara bu sözü hatırlatarak, kul hakkının Allah katında affının
olmayacağını da belirtmek isterim.
Saygılarımla.
Teşekkür ederim. (MHP sıralarından alkışlar) 
BAŞKAN – Teşekkür ederim Sayın Erdem. 
Öneri hakkında, üçüncü olarak, lehinde olmak üzere Muş
Milletvekili Sayın Ahmet Yıldırım konuşacaktır.
Buyurun Sayın Yıldırım. (HDP sıralarından alkışlar) 
Süreniz on dakikadır.
AHMET YILDIRIM (Muş) – Sayın Başkan, değerli
milletvekilleri; konuşmama başlarken hepinizi saygıyla selamlıyorum. 
Sayın Başkan Vekiline de yeni görevinde başarılar
diliyorum, hayırlı olsun.
Evet, basın özgürlüğü açısından Can Dündar ve Erdem
Gül’ün tutuklanmış olması şüphesiz utanç vericidir ancak basın özgürlüğü ve
ifade özgürlüğü meselesi cumhuriyet tarihiyle yaşıt bir meseledir. Cumhuriyetin
her döneminde tutuklu gazeteciler ve katledilen gazeteciler oldu ancak hiçbir
zaman AKP dönemindeki kadar siyasallaşmış bir yargı tarafından basın kıskaç
altına alınmadı. Bu yönüyle de iktidar baskısı altında, onun cenderesi
içerisine almaya çalışılan, sadece iktidarın doğrularını dile getirmeye
çalışan, iktidarın yanlışlarının üstünü örtmekle görevlendirilen basın
gerçekliğiyle cumhuriyet tarihi, hiçbir zaman böyle bir ibret verici olaya
tanıklık etmedi.
Sayın Başkan, değerli milletvekilleri; evet, şu anda
Genel Kurula CHP’nin getirmiş olduğu araştırma önergesi şüphesiz çok önemlidir
ancak CHP’nin önergesinde yazıldığı üzere, özellikle basın özgürlüğü önündeki
engellerin istatistiki rakamlara indirgenmeyecek kadar derinlikli ve büyük bir
problem alanına sahip olduğunu ifade etmek isterim. Buradaki istatistiki
rakamlardan çok, ifade özgürlüğünün en önemli göstergelerinden birinin
hakikatin tartışılmasının engellenmeye çalışılmasıdır. Bugün ülkemizdeki durum
bunun yani hakikatin tartışılmasının çok ötesine geçmiş bir gerçekliğe tekabül
etmektedir. Hükûmet, ideolojik aygıtları zor aygıtları olarak halkın üstünde
her geçen gün dozajı artan bir biçimde kullanmaktadır. 90’lı yıllarda özellikle
Kürt illerinde sadece tutuklanmayan, katledilen gazeteci sayısının 30’un
üzerinde olduğunu ifade edecek olursak, bugün, Kürt illerinde bir savaş
gerçekliğini, kirli savaş gerçekliğini, yüzyıllık ret, inkâr ve asimilasyon
politikalarını dile getirmeye çalışan muhalif basın üzerindeki baskılar
yaygınlaşmış, ülkenin tamamını sarmış ve muhalif basının tamamı hedef hâline
getirilmiştir. 
SAİT YÜCE (Isparta) – Nasıl Kürt ili oluyor? Neye göre?
AHMET YILDIRIM (Devamla) - Açık katliam girişimlerinin
yapıldığı ve yapılmaya devam edildiği bir yerde meseleyi sadece ifade özgürlüğü
mevzusunda tutmak gerçeklerin tarifi açısından hafif kalmaktadır. 
Evet, CHP’nin getirdiği önergenin girişinde yazdığı
üzere, gerek düşüncenin oluşturulması gerekse açıklanması açısından basın
şüphesiz en önemli araçlardan biridir. Size basının neden bu kadar AKP iktidarı
döneminde cendere altına alındığına dair tarihten ders niteliğinde bir örnek
aktarmak isterim: Vietnam Savaşı’nın bitmesinin, sonlanmasının veya bitirilmek
zorunda bırakılmasının en önemli araçlarından biri savaşın kirli yüzünün tüm
çıplaklığıyla basın aracılığıyla dünya kamuoyuyla paylaşılması olmuştur. Bu
yönüyle de, gerek Orta Doğu’da sürdürülen gerekse kürdistan’da sürdürülen kirli
savaşın gerçeklerinin dile getirilmesini istemeyen AKP iktidarı öncelikle
basını hedef hâline getirmiştir. Bu yönüyle, özellikle Can Dündar ve Erdem Gül,
özellikle Orta Doğu’daki savaşın kirli bir mecraya çekilmesine hizmet eden bir
çalışmayı, AKP ve saray gladyosu çalışmasını ifşa ettikleri için siyasal yargı
tarafından bugün içeriye atılmışlardır. 
Bu yönüyle de Hükûmetin bugün görevlendirdiği ve Kürt
şehirlerine sürmüş olduğu paramiliter, yüzü maskeli güçlerin bölgede yaptıkları
vahşetin duyulmaması için basına bu kadar saldırılmaktadır. Bölgede yapılan
toplumsal gösterilerde, protesto eylemlerinde ilk olarak basın mensuplarına
saldırılmasının nedeni de bölgedeki gerçekliğin kamuoyuyla paylaşılmasından
duyulan korkudan başka bir şey değildir. Bütün toplumsal gösterilerde,
demokratik protesto eylemlerinde ilk saldırılan, hatta kurşunlara bile hedef
olan ve gözaltına alınan, tutuklanan kişilerin basın mensuplarının olması
manidardır. 
Biz de buradan soruyoruz: Basın mensuplarının dile
getirdiği gerçekliklerden neden bu kadar korkuyorsunuz, neyi saklama telaşı
içerisindesiniz ki basının kamu görevi sizi bu kadar korkutmaktadır? Aynı
şekilde, bugün işlenen savaş suçu kanıtları olan ve bu belgeleri yayınlayan
gazeteciler o gün değil, bir seçim süreci sonrasında, yani aylar sonra
tutuklanıyor. Soruyoruz: Saklamakla gerçeklerin üstünü kapatabileceğinizi mi
zannediyorsunuz? 
Burada hazır bulunan bütün arkadaşlara sesleniyorum: Gözlerinizi
özellikle bugün Kürt şehirlerinde yapılan vahşete kapatmakla bütün Meclisin
bileşeni olarak tarihsel sorumluluğumuzdan kaçabileceğimizi mi sanıyoruz? Bu
ateş sadece bölgede yaşayanları değil, bir bütün olarak hepimizi yakarak
genişleme potansiyeli gösteriyor ve her geçen gün bölgede toplumsal olarak
büyük bir duygusal kırılma ve kopuş yaşanıyor. 
Yine, belirtmek isteriz ki orada kurşunlarla öldürülen
sadece Kürt genci, Kürt anası, Kürt çocuğu değildir; her birimizden bir parça
insani değer yargılarımızın öldürüldüğünü, her birimizden bir parça evrensel
değer yargılarından alıp götürdüğünü de ifade etmek isterim. 
Bu konuda gerçekliklere havuz medyası üzerinden kanmış
arkadaşlara da Nietzsche’nin küpe niteliğindeki şu sözünü hatırlatmak isterim:
“Doğrular karşısında kanmışlıklar yalanlardan daha tehlikeli düşmanlardır.”
“Doğrular karşısında kanmışlıklar yalanlardan daha tehlikeli düşmanlardır.”
Kanmış olmak haklı bir gerekçe değildir. Siz gözünüzü gerçeklere kapattınız
diye güneş batmış olmaz. Sadece gözünüzü kapatarak dünyayı kendinize karartmış
olursunuz. 
Hendek meselesi üzerinden, özellikle bugün uygulanan ve
neredeyse bir faşizme tekabül eden uygulamaların hiçbir demokratik ülkedeki
gerçeklikle ilgisi olmayacağını, demokratik bir devletin güvenlik
reflekslerinin bu şekilde gelişmeyeceğini ifade etmek isterim. Her şeyi
hendeğin arkasına saklayarak bir gerçeklikten kurtulamayız. Bu senenin, 2015’in
başında, 14 Ocakta Cizre’de 12 yaşında ki Nihat Kazanhan katledilirken Cizre’de
hendek yoktu. Veya ağustos ayının başında Ağrı’da 14 ve 16 yaşındaki 2 fırıncı
çocuk katledilirken Ağrı’da hendek yoktu. Veya 28 Ağustos 2009’da 7 yaşındaki
Ceylan Önkol Tapantepe Taburundan atılan bir bombayla paramparça edilirken
yaşadığı köyde hendek yoktu. Veya 28 Aralık 2011 yılında Roboski’de 35
çocuğumuz katledilirken hendek yoktu. 
Bugün sosyal medyaya bir buçuk saat önce düşen bir
husus çok dikkat çekicidir. Özellikle sosyal medyadan Sur içine girmeye çalışan
bir tankın görüntülerinde sivil evler ve camilere atılan tank ateşli
silahlarını ibretle izliyoruz. İki dakikalık bir görüntüde, tankın çevresindeki
askerî yetkililerin veya görevlilerin kahkahaları altında tankla camiler
bombalanmakta, sivil evler bombalanmaktadır.
AHMET DEMİRCAN (Samsun) – 3 polis ölmüş sen ondan
bahset…
AHMET YILDIRIM (Devamla) - Basının bu gerçeklikleri
dile getirmesinden duyduğunuz korkuyu anlayabiliriz…
AHMET DEMİRCAN (Samsun) – 3 polis şehit olmuş sen hala
toptan tüfekten bahsediyorsun ya! 3 polis şehit olmuş. 
AHMET YILDIRIM (Devamla) - Ancak şunu ifade etmek
isterim ki gerçekliklerden bir yere kadar kaçabilirsiniz ama gerçeklikler er
geç yakaladığında suçluların sığınabileceği ne ilahi ne de dünyevi bir mekân
kalmaz.
AHMET HAMDİ ÇAMLI (İstanbul) – 3 şehitten kaçtığınız
gibi!
AHMET YILDIRIM (Devamla) - Bütün Genel Kurulu saygıyla
selamlıyorum. 
Teşekkür ediyorum. (HDP sıralarından alkışlar)
BAŞKAN – Teşekkür ederim Sayın Yıldırım.
Öneri hakkında dördüncü ve son konuşmacı olarak,
aleyhinde olmak üzere Gaziantep Milletvekili Sayın Şamil Tayyar’ın söz talebi
vardır.
Sayın Tayyar…
BÜLENT TURAN (Çanakkale) –Sayın Başkan, Ali Ercoşkun,
Bolu.
BAŞKAN – Sayın Ali Ercoşkun, buyurun.
Süreniz on dakikadır.
ALİ ERCOŞKUN (Bolu) – Teşekkür ediyorum Sayın Başkan.
Değerli milletvekilleri, Halkların Demokratik Partisi
grup önerisi aleyhine söz almış bulunuyorum. Bu vesileyle sizleri saygıyla
selamlıyorum.
İDRİS BALUKEN (Diyarbakır) – CHP’nin, CHP’nin. Bilmeden
çıkınca böyle oluyor, biraz ciddiyet. Hangi önerge üzerine konuştuğunu
bilmiyor.
ALİ ERCOŞKUN (Devamla) – Özür diliyorum.
CHP’nin grup önerisi aleyhinde söz almış bulunuyorum.
Sizleri saygıyla selamlıyorum.
Tabii ki bütçe görüşmeleri öncesinde, bugün
gerçekleştirdiğimiz oturumda, değişik konularda tüm siyasi partilerin grup
önerilerini Meclisin teamülleri gereği gündeme alıp konuşuyoruz. Her grubun
önerisine saygımız sonsuz ama yaşanan olaylar, yaşanan meselelerle alakalı
toplumun hafızasında oluşan meseleleri de burada net bir şekilde görmek lazım.
Evet, hepimizin içi yanıyor. Bu içimizi yakan olayların sebeplerini,
sonuçlarını milletimiz net bir şekilde tahlil ediyor ve ortaya koyuyor. Netice
itibarıyla burada, eğer bugün vefat eden 3 şehidimizi anmadan meseleleri ortaya
koyarsak bir kısmını eksik bırakmış oluruz.
Diğer taraftan, yaşanan olayların, PKK terörüyle
katledilen insanları, bölgede yaşanan gelişmelerin muhakkak ki milletimizin sağ
duyusuyla, iradesiyle hep birlikte üstesinden geleceğiz. 
Ben, CHP grup önerisinin aleyhinde olduğumuzu bir kez
daha belirtir ve Genel Kurulu saygıyla selamlarım. (AK PARTİ sıralarından
alkışlar)
BAŞKAN – Teşekkür ederim Sayın Ercoşkun.
Cumhuriyet Halk Partisi Grubu önerisini oylarınıza
sunuyorum: Kabul edenler… Kabul etmeyenler… Kabul edilmemiştir.
Sayın Özkan Yalım’ın sisteme girdiğini görüyorum. 
Sayın Yalım? Yok herhâlde.
Değerli milletvekilleri, birleşime kırk beş dakika ara
veriyorum.
Kapanma saati: 19.29
ÜÇÜNCÜ OTURUM
Açılma Saati: 20.18
BAŞKAN: Başkan Vekili Mehmet Akif
HAMZAÇEBİ
KÂTİP ÜYELER : Mücahit DURMUŞOĞLU
(Osmaniye), Zihni AÇBA (Sakarya)
------0-----
BAŞKAN
– Sayın milletvekilleri, Türkiye Büyük Millet Meclisinin 14’üncü Birleşiminin
Üçüncü Oturumunu açıyorum.
Adalet ve Kalkınma Partisi
Grubunun İç Tüzük’ün 19’uncu maddesine göre verilmiş bir önerisi vardır, okutup
işleme alacağım ve oylarınıza sunacağım. 
4.- AK PARTİ
Grubunun, bastırılarak dağıtılan 1 sıra sayılı Kanun Tasarısı’nın kırk sekiz
saat geçmeden gündemin “Kanun Tasarı ve Teklifleri ile Komisyonlardan Gelen
Diğer İşler” kısmına alınmasına; Genel Kurulun çalışma gün ve saatleri ile
gündeminin belirlenmesine ilişkin önerisi
Türkiye Büyük Millet Meclisi Başkanlığına
Danışma
Kurulunun 15/12/2015 Salı günü (bugün) yaptığı toplantıda siyasi parti grupları
arasında oy birliği sağlanamadığından, İç Tüzük’ün 19’uncu maddesi gereğince,
grubumuzun aşağıdaki önerisinin Genel Kurulun onayına sunulmasını arz ederim.
 Mehmet
Naci Bostancı
 Amasya
 AK
PARTİ Grup Başkan Vekili
Öneri:
Bastırılarak dağıtılan 1 sıra sayılı Kanun Tasarısı’nın
kırk sekiz saat geçmeden gündemin "Kanun Tasarı ve Teklifleri ile
Komisyonlardan Gelen Diğer İşler" kısmına alınması;
Genel Kurulun;
15 Aralık 2015 Salı günkü (bugün) birleşiminde bir saat
süreyle sözlü soruların görüşülmesini müteakip başkaca bir işin görüşülmemesi,
16 Aralık 2015 Çarşamba günkü birleşiminde 14.00-24.00
saatleri arasında,
17 Aralık 2015 Perşembe günkü birleşiminde ise saat
14.00’te toplanarak 1 sıra sayılı Kanun Tasarısı’nın görüşmelerinin
tamamlanmasına kadar;
1 sıra sayılı Kanun Tasarısı’nın görüşmelerinin 17
Aralık 2015 Perşembe günkü birleşiminde tamamlanamaması hâlinde Genel Kurulun
haftalık çalışma günlerinin dışında 18 Aralık Cuma günü saat 14.00’te
toplanarak; bugünkü birleşiminde gündemin "Kanun Tasarı ve Teklifleri ile
Komisyonlardan Gelen Diğer İşler" kısmında yer alan işlerin görüşülmesi ve
1 sıra sayılı Kanun Tasarısı’nın görüşmelerinin tamamlanmasına kadar;
Yukarıda belirtilen birleşimlerde gece 24.00'te günlük
programın tamamlanamaması hâlinde günlük programın tamamlanmasına kadar,
Çalışmalarını sürdürmesi,
22 ve 29 Aralık 2015 ile 5, 12, 19 ve 26 Ocak 2016 Salı
günkü birleşimlerinde bir saat sözlü soruların görüşülmesini müteakip diğer
denetim konularının görüşülmemesi ve gündemin "Kanun Tasarı ve Teklifleri
ile Komisyonlardan Gelen Diğer İşler" kısmında yer alan işlerin görüşülmesi,
16, 23 ve 30 Aralık 2015 ile 6, 13, 20 ve 27 Ocak 2016
Çarşamba günkü birleşimlerinde sözlü soruların görüşülmemesi,
22 ve 29 Aralık 2015 ile 5, 12, 19 ve 26 Ocak 2016 Salı
günkü birleşimlerinde 15.00-20.00 saatleri arasında,
23, 24, 30 ve 31 Aralık 2015 ile 6, 7, 13, 14, 20, 21,
27 ve 28 Ocak 2016 Çarşamba ve Perşembe günkü birleşimlerinde 14.00-20.00
saatleri arasında çalışmalarını sürdürmesi önerilmiştir.
BAŞKAN – Önerinin lehinde ve aleyhinde olmak üzere söz
talepleri vardır. 
Lehinde olmak üzere ilk söz Bartın Milletvekili Sayın
Yılmaz Tunç’a aittir. 
Buyurun Sayın Tunç. (AK PARTİ sıralarından alkışlar)
Süreniz on dakikadır. 
YILMAZ TUNÇ (Bartın) – Sayın Başkan, değerli
milletvekilleri; AK PARTİ grup önerisinin lehinde söz aldım. Bu vesileyle Genel
Kurulu saygılarımla selamlıyorum. 
Diyarbakır’da şehit olan polislerimize Allah’tan rahmet
diliyorum. Yaralı polislerimize de acil şifalar diliyorum. Terörü bir kez daha
bu kürsüden lanetliyorum. 
Sayın Başkanım, size de hayırlı olsun diyorum,
başarılar diliyorum. 
AK PARTİ grup önerisi ocak ayı sonuna kadar çalışma
takvimimizi belirliyor. Buna göre, bugün sözlü soruların bitimine kadar
çalışmamızı sürdüreceğiz. Çarşamba günü 1 sıra sayılı Kanun yani Geçici Bütçe
Kanun Tasarısı’nın görüşmelerine başlanmasını öneriyoruz ve çalışma saatlerinin
de 14.00’te başlayıp 24.00’e kadar devam etmesini öneriyoruz çarşamba günü
için. Perşembe günü ise yine geçici bütçe kanunu tasarısının görüşmelerine
devam edilmesini ve çalışma saatlerinin de 14.00’te başlayıp bitimine kadar devam
etmesini öneriyoruz. Çalışmalarımızın perşembe günü bitmemesi hâlinde geçici
bütçe kanununun görüşmelerine cuma günü de devam edilmesini ve cuma günü de
yine saat 14.00’ten bitimine kadar çalışılmasını öneriyoruz. 
Grup önerimizde ocak ayının sonuna kadar çalışma
saatlerimiz de belirleniyor. Salı günleri çalışma saatlerimiz 15.00-20.00
şeklinde olacak, çarşamba ve perşembe günleri ise 14.00-20.00 saatleri arasında
çalışılmasını öneriyoruz. Her hafta salı günlerini de yine önceki yasama
dönemlerinde olduğu gibi denetim konularına ayırıyoruz ve salı günleri her
hafta bir saat sözlü soruların görüşülmesi olacak. 
AK PARTİ grup önerisini yüce Meclisin takdirlerine
sunuyor, hepinizi sevgiyle saygıyla selamlıyorum. (AK PARTİ sıralarından
alkışlar)
BAŞKAN – Teşekkür ederim Sayın Tunç.
Öneri hakkında ikinci söz, aleyhinde olmak üzere Siirt
Milletvekili Sayın Kadri Yıldırım’a aittir.
Buyurun Sayın Yıldırım. (HDP sıralarından alkışlar)
Süreniz on dakikadır. 
KADRİ YILDIRIM (Siirt) – Sayın Başkan, değerli milletvekilleri;
öncelikle hepinizi saygılarımla selamlıyorum. 
Tabii, şimdiye kadar yapılan konuşmalar
ve öneriler, yapılan değerlendirmeler içinden geçmekte olduğumuz hassas süreçle
çok yakından alakalıdır. Bilindiği gibi, 24 Temmuz 2015 tarihinden itibaren
yeniden başlayan çatışmalı süreç günümüze kadar yüzlerce polis, asker, korucu,
sivil ve gerillanın hayatına mal olmuştur; hepsine öncelikle Allah’tan rahmet
diliyorum.
Bu süreç boyunca çok sayıda mabet, cenaze ve kabir
insani olduğu kadar İslamiyle de asla bağdaşmayan birtakım saldırılara maruz
kalmıştır. Bütün bu uygulamaların, Kürtlerin ana dille eğitim ve üniter yapı
içerisinde meşru hak talepleriyle ilgili doğrudan veya dolaylı bir irtibatı
bulunmaktadır.
Bakın, Amed’den başlamak istiyorum. Özellikle “Amed”
diyorum veya “Amid” çünkü bin yıl önce bu şehrin adı “Amid” idi, daha sonra
Kürtler kendi telaffuzlarına göre bunu “Amed” olarak okumaya ve yazmaya
başladılar. Bakın, 1156 yılında Amid’de doğan Seyfüddin bu şehirde doğduğundan
dolayı “el Amidî” nisbesini almıştır. 
Şimdi, Amid’deki Sur ve Silvan ilçeleri tarihî açıdan
büyük önem taşıyor. Bakın, 1071 tarihinde Alparslan ve güçleri Malazgirt
kapılarına dayandıkları zaman, Silvan’da ve Diyarbakır’da Kürt Mervani hanedanı
hâkimdi ve Alparslan bu hanedandan Bizanslılara karşı bir yardım talebinde
bulundu ve Mervani Kürt hanedanı 10 bin kişilik seçkin askeriyle bu davete
olumlu bir şekilde icabet etti. Burada dikkat çeken husus şudur: Kürt Mervani
hareketinin göndermiş olduğu 10 bin kişilik asker o sırada Diyarbakır’ın
surlarını korumakla görevli olan ve kısmen de Silvan’ı korumakla görevli olan
en seçkin, en güzide askerlerdi ve hepsi de Kürt’tü. Bakın, Malazgirt
Savaşı’nda destanlaşan bu Kürt ve Türk kardeşliğini işleyen sayısız Arapça ve
Farsça kaynaklardan iki tanesinin ismini söyleyeyim: Bir tanesinin yazarı
Kürt’tür ve eserinin adı Târihu İbn-i Ebü’l-Heyca. Öbürünün yazarı Türkmen’dir,
Sıbt İbnü’l-Cevzî’dir, onun da bu konuyu işlediği eserin adı Mir’âtü’z-Zamân
yani zamanın aynası. Dolayısıyla, 12’nci yüzyıla geldiğimizde aynı
Selçukluların başka bir kolu, Kürtlerin 1071 yılında göstermiş oldukları vefaya
bir vefayla karşılık verdiler ve tarihte ilk Kürdistan eyaletini Selçuklular
kurdu, 16 vilayetten oluşuyordu. Özellikle, “ecdadımız” dediğimiz Selçukluların
ve Osmanlıların tarihini okursak bunu çok rahat bir şekilde görürüz. Aynı
eyaletler, “Kürdistan” adıyla kurulan 5 tane eyalet Osmanlı Devleti tarafından
kurulmuştur. İşte, “ecdadımız” dediğimiz, işte, “ecdadımız” dediğiniz
Selçuklular ve Osmanlılar 5-6 tane Kürdistan eyaletini Kürtlere verdiler, bu
hakkı tanıdılar, ana dillerine de karışmadılar. Fakat aynı ecdat olan Moğollar
Cizre’yi işgal ettiklerinde ve yirmi yedi gün bu işgali sürdürdüklerinde
Cizreliler kendi tarihlerinde ilk kez Moğollara karşı hendek kazdılar ve yirmi
yedi gün boyunca direndiler. Şimdi, burada ben özellikle AK PARTİ iktidarına
şunu söylemek istiyorum. Bakın, “Hendeklerden hepimiz şikâyetçiyiz.”
diyorsunuz.
AHMET GÜNDOĞDU (Ankara) – Kazdırmayın, niye
kazıyorsunuz?
KADRİ YILDIRIM (Devamla) – Peki, ecdadımız olan ve her
fırsatta “ecdadımız” deyip iftihar ettiğiniz Selçukluların ve Osmanlıların
Kürtlere ana dille eğitim hakkını ve üniter yapı içerisinde bir statü hakkını,
onların tanımış olduğu bu hakları tanıyın, yirmi dört saat içerisinde o
hendekler kapatılacaktır. Kapatılmazsa ben bu partiden istifa ederim. Yeter ki
siz bu iki tane temel hakkı tanıyın.
AHMET GÜNDOĞDU (Ankara) – Yok, demek ki siz kazdınız ve
kapatma yetkisini kendinizde görüyorsunuz. 
HÜSNÜYE ERDOĞAN (Konya) – O kadar yetkiniz varsa…
KADRİ YILDIRIM (Devamla) – Sonra söylersiniz
itirazlarınızı, sonra itirazınızı söylersiniz.
AHMET GÜNDOĞDU (Ankara) – Demek ki kazan sizsiniz, bu
bir itiraftır.
HÜSNÜYE ERDOĞAN (Konya) – Şimdi söyleyin kapatsınlar,
bu kadar kişi niye öldü? Bu kadar kişi neden ölüyor, bir eleştirin?
KADRİ YILDIRIM (Devamla) – İkincisi: Bu süreç
içerisinde onlarca mabet tahrip edildi, cemevi ve camiler dâhil olmak üzere.
Bakın, ben size Kur’an’dan bir ayet okuyacağım, orijinalinden. İlahiyatçı
olanlarınız varsa dinlesinler. Bakara Suresi’nde diyor ki: 
(Hatip tarafından Bakara Suresi’nin 114’üncü
ayetikerimesinin okunması)
KADRİ YILDIRIM (Devamla) – Yani “Allah’ın mabetleri
olan mescitlerini tahrip eden ve orada Allah’ın zikrini engelleyenden daha
zalim kim olabilir.” [AK PARTİ sıralarından alkışlar(!)] Bakın, bir saniye, bir
saniye. Bakın, bu ayette sözü edilen bir mabet vardır, Yahudilerin mabedi. Rum
kralı kendi döneminde -İslam’dan önce- bu Yahudi mabedini Kudüs’te tahrip
ediyor ve bunun üzerine İslam’da benzerlerinin yaşanmaması için bu ayet nazil
oluyor. Ha, diyeceksiniz ki: “Biz diyoruz ki bunu PKK tahrip etti veya yaktı.”
PKK de diyor ki: “Devlet.” Ben de diyorum ki, gelin bir hakikatleri araştırma
komisyonu kuralım, bu hakikatleri araştırma komisyonu kimin yaktığını tespit
etsin, beraber kınayalım. Varsanız buna beraber bu komisyonu kuralım Meclisin
içerisinde.
HASAN BASRİ KURT (Samsun) – Hadi be!
KADRİ YILDIRIM (Devamla) – Cemevi dediğimiz zaman akla
Aleviler geliyor, Aleviler dediğimiz zaman akla Hazreti Ali ve onun yaşantısı
geliyor. Bakın, Başbakanımız Sayın Davutoğlu ve Cumhurbaşkanımız yeri
geldiğinde “Biz Hazreti Ali’nin yolundayız.” diyorlardır ve demişlerdir. Bakın
size bir anekdot arz edeyim. Bu anekdotun yazılı olduğu kaynak Seyyid Kutup’un
El-Adalet’ül İctimâiyye fi’l İslam yani İslamda Sosyal Adalet. Orada Seyyid
Kutup -biliyorsunuz, İhvanü’l Müslimin’in kendi dönemindeki en önde gelen
liderlerinden bir tanesi- diyor ki: “Hazreti Ali Kufe halkından şöyle bir
teklif aldı: Kufe halkı Hazreti Ali’ye ‘Ey İmam, gel, biz senin için Kufe’de
bir saray yaptırdık ve o sarayın adını da El-Kasr’ül Ebyad yani Beyaz Saray
yani Ak Saray koyduk. Siz ancak böyle bir saraya layıksınız, böyle bir saray da
ancak size layıktır.’ dedi ama İmam Ali ne dedi?...”
(Mikrofon otomatik cihaz tarafından kapatıldı) 
BAŞKAN – İlave süre veriyorum Sayın Yıldırım,
sözlerinizi tamamlamanız için.
KADRİ YILDIRIM (Devamla) – “...Bana böyle bir Beyaz
Saray, Ak Saray lazım değil; siz bana Kufe halkının yaşadığı en yoksul mahalle
hangisiyse orada bir ev bulun, orada yaşayacağım.” Dolayısıyla, Hazreti Ali’nin
reddettiği o şaşalı sarayı göz önünde bulunduralım, bir de söylediklerinizle
yaptıklarınızın birbirini tutmadığı saray anlayışını göz önünde tutalım. Kim
Hazreti Ali’nin yolundadır, kim onun yolunda değildir ortaya çıksın.
CAHİT ÖZKAN (Denizli) – Fakir sofralarını Sayın
Cumhurbaşkanımız çok iyi bilir, oralara da uğrayın ara sıra.
KADRİ YILDIRIM (Devamla) – Sonra cenazelere uygulanan
muamele... Bakın, Hazreti Peygamberden şöyle bir rivayet var: “...”(X)
Peygamber (AS) müsle yani cenazenin uzuvlarını kesme,
gözünü çıkarma, kulağını kesme vesaire, bundan şiddetle nehyetmiştir. Bedir
Savaşı’nda 70 müşrik askerini defnederek onları kurda kuşa yem olmaktan
kurtarmıştır. Ve bu müsle olayına, cenazeyle oynama ve cenazeyi tahrip etme
olayına diyor ki: “…”(x) İsterseniz kuduz bir köpek olsun, ona
bile uygulamayın. Ve şu enteresan hadisini de söylüyor: “Ben Peygamber olmama
rağmen eğer bu müsleyi bu cenazelere uygularsam öbür dünyada Allah aynısını bana
yaptıracaktır.” O kadar önemli bir şey. Dolayısıyla, kürdistanda bugün
yaşanmakta olan cenazelere saygısızlık, cenazelerin uzuvlarını kesmek,
cenazelerin sırtına veya karnına basarak poz vermek, hatta hatta daha evvel
yaşandığı gibi kulaklarını keserek birbirlerine hediye etmek tam manasıyla bir
cahiliye âdetidir… 
HÜSNÜYE ERDOĞAN (Konya) – Siz bunları nereden
uyduruyorsunuz? 
KADRİ YILDIRIM (Devamla) - … bir insanlık ve
İslamiyet’in dışında olan bir uygulamadır. 
(Mikrofon otomatik cihaz tarafından kapatıldı)
KADRİ YILDIRIM (Devamla) - O hâlde sizin bunu kınamanız
lazım, sizin bunun hesabını sormanız lazım. (AK PARTİ sıralarından gürültüler) 
HALİS DALKILIÇ (İstanbul) – Biz önce teröristi
kınıyoruz, sonra da bunu yapanları kınarız. 
BAŞKAN – Sayın Yıldırım, teşekkür ediyorum. 
MEHMET NACİ BOSTANCI (Amasya) – Sayın Başkan, kıymetli
hatibi dinledik…
BAŞKAN – Biraz yüksek sesle Sayın Bostancı…
MEHMET NACİ BOSTANCI (Amasya) – Yerimden konuşabilir
miyim?
BAŞKAN – Sistemi açalım, evet oradan konuşun. 
Buyurun Sayın Bostancı. 
VI.- AÇIKLAMALAR
(Devam)
33.- Amasya
Milletvekili Mehmet Naci Bostancı’nın, Siirt Milletvekili Kadri Yıldırım’ın AK
PARTİ grup önerisi üzerinde yaptığı konuşmasındaki bazı ifadelerine ilişkin
açıklaması
MEHMET NACİ BOSTANCI (Amasya) – Sayın Başkan, çok
teşekkür ediyorum. 
Kıymetli hatibi dinledik. Böyle bir dil ve üslupla
yapılacak her tür konuşmaya bir kere her şeyden evvel saygımızı beyan etmek
isterim. Zaten Meclisteki olması gereken atmosfer de budur. 
Cenazelere saygı meselesine gelince: 1990’lı yıllarda
maalesef Türkiye’de çok dramatik olaylar yaşandı, cenazelere saygısızlık
olayları da görüldü. Bütün bunlar daha sonraki dönemlerde yaşanmadı. Belki tek
tük hadiseler olmuş olabilir. Burada arkadaşlar Hacı Birlik olayını
zikredeceklerdir. Bu olaya ilişkin soruşturma yapılıyor ve kimin, niye o
şekilde davrandığına ilişkin her şey açığa çıkartılacaktır. Kesinlikle devlet
güçlerinin terörle mücadelesinde, kim olursa olsun, karşıdaki insan ne olursa
olsun cenazesine saygı göstermek devletin boynunun borcudur ve devlet
kesinlikle bunu yapmaktadır. Kural dışı, hukuk dışı uygulamalar söz konusu
olduğunda da bunların üzerine gitmek yine devletin boynunun borcudur. 
İkinci mesele, bu saray meselesi, Hazreti Ali’nin yolu
meselesi: Ak saray, Sayın Tayyip Erdoğan’ın, Cumhurbaşkanının evi değildir,
sarayı değildir; bu milletin sarayıdır. Mülkü de değildir. Bu, bütün milleti
sembolize eden bir yer olarak, kolektif kimliğin ifadesi olarak kurulmuş bir
yapıdır. Buna ilişkin her türlü değerlendirme dile getirilebilir,
eleştirilebilir ama orası milletin evidir. Bugün Sayın Tayyip Erdoğan, yarın
bir başkası orada bu milleti temsil ederek hizmet etmeye devam edecektir. 
Fakir fukara meselesinde de, Sayın Cumhurbaşkanının
hayatı ve tarzı ortadadır. 
Çok teşekkür ediyorum, sağ olun. (AK PARTİ sıralarından
alkışlar) 
BAŞKAN – Teşekkür ederim Sayın Bostancı. 
Öneri hakkında…
İDRİS BALUKEN (Diyarbakır) – Sayın Başkan…
BAŞKAN – Sayın Baluken…
İDRİS BALUKEN (Diyarbakır) – Sayın Bostancı’ya herhangi
bir sataşma olmadan söz verdiniz. 
MEHMET NACİ BOSTANCI (Amasya) – Açıklama için. 
İDRİS BALUKEN (Diyarbakır) – Sayın Bostancı da, şu anda
cenazelere uygulanan insanlık dışı yöntemlerle ilgili herhangi bir sorun
olmadığını dile getirdi; dolayısıyla bu konuda bize de söz hakkı vermeniz
lazım. Ola ki, milletvekilleri bilmiyorlarsa bu konuda Meclisin bir duyarlılık
içerisine girmesi lazım; o nedenle Sayın Bostancı’ya verdiğiniz gibi yerimizden
söz hakkı istiyorum. 
BAŞKAN – Değerli arkadaşlar, bugün başlangıçtan
itibaren ne kadar demokratik bir şekilde Genel Kurulu yönetmeye çabaladığımı
sizlerin takdirine sunuyorum. Böyle olduğu hâlde “Sayın Bostancı’ya hak
etmediği hâlde söz verdin.” şeklinde bir eleştiri yöneltiyorsunuz bana. Ben,
bunu üzüntüyle karşılıyorum. 
İDRİS BALUKEN (Diyarbakır) – Amacım sizi itham etmek
değil Sayın Başkan, hani o gerekçeyle ben de söz istiyorum. 
BAŞKAN - Sayın Baluken, sizin söz istemeniz için bir
başka grup başkan vekilini örnek göstermenize gerek yok. Siz söz talebinizi… 
İDRİS BALUKEN (Diyarbakır) – Aynı gerekçe olduğunu
ifade ediyorum Sayın Başkan. 
BAŞKAN – Hayır, Sayın Bostancı aslında sataşma
nedeniyle bir söz isteyecekti, ben mikrofonu açınca sataşma nedeniyle kürsüye
gelip söz istemekten vazgeçti, öyle yorumladım, bu söz hakkını yerinden kullandı.
Yoksa bir başka nedenle söz vermiş değilim. 
Ayrıca yerinden söz talep eden grup başkan vekilimize
elbette söz verebilirim ama önce gerekçenizi ben dinleyeyim. Yani Sayın
Bostancı’ya söz verme nedenimi açıkladım. Siz de eğer talep gerekçenizi
söylerseniz bu talebinizi değerlendireceğim. 
İDRİS BALUKEN (Diyarbakır) – Grubumuz adına kürsüden
konuşma yapan sayın hatip, şu anda yaşanan çatışmalı süreçle ilgili Kürt
illerinde hepimizin rastlamış olduğu cenazelere yönelik işkenceler ve insanlık
dışı uygulamalarla ilgili Genel Kurula bilgilendirme yaptı ancak Sayın Naci
Bostancı bu yapılan bilgilendirmenin doğru olmadığını, bir tek olay üzerinden
HDP’nin bu meseleyi gündemleştirdiğini söyleyerek milletvekillerinin bu konuda
doğru bilgi edinme hakkını bizce yanlış yere yönlendirmiştir. 
BAŞKAN – Yerinizden size çok kısa bir söz veriyorum
Sayın Baluken. 
Buyurun efendim. 
34.- Diyarbakır
Milletvekili İdris Baluken’in, Amasya Milletvekili Mehmet Naci Bostancı’nın
yaptığı açıklamasındaki bazı ifadelerine ilişkin açıklaması
İDRİS BALUKEN (Diyarbakır) – Teşekkür ediyorum Sayın
Başkan. 
Sayın Başkan, değerli milletvekilleri; bu konu
üzerinden böyle bir tartışma yaratmak, bir siyasi polemiğe girmek gibi bir
derdimiz yok. Normalde, eminim ki buradaki 550 milletvekilinin tamamı, bir
insan öldüğü zaman o insanın üzerindeki hükmün ve hukukun kalktığına dair,
kalemin sadece Yaradan’a ait olduğuna dair bir fikir birliği, bir vicdan
birliği içerisindedir. Ancak bizim seçim bölgelerimizde sürekli olarak
karşılaştığımız cenazelere yönelik insanlık dışı uygulamalar var. Bu konuyla
ilgili Meclisten bir duyarlılık istemek, bu konudaki hak ihlalleriyle ilgili,
insanlık dışı uygulamalarla ilgili bütün siyasi partilerden bir hassasiyet
istemek kadar doğal bir şey olamaz. Sayın Bostancı’nın bir tek Hacı Birlik
şahsında ifade ettiği o uygulamalar hemen hemen her birimizin seçim bölgesinde
her gün yaşanıyor. Hacı Birlik’in cenazesinin Şırnak sokaklarında zırhlı
araçlar arkasında sürüklenmesi kamuoyuna yansıdığı için belki sizler farkına vardınız
ama aynı uygulama Varto sokaklarında Ekin Van şahsında bir kadın cenazesinin
işkence edilerek çırılçıplak teşhir edilmesine kadar gitti. Ardahan’da,
Ağrı’da, Bingöl’de ölü ele geçirilen gerillaların cenazelerine ayaklar
basılarak fotoğraflar çektirmek suretiyle, sosyal medyaya pozlar vererek devam
ettirildi. Bismil’de ateşli silahla orada yaşamını yitirmiş olan gençlerin
kafası gövdesinden ayrılacak şekilde devam etti.
(Mikrofon otomatik cihaz tarafından kapatıldı)
İDRİS BALUKEN (Diyarbakır) – Yine, Suriye’de, Rojava’da
yaşamını yitiren YPG savaşçılarının, bu topraklara ait olan çocukların
cenazelerinin kendi memleketlerine gelmesinin önüne konan engelle devam
ettirildi. Yani sayısız örnek verebiliriz. Burada herkesin şunu netleştirmesi
gerekiyor: Eğer bu cenazelere karşı uygulanan insanlık dışı yöntemlerle ilgili
her birimiz bir fikir birliği içerisindeysek bu Meclisin mutlaka bu
uygulamalarla ilgili net tavır ortaya koyması, siyasi partilerin de bu konuda
özellikle yerelde bu uygulamaları yapanlara karşı çok net uyarılarda bulunması
gerekiyor. Bunun hem insani hem vicdani hem ahlaki hem hukuki hem siyasi bir
gerçeklik, bir realite, bir doğru olduğunu bir kez daha ifade etmek istiyorum.
BAŞKAN - Teşekkür ediyorum Sayın Baluken. Evet,
tutanaklara geçmiştir.
VIII.- ÖNERİLER
(Devam)
B) Siyasi Parti
Grubu Önerileri (Devam)
4.- AK PARTİ
Grubunun, bastırılarak dağıtılan 1 sıra sayılı Kanun Tasarısı’nın kırk sekiz
saat geçmeden gündemin “Kanun Tasarı ve Teklifleri ile Komisyonlardan Gelen
Diğer İşler” kısmına alınmasına; Genel Kurulun çalışma gün ve saatleri ile
gündeminin belirlenmesine ilişkin önerisi (Devam)
BAŞKAN – Şimdi öneri hakkında üçüncü söz hakkı, lehinde
olmak üzere, Ankara Milletvekili Sayın Şenal Sarıhan tarafından
kullanılacaktır.
Sayın Sarıhan buyurun, süreniz on dakika. 
ŞENAL SARIHAN (Ankara) – Değerli Başkan, değerli kâtip
üyesi arkadaşlarım ve sevgili vekil arkadaşlarım; biraz önce konuşan
arkadaşımızın arkasından, daha doğrusu AKP’nin grup önerisinden sonra biz de bu
öneriye ilişkin görüşlerimizi ifade edeceğiz. 
Arkadaşlarımız önümüzdeki süreç içindeki bütün çalışma
düzeninin esas olarak Geçici Bütçe Kanunu Tasarısı üzerinden yürütülmesini
istiyorlar; hemen hemen bütün çalışma sürecini buna hasretmek, bununla
değerlendirmek istiyorlar. 
Elbette bütçe temel konulardan biridir ve bu konunun da
görüşülmesi bir gerekliliktir ancak bugün içinde bulunduğumuz koşullar, bu
sabahtan bu yana sürmekte olan, daha doğrusu, toplantımızın başladığı saatten
itibaren sürmekte olan konuşmaların esasına baktığımızda ya da altını çizmemiz
gereken hangi nokta olduğunu araştırdığımızda, ülkemizin bugün bir yangın yeri
olduğu saptamasıyla karşı karşıya kalıyoruz. Ben, gerçek böyle mi, bunu biraz
rakamlarla sizinle paylaşmak istiyorum.
Şimdi, ülkemiz bir yangın yeri çünkü
ülkemizde yaşam hakkı ciddi bir tehdit altında. Somut örnekleri bilgilerinize
sunmak isterim: Bu süreç içinde yani son on bir aylık süreç içinde 214 kişi
yargısız infazda yaşamını yitirmiş, 19 kişi faili meçhul cinayetin kurbanı
olmuş, 445 kişi operasyonlarda yaşamını yitirmiş, 21 kişi silahlı çatışmada,
138 kişi bombalı saldırıda, 1.172 kişi iş kazasında, 29 askerimiz intihar
ederek -askerlik görevini yapmakta iken- 259 kadınımız da uğradığı kadına
yönelik şiddet sonucunda ve 23 de çocuğumuz çocuk olarak uğradıkları şiddetle
yaşamlarını yitirmişler. 
Şimdi, önümüzde ciddi bir konu duruyor.
Bu ciddi konu nedir? Yaşam hakkı konusunda ülkemizde çok önemli bir sorunun
olduğudur. Bu sorunu çözmek gibi bir görevin Türkiye Büyük Millet Meclisi
önünde durduğudur. 
Şimdi, birkaç örnek daha vermek istiyorum
yine ülkemizdeki tabloyu anlatabilmek için. Ülkemizde, ne yazık ki uzun
zamandan beri mücadele ettiğimiz işkence ve kötü muamelenin ortadan
kaldırılması konusunda ciddi ihlaller hâlâ sürmektedir. Meclis Cezaevleri
Araştırma Komisyonunun yaptığı saptamalara göre, cezaevlerinde şu anda 141’i
çocuk olmak üzere 1.469 kişi mağdur edilmiş durumdadır. Özür dilerim, bu
gözaltındaki mağduriyet, cezaevlerindeki mağduriyet değil. 
Genç ve çocuk olmak üzere, altını çizerek
söylüyorum, genç ve çocuk olmak üzere 2014 tarihinde 665’i çocuk 11.021 kişi
gözaltına alınmış, 130’u çocuk 1.273 kişi tutuklanmış ve açılan davalar
sonucunda da Avrupa’da “İddianame başarısı” diye anılan yani bir savcının açmış
olduğu davaların ne kadarında başarılı olduğuna işaret eden rakamlarda
Türkiye’nin başarısı yüzde 50 olarak belirlenmiştir. Yani açılmış olan
davaların yüzde 50’si yanlış açılmış davalardır, beraatle sonuçlanmış
davalardır. Japonya’da bu rakam yüzde 89’dur arkadaşlar, savcı başarı oranı
yüzde 89’dur. 
İçinde bulunduğumuz durum yaşama hakkının
ihlal edildiği kadar genel güvenlikle ilgili haklarımızın, özgürlüklerimizle
ilgili haklarımızın da ciddi bir ihlalle karşı karşıya kaldığını bize
göstermektedir. 
Bugün arkadaşlarımızın yine yaptıkları konuşmalarda
geçen basın özgürlüğü ya da biz bunu daha net adıyla söyleyelim, düşünceyi
açıklama, ifade özgürlüğü konusundaki önemli ihlallerin bir örneğini vermemiz
gerekirse 4’ü yazı işleri müdürü olmak üzere 32 gazeteci arkadaşımız
cezaevindedir. Bu arkadaşlarımız herhangi bir biçimde silahlı bir örgütle,
silahlı bir eylemle suçlanmış arkadaşlarımız değildir. Esas olarak kalemleri
sebebiyle, yazdıkları düşünceleri nedeniyle suçlanmış olan arkadaşlarımızdır. 
Ayrıca, inanç özgürlükleri yönünden de -daha önceki
konuşmamızda da, İnsan Hakları Günü yaptığım konuşmada da işaret ettim-
ülkemizde ne yazık ki çifte standartlı bir uygulama hâkimdir ve özellikle Alevi
kesimin ve özellikle gayrimüslim cemaatlerin inanç özgürlükleri konusunda ciddi
tehditler, ciddi sınırlamalar vardır. Bununla ilgili herhangi bir düzenleme de
hep yasa torbalarında bekletilmiş ve buradan bir türlü çıkıp yaşamın içine
geçirilememiştir. 
Yine daha önce AKP’nin birlikte davrandığı ve bugün
“paralelci” diye anılmakta olan grubun da uğradığı mağduriyetin esas olarak
inanç özgürlüğü ihlali noktasında değerlendirilmesi gerektiği düşüncesindeyim.
Bu noktada da ciddi ihlaller vardır.
Şimdi, dedik ki: Yaşam hakkımız güvence
altında değil, özgürlüklerimiz güvence altında değil. Bir başka noktaya işaret
edeceğim. Acaba Türkiye'de cezaevleri, sınırlarını sadece cezaevi kapıları
arkasına mı gizliyor yoksa cezaevlerinin kapıları bütün bir Türkiye’yi ve
özellikle de güneydoğudaki illerimizi mi kapsıyor? Buna hemen bakalım:
Diyarbakır’da 8 ilçemizde 32 kez sokağa çıkma yasağı ilan edilmiş, Mardin’de 3
ilçede 9 kez sokağa çıkma yasağı ilan edilmiş, Şırnak’ta 2 ilçede 7, Hakkâri’de
1 ilçede 4, Muş Varto, Batman ve Elâzığ’ın Sason ve Arıcak ilçeleri olmak üzere
birer kez sokağa çıkma yasağı ilan edilmiş. Bugün de Sur’da sokağa çıkma yasağı
olduğunu hepimiz biliyoruz. Sokağa çıkma yasağından İnsan Hakları Derneğinin
yaptığı araştırmalara göre 1 milyon 300 bin kişi mağdur olmuş durumda. Şimdi,
düşününüz değerli arkadaşlar, sokağa çıkma yasağını hangi amaçla yapıyoruz?
Bugün “hendek” sözünü çokça kullandık. Bir hendek de olsa karşınızda, elinde
silahları olan bir terör eylemcisi de olsa devlete düşen görev kendisinin
mevcut yasaları içinde ve uluslararası yasalar çerçevesinde eylemciye karşı
hukuka uygun davranma zorunluluğudur. Şimdi, bu konuda bizim imza atmış
olduğumuz çok sayıda sözleşme var, bunları kısaca anımsatmak istiyorum:
Birleşmiş Milletler Hukuk Dışı, Keyfî ve Kısa Yoldan İnfazların Etkin Biçimde
Önlenmesi Soruşturmasının İlkeleri’ne İlişkin -1983 tarihli- Sözleşme,
Birleşmiş Milletler Kanun Adamlarının Zor ve Silah Kullanmalarına İlişkin -1990
yılındaki kabul edilmiş- İlkeler, “Jordan Kuralları” dediğimiz terör ortamında
dahi uyulması gereken ilkeler ve Birleşmiş Milletler Olağanüstü Durumlarda ve
Silahlı Çatışma Halinde Kadınların ve Çocukların Korunmalarına İlişkin Bildiri,
bütün bu sözleşmelerin belli kuralları vardır. Bu kurallar çerçevesinde
güvenlik gücünü kullanan devlet organlarının herhangi bir biçimde can almaya ya
da özgürlükleri kısıtlamaya, özgürlükleri ihtiyacın dışında, ölçütün dışında
kısıtlamaya hakları yoktur. O hâlde bugün biz güneydoğudaki iller yönünden
baktığımızda, Mardin yönünden, Diyarbakır yönünden baktığımızda halkın
genişletilmiş bir hapishane içinde olduğu gerçeğini de kolayca görebiliriz.
Bir başka problemimiz yargı alanındaki problemdir. Bu
sabah bizim grubumuzu “Suruç Aileleri İnisiyatifi” adıyla Suruç’ta çocuklarını
yitirmiş olan, 33 çocuğunu yitirmiş olan aileler, anneler, babalar, kardeşler,
çocuklar ziyaret ettiler ve dediler ki: “Biz hâlâ yitirmiş olduğumuz insanların
otopsi raporlarına bile ulaşamadık, otopsi raporları bize verilmiyor.” Hangi
nedenle verilmiyor? Soruşturmanın gizliliği nedeniyle verilmiyor. Sorarım
sevgili arkadaşlar, burada aramızda hukukçu arkadaşlarımız var: Bir otopsi
raporunda nasıl bir gizlilik olabilir? Ve gizliliğin ihlal edildiği
gerekçesiyle böyle bir raporu vermemek insanlara eziyet etmektir. Ben hayretle
dinledim, diyor ki çocuk: “Ben annemin nasıl öldüğünü öğrenmek istiyorum ya da
annemin telefonunu almak istiyorum, acaba son ana kadar nelerle uğraştı, kimi
aradı, bunu bilmek istiyorum.”
(Mikrofon otomatik cihaz tarafından kapatıldı) 
BAŞKAN – Sözlerinizi tamamlamanız için ek süre
veriyorum Sayın Sarıhan. 
ŞENAL SARIHAN (Devamla) – “Ben annemin son kalanlarına”
ya da “Oğlumun son kalanlarına ulaşmak istiyorum.” diyor. Şimdi soralım: Nasıl
bir yargıyla karşı karşıyayız? Bugün terörden bahsediyoruz, terörün önlenememiş
olmasından bahsediyoruz. Peki, biz Suruç olayının gerçeğini bulmazsak, bu
faillerin üzerine gitmezsek, bunların isimleri içindeki “İslam” sözcüğüne
kanarak onların birer cani olduğunu kabul etmez ve gerektiği gibi araştırmazsak
biz ülkemizde terörü nasıl engelleyeceğiz değerli arkadaşlar? Tabii ki
Ankara’da da katliam olacak ve aynı şey… Dün akşam da Ankara katliamını
araştırmakta olan avukat arkadaşlarımla birlikteydim. Aynı zamanda oradaki
demokratik kuruluşlarımızın kurmuş olduğu böyle bir inisiyatif, hukukçu
inisiyatifiyle birlikte çalıştım. Bu sabah ne dinlemişsek ailelerden, dün akşam
da avukat arkadaşlarımız aynı şeyleri anlattılar. “Soruşturma gizli deniliyor
ve gizli soruşturma nedeniyle bize bilgi, belge verilmiyor.” dediler. 
(Mikrofon otomatik cihaz tarafından kapatıldı) 
ŞENAL SARIHAN (Devamla) – Oysa, bir davada savcının,
avukatın, yargıcın hep birlikte çalışması gerekir. 
Evet, burada sözümü bitirmek istiyorum.
Bu tablo varken, bu sorunları çözmemiz gerekirken bu
sorunları yok sayarak yol alabileceğimiz umudunda değilim. 
Hepinize saygı ve sevgi sunuyorum. 
Teşekkür ediyorum. (CHP sıralarından alkışlar) 
BAŞKAN – Teşekkür ederim Sayın Sarıhan. 
LEVENT GÖK (Ankara) – Sayın Başkanım, bir hususu arz
edebilir miyim eğer izin verirseniz, bir cümle. 
BAŞKAN – Sayın Gök, dinliyorum. 
LEVENT GÖK (Ankara) – Sayın Başkanım, burada
Parlamentoda bir yasama faaliyetini hep beraber sürdürüyoruz. Yürütme organı
orada ama sabahtan beri Hükûmeti temsil eden sayın bakanlar bir tek konuşmacıyı
dahi dinlemediler. Oraya gelenlerin tayin istekleri, başka, torpil istekleri mi
konuşuluyor bilmiyorum ama Hükûmetin yasama organına karşı olan bu
saygısızlığının derhâl sona erdirilmesi gerekir. Burası ciddi bir müessesedir.
Lütfen sayın bakanlar Meclise karşı ciddi ve samimi davransınlar. 
HÜSNÜYE ERDOĞAN (Konya) – Bakanlarımıza “saygısız”
diyemezsiniz. Şu anda hanımefendilere saygısızlık ettiğinizin farkında mısınız?

BAŞKAN – Teşekkür ederim Sayın Gök. 
Şimdi, öneri hakkında dördüncü söz hakkı, aleyhinde
olmak üzere Manisa Milletvekili Sayın Erkan Akçay tarafından kullanılacaktır. (MHP sıralarından alkışlar) 
Buyurun Sayın Akçay, süreniz on
dakikadır. 
ERKAN AKÇAY (Manisa) – Sayın
Başkan, değerli milletvekilleri; hepinizi saygıyla selamlıyorum.
Konuşmama başlarken, öncelikle,
Meclis Başkan Vekilliği görevini üstlenen Sayın Hamzaçebi’ye üyeliği görevinde
başarılar diliyorum ve bu görevi de hakkıyla, tarafsız, objektif ve en iyi
şekilde yürüteceğine de yürekten inanıyorum. Başarılar diliyorum. 
Değerli
milletvekilleri, zaman zaman bu kürsüden bazı hatipler çeşitli görüşlerini dile
getirirken bazı hususlara tepki gösteriliyor, görüş serdediliyor bütün partiler
tarafından, başta iktidar partisi olmak üzere, Hükûmet olmak üzere. Fakat, bazı
açık meydan okumalarda ve bir hükûmetin, devleti yönettiği iddiasındaki bir
hükûmetin veya bir iktidar partisi grubunun çok açık bir şekilde görüşünü
serdetmesi gereken durumlarda da çok manidar bir şekilde bir sessizlik
görüyoruz. Ya sükût ikrardan geliyor ya kafaları, görüşleri, politikaları bu
konuda net değil. Daha henüz ülkenin o derin, kaotik meseleleri hakkında
billurlaşmış, berrak fikirlere ve
politikalara sahip olmadıklarını düşünüyorum. 
Bu kürsüde bin yıl evvelki birtakım hadiselere
anakronizm yoluyla, saptırma yoluyla birtakım yorumlar yapılıyor ve günümüze
çıkarımları getiriliyor, yapılıyor ve ondan sonra eğer örgütün hendekler
kurmasındaki gerekçeleri, talepleri karşılanırsa bunların zaten yirmi dört saat
içinde kaldırılacağı ifade ediliyor ve teminat veriyor, kefalet, teminat
gösteriyor kendisini fakat Hükûmetten bir cevap yok. Yani, açıkça bir terör
örgütü adına sözler verildiğini görüyoruz ve “Terör örgütünün talepleri
karşılanırsa bunlar kaldırılır.” diyor. Ancak, Hükûmet kös dinliyor yani resmen
kös kös oturuyor ve dinliyor, dinlediği de şüpheli sohbet ettikleri ifadesiyle.

KADRİ YILDIRIM (Siirt) – Ben Kürtlerin taleplerinden
bahsettim. 
ERKAN AKÇAY (Devamla) – Şimdi, çağdaş demokrasilerde,
değerli arkadaşlar, din, etnisite ve mezhep üzerinden hukuku tanımlayamayız.
Cumhuriyet ve demokrasilerde yurttaşlık hukuku vardır ve hukuk üzerinden etnik ve
mezhepsel tanımlama bizi ancak Orta Doğu’nun kaotik yapısına götürür ve çağdaş
demokrasi ve evrensel hukuktan da alabildiğine uzak düşeceğimiz aşikârdır. 
Türkiye Cumhuriyeti'nin varlığına, birliğine, temel
değerlerine açık saldırılar ve sataşmalar nedeniyle sessiz kalınırken aman
sakın ha Başbakan için en küçük bir eleştiri getirmeyin, getirirseniz bütün
grup ayağa kalkıyor, Hükûmet ancak o zaman cevap veriyor veya Sayın
Cumhurbaşkanıyla ilgili bir eleştiri geldiğinde. E, peki sizin sadece göreviniz
AKP Grubu olarak veya Hükûmet olarak Başbakana veya Cumhurbaşkanına bir sataşma
olduğunda cevap vermek mi? Sabahtan beri tartışmalar oluyor, şehitler
veriliyor, insan kayıpları oluyor, 10 binlerce, 100 binlerce göç hadisesi
yaşanıyor ve diyoruz ki: Hükûmet bu konularda Meclisimizi aydınlatsın,
vatandaşı, halkı aydınlatsın. Terörle mücadele mi ediyor yoksa birtakım
mahfillerde yine eski, 7 Haziran öncesi gibi gündüz külahlı gece silahlı çözüm
süreci politikası mı devam ediyor, bunu milletimizin bilmeye hakkı vardır. 
Bu hatırlatmayı yaptıktan sonra, tabii, devlet
yönetmek, Hükûmet yönetmek kolay bir iş değil fakat mevcut Adalet ve Kalkınma
Partisi iktidarının yönetim anlayışı şahsi ve keyfî bir yönetime dayandığı için
hukuktan ve ülkeyi kurumlarıyla, kurallarıyla yönetmekten fevkalade uzak bir
hâle düşüyor. İnanın değerli arkadaşlar, Türkiye'nin şu anda yaşadığı çok ciddi
kaotik sorunların en başlıca temellerinden biri iktidar sahiplerinin ülkemizi
kurumlarıyla, kurallarıyla yönetmeyişi, sadece şahsi ve keyfî yönetim
anlayışını dayatma gayretindendir. Türkiye'yi kimin yönettiği belli değil.
Geçtiğimiz gün yine bu Rusya’yla ilgili bir hadisede ekonomiden sorumlu Sayın
Bakan Elitaş bir yerde konuşma yapıyor, cümle aynen şöyle “Sayın Başbakanımızın
tavsiyesi ve Cumhurbaşkanımızın talimatı üzerine…” diyerek devam ediyor. Bu ne
demektir değerli arkadaşlar? Bir Hükûmetin Bakanına Sayın Başbakan tavsiyede
bulunuyor, Cumhurbaşkanı talimatta bulunuyor. 
Şimdi, Başbakanlık Genelgesi çıktı geçtiğimiz günlerde, 2015/13 sayılı,
bütün atamalar Başbakan uhdesinde toplanıyor. Dedik ya Türkiye kurumlarıyla,
kurallarıyla yönetilmiyor. Yönetenler arasında birbirine güven kalmamış, sonra
birbirlerine çift başlılıktan bahsediyorlar, ondan sonra da sistemi değiştirmek
gerektiğinden, sistemi buna göre uydurmak gerektiğinden. Yani mevcut sisteme
kendisi uyma ihtiyacı, gereği duymuyor da sistemi kendi keyfî, çift başlı,
kişisel hırslara veya iktidar amacına taşıyan bir yönetime sevk etmek istiyor.
Bu atama genelgesi dahi işte bu birtakım iç çekişmelerin, gerek
Cumhurbaşkanlığı gerekse Kabine üyeleri arasındaki gizli bir çekişmenin
neticesidir. Genelgeyi okuyan ve diğer Kabinenin nasıl teşkil edildiğini bilen
arkadaşlarımız bunu göreceklerdir. 
2012/15 sayılı yine bir Başbakanlık Genelgesi var. Kira, satış, irtifak
hakkı gibi birtakım işlemleri Başbakanın uhdesine alan bir genelge, hâlâ
yürürlükte. İki üç defa yine sorduk: Ya bunu kim yürütüyor; Başbakan mı, eski
Başbakan mı? O da belli değil. 
Ve neticede bir bütçe sürecini
yaşıyoruz. Değerli arkadaşlar, yarın geçici bütçe gelecek. Şimdi, biz, tabii
Milliyetçi Hareket Partisi olarak ve muhalefet partileri olarak da ciddiye
alıyoruz. Bütçe çok ciddi bir faaliyettir, bir hükûmet faaliyetidir, aynı
zamanda Türkiye Büyük Millet Meclisi faaliyetidir fakat iktidarın, bu bütçeyi
hazırlayıp Türkiye Büyük Millet Meclisine sunmak durumunda olan iktidarın aynı
ölçüde, aynı ciddiyetle ele almadığını görüyoruz. Geçici bütçe beklerken garip
bir metin geldi. Çok özür diliyorum, bakkal defteri dahi daha derli topludur
değerli arkadaşlar. Gelir-gider hesapları
yok. Borçlanma var mı, yok mu? Çünkü öyle kalemler var ki mevcut 2015
bütçesinin çok çok üstünde harcamayı ilk üç ayda yapacak. Peki, geri kalanı
nasıl karşılayacaksınız? Gelir üzerinde bir tahmininiz var mı? Gelir üzerinde
de bir tahmin yok. 
Efendim, üç aylık gelirini tahmin edemeyen bir hükûmet
olur mu değerli arkadaşlar? Şu anda Türkiye Maliye Bakanlığı değil üç aylık,
değil aylık, değil haftalık, günlük dahi gelirlerini az çok tahmin edebilecek
bir durumda. Eğer siz bu gelir tahminini yapmıyorsanız, yapamıyorsanız ya sizi
beceriksizlikle itham etmemiz lazım ya da… 
(Mikrofon otomatik cihaz tarafından kapatıldı) 
BAŞKAN – Sayın Akçay, konuşmanızı tamamlamanız için ek
süre veriyorum.
ERKAN AKÇAY (Devamla) – Teşekkür ederim Sayın Başkan.
Değerli milletvekilleri, hepinize saygılar sunuyorum.
(MHP sıralarından alkışlar) 
BAŞKAN – Teşekkür ederim Sayın Akçay.
İDRİS BALUKEN (Diyarbakır) – Sayın Başkan…
BAŞKAN – Sayın Baluken…
İDRİS BALUKEN (Diyarbakır) – Sayın grup başkan vekili
konuşması sırasında…
BAŞKAN – Mikrofonu açayım, sesiniz iyi gelmiyor buraya.
Oradan alayım talebinizi.
İDRİS BALUKEN (Diyarbakır) – Sayın Başkan, sayın grup
başkan vekili konuşması sırasında, partimizin bir terör örgütü adına söz
verdiğini, güvence verdiğini, dolayısıyla bu yaşanan süreçle ilgili de direkt
sorumluluk atfeden bazı cümleler kullandı. Onlara, müsaade ederseniz, bir cevap
vereyim.
BAŞKAN – 69’uncu maddeye göre söz istiyorsunuz.
Buyurun Sayın Baluken.
İki dakika süre veriyorum.
V.- SATAŞMALARA
İLİŞKİN KONUŞMALAR (Devam)
9.-
Diyarbakır Milletvekili İdris Baluken’in, Manisa Milletvekili Erkan Akçay’ın AK
PARTİ grup önerisi üzerinde yaptığı konuşması sırasında Halkların Demokratik
Partisine sataşması nedeniyle konuşması
İDRİS BALUKEN (Diyarbakır) – Sayın Başkan, değerli
milletvekilleri; tekrar, hepinizi saygıyla selamlıyorum. 
Grubumuz adına konuşan sayın hatibi bütün
milletvekilleri cankulağıyla dinlediler. Tarihsel bir realiteden bahsetti. Yani
Selçuklu’dan, Osmanlı’dan günümüze kadar Kürtlerin ana dil hakkı ve statüsüyle
ilgili Anadolu ve Mezopotamya topraklarında, Türkiye ve Kürdistan
topraklarındaki mevcut tarihî gerçekliği burada ifade eden bir konuşma yaptı.
Şu anda, ısrarla, bizim söylediğimiz hususu da bir türlü anlamak istemiyorsunuz.
Bölgenin genelinde yaşanan temel sorun, Kürtlerin öz yönetim talepleriyle
ilgili, kendi kendilerini yönetme talepleriyle ilgili, ana dilde eğitim hakkı
talepleriyle ilgili. Maalesef, Hükûmetinizin de, tıpkı diğer hükûmetler gibi, açmış
olduğu bir savaşın olduğuna işaret etti ve oradan hareketle de bir durumu, bir
tespiti bu kürsüden tekrar dile getirdi. 
Yani “Ana dilde eğitim hakkına karşı değilseniz,
Kürtlerin statüsüyle ilgili savaş aygıtlarıyla cevap vermeyecekseniz, bu
meseleyi tıpkı iki buçuk yıl boyunca yaptığınız gibi demokratik, siyasi çözümle
ele almayı düşünürseniz bu hendekler kapanır.” dedi. Burada, ne kimse adına
verilmiş bir söz var ne de ifade edilmiş bir güvence var. 
Dolayısıyla hem tutanaklara geçmesi hem de
milletvekillerinin bu hususu doğru bilmesi gerekir.
Ben ifade etmiştim, tekrar ifade edeyim: O hendeklerin
başında bekleyen gençlerin çoğunun babaları 90’lı yıllarda faili meçhul
cinayetlerde katledildiler ve şu anda da kendilerine yönelik ağır bir saldırı
olduğunu, katliam tehlikesi altında olduklarını ifade ediyorlar. Bununla ilgili
demokratik siyasetin herhangi bir çözüm üretmediğini ısrarla söylüyorlar.
Gelin, bu durumu birlikte kaldıralım. Demokratik siyasi çözümün kanallarını
açalım, müzakere, diyaloğun kanallarını açalım. Var olan bu savaş konseptini
çekip rasyonel bir akılla tekrar sorunlarımızı masada halletmeye çalışalım
diyorum.
Teşekkür ederim. (HDP sıralarından alkışlar) 
BAŞKAN – Teşekkür ederim Sayın Baluken.
VIII.-
ÖNERİLER (Devam)
B) Siyasi
Parti Grubu Önerileri (Devam)
4.- AK
PARTİ Grubunun, bastırılarak dağıtılan 1 sıra sayılı Kanun Tasarısı’nın kırk
sekiz saat geçmeden gündemin “Kanun Tasarı ve Teklifleri ile Komisyonlardan
Gelen Diğer İşler” kısmına alınmasına; Genel Kurulun çalışma gün ve saatleri
ile gündeminin belirlenmesine ilişkin önerisi (Devam)
BAŞKAN - Adalet ve Kalkınma Partisi Grubu önerisini
oylarınıza sunuyorum: Kabul edenler… Kabul etmeyenler… Kabul edilmiştir.
Alınan karar gereğince, gündemin “Sözlü Sorular”
kısmına geçiyoruz.
Sayın milletvekilleri, “Sunuşlar” bölümünde belirttiğim
Aile ve Sosyal Politikalar Bakanı Sayın Sema Ramazanoğlu’nun birlikte
cevaplandırmak istediği sözlü soru önergelerini okutuyorum:
IX.- SÖZLÜ
SORULAR VE CEVAPLARI
1.- Gaziantep
Milletvekili Canan Candemir Çelik’in, koruyucu aile sistemi ile ilgili verilere
ve koruma altında bulunan çocukların eğitimine ilişkin sözlü soru önergesi
(6/1) ve Aile ve Sosyal Politikalar Bakanı
Sema Ramazanoğlu’nun cevabı
Türkiye Büyük Millet Meclisi
Başkanlığına
Aşağıdaki sorularımın Aile ve Sosyal Politikalar Bakanı
tarafından sözlü olarak cevaplandırılmasını arz ederim.
 Canan
Candemir Çelik
 Gaziantep
1) Dezavantajlı nüfus
gruplarının durumunun iyileştirilmesi ve sosyal içermenin sağlanmasına yönelik
öncelikli politika ve önlemler nelerdir?
2) Toplumsal
cinsiyet eşitliği için elverişli ortamın sağlanması adına Bakanlığınız
bünyesinde ne tür faaliyetler gerçekleştirilmektedir?
3) Bakanlığınız
bünyesinde bulunan sosyal yardımların türleri nelerdir ve hangi kurumlar
tarafından yapılır?
2.- İstanbul
Milletvekili Tülay Kaynarca’nın, sosyal yardım programları ile suça sürüklenen
çocuklara yönelik çalışmalara ilişkin sözlü soru önergesi (6/2) ve Aile ve Sosyal Politikalar Bakanı Sema
Ramazanoğlu’nun cevabı
Türkiye Büyük Millet Meclisi Başkanlığına
Aşağıdaki sorularımın Aile ve Sosyal Politikalar Bakanı
tarafından sözlü olarak cevaplandırılmasını arz ederim.
Tülay Kaynarca
İstanbul
1) Aile ve Sosyal Politikalar Bakanlığı
bünyesinde yürütülen sosyal yardım programlarından kaç kişi faydalanmaktadır?
2) Aile ve Sosyal Politikalar Bakanlığının suça
sürüklenen ve suçun mağduru çocuklara yönelik geliştirilen projeleri var mıdır?
3) Bakanlığınız yoksul veya engelli öğrenciler
için eğitim desteği sağlamakta mıdır?
4) Sosyal yardım alan vatandaşlarımız için ne
tür kolaylıklar sağlanmıştır?
3.-
İstanbul Milletvekili Tülay Kaynarca’nın, çocuklara ve engellilere yönelik
hizmetlere ilişkin sözlü soru önergesi (6/3) ve Aile ve Sosyal Politikalar
Bakanı Sema Ramazanoğlu’nun cevabı
Türkiye Büyük Millet Meclisi Başkanlığına
Aşağıdaki sorularımın Aile ve Sosyal Politikalar Bakanı
tarafından sözlü olarak cevaplandırılmasını arz ederim.
Tülay Kaynarca
İstanbul
1) Çocuk evleri ve sevgi evleri uygulamalarıyla
ne amaçlanmıştır ve bu uygulamadan faydalananların sayısı ne kadardır?
2) Sokakta çalışan ve ailesince ihmal edilen
çocukları desteklemek adına Bakanlığınız bünyesinde ne tür uygulamalar vardır?
3) Engelli çocuğu olan çalışan anneler için özel
bir düzenleme var mıdır?
4) Engelli aylığı ne kadardır ve kimler
alabilir?
4.- Gaziantep
Milletvekili Canan Candemir Çelik’in, çocuk koruma hizmetlerine ilişkin sözlü
soru önergesi (6/4) ve Aile ve Sosyal
Politikalar Bakanı Sema Ramazanoğlu’nun cevabı
Türkiye Büyük Millet Meclisi Başkanlığına
Aşağıdaki sorularımın Aile ve Sosyal Politikalar Bakanı
tarafından sözlü olarak cevaplandırılmasını arz ederim.
Canan Candemir Çelik

Gaziantep 
1) Çocuk Destek Merkezlerinde kalan çocuklara ve
ailelerine yönelik psikososyal desteği amaçlayan uygulama ve politikalarınız
nelerdir?
2) Ülkemize düzensiz göç yoluyla gelen ve
uluslararası koruma talebinde bulunan refakatsiz çocuklar hakkında uygulanan
koruyucu ve destekleyici tedbirler nelerdir?
3) Çocuk Koruma Hizmetlerinde Koordinasyon
Stratejisi uygulamasıyla ne amaçlanmaktadır? Projenin son durumu hakkında bilgi
verebilir misiniz.
5.- Gaziantep
Milletvekili Canan Candemir Çelik’in, koruyucu aile sistemi ile ilgili verilere
ve koruma altında bulunan çocukların eğitimine ilişkin sözlü soru önergesi
(6/5) ve Aile ve Sosyal Politikalar Bakanı
Sema Ramazanoğlu’nun cevabı
Türkiye Büyük Millet Meclisi Başkanlığına
Aşağıdaki sorularımın Aile ve Sosyal Politikalar Bakanı
tarafından sözlü olarak cevaplandırılmasını arz ederim.
Canan Candemir Çelik
 Gaziantep 
1) Bakanlığınızın uyguladığı koruyucu aile sistemi
nasıl işlemektedir ve aile ve çocuk rakamlarındaki son durum nasıldır?
2) 2014 ve 2015 yılları itibarıyla şartlı eğitim ve
şartlı sağlık yardımlarından faydalanan kişi sayısı ne kadardır?
3) Kuruluşlarınızda koruma ve bakım altında bulunan çocukların
eğitim seviyeleri ne durumdadır, bu çocuklar spor ve sanat alanlarında
desteklenmekte midir?
6.- İstanbul
Milletvekili Tülay Kaynarca’nın, kadına yönelik şiddetle mücadele ile şehit
yakınları ve gazilere yönelik hizmetlere ilişkin sözlü soru önergesi (6/6) ve Aile ve Sosyal Politikalar Bakanı Sema
Ramazanoğlu’nun cevabı
Türkiye Büyük Millet Meclisi
Başkanlığına
Aşağıdaki sorularımın Aile ve Sosyal Politikalar Bakanı
tarafından sözlü olarak cevaplandırılmasını arz ederim.
Tülay
Kaynarca
İstanbul
1) Kadına yönelik aile içi şiddetle mücadele kapsamında
ne tür politika ve tedbirler uygulanmaktadır?
2) Töre ve namus cinayetlerini önlemek amaçlı ne tür
tedbirler alınmaktadır?
3) Şehit yakınları ve gaziler için uygulanan sosyal
hizmet faaliyetleriniz nelerdir?
7.- İstanbul
Milletvekili Tülay Kaynarca’nın, uyuşturucu ile mücadele konusunda yapılan
çalışmalara ilişkin sözlü soru önergesi (6/7) ve Aile ve Sosyal Politikalar Bakanı Sema Ramazanoğlu’nun cevabı
Türkiye Büyük Millet Meclisi
Başkanlığına
Aşağıdaki sorularımın Aile ve Sosyal Politikalar Bakanı
tarafından sözlü olarak cevaplandırılmasını arz ederim.
Tülay
Kaynarca
İstanbul
1) Uyuşturucuyla mücadele konusunda
Bakanlığınız ne tür çalışmalar yapmaktadır?
2) Suriye'den savaş nedeniyle göç etmek
zorunda kalan ailelerin çocuklarının eğitim sistemine entegrasyonunu amaçlayan
politikalarınız nelerdir?
3) Bakanlığınıza bağlı kurum ve
kuruluşlarda bakım ve koruma altında bulunan çocuklar için istihdam hakkı
tanınmakta mıdır?
8.- İstanbul
Milletvekili Ravza Kavakcı Kan’ın, sosyal yardımlara ilişkin sözlü soru
önergesi (6/8) ve Aile ve Sosyal
Politikalar Bakanı Sema Ramazanoğlu’nun cevabı
Türkiye Büyük Millet Meclisi
Başkanlığına
Aşağıdaki sorularımın Aile ve Sosyal Politikalar Bakanı
tarafından sözlü olarak cevaplandırılmasını arz ederim.
Ravza
Kavakcı Kan
İstanbul
1) Aile ve Sosyal Politikalar Bakanlığı bünyesindeki
sosyal yardımların millî gelire oranı ne kadardır?
2) Aile ve Sosyal Politikalar Bakanlığı bünyesindeki
sosyal yardımlar içerisinde eğitime ne kadar pay ayrılmaktadır?
3) Bakanlığınız sosyal harcamalar için ne kadar kaynak
ayırmıştır?
4) İhtiyaç sahibi aileler için Bakanlığınız herhangi
bir program uygulamakta mıdır?
9.- İstanbul
Milletvekili Ravza Kavakcı Kan’ın, evde bakım hizmetleri ile engellilere yönelik
çalışmalara ilişkin sözlü soru önergesi (6/9) ve Aile ve Sosyal Politikalar Bakanı Sema Ramazanoğlu’nun cevabı
Türkiye Büyük Millet Meclisi
Başkanlığına
Aşağıdaki sorularımın Aile ve Sosyal Politikalar Bakanı
tarafından sözlü olarak cevaplandırılmasını arz ederim.
Ravza
Kavakcı Kan
İstanbul
1) Evde bakım hizmetyle ilgili sunulan yardımlar
nelerdir ve bu hizmetten faydalanan vatandaşlarımızın sayısı ne kadardır?
2) Son on yılda evlat edindirmeyle ilgili yaşanan
gelişmeler nelerdir?
3) Engellilerin sosyal yaşama katılımını sağlamak için
ne gibi destekler sağlanmaktadır?
4) Engelli vatandaşlarımızın kamuda ve özel sektörde
istihdamını sağlamak için Bakanlığınız bünyesindeki faaliyetleriniz nelerdir?
10.- İstanbul
Milletvekili Ravza Kavakcı Kan’ın, kız çocuklarının eğitimi ile ailenin
korunmasına yönelik çalışmalara ilişkin sözlü soru önergesi (6/10) ve Aile ve Sosyal Politikalar Bakanı Sema
Ramazanoğlu’nun cevabı
Türkiye Büyük Millet Meclisi
Başkanlığına
Aşağıdaki sorularımın Aile ve Sosyal Politikalar Bakanı
tarafından sözlü olarak cevaplandırılmasını arz ederim.
Ravza
Kavakcı Kan
İstanbul
1) Engelli ve yaşlı vatandaşlarımız için Bakanlığınızın
sağladığı destekler nelerdir?
2) Bakanlığınız bünyesinde kız çocuklarının okula
devamını sağlayacak proje ve programlar var mıdır?
3) Yurtdışında da örneklerinin yoğun olarak yaşandığı
ailenin desteklenmesini amaçlayan doğum yardımı programı ülkemizde var mıdır?
4) Sosyal ve kültürel dokudaki aşınmalara karşı aile
yapısının ve değerlerinin korunarak gelecek nesillere sağlıklı biçimde
aktarılmasını sağlamak üzere Bakanlığınız bünyesindeki ulusal politika ve
stratejiler nelerdir?
11.-
İstanbul Milletvekili Arzu Erdem’in, çocuk bakım evleri ve kadın sığınma evleri
ile ilgili çeşitli hususlara ilişkin sözlü soru önergesi (6/83) ve Aile ve Sosyal Politikalar Bakanı Sema
Ramazanoğlu’nun cevabı
Türkiye Büyük Millet Meclisi
Başkanlığına
Aşağıda belirtilen sorularımın Aile ve Sosyal
Politikalar Bakanı Sayın Sema Ramazanoğlu tarafından sözlü olarak
cevaplandırılması için gereğini saygılarımla arz ederim. 03/12/2015
 Arzu
Erdem
 İstanbul
1) Bakanlığınıza bağlı çocuk bakımevlerinde çalışan
personeller için özel bir eğitim verilip güvenlik konusunda gerekli önlemler
alınmış mıdır?
2) Türkiye'de geçimini sağlamak için çalışmak zorunda
bırakılan çocuk sayısı kaçtır? Bu hususta Bakanlığınızın aldığı önlem ve
tedbirler nelerdir?
3) 6360 sayılı Yasayla 5393 sayılı Belediye Yasası’nda
yapılan değişiklikle kadın sığınmaevi açma yükümlülüğü olan belediyelerin
nüfusu 50.000'den 100.000'e çıkarılmıştır. Haziran 2015 tarihi itibarıyla
nüfusu 100.000'i aşan 201 belediye mevcutken şu an Türkiye'de toplam kadın
sığınmaevleri sayısı kaçtır?
12.-
Aydın Milletvekili Deniz Depboylu’nun, evlenme-boşanma istatistiklerine ve aile
birliğinin korunmasına yönelik çalışmalara ilişkin sözlü soru önergesi (6/93) ve Aile ve Sosyal Politikalar Bakanı Sema
Ramazanoğlu’nun cevabı
Türkiye Büyük Millet Meclisi
Başkanlığına
Aşağıdaki sorularımın Aile ve Sosyal Politikalar Bakanı
Sema Ramazanoğlu tarafından sözlü olarak cevaplandırılmasını arz ederim. 4/12/2015
Deniz
Depboylu
Aydın
Ülkemizdeki boşanma verilerinin değerlendirilmesine
yönelik yapılan istatistik çalışmalarına göre mevcut evliliklerin 2001 yılında
91.994'ü sonlanmış, 2014 yılında bu sayı 130.913 olmuş, boşanmalar yüzde 42,3
artmıştır.
Toplumsal varlığımızın çekirdek yapısını oluşturan aile
sisteminin huzur ve mutluluğunun korunması için, aile yapısını ve değerlerini
tehdit eden sorunların çözümüne yönelik olarak yapılacak çalışmalar büyük önem
taşımaktadır.
1) Türk milletinin aile birliğinin korunması için
Bakanlığınız bir çalışma yapmış mıdır?
2) Şayet çözüme yönelik çalışma yapıldıysa nerede,
hangi bölgelerde, kimlerle, hangi tarihte çalışmıştır?
3) Bu sorunun çözümü için kimler, hangi yöntemle, nasıl
çalışmıştır?
4) Bir çalışma yapıldıysa çalışma sonuçları nedir?
5) Konuyla ilgili planlanan çalışmalar nelerdir?
BAŞKAN – Sözlü soru önergelerini cevaplandırmak üzere
Aile ve Sosyal Politikalar Bakanı Sayın Sema Ramazanoğlu’nu kürsüye davet
ediyorum.
Buyurun Sayın Bakanım. (AK PARTİ sıralarından alkışlar)
Sayın Bakana görevinde başarılar diliyorum.
AİLE VE SOSYAL POLİTİKALAR BAKANI SEMA RAMAZANOĞLU
(Denizli) – Teşekkür ediyorum.
Sayın Başkanım, ben de size yeni görevinizde başarılar
diliyorum.
BAŞKAN – Çok teşekkür ederim, sağ olun.
AİLE VE SOSYAL POLİTİKALAR BAKANI SEMA RAMAZANOĞLU
(Devamla) – Sayın Başkan, sayın milletvekilleri; sizleri ve sizlerin şahsınızda
aziz milletimi saygıyla selamlıyorum.
Sözlerime başlamadan önce Diyarbakır’daki şehit
polislerimiz için Allah’tan rahmet, ailelerine sabır; yaralılarımız için acil
şifalar diliyorum. Terörü lanetliyorum.
Sayın Profesör Doktor Aziz Sancar’ı da milletimizi
gururlandıran Nobel Ödülü alması vesilesiyle buradan tebrik ediyorum.
Bugün bana verilen süre içerisinde sözlü soru
önergelerimi cevaplandırmaya çalışacağım.
İlk soru önergesindeki, AK PARTİ
Gaziantep Milletvekili Canan Candemir Çelik’in (6/1) esas numaralı sözlü soru
önergesindeki 1’inci sorunun cevabı: Türkiye Cumhuriyeti’nin Anayasa’da
belirlenmiş sosyal devlet olma niteliğinin gereği olarak Aile ve Sosyal
Politikalar Bakanlığı tarafından çok kapsamlı sosyal hizmet ve sosyal yardım
programları yürütülmektedir. Bu sosyal yardım ve hizmet programlarının
kapsamında öncelikli olarak yoksul, muhtaç, kimsesiz vatandaşlarımız
bulunmaktadır. 
Bakanlığımızın, sosyal içermenin sağlanmasına yönelik
olarak yürütülen proje ve çalışmaları şu başlıklar hâlinde belirtilmektedir: 
Ulusal yoksullukla mücadele stratejisinin hazırlanması,
vaka yönetim sistemi, sosyal risk uyum analizi çalışmaları, merkez risk tespit
ve teftiş sistemi, aile araştırmaları, bütünleşik sosyal yardım sistemi, Türk
Kızılayı ve yerel yönetimler ile sosyal yardım verilerinin paylaşımının
sağlanmasına yönelik entegrasyon çalışmalarının tamamlanması, Aile Sosyal
Destek Programı (ASDEP), çocukların ailelerin yanında kalmasının sağlanması
amacıyla yürütülen sosyal ekonomik destek programı, her türlü afet ve acil
durumlardan etkilenenlere yönelik sosyal yardım ve psikososyal destek
hizmetleri, Roman vatandaşlarımıza yönelik çalışmalar, madde bağımlılığıyla
mücadeleye yönelik çalışmalar, şehit yakınları ve gazilere yönelik istihdam,
mali destek ve ücretsiz seyahat imkânının sağlanması gibi çalışmalar.
Bu programların hukuki çerçevesinin ve kurumsal
altyapısının oluşturulması yönünde mevzuatlar hazırlanarak, bu mevzuatlar
doğrultusunda halkımıza hizmet veren kuruluşların hizmete açılması ve
faaliyetlerini sürdürmesi çalışmaları yürütülmektedir.
Bakanlığımızın politika uygulamalarına ilişkin
ayrıntılı bilgiler İnternet sitemizde yayınlanmaktadır. 
2’nci sorunun cevabı: Toplumsal cinsiyet eşitliği için
elverişli ortamın sağlanması adına Bakanlığımızca yürütülen sosyal yardım
programlarından öncelikli olarak kadınların istifade etmesi sağlanmaktadır. Bu
çerçevede, Bakanlığımız tarafından “politika”, “mevzuat” ve “farkındalık”
başlıkları altında çok sayıda çalışma yürütülmektedir. 
3’üncü sorunun cevabı: Bakanlığımız bünyesinde
yürütülen sosyal yardım programları maddeler hâlinde şunlardır: 
Eşi vefat etmiş kadınlara yapılan yardımlar, muhtaç
asker ailesi yardımı, şartlı eğitim ve sağlık yardımları, genel sağlık
sigortası priminin devlet tarafından ödenen tutarları, 2022 engelli ve yaşlılık
aylığı ödemeleri, evde bakım aylığı ödemeleri, engelli öğrencilerin taşınma ödemeleri,
ağır engellilerin özel bakım merkezlerinde bakım ödemeleri, öksüz ve yetim
yardımı, muhtaç asker çocuğu yardımı, doğum yardımı, gelir getirici projelere
yapılan ödemeler ve yakacak yardımı. 
AK PARTİ İstanbul Milletvekili Tülay Kaynarca
tarafından verilen (6/2) esas numaralı sözlü soru önergesindeki 1’inci sorunun
cevabı: Sosyal yardımlardan, 2014 yılında 3 milyon 5 bin 898 hane ve 9 milyon
885 bin 637 hak sahibi yararlanmıştır; 2015 yılının ilk dokuz ayında ise 2
milyon 745 bin 213 hane ve 8 milyon 608 bin 968 hak sahibi yararlanmıştır. 
2’nci sorunun cevabı: Bakanlığımıza bağlı 67 çocuk
destek merkezi hizmet vermekte olup, bu merkezlerin 39 adedi suç mağduru
çocuklara, 16 adedi suça sürüklenen çocuklara, 5 adedi sokakta yaşayan
çocuklara ve 7 adedi de refakatsiz sığınmacı çocuklara hizmet vermekte ve
refakatsiz sığınmacı çocukların korunma ve bakım altında bulunduğu merkezler
haricindeki 60 çocuk destek merkezinde çocuk ve ailelere yönelik olarak Anka
Psikososyal Destek ve Müdahale Programı uygulanmaktadır. Program kapsamında
çocuk destek merkezine kabulü yapılan her çocuğa merkez müdürü tarafından bir
meslek elemanı danışman olarak atanmaktadır. Danışman tarafından, ilk on gün
içerisinde, çocuğa bireysel ihtiyaç ve risk değerlendirme formu doldurulmaktadır.
Formda, çocuğun merkeze geliş şekli, geliş nedeni, çocuğun eğitim durumu,
ailesinin ekonomik durumu, yaşadığı yer, arkadaş ilişkileri, fiziksel durumu,
ruhsal durumu, madde kullanım durumu, istismar, suça sürüklenme, sokakta yaşam
durumu, kişisel özellikleri, davranış sorunları ve ailevi özellikleri
sorulmakta. Doldurulan form sonrası ortaya çıkan ihtiyaç ve risklere göre üçer
aylık dönemde her bir çocuk için hedefler belirlenerek bu hedefler
doğrultusunda çocuğa ve ailesine grup çalışmaları ve bireysel danışmanlık
hizmetleri verilmektedir. 
3’üncü sorunun cevabı: Sosyal Yardımlar
Genel Müdürlüğü tarafından vakıflar ve diğer kamu kurumları aracılığıyla yoksul
ve engelli öğrencilere yönelik olarak çeşitli faaliyetler yürütülmektedir.
Bunlar arasında eğitim materyali, şartlı eğitim yardımı, öğle yemeği, öğrenci
taşıma, barınma ve iaşe yardımlarının yanı sıra ücretsiz ders kitabı, engelli
öğrencilerin ücretsiz taşınması ve yurt yapım programları yer almaktadır. 
4’üncü sorunun cevabı: Sosyal Yardımlar Genel
Müdürlüğü yoksul vatandaşlarımıza yönelik olarak yürüttüğü sosyal yardım
programları ve proje destekleriyle ülkemizde yoksullukla mücadele alanındaki
çalışmalarını sürdürmektedir. Bu çalışmaların bir yönünü de sosyal yardımların
hizmet sunumunun geliştirilmesi oluşturmaktadır. 
Sosyal Yardımlaşma Bilgi Sistemi
(SOYBİS), Alo 144 Sosyal Yardım Hattı, E-Devlet Kapısı Sorgulama Hizmeti,
Bütünleşik Sosyal Yardım Sistemi, Sosyal Yardım Mesaj Servisi ve Sosyal Yardım
Kartı gibi uygulamalar hayata geçirilmiştir. 
Örneğin, hâlihazırda Sosyal Yardım Kartı
teslim edilen yaklaşık 2 milyon vatandaşımız mevcuttur. Sosyal yardım
ödemelerini banka kuyruğuna girmeden, istedikleri zaman ATM’lerden
çekebilmekte, istedikleri mağaza, market ve benzeri yerlerden gıda, giyim ve
diğer ihtiyaçlarını karşılayabilmekte ve coğrafi koşullar, hava şartları,
hastalık, yaşlılık, engellilik durumları gibi nedenlerle ödemelerini çekmeye
gidemezlerse zamanında yardım ödemelerine erişebilmeleri için konutlarında
ödemelerini alabilmektedirler. 
AK PARTİ İstanbul Milletvekili Tülay
Kaynarca tarafından verilen (6/3) esas numaralı sözlü soru önergesindeki 1’inci
sorunun cevabı: Çocuk Evleri Sitesi ve Çocuk Evleri, korunma ve bakım altında
bulunan çocukların aile modeline benzer bir ortamda yetiştirilerek çocuklara
temel güven duygusunun kazandırılması ve geliştirilmesi için oluşturulmuş
kuruluşlardır. Çocuk evleri, illerin sosyal ve kültürel açıdan uygun
yerlerinde, en az 5 en fazla 8 çocuğun kalabildiği, tercihen okullara ve
hastanelere yakın, aile ortamına uygun apartman veya müstakil yapılardan
oluşmaktadır. Çocuk evlerinde çocukların toplumun içinde, toplumun gerçeklerini
yaşayarak yetiştirilmeleri ve topluma kazandırılmaları amaçlanmaktadır. Ayrıca,
toplu yaşamın beraberinde getirdiği olumsuzlukların azaltılması, kendine
güvenen ve geleceğe umutla bakabilen çocukların yetiştirilmesi, “arkadaşlık”,
“komşuluk”, “mahalle” gibi kavramlar ile toplumsal örf ve âdetlerimizi, ahlak
ve değerlerimizi yaşayarak toplumla iç içe yaşamın gereklerinin öğrenilmesi ve
toplumsal hayata etkin katılımı hedeflenmektedir.
1.043 çocuk evinde fiilen 5.288 çocuğumuza, 88 çocuk
evi sitesinde fiilen 4.882 çocuğumuza hizmet verilmektedir. 
2’nci sorunun cevabı: Sokakta risk altındaki çocukların
tespit edilmesi ve uygun sosyal hizmet modellerinden yararlandırılması amacıyla
illerde valilerimiz veya görevlendireceği vali yardımcılarımız başkanlığında ve
Aile ve Sosyal Politikalar il müdürlüğü sekreteryasında ilgili kamu kurum ve
kuruluşlarının temsilcileri, yerel yönetimler ile üniversiteler ve bu alanda
hizmet veren sivil toplum kuruluşları temsilcilerinin katılımıyla bir komisyon
oluşturularak, bu komisyonun takip ve denetiminde ilgili kurum temsilcilerinden
oluşturulan ekipler tarafından alan taramaları yapılmaktadır. 
Söz konusu çalışmalarda yapılan inceleme neticesinde,
çocuk ve ailenin uygun bulunan sosyal hizmet ve yardımlara yönlendirilmesi
temel hedef olmakla birlikte eğitim çağında olup okula devam etmeyen çocukların
eğitim öğretim sistemine kazandırılması, eğitim çağını tamamlamış çocukların
mesleki eğitime yönlendirilmesi, madde kullanan çocukların madde bağımlılığı
tedavisine yönlendirilmesi, çocukların sokaktan çekilerek psikososyal destek
hizmetlerinden yararlandırılması ve aile yanına döndürülmesine ilişkin çalışmalar
ile çocukların ailelerine yönelik psikososyal destek ve bilinçlendirme
çalışmaları yürütülmektedir.
Bakanlığımız sosyal destek programlarından birisi de
Çocuk Hizmetleri Genel Müdürlüğünce yürütülen Sosyal ve Ekonomik Destek
Hizmetidir. Bu hizmet kapsamında sosyal ve ekonomik destek sağlanarak
çocukların ailesi yanında bakımı sağlanmaktadır. Bu programdan 1 Ocak-30 Kasım
2015 tarihleri arasında 97.755 kişi yararlandırılmıştır.
Sosyal ve Ekonomik Destek Hizmetinden hâlen yararlanan
74.063 kişiye Kasım 2014 ayında nakdî yardım ödemesi yapılmıştır. Çocukların
korunması ve desteklenmesi amacıyla çocuk eksenli olarak yürütülen bu hizmet
kapsamında ailelere veya çocuklara, ihtiyaç duydukları sosyal hizmet desteği
olarak rehberlik ve destek hizmetleri de verilmektedir. 
3’üncü soruya cevap: Engelli çocuğu bulunan kadın
sigortalıların yıpranma paylarının yüksek olması göz önünde bulundurularak 2008
yılında 5510 sayılı Kanun’la getirilen hüküm doğrultusunda bu kişilerin ilgili
kanun yürürlüğe girdiği tarihten sonraki çalışmaları için emeklilik prim gün
sayılarında ve yaş haddinde dörtte 1 indirim yapılmaktadır. Ayrıca, 2014
yılında 657 sayılı Devlet Memurları Kanunu’nun 72’nci maddesinde yapılan
değişiklikle engelli yakını bulunan memurun yer değiştirme taleplerinin
karşılanması için tedbir alınmasına yönelik düzenleme yapılmıştır. Ayrıca, yine
657 sayılı Kanun’un 104’üncü maddesine göre memurlara, en az yüzde 70 oranında
engelli ya da süreğen hastalığı olan çocuğunun hastalanması hâlinde hastalık
raporuna dayalı olarak ana veya babadan sadece biri tarafından kullanılması
kaydıyla bir yıl içinde toptan veya bölümler hâlinde on güne kadar mazeret izni
verilir. 2010/2 sayılı Başbakanlık Genelgesi uyarınca bakıma muhtaç engelli
aile ferdinin günlük bakımı için çalışan memurların izin kullanımında gerekli
kolaylık sağlanacak ve personel, mesai saatleri dışındaki nöbet görevinden ve
gece vardiyasından muaf tutulacaktır.
4’üncü soruya cevap: Yüzde 40 ile 69 arasında engelli
aylığı; 18 yaşından büyük ve 65 yaşından küçük olan, yüzde 40 ile yüzde 69
arasında engelli olan, sosyal güvenlik kurumlarından her ne ad altında olursa
olsun bir gelir veya aylık hakkından yararlanmayan, mahkeme kararıyla veya
doğrudan mevzuat gereği bağlanmış devamlı bir gelire sahip olmayan, hane içinde
kişi başına düşen geliri 16 yaşından büyükler için belirlenmiş olan asgari
ücretin aylık net tutarının 1/3’ünden az olan kişilere bağlanır. Aylık tutar
2015 Temmuz-Aralık dönemi için 303,48 TL’dir. Yüzde 70 ve üzeri engelli aylığı;
18 yaşından büyük olan, yüzde 70 ve üzeri engelli olan, sosyal güvenlik
kurumlarından her ne ad altında olursa olsun bir gelir ve aylık hakkından
yararlanmayan, mahkeme kararıyla veya doğrudan mevzuat gereği bağlanmış devamlı
bir gelire sahip olmayan, hane içinde kişi başına düşen geliri 16 yaşından
büyükler için belirlenmiş olan asgari ücretin aylık net tutarının 1/3’ünden az
olan kişilere bağlanır. Aylık tutarı 2015 Temmuz-Aralık dönemi için 303,48
TL’dir.
AK PARTİ Gaziantep Milletvekili Canan Candemir Çelik’in
(6/4) esas numaralı sözlü soru önergesi:
1’inci soruya cevap: Çocuk destek merkezine kabulü
yapılan her çocuğa merkez müdürü tarafından bir meslek elemanı danışman olarak
atanmaktadır. Danışman tarafından ilk on gün içerisinde çocuğa bireysel ihtiyaç
ve risk değerlendirme formu doldurulmaktadır. Formda, çocuğun merkeze geliş
şekli, geliş nedeni, çocuğun eğitim durumu, ailesinin ekonomik durumu, yaşadığı
yer, arkadaş ilişkileri, fiziksel durumu, ruhsal durumu, madde kullanım durumu,
istismar, suça sürüklenme, sokakta yaşam durumu, kişisel özellikleri, davranış
sorunları ve ailevi özellikleri sorulmakta; doldurulan form sonrası ortaya
çıkan ihtiyaç ve risklere göre üçer aylık dönemde ve her bir çocuk için
hedefler belirlenerek bu hedefler doğrultusunda çocuğa ve ailesine grup
çalışmaları ve bireysel danışmanlık hizmetleri verilmektedir.
2’nci soruya cevap: Ülkemize düzensiz göç yoluyla gelen
ve uluslararası koruma talebinde bulunan refakatsiz çocuklar hakkında 5395
sayılı Çocuk Koruma Kanunu’na göre, ilgili mahkeme tarafından hükmedilen
koruyucu ve destekleyici tedbirler çerçevesinde hizmetler yürütülmektedir.
Bakanlığımız tarafından refakatsiz sığınmacı çocukların korunma ve bakım
altında bulunduğu 7 çocuk destek merkezi oluşturulmuş, merkezlerde bulunan
refakatsiz sığınmacı çocuklara yönelik iş ve işlemler 20/10/2015 tarihinde
yürürlüğe giren Refakatsiz Çocuklar Yönergesi çerçevesinde yürütülmektedir. Bir
yetişkinin refakatinde bulunmadığı, özel ihtiyaç sahibi grubunda yer alan,
refakatsiz çocuk olduğu tespit edilen Suriyeli çocuklara yönelik Adana Sarıçam
Geçici Barınma Merkezi içinde çocuk koruma birimi oluşturulmuştur. Ailesi veya
akrabasının yanında çadır, konteyner kentte bulunan çocuklar için de
psikososyal destek hizmeti alabilecekleri kreş ve çocuk dostu alanlar oluşturulmuştur.

3’üncü soruya cevap: Çocuk Koruma Hizmetlerinde
Koordinasyon Strateji Belgesi yaklaşık beş yıl süren ve birbirini takip eden
önemli ve çok sektörlü çalışmalar neticesinde son şekli verilerek 27/11/2013
tarihli 12. Merkezî Koordinasyon Toplantısı Kararı’yla kabul edilmiş ve çocuk
koruma alanında 2019 yılına kadar izlenecek ulusal stratejik hedefleri
belirtmiştir. Belirlenen stratejik hedeflere ulaşım yolları ise uygulama
planıyla ortaya konulmaktadır. Strateji Belgesi’nde 10 temel stratejik amaç ve
bu amaçlara ulaşmak için belirlenmiş hedefler yer almaktadır. Tüm çalışmalarda
amaç, öncelikle çocuk üzerindeki risk faktörlerinin istenmeyen sonuçlar
oluşmadan fark edilip bertaraf edilmesi, riskin gerçekleştiği durumlarda erken
ve etkin müdahalelerin gerçekleştirilerek çocuğun korunması, hak ve esenliğinin
sağlanması olarak özetlenebilir. Ayrıca, çocuk koruma hizmetlerinde
koordinasyonu sağlamak üzere hem hizmetler hem disiplinler hem de çalışanlar
arasında iş birliği ve eş güdümü sağlama hedefini gerçekleştirmek üzere
yapılması gereken faaliyetler belirtilmektedir. Strateji Belgesi’ne ek olarak
hazırlanan Uygulama Planı’nda hedeflerin gerçekleştirilme aşamaları, bu
aşamalara ilişkin faaliyetler, sorumlu kurumlar ve belirlenen süreçler yer
almaktadır.
AK PARTİ Gaziantep Milletvekili Canan Candemir Çelik
tarafından (6/5) esas numaralı sözlü soru önergesi:
1’inci sorunun cevabı: Koruyucu aileyle ilgili iş ve
işlemler Koruyucu Aile Yönetmeliği’ne göre yürütülmektedir. Koruyucu aile
hizmetinden korunma altına alınan, öz ailesi yanında bakılamayan ve evlat
edindirilemeyen çocuklar yararlanmaktadır. Hizmet, çocuğun kendi ailesiyle
bağlarının korunması esasına dayandığından sadece yurt içinde uygulanmakta olup
özellikle çocuğun yakın çevresinde olan akrabalar, komşular ya da aile dostları
tercih edilmektedir. Koruyucu aile hizmeti kapsamında aile yanına yerleştirilen
çocuklar için yönetmelikle belirlenen destekler sağlanmaktadır. Koruyucu
ailelere bakım sorumluluğunu paylaştıkları her çocuk için çocukların bakım,
eğitim ve yetiştirme harcamalarına yönelik aylık ücret ödenmektedir. Çocukların
sağlık giderleri Sosyal Güvenlik Kurumu kapsamındadır. Koruyucu aile
hizmetinden yararlandırılan çocuk sayısı artırılırken profesyonel koruyucu aile
sistemine geçişin vazgeçilemez bir unsuru olarak öngörülen eğitimlere büyük
önem verilmektedir. Bu eğitimler Bakanlık tarafından hizmete özel bir içerikte
hazırlanmış olduğundan il müdürlükleri koruyucu aile birimlerinde görev yapan
ve uygulayıcı eğitim almış olan sosyal çalışma görevlileri tarafından
verilmektedir. Süreçte koruyucu aile birinci kademe eğitim programı kapsamında
ülke genelinde 30 ilde 1.200 koruyucu ailenin birinci kademe eğitim alması
sağlanmıştır. Koruyucu ailelerin eğitimden çok iyi faydalandıkları ve birçok
konuda farkındalık sağladıklarına dair geri bildirimler alınmıştır. Hâlen 3.764
koruyucu ailemiz yanında 4.580 çocuğumuz bulunmaktadır. Bugüne kadar 8.585
çocuğumuz koruyucu aileler yanına yerleştirilerek bu hizmetten
yararlandırılmıştır. 
2’inci soruya cevap: Şartlı eğitim yardım
programlarından yararlananların sayısı 2014 yılında 2 milyon 359 bin 843, 2015
Eylül ayı itibarıyla ise 2 milyon 44 bin 533’tür. Şartlı sağlık programından
yararlanan kişi sayısı 2014 yılında 1 milyon 12 bin 663 kişi, 2015 Eylül ayı
itibarıyla 1 milyon 22 bin 309 kişidir. 
3’üncü soruya cevap: Bakanlığımıza bağlı kuruluşlarda
korunma ve bakım altında olup ilkokula giden 2.659, ortaokula giden 4.004,
liseye giden 3.471 çocuğumuz bulunmaktadır. Her yıl il müdürlüklerimizce
yerelde sosyal, kültürel ve sportif etkinlikler gerçekleştirilmekle birlikte
Çocuk Hizmetleri Genel Müdürlüğümüzce voleybol, futbol, basketbol, halter,
güreş, judo, eskrim, badminton, jimnastik, masa tenisi, yüzme, satranç gibi
spor dallarında müsabakalar düzenlenmektedir. Ayrıca çocuklarımızın daha
sistemli, düzenli ve disiplinli spor yapmalarının sağlanması amacıyla genel
müdürlüğümüzce Gençlik ve Spor Bakanlığıyla güreş, satranç, eskrim ve futbol
federasyonlarıyla da iş birliği protokolleri imzalanmıştır.
AK PARTİ İstanbul Milletvekili Tülay Kaynarca’nın (6/6)
esas numaralı sözlü soru önergesinin 1’inci ve 2’nci sorusunun cevapları:
Bakanlığımız kadına yönelik şiddet, kadın cinayetleri, töre ve namus
cinayetlerinin kabul edilemez olduğuna dair inançla çalışmalarını çok geniş bir
yelpazede tüm tarafların kapsamlı iş birliğiyle kararlılıkla sürdürmektedir. Bu
kapsamda öncelikli başlıklarımız, kadına yönelik şiddetle mücadelede mevzuat
çalışmaları, eğitim ve farkındalık artırma çalışmaları, kurumlar arası iş
birliği ve koordinasyonu artırmayı, şiddet mağduru kadınların korunması ve
desteklenmesine yönelik kurumsal mekanizmaların güçlendirilmesine yönelik
çalışmalardır.
Yasal çalışmalara bakıldığında, ülkemiz, Avrupa Konseyi
Dönem Başkanlığımız döneminde İstanbul’da imzaya açılan, Kadınlara Yönelik
Şiddet ve Aile İçi Şiddetin Önlenmesi ve Bunlarla Mücadeleye İlişkin Avrupa
Konseyi Sözleşmesi yani İstanbul Sözleşmesi’ni ilk imzalayan ülkeler arasında
yer almış olup 24 Kasım 2011 tarihinde Parlamentoda diğer ülkelerden önce
onaylamış ve 14 Mart 2012 tarihinde onay belgesini Avrupa Konseyi
Sekretaryasına ileten ilk ülke olmuştur. İstanbul Sözleşmesi’nin imzalanmasıyla
birlikte, sözleşme hükümlerinin yerine getirilmesi kapsamında, 6284 sayılı
Ailenin Korunması ve Kadına Karşı Şiddetin Önlenmesine Dair Kanun’un
hazırlanması sürecinde sözleşmeyle getirilen yükümlülüklerin karşılanmasına
özellikle önem verilmiştir. 6284 sayılı Kanun’un söz konusu sözleşme hükümleri
çerçevesinde yürürlüğe girmesi yasal altyapının güçlendirildiğini ve kadına
yönelik şiddetle mücadelenin bir üst seviyeye taşındığının en önemli
göstergesidir. 
Yasal altyapının yanı sıra kadına yönelik şiddetle
mücadelede kurumsal hizmet birimlerinin geliştirilmesi konusunda önemli adımlar
atılmıştır. Şiddet önleme ve izleme merkezleri yani ŞÖNİM, şiddet olgusunun
nedenleri, varlığı ve sonuçlarıyla tek elden ve çok yönlü mücadele edebilmek
için 14 pilot ilde hizmete açılan, hâlihazırda 40 ilde hizmet veren şiddet
önleme ve izleme merkezlerinin 81 ilde yaygınlaştırılması 2016 yılı sonuna
kadar sağlanacaktır. Ayrıca, kadına yönelik şiddetle mücadelede koruyucu ve
önleyici hizmetlerin vazgeçilmezleri olan kadın konukevleri kapsamında da
önemli gelişmeler kaydedilmiştir. Bu kapsamda, 2011 yılında 43 olan kamuya
bağlı kadın konukevi sayısı yoğun çalışmalar sonucunda 2015 yılı Aralık ayı
itibarıyla Bakanlığımıza bağlı 100 kadın konukevi, 2.636 kapasite; yerel
yönetimlere bağlı 31 kadın konukevi, 723 kapasite; sivil toplum kuruluşlarına
bağlı 4 kadın konukevi, 45 kapasite olmak üzere toplam 135 kadın konukevi ve
3.404 kapasiteyle hizmet vermektedir. Bunun yanı sıra, barınma ihtiyacı bulunan
şiddet mağduru kadınların ilk gözlemlerinin yapıldığı, psikososyal ve ekonomik
durumlarının incelendiği 25 ilk kabul birimi hizmet vermektedir.
Ülkemizde kadına yönelik şiddetle mücadele alanında
temel politika önceliklerini ortaya koyan 2012-2015 Kadına Yönelik Şiddetle
Mücadele Ulusal Eylem Planı’nın uygulama süresinin dolması sebebiyle Kadına
Yönelik Şiddetle Mücadele Ulusal Eylem Planı 2016-2019’un hazırlıkları
tamamlanmak üzeredir. Yeni eylem planının ilgili kurumlarımız açısından daha
güçlü sorumluluklar içeren ve bağlayıcı gücü daha yüksek bir politika uygulama
belgesi olması ve tüm kamu kurum ve kuruluşlarının sorumluluklarını yerine getirmesini
sağlayacak etkin bir izleme ve değerlendirme mekanizmasını içermesi
planlanmaktadır. Ayrıca, kadına yönelik şiddetle mücadele kapsamında çeşitli
projeler yürütülmektedir. 2008 yılında ilki gerçekleştiren Türkiye’de kadına
yönelik aile içi şiddet araştırması 2014 yılında tekrarlanarak son beş yıl
içerisinde yürütülen politika ve programların etkilerinin değerlendirilmesi
yoluyla şiddet yaygınlığındaki farklılaşmanın anlaşılması amaçlanmıştır.
Araştırmanın sonuçları 30 Aralık 2014 tarihinde kamuoyuyla paylaşılmıştır. 
6284 sayılı Kanun’un etkinliğinin analiz edilebilmesi
amacıyla 6284 sayılı Ailenin Korunması ve Kadına Karşı Şiddetin Önlenmesine
Dair Kanun’un uygulanmasına yönelik etki analizi araştırması yürütülmüştür.
Araştırma sonuçları çerçevesinde, 6284 sayılı Kanun’un uygulanmasında
karşılaşılan sorunların giderilmesine yönelik kapsamlı bir yol haritası
hazırlanarak ilgili kurum ve kuruluşlar ile iş birliğinde gerekli çalışmalar
yapılacaktır. 
Kadına yönelik şiddetle mücadelede mağdurların etkin korunmasını
sağlamak üzere teknik yöntemle takip pilot uygulamaları gerçekleştirilmektedir.
İçişleri Bakanlığı iş birliğiyle Bursa ve Adana illerinde güvenlik butonu
cihazlarının kullanıldığı elektronik destek sistemi pilot uygulaması
yürütülmüştür. 
Ayrıca, 8 Mart 2015’te Adalet Bakanlığı, Aile ve Sosyal
Politikalar Bakanlığı ve İçişleri Bakanlığı arasında imzalanan Kadına Yönelik
Şiddetle Mücadele Kapsamında Teknik Yöntemlerle Takip Sistemlerinin
Kullanılmasına Yönelik Pilot Uygulama İşbirliği Protokolü’yle Ankara ve İzmir
illerinde başlatılan yeni uygulama ile şiddet mağduru ve şiddet uygulayanın
aynı anda izlendiği etkin bir teknik takip sistemi pilot uygulamasına
geçilmiştir. 
Aile İçi Şiddetle Mücadele Projesi, 2014-2016 yılları
arasında yürütülmekte olan projeyle şiddete maruz kalan kadınlara sağlanacak
destek hizmetlerinin kurulması ya da geliştirilmesi yoluyla 26 ilde şiddete
karşı korumayı artırmak hedeflenmektedir. Bu kapsamda toplam 1.275 kişiye
eğitici eğitim verilecektir. Alan eğitimleriyle 35 bin sağlık çalışanına ve 140
bin emniyet personeline ulaşılması hedeflenmektedir. Proje illerinde yapılan
durum analizi ve eğitim ihtiyaç değerlendirmelerinin ardından 26 il için il
eylem planları geliştirilecektir. Daha etkili yönlendirme ve bakım olanağı sağlamak
için konukevlerine ilişin koordinasyon, denetim ve izleme sistemleri
geliştirilerek hizmetlerde standardizasyon sağlanacaktır. Projenin hibe
programı bileşeni kapsamında yerel ve ulusal düzeyde sivil toplum
kuruluşlarının kadına karşı şiddete yönelik kapasitelerinin güçlendirilmesi
için 11 ilde 19 projeye hibe verilmektedir. 
“Alo 183” çağrı hattımız şiddete uğrayan kadın ve
çocuklara ilişkin ihbarları değerlendirmekte ve acil durumları ilgili kurumlara
bildirmekte, ihtiyaca göre rehberlik ve danışma hizmeti vermektedir. Bunun yanı
sıra ülke genelinde kamu kurum ve kuruluşlarında görev yapmakta olan personele
ve üniversite öğrencilerine yönelik “kadın erkek eşitliği ve kadına yönelik
şiddet” konulu eğitim ve seminerler gerçekleştirilmekte olup eğitimlerinin
devamlılığının sağlanması için, Adalet, İçişleri, Sağlık ve Millî Savunma
Bakanlıkları, Jandarma Genel Komutanlığı, Diyanet İşleri Başkanlığı ile Aile ve
Sosyal Politikalar Bakanlığı arasında protokoller imzalanmıştır. 
İçişleri, Sağlık, Adalet Bakanlığı ve Diyanet İşleri
Başkanlığı ile kadına yönelik şiddetle mücadele kapsamında imzalanan eğitim
protokolüyle bugüne kadar 71 bin polis, 65 bin sağlık personeli, 47.600 din
görevlisine ulaşılmıştır. 326 aile mahkemesi hâkimi ve cumhuriyet savcısının katılımlarıyla
seminerler düzenlenmiştir. Millî Savunma Bakanlığıyla yapılan protokol
kapsamında ise 3.764 Bakanlık personeliyle 169.598 erbaş ve ere yönelik
eğitimler tamamlanmıştır. Söz konusu eğitimlerin sürekliliği, her yıl silah
altına alınan yaklaşık 450 bin erbaş ve ere yönelik eğitimlerle sağlanacaktır. 
3’üncü sorunun cevabı: Şehit yakınları ve gazilere
yönelik sosyal hizmet faaliyetleri için gerekli kaynak Bakanlığımız tarafından
1111 sayılı Bedelli Askerlik Fonu’ndan karşılanmaktadır. Bu kaynaktan tahsis
edilen kaynaklarla Millî Savunma Bakanlığı, İçişleri Bakanlığı, Emniyet Genel
Müdürlüğü ve Jandarma Genel Komutanlığı, Aile ve Sosyal Politikalar il
müdürlükleri tarafından şehit yakınları ve gazilerimize yönelik programlar
düzenlenmektedir. Dinî ve millî bayramlar, 19 Eylül Gaziler Günü, 18 Mart
Şehitler Günü, Anneler Günü gibi özel günlerde etkinlikler düzenlenmekte, ev
ziyaretleri yapılmakta ve geziler düzenlenmektedir. Bu kapsamda Aile ve Sosyal
Politikalar Bakanlığınca şehit yakınları ve gazilerimizin katılımlarıyla
çeşitli organizasyonlar yapılmaktadır. 2015 yılında “Şehit Yakınları ve
Gazilerimizin Kıbrıs Buluşması”, “Yalnız Değilsiniz”, “Türkiye’nin En Büyük
Ailesi”, “Türkiye'den Bosna Hersek'e Gönül Köprüsü”, “Gazilerin Çanakkale
Buluşması”, “18 Mart Şehitler Günü” ve “Çanakkale Deniz Zaferi’nin 100’üncü Yıl
Dönümünde Evlatları Ecdadıyla Çanakkale’de Buluşuyor” etkinlikleri
düzenlenmiştir. 
AK PARTİ İstanbul Milletvekili Tülay Kaynarca’nın
önerdiği (6/7) esas numaralı sözlü soru önergesinin 1’inci sorusunun 1’inci
cevabını okuyorum: Sağlık Bakanlığınca madde kullanımının tıbbî tedavisi ve tıbbî
rehabilitasyonu tamamlanan madde bağımlısı çocuklardan 5395 sayılı Çocuk Koruma
Kanunu gereği bakım tedbir kararı verilenlerin sosyal uyumlarının sağlanması
amacıyla çocuk destek merkezlerine kabulleri sağlanmaktadır. Bu merkezlerimiz
çocukların temel gereksinmelerini karşılamak, fiziksel, duygusal, psikolojik ve
sosyal ihtiyaçlarını belirleyerek gerekli müdahaleleri gerçekleştirmek, aile ve
yakın çevrelerine dönmelerini veya diğer sosyal hizmet modellerine hazır hâle
gelmelerini sağlamak üzere hizmet vermektedir. Çocuk destek merkezlerinde kalan
çocuklara ve ailelerine yönelik psikososyal destek ve müdahale içeren Anka
Çocuk Destek Programı geliştirilmiştir. Program içeriğinde kişilik gelişiminin
sağlanması, suç ve madde bağımlılığıyla ilgili davranış değişikliğinin
oluşturulması ve kurallı yaşam beceresinin kazandırılmasıyla ilgili modüller
bulunmakta olup bu modüller bağımlı çocuklara uygulanmaktadır. Ülkemizde
özellikle gençlerimizi etkileyen uyuşturucu sorununun çözümü amacıyla
Uyuşturucuyla Mücadele Yüksek Kurulu, Uyuşturucuyla Mücadele Kurulu,
Uyuşturucuyla Mücadele Teknik Kurulu oluşturulmuştur. Uyuşturucuyla Mücadele
Teknik Kuruluna Bakanlığımızdan katılım sağlanmaktadır. 13 Kasım 2014 tarihinde
Resmî Gazete’de yayımlanan uyuşturucuyla mücadele konulu Başbakanlık genelgesi
ile uyuşturucuyla mücadele çalışmalarına yön vermek amacıyla hazırlanmış olan
2013-2018 Ulusal Uyuşturucu Politika ve Strateji Belgesi’yle 2013-2015 Ulusal
Uyuşturucu Eylem Planı’nda yer alan hedef, strateji ve faaliyetler günümüz
şartlarına göre güncellenerek Uyuşturucu ile Mücadele Acil Eylem Planı ve
Ulusal Uyuşturucu ile Mücadele Strateji Belgesi’nde yayınlanmıştır. Hazırlanan Uyuşturucuyla
Mücadele Acil Eylem Planı ve Ulusal Uyuşturucu ile Mücadele Strateji Belgesi
kapsamında Bakanlığımız üç temel alan üzerinde çalışmaktadır. 
1) Madde bağımlılığı alanında araştırmalar yürütme,
veri sağlama: Madde bağımlılığı alanında araştırmalar yürütme veri sağlamaya
ilişkin olarak Avrupa okullarında alkol ve uyuşturucu bağımlılığı taraması
ESPAD çalışması doğrultusunda Türkiye’de 14-19 yaş eğitimine devam eden
öğrencilerde bağımlılık araştırması çalışmaları ve üniversite eğitimine devam
eden 30 yaş altı gençlerde bağımlılık etüt çalışmasının yapılması
hedeflenmektedir. 
2) Eğitim: Bakanlığımız bağımlılık konusunda aile
eğitimi üzerine çalışmalar gerçekleştirmektedir. Bu kapsamda ailelerin eğitimi
hedeflenmiş olup aile eğitim programı çerçevesinde ebeveynlere ve ergenlere
yönelik yeni bir modül olarak konuya ilişkin uzmanlar ve akademisyenlerce
“Madde Kullanım Riski ve Madde Bağımlılığından Korunma” kitabı hazırlanıp
basılmış ve bu kitap seksen bir il valiliğine iletilmiştir. AEP kapsamında başlatılan
söz konusu kitap dijital ortamda da ailelere sunulmaktadır. Ayrıca bu modül
kapsamında Kasım 2015 itibarıyla 31.370 kişiye madde bağımlılığından korunma
eğitimi verilmiştir.
Yine, Acil Eylem Planı çerçevesinde, yine aile odaklı
bir yaklaşımla farkındalık artırıcı faaliyetler ile gençlerimizin madde
kullanımlarının önüne geçilecektir. Bu alanda tüm paydaşlarla sıkı bir iş
birliği sağlanacak, diğer devlet kurumları ve sivil toplum kuruluşları
desteklenecektir. Ağustos 2014 yılında gerçekleştirilen ve madde bağımlığına
yönelik çalışmalar yürüten STK’lara verilen proje hazırlama eğitimi de bu iş
birliğinin başlangıcıdır. 
Uyuşturucu ile Mücadele Acil Eylem Planı’nın “6.
Uyuşturucu Bağımlılarının Kısa ve Uzun Süreli Tedavi Sonrası Sosyal Uyumun
Sağlanması” başlığı doğrultusunda sosyal uyum sürecinde olan bağımlıların
topluma uyumunu sağlamaya yönelik olarak bir sosyal uyum modelinin
geliştirilmesi hedeflenmiştir. Bu doğrultuda yetişkinlerin kısa ve uzun süreli
tedavileri sonrası sosyal uyumuna ilişkin uzman görüşleri almak ve
bakanlığımızın etkinliğini artırmak amacıyla 18 Kasım 2014 tarihinde bir
danışma toplantısı ve 13 Ocak 2015 tarihinde bir çalıştay düzenlenmiştir. Söz
konusu toplantı ve çalıştay sonrasında sosyal uyuma yönelik bir model
çıkarılması için konunun uzmanları tarafından bir etüt araştırması yapılmasına
karar verilmiş olup etüt araştırması yapılmış ve bu araştırmanın raporu
hazırlanmıştır. Rapor şu anda basım aşamasındadır.
2’nci soruya cevap: Bu kapsamdaki çalışmalar Millî
Eğitim Bakanlığımız tarafından ilgili kurumlarla iş birliği sağlanarak
yürütülmektedir. Bu kapsamda Bakanlık Suriyelilere yönelik yürütülen
faaliyetlerin kapsamını ve kapasitesini artırabilmek amacıyla mevzuat
güncellemesi yapmış ve 2014/21 sayılı Genelge 2014 Ekim ayında yayınlanmıştır.
Ayrıca, Yaygın Eğitim Kurumları Yönetmeliği revize edilerek Suriyelilerin de
halk eğitimi faaliyetlerinden faydalanabilmelerinin önündeki engeller
kaldırılmıştır. 
Bakanlık Türkiye’de geçici koruma altında
bulunan Suriyelilere yönelik olarak iki ana yaklaşım üzerinden faaliyetlerini
yürütmektedir. Bunlardan birincisi, Türkiye’nin dört bir yanına dağılmış olarak
yaşamlarını sürdüren Suriyelilerin Türk vatandaşlarıyla birlikte mevcut eğitim
sistemine dâhil edilerek hizmetlere erişimlerini sağlamaktır. Millî Eğitim
Bakanlığına bağlı resmî ve özel okullarda öğrenimlerine devam etmesi öngörülen
öğrenci sayısının öğretim yılı sonuna kadar 80 binin üzerine çıkması
hedeflenmektedir. İkinci yaklaşım ise Suriyelilerin çok yoğun bir şekilde ve
bir arada yaşadığı şehirlerimizde ve onlar için oluşturulmuş geçici barınma
merkezlerinde -kamplar- onlara özel olarak hazırlanmış bir program ile kendi
dillerinde ve kendi öğretmenlerinin desteğiyle yürütülen faaliyetlerdir.
2014/21 sayılı Genelge kapsamında geçici barınma merkezinde ve Suriyelilerin
yoğun olarak yaşadığı bölgelerde geçici eğitim merkezi açılmaktadır. 2015-2016
öğretim yılının başlamasıyla birlikte kamplarda oluşturulmuş geçici eğitim
merkezlerinde yaklaşık 80 bin, şehirlerde oluşturulmuş geçici eğitim
merkezlerinde ise yaklaşık 125 bin Suriyeli öğrenci öğrenimlerine başlamıştır.
Başbakanlık AFAD ile iş birliği içerisinde uluslararası fonlardan da
yararlanarak 70’in üzerinde prefabrik, çelik konstrüksiyon ve betonarme okul
inşa edilmiş, yaklaşık 150 okul binası yarı zamanlı olarak tahsis edilmiş,
ayrıca 60 kadar da müstakil bina belediyeler veya sivil toplum kuruluşları
desteğiyle geçici eğitim merkezine dönüştürülmüştür. 
3’üncü soruya cevap: Reşit oluncaya kadar
korunma ve bakım altında yetişen çocuklar 2828 sayılı Kanun’un Ek 1’inci
maddesi kapsamında kamu kurum ve kuruluşlarında istihdam edilmektedir. 
AK PARTİ İstanbul Milletvekili Ravza
Kavakcı Kan’ın (6/8) esas numaralı sözlü soru önergesinin 1’inci cevabı:
Ülkemizde sosyal yardım faaliyetlerini yürüten kurum, kuruluşların toplam
sosyal yardım tutarının GSYH’ye oranı 2014 yılı için yüzde 1,31 olarak
hesaplanmış olup 2015 yılı için ise yüzde 1,31 olarak tahmin edilmektedir. 
2’nci soruya cevap: 1/1/2015-30/9/2015
tarihleri arasında Sosyal Yardımlaşma ve Dayanışmayı Teşvik Fonu’ndan eğitim
transferlerine aktarılan kaynak 1 milyar 313 milyon 556 bin TL olarak
gerçekleşmiştir. Eğitim transferlerine aktarılan toplam tutar Sosyal
Yardımlaşma ve Dayanışmayı Teşvik Fonu’nun yüzde 35’ini oluşturmaktadır. 
3’üncü soruya cevap: 2014 yılı içerisinde
Bakanlığımızca sosyal harcamalar için yaklaşık 20 milyar Türk lirası kaynak
aktarılmıştır. 
4’üncü soruya cevap: Bakanlığımız
tarafından ihtiyaç sahibi ailelere uygulanan yardım programları niteliklerine
göre şu şekilde gruplandırılabilir: 
Aile yardımları; gıda yardımları, barınma
yardımları, sosyal konut projesi, yakacak yardımları, eşi vefat etmiş kadınlara
yapılan yardımlar, muhtaç asker ailelerine yapılan yardımlar, muhtaç asker
çocuğu yardımı, öksüz ve yetim yardımı ve doğum yardımı.
Eğitim yardımları; eğitim materyali
yardımları, şartlı eğitim yardımları, öğle yemeği yardımı, ücretsiz ders
kitabı, öğrenci taşıma, barınma ve iaşe yardımı, engelli öğrencilerin ücretsiz
taşınması, yurt yapımı.
Sağlık yardımları; şartlı sağlık
yardımları, sağlık ve gebelik takipleri, engelli ihtiyaç yardımları, genel
sağlık sigortası.
Özel amaçlı yardımlar; aşevleri, afet
yardımları. 
2022 sayılı Kanun’a göre yapılan
yardımlar; yaşlılık aylığı, engelli aylığı, engelli yakını aylığı 18 yaşından
küçük engelliler için, silikozis hastalarına yapılan ödemeler, evde bakım
aylığı. 
Proje destekleri; gelir getirici projeler, kırsal
alanda sosyal destek projesi, istihdam, eğitim projeleri, sosyal hizmet
projeleri, geçici istihdam projeleri.
AK PARTİ İstanbul Milletvekili Ravza Kavakcı Kan’ın
(6/9) esas numaralı sözlü soru önergesinin 1’inci cevabı: 2828 sayılı Kanun’un
Ek 7’nci maddesi kapsamında 2015 Eylül ayı itibarıyla engellilere yönelik evde
bakım yardımından faydalanan kişi sayısı 467.778’dir. 
2’nci cevap: Türk Medeni Kanunu’nun 2002 yılında revize
edilerek yürürlüğe girmesiyle 305-320’nci maddeler arasında yer verilen evlat
edinmeye ilişkin hükümler çocuk odağında düzenlenmiştir. Lahey Ülkelerarası
Evlat Edinme Sözleşmesi imzalanarak 2004 yılında Çocukların Korunması ve
Ülkelerarası Evlat Edinme Konusunda İşbirliğine Dair Sözleşmenin Onaylanmasının
Uygun Bulunduğu Hakkında Kanun yürürlüğe girmiştir. Ülkelerarası evlat edinme
işlemleri merkezî makam yetkisiyle Aile ve Sosyal Politikalar Bakanlığı Çocuk
Hizmetleri Genel Müdürlüğü tarafından çocuğun yüksek yararı odağında
yürütülmektedir. Türk Medeni Kanunu’nun 320’nci maddesi gereği yürürlüğe giren
Küçüklerin Evlat Edinilmesine Aracılık Faaliyetlerinin Yürütülmesine İlişkin
Tüzük’le evlat edinme işlemlerini yürütmekten sorumlu aracı kurum yetkili Aile
ve Sosyal Politikalar Bakanlığı Çocuk Hizmetleri Genel Müdürlüğüne verilmiştir.
Evlat Edinme Yönetmeliği hazırlanarak yayımlanmak üzere Başbakanlığa
gönderilmiştir. 
Evlat edinmek üzere başvuran ailelere yönelik evlat
edinme mevzuatı, işleyişi ve sıklıkla sorulan sorular ile çocuğa evlat
edinildiğinin söylenmesi konularında basılı yayınlar hazırlanmıştır. Evlat
edinme kayıtlarının tutulduğu yönetim bilişim sistemi aktif olarak kullanılmaya
başlanmıştır. Yapılan yasal düzenlemelerle Bakanlığımız ulusal ve uluslararası
tüm evlat edinme işlemlerini yürütmekten sorumlu kurum olarak çocuk odağında
hizmet vermektedir.
3’üncü soruya cevap: Engelli bireylerin sosyal yaşama
katılımlarının desteklenmesi Bakanlığımızın öncelikleri arasında yer almakta
olup bu amaçla engelli vatandaşlarımızın erişilebilirlik, istihdam, eğitim,
sağlık, sosyal hayata uyumları ve bakımları konularında politika
oluşturulmakta, hizmet verilmekte ve projeler üretilmektedir. 
Ayrıca engelli bireylere son yıllarda
-bilindiği üzere- şehir içi toplu taşıma hizmetleri ve şehirlerarası demir
yolları ve deniz yolları toplu taşıma hizmetlerinden ücretsiz yararlanma hakkı
getirilmiştir. Ayrıca şehirlerarası kara yolu taşımacılığında yüzde 30 indirim
hakları bulunmaktadır. Müzelerde, devlet tiyatrolarında ücretsiz giriş hakkı
bulunmakta olup ayrıca, Türk Hava Yollarıyla yapılan yolculuklarda indirim
uygulanmaktadır. 
Bunun dışında erişilebilirlik çalışmaları
hız kesmeden devam ettirilerek 5378 sayılı Engelliler Hakkında Kanun’un geçici
3’üncü maddesinde 2012 yılında yapılan düzenlemeyle erişilebilirliğin izlenmesi
ve denetlenmesi görevi Aile ve Sosyal Politikalar Bakanlığına verilmiştir.
Kanuna istinaden hazırlanan Erişilebilirlik, İzleme ve Denetleme Yönetmeliği
20/7/2013 tarihinde yayımlanarak yürürlüğe girmiştir. Yönetmeliğin uygulanması
için illerde valilikler bünyesinde erişilebilirlik izleme ve denetleme
komisyonları kurulmuştur. Binalar ve açık alanlarla ilgili standartlar revize
edilerek yapılması gerekli erişilebilirlik düzenlemelerinin engellilerin
ihtiyacına cevap vermesi için ilkeler geliştirilmiştir. Görme engelliler için
hissedilebilir yüzey standardı ve toplu taşımada erişilebilirliğin sağlanması
standardı oluşturulmuştur. 
5378 sayılı Kanun kapsamına giren
binaların, açık alanların ve toplu taşıma araçlarına erişilebilirlik durumuna
ilişkin Türkiye erişilebilirlik envanteri oluşturulması amacıyla Ulusal
Erişilebilirlik İzleme Sistemi (ERİS) oluşturulmuştur. 
Ulaşılabilirlik Destek Projeleri (UDEP)
Kalkınma Bakanlığına yapılan proje başvurusu sonucu Bakanlığın sağladığı
ödenekle yürütülmektedir. UDEP’le örnek uygulamalar yapılarak erişebilirliğin
kentin tanımına ve diğer kentlere yaygınlaştırılması amaçlanmaktır. 
Projelerde pilot alan ve model uygulama
olarak engellilerin toplumsal yaşama katılımında büyük önem taşıyan
kaldırımlar, yaya geçitleri, parklar, çocuk oyun alanları, genel kullanıma açık
tuvaletler, açık otoparklar, toplu taşıma durakları gibi açık alanlarda kamu
tarafından yoğun kullanılan il müdürlükleri, belediye hizmet binaları, valilik
binaları, müzeler, sağlık ocakları, hastaneler, okullar gibi binalarda ve yerel
koşullara özgü diğer kullanımlarda erişilebilirliğin sağlanmasına yönelik
düzenlemeler Bakanlığımızın teknik bilgi desteğiyle yapılmaktadır. 2012 ve 2013
yıllarında yürütülen UDEP’lerde yerel yönetimlere proje desteği verilmiş, 2014
yılı UDEP için 79 ilde Millî Eğitim Bakanlığına bağlı 81 pilot okulun bilimsel
ölçütlere ve Türk Standartları Enstitüsü standartlarına uygun olarak
ulaşılabilir hâle getirilmesi, valilikler aracılığıyla desteklenmesi
amaçlanmıştır. 
4’üncü soruya cevap: Ülkemizde ilk olarak
2005 yılında yürürlüğe giren 5378 sayılı Engelliler Kanunu ve bu kanuna
dayanılarak hazırlanan Korumalı İşyerleri Hakkında Yönetmelik’le gündeme gelen
korumalı iş yerlerinin kurulabilmesi amacıyla 6518 sayılı Kanun’la gerekli
teşvik düzenlemeleri hayata geçirilmiştir. Bu kapsamda ülkemizde de korumalı iş
yerlerinin kurulabilmesi amacıyla getirilen yeni destek hükümleriyle korumalı
iş yerleri için gelir ve kurumlar vergisinden indirim yapılması, çevre temizlik
vergisinden muaf tutulması, korumalı iş yerlerinde çalışacak engellilerin
maaşlarının bir kısmının ve işverenlerinin işsizlik sigorta primlerinin
hazineden karşılanması sağlanmıştır. Engelli ve Yaşlı Hizmetleri Genel
Müdürlüğü tarafından Türkiye’de destekli istihdam modelinin geliştirilmesine
yönelik “İşe Katıl Hayata Atıl Projesi” uygulanmaktadır. Projeyle mesleki
eğitim almış engelli birey için hem onun bireysel özelliklerine uygun hem de
yerel düzeyde iş dünyasının ihtiyacını karşılayan iş gücüne katılımı sağlayacak
mesleki ve ilgili becerilerin gerçek iş ortamlarında kazandırılması
amaçlanmaktadır. Söz konusu proje 2016 yılında da devam edecek olup pilot uygulamayı
kapsayan bu çalışmayla destekli istihdam modelinin ülkemizde yaygınlaştırılması
hedeflenmektedir.
AK PARTİ İstanbul Milletvekili Ravza
Kavakcı Kan’ın (6/10) esas numaralı sözlü soru önergesine 1’inci cevabım:
Engelli ve yaşlı bireylerin sosyal yaşama katılmalarının desteklenmesi Genel
Müdürlüğümüzün öncelikleri arasında yer almakta olup bu amaçla doğuştan sahip
oldukları insan onuruna saygının güçlendirilerek toplumsal hayata diğer
bireylerle eşit koşullarda tam ve etkin katılımlarının sağlanması için
erişilebilirlik, istihdam, eğitim, sağlık, sosyal hayata uyumları ve bakımları
konularında politikalar oluşturulmakta, hizmet verilmekte ve projeler
üretilmektedir. 
Genel Müdürlüğümüz tarafından engelli ve yaşlı
bireylere 2828 sayılı Sosyal Hizmetler Kanunu kapsamında bakım hizmeti
sunulmaktadır. Bu kapsamda 2015 yılı Ekim ayı itibarıyla Bakanlığımıza bağlı 87
yatılı bakım ve rehabilitasyon merkezinde 6.176 engelliye, 106 umut evinde 586
engelliye hizmet sunulmakta, 156 özel bakım merkezinde bakılan 10.839 engelli
birey için yaklaşık 2 asgari ücret tutarında ödeme yapılmaktadır. Ayrıca, 5
gündüzlü bakım ve rehabilitasyon merkezinde 422 engelliye de gündüzlü hizmet
sunulmaktadır. 
Yine, Bakanlığımıza bağlı 130 huzurevinde 12.202
yaşlımıza, 41 yaşamevinde 157 yaşlımıza hizmet verilmektedir.
2’nci soruya cevabım: Bakanlığımız tarafından ilgili
tüm sektörlerin katılımıyla hazırlanmış olan ve 2013-2017 yıllarını kapsayan
Türkiye Çocuk Hakları Strateji Belgesi ve Eylem Planı’nın “Erken yaşta
evliliklerin önlenmesine ilişkin etkin, yasal ve idari tedbirler alınacaktır.”
hedefi altında yer alan, “Özellikle kız çocuklarının eğitim sistemi içinde
kalması ve eğitim sistemi dışında kalan kız çocuklarının tespiti, takibi ve
eğitime devamını sağlamak için gerekli tedbirler alınacaktır.” kapsamındaki
faaliyetler İçişleri Bakanlığı ve Millî Eğitim Bakanlığı sorumluluğunda
yürütülmektedir. Konuyla ilgili olarak Bakanlığımızca yürütülen çalışmalar ise,
okul sosyal hizmeti projesi kapsamında çocuk koruma hizmetlerini sunmaktan
sorumlu ve iş birliği yapılacak kurumlar arasında koordinasyonun sağlanması
görevi 2011 yılından bu yana Bakanlığımızca yürütülmektedir. Bu amaçla
Bakanlığımız koordinesinde ilgili tarafların katılımıyla yürütülen merkezî
koordinasyon toplantılarında “çocukların üstün yararı” ilkesi gözetilerek
ihtiyaçları ve ilgili kurumların birbirini desteklemesi yönünde kararlar
alınmaktadır. 
Ulusal Çocuk Hakları Strateji Belgesi ve Eylem
Planı’nda -2013-2017- yer alan okul sosyal hizmetinin 2016 yılına kadar okullarda
hayata geçirilmesi yönündeki hedefinin uygulamaya geçirilmesi değerlendirilmiş,
mevzuata uygunluk açısından öncelikli olarak rehberlik ve araştırma
merkezlerine uygulanması, buradan okullara destek verilmesi, 2017 yılına kadar
uygulamanın gerçekleştirilmesi yönünde çalışma yapılması, okullara
yaygınlaştırılmasının değerlendirilmesi, okul sosyal hizmetine ilişkin Aile ve
Sosyal Politikalar Bakanlığı ve Millî Eğitim Bakanlığı iş birliğinde proje
hazırlanması kararı alınmış olup çalışmalar başlatılmıştır. 
3’üncü soruya cevabım: 6637 sayılı Kanun’un 16’ncı
maddesinde doğum yardımı düzenlenmiştir. Buna göre, Türk vatandaşlarına canlı
doğan 1’inci çocuğu için 300 Türk lirası, 2’nci çocuğu için 400 Türk lirası,
3’üncü ve sonraki çocukları için 600 Türk lirası doğum yardımı yapılmaktadır.
Bu yardım Türk vatandaşı olan anne veya babaya, her ikisi de Türk vatandaşıysa
anneye yapılır. Doğum yardımı, Bakanlıkça belirlenen zorunlu hâllerde babaya
ödenebilir. Bu yardım kapsamında, 23/05/2015 tarih ve 29364 sayılı Resmî
Gazete’de yönetmelik yayımlanmış olup, uygulama esasları ve benzeri gibi
unsurlar da ayrıntılı olarak düzenlenmiştir. Yardım, başvuru esaslı olup Aile
ve Sosyal Politikalar Bakanlığı il müdürlükleri ile sosyal hizmet merkezleri
tarafından yürütülmektedir. 
4’üncü soruya cevap: “Eğitim ailede başlar.” ilkesinden
hareketle, Bakanlığımız tarafından toplumun dikkatinin ailenin önemine dikkat
çekilmesi, aile bireylerinin karşılaştıkları sorunları en aza indirebilmeleri
ve sorunların aile odağında çözülmesine yönelik olarak Aile Eğitim Programı
hazırlanmıştır. Aile Eğitim Programı, aileleri bilgilendirmeyi ve
bilinçlendirerek yaşam kalitelerini artırmaya dönük önemli bir adımdır. Bu
program, aile üyesi bireylerin çağın gerektirdiği temel aile yaşam becerilerine
yönelik bilgi, beceri ve tutumları kapsamlı olarak edinebilmeleri için gündelik
yaşamın bütününü kuşatan eğitim ve iletişim, hukuk, iktisat, medya ve sağlık
alanlarında olmak üzere 26 kitaptan oluşmaktadır. Türkiye genelinde
formatörlerimiz ve eğitimcilerimiz aracılığıyla halka yönelik eğitimlerimiz
devam etmektedir. 
Aile ve Sosyal Politikalar Bakanlığının eğitim ve
danışmanlık hizmetleri kapsamında geliştirmiş olduğu programlardan bir tanesi
de Evlilik Öncesi Eğitim Programı’dır. Evlilik Öncesi Eğitim Programı’yla,
evlilik çağına gelmiş ve aile kurmak için bir araya gelen çiftlerin evlilik
hayatına hazırlanması amaçlanmaktadır. Evlilik Öncesi Eğitim Programı, sadece
evlenmek üzere gelen çiftlere değil, silah altındaki er ve erbaşlara, polis
okulları ve üniversitelerin son sınıf öğrencilerine de verilmektedir. Aile
Eğitim Programı’nın 4 alanını içeren 21 modeli ile Evlilik Öncesi Eğitim
Programı’nın dijital ortamda da aile üyelerinin İnternet üzerinden erişimlerini
sağlayan uygulama da başlatılmıştır. Bu hizmet, 81 ilde Aile ve Sosyal
Politikalar il müdürlükleri ve sosyal hizmet merkezlerindeki uzman personel
aracılığıyla boşanma öncesi danışmanlık hizmeti, boşanma sürecinde danışmanlık
hizmeti ve boşanma sonrası danışmanlık hizmeti olarak da üç aşamalı olarak
verilmektedir. 
Onuncu Kalkınma Planı’nda yer verilen Ailenin ve
Dinamik Nüfus Yapısının Korunması Programı’yla Türkiye’nin ekonomik ve sosyal
gelişmesini desteklemek üzere dinamik nüfus yapısının korunması ile aile
kurumunun güçlendirilmesi ve böylece sosyal refah ve sosyal sermayenin
artırılması amaçlanmaktadır. Program kapsamında aile refahının korunması,
evlilik öncesi eğitim ve aile danışmanlık hizmetlerini etkinleştirmesi, sosyal
yardım ve hizmetlerin aile temelli sunulması, genç nüfusun yarattığı demografik
fırsat penceresinden azami derecede faydalanılması öngörülmektedir. 
Milliyetçi Hareket Partisi İstanbul Milletvekili Arzu
Erdem’in (6/83) esas numaralı sözlü önergesinin cevabı…
(Mikrofon otomatik cihaz tarafından kapatıldı) 
BAŞKAN – Sayın Bakan, bir saniye efendim. 
Konuşmanızı tamamlamanız için size ek süre veriyorum
efendim.
AİLE VE SOSYAL POLİTİKALAR BAKANI SEMA RAMAZANOĞLU
(Devamla) – Teşekkür ederim.
Çocuk bakım kuruluşları ve çocuk evlerinde hizmet yapan
bakım elemanlarının standartları konusunda bu görevi yapacak kişilerin sağlık
meslek liselerinin hemşirelik veya acil tıp teknisyeni bölümü mezunu, kız
meslek liselerinin çocuk gelişimi, çocuk gelişimi ve eğitimi, ev ekonomisi,
sosyal hizmet veya dengi bölüm mezunu ile bu bölümlerin ön lisans, lisans
mezunu olma şartı aranır. Ayrıca, bunların dışında herhangi bir liseden mezun
olmaları veya lisans, ön lisans mezunlarından Millî Eğitim Bakanlığı Hayat Boyu
Öğrenme Genel Müdürlüğünün programları içerisinde çocuk gelişimi ve eğitimi
veya çocuk bakım elemanı modülünde yer alan çocuk bakımı konusunda eğitim almış
olması şartı aranmakta ve bununla birlikte 14 Şubat 2011 tarihli (2011/2)
Sayılı Çocuk Evleri Çalışma Usul Ve Esasları Hakkında Yönetmeliğin Uygulanması
Hakkında Genelge’de yer alan genelgenin 2’nci madde (c) bendinde “Bakım
elemanlarına, bakıcı annelere göreve başlamasıyla birlikte oryantasyon eğitimi,
temizlik, sağlık, beslenme, çocuk eğitimi, ilk yardım konularında toplam kalite
yönetimi sistem dokümanları ve diğer kaynaklardan yararlanarak eğitim verilir.
Altı ayda bir hizmet içi eğitime tabi tutulur.” hükmü yer alırken Minimum
Standartlar İzleme ve Değerlendirme Programının Uygulanmasına Dair Yönergesi
16’ncı maddesinde ise personelin hizmet içi eğitimle desteklenmesi hususu ele
alınmış olup bu kapsamda ek 7 kuruluş bünyesinde hizmet içi eğitim, durum ve
ihtiyaç analizi kılavuzunun kullanılması öngörülmüştür. 
Söz konusu kuruluşlarımızda her türlü güvenlik
önlemleri alınmakta olup mevzuat doğrultusunda güvenlik personeli istihdam
edilmektedir.
2’nci soruya cevabım: Çalışan çocuk sayısının Çalışma
ve Sosyal Güvenlik Bakanlığına alınmasının uygun olacağı, ayrıca sokakta
çalıştırılan çocuklara yönelik koruyucu önleyici hizmetler ile ailelerine
yönelik psikososyal destek ve bilinçlendirme çalışmaları, çocuk ve gençlik
merkezlerince yürütülmekte olup gündüzlü çocuk ve gençlik merkezleri sosyal
hizmet merkezleri bünyesinde hizmet verdiğinden Aile ve Toplum Hizmetleri Genel
Müdürlüğünce cevaplandırılmasının uygun olacağı değerlendirilmektedir. 
3’üncü soruya cevabım: Ülkemizde 2015 Aralık ayı
itibarıyla Bakanlığımıza bağlı 100, yerel yönetimlere bağlı 31 ve sivil toplum
örgütlerine bağlı 4 olmak üzere toplam 135 kadın konukevi, 3.404 kapasiteyle
hizmet vermektedir. 
Milliyetçi Hareket Partisi Aydın Milletvekili Deniz Depboylu’nun (6/93)
esas numaralı sözlü soru önergesine 1’inci cevabım: Aile ve Sosyal Politikalar
Bakanlığımızın sosyal ve kültürel dokudaki aşınmalara karşı aile yapısının ve
değerlerinin korunarak gelecek nesillere sağlıklı biçimde aktarılmasını
sağlamak üzere ulusal politika ve stratejilerin belirlenmesini koordine etmek,
aile bütünlüğünün korunması ve aile refahının artırılmasına yönelik sosyal
hizmet ve yardım faaliyetlerini yürütmek, ayrıca çocukların her türlü ihmal ve
istismardan korunarak sağlıklı gelişimini temin etmek üzere ulusal politika ve
stratejilerin belirlenmesini koordine etmek, çocuklara yönelik sosyal hizmet ve
yardım faaliyetlerini yürütmek yükümlülükleri bulunmaktadır. Ailenin günümüzde
geçirdiği büyük değişim ve karşılaştığı ağır sorunlar bilgi ve eğitim alanında
yeni çalışmaları zorunlu kılmakta, ailenin çok yönlü programlar yoluyla
desteklenmesini gerektirmektedir. Bu gerçekten hareketle ailelere dönük
koruyucu ve önleyici bir sosyal politika hedefi olarak Bakanlığımız aile
kurumuyla ilgili faaliyetleri başlarken, devam ederken, sonlandırırken olmak
üzere üç başlık altında yapılandırmaktadır. Bunun içinde aileler için aile
eğitim programı, evlenecek çiftlere yönelik evlilik öncesi eğitim programı,
boşanma sorunu olan aileler için boşanma süreci danışmanlığı programları
başlatılmıştır. Bu kapsamda, dezavantajlı aileler başta olmak üzere çeşitli
sosyal kesimlere dönük sosyal hizmet çalışmaları yürütülmektedir. Ayrıca
Bakanlığımız bünyesinde ilgili kamu kurumları ve STK’ların katılımını
sağlayarak görüşlerini ilettiği bir dizi toplantı gerçekleştirilerek Onuncu
Kalkınma Planı çerçevesinde Ailenin ve Dinamik Nüfus Yapısının Korunması
Programı oluşturulmuştur. Bu program, gerek hedeflenen kamu politikaları
gerekse doğrudan uygulamaya yönelik yapısı noktasında aile birliğinin devamını
sağlamaya yöneliktir.
2’nci sorunun cevabı: Aile bireylerinin karşılaştıkları sorunları en aza
indirebilmeleri ve sorunların aile odağında çözülmesine yönelik olarak Aile
Eğitim Programı hazırlanmıştır. Aile Eğitim Programı, sağlıklı, mutlu ve
müreffeh ailelerin oluşmasına katkıda bulunmak amacıyla önleyicilik,
bilgilendiricilik ve eğiticilik yönü ön planda olan ve 2009-2011 arasında
hazırlanan bir programdır. Aile Eğitim Programı, yaşam döngüsü içinde aile
bireylerinin karşılaşabileceği her türlü soruna cevap veren 5 temel alan, aile
eğitimi ve iletişimi, iktisat, hukuk, medya, sağlık; 26 modül ve 198 üniteden
oluşan modüler bir eğitim programıdır. 
Aile ve Sosyal Politikalar Bakanlığının eğitim ve danışmanlık hizmetleri
kapsamında geliştirmiş olduğu programlarından bir tanesi de Evlilik Öncesi
Eğitim Programı’dır. Evlilik Öncesi Eğitim Programı’yla evlilik çağına gelmiş
ve aile kurmak için bir araya gelen çiftlerin evlilik hayatına hazırlanmaları
amaçlanmaktadır. Evlilik uyumunda eşlerin evlilik öncesi hazırlığının ve
evlilik problemlerinin henüz ortaya çıkmadan eğitim almalarının önemi bütün
dünyada bilimsel çalışmalarla da ortaya konulmaktadır. 
Evlilik öncesi eğitimin ülke çapına yaygınlaştırılması amacıyla, 1 Eylül
2012 tarihinde, Bakanlığımız ile Türkiye Belediyeler Birliği arasında bir iş
birliği protokolü yapılmıştır. Toplam 9 bölgede 1.453 kişinin katılımıyla
eğitici eğitimleri ülke çapında tamamlanmıştır. 
Evlilik Öncesi Eğitim Programı, sadece evlenmek üzere olan çiftlere
değil, silah altındaki er ve erbaşlara, polis okulları ve üniversitelerin son
sınıf öğrencilerine de verilmektedir. 
Evliliğin kuruluş ve işleyişinde
çiftlerin muhtemel sorunlarına çözüm üretebilmeleri evlilik başarısında önemli
olmasından hareketle Bakanlığımıza bağlı 81 ilimizdeki Aile ve Sosyal
Politikalar il müdürlüklerimizde ve sosyal hizmet merkezlerimizde ücretsiz
olarak aile ve boşanma süreci danışmanlığı hizmetimiz sunulmaktadır. Aile içi
problem yaşayan, boşanma düşüncesinde ya da boşanma sürecinde olan çiftlerin bu
süreci sağlıklı yönetebilmeleri amacıyla sunulan danışmanlık hizmetine “Aile ve
boşanma süreci danışmanlığı” denilmektedir. Söz konusu hizmetimiz, Aile ve
Sosyal Politikalar il müdürlükleri ve sosyal hizmet merkezlerimizde ücretsiz
olarak halka sunulmaktadır.
Aile ve boşanma süreci danışmanlığı hizmetinin
başlaması amacıyla Ankara, Burdur, İzmir, Kırıkkale ve Karabük pilot uygulama
illeri olarak belirlenmiş, 2012’de yapılan pilot uygulama sonunda ilgili
merkezlere başvuru ve yönlendirmeyle gelen 450 çifte uygulanan 6-20 seans
danışmanlık hizmeti sonucunda yaklaşık 75, yüzde 16,6 çiftin evlilik
birlikteliğini devam ettirme yönünde karar verdiği görülmüştür.
BAŞKAN – Sayın Bakan, toparlar mısınız efendim…
AİLE VE SOSYAL POLİTİKALAR BAKANI SEMA RAMAZANOĞLU
(Devamla) – Peki.
3’üncü soruya cevap: Aile Eğitim Programı Evlilik
Öncesi Eğitim Programı kapsamında 81 il genelinde 183 formatör, 7.188 aile
eğitim eğiticisi ve 3.197 evlilik öncesi eğitim eğiticisi tarafından eğitici
eğitimleri ve halk eğitimleri devam etmektedir.
4’üncü soruya cevap: Aile Eğitim Programı’mız
kapsamında Aile ve Sosyal Politikalar Bakanlığının web adresinden çekilen
rapora göre, 2012 yılından itibaren bugüne değin yapılan 232 eğitici eğitimi
neticesinde 7.188 kişi eğitici yapılmış ve onlar tarafından yapılan 6.596 halk
eğitimiyle toplam 405.419 kişiye ulaşılmıştır. 
5’inci soruya cevap: Bakanlığımız tarafından yürütülen
Aile Eğitim Programı Evlilik Öncesi Eğitim Programı’nın daha etkin devam
edebilmesi için mevcut eğitici ve formatör sayıları artırılacak ve bu sayede
daha çok kişiye ulaşacak şekilde halk eğitimleri düzenlenecektir.
Sayın Başkan, teşekkür ediyorum. (AK PARTİ sıralarından
alkışlar) 
BAŞKAN – Teşekkür ediyorum Sayın Bakan.
Soru önergeleri cevaplandırılmıştır.
Alınan karar gereğince, kanun tasarı ve teklifleri ile
komisyonlardan gelen diğer işleri görüşmek üzere, 16 Aralık 2015 Çarşamba günü
saat 14.00’te toplanmak üzere birleşimi kapatıyorum.
İyi geceler diliyorum.
Kapanma
Saati: 22.22




(x) (10/24) esas numaralı Meclis Araştırması Önergesi’nin
tam metni tutanağa eklidir.



(×) Bu ifadeye ilişkin düzeltme
16/12/2015 tarihli 15’inci Birleşim Tutanağı’nın 85’inci sayfasında “Geçen
Tutanak Hakkındaki Konuşmalar” bölümünde yer almaktadır.


(X) Bu bölümde Hatip tarafından Türkçe
olmayan kelimeler ifade edildi.


(x) Bu bölümde Hatip tarafından Türkçe
olmayan bir dilde kelimeler ifade edildi.




