



TBMM Tutanak Müdürlüðü





TÜRKİYE BÜYÜK MİLLET MECLİSİ
TUTANAK DERGİSİ
59’uncu Birleşim
14 Şubat 2018 Çarşamba

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)


İÇİNDEKİLER




I.- GEÇEN TUTANAK ÖZETİ
II.- AÇIKLAMALAR
1.- İstanbul Milletvekili Filiz
Kerestecioğlu Demir’in, HDP eski Eş Genel Başkanı Selahattin Demirtaş’ın
yargılanma sürecine, halkın iradesinin iktidar tarafından gasbedildiğine ve
devam eden duruşmaya katılmak için Genel Kurul çalışmalarına
katılamayacaklarına ilişkin açıklaması
2.- Manisa Milletvekili Erkan Akçay’ın,
İstanbul Milletvekili Mehmet Bekaroğlu’nun sataşma nedeniyle yaptığı
konuşmasındaki bazı ifadelerine ilişkin açıklaması
3.- Manisa Milletvekili Erkan Akçay’ın,
İstanbul Milletvekili Engin Altay’ın sataşma nedeniyle yaptığı konuşmasındaki
bazı ifadelerine ilişkin açıklaması
4.- Aksaray Milletvekili İlknur İnceöz’ün,
İstanbul Milletvekili Engin Altay’ın sataşma nedeniyle yaptığı konuşmasındaki
bazı ifadelerine ilişkin açıklaması
5.- Manisa Milletvekili Erkan Akçay’ın,
İstanbul Milletvekili Engin Altay’ın sataşma nedeniyle yaptığı konuşmasındaki
bazı ifadelerine ilişkin tekraren açıklaması
6.- İstanbul Milletvekili Engin Altay’ın,
Manisa Milletvekili Erkan Akçay’ın yaptığı açıklamasındaki bazı ifadelerine
ilişkin açıklaması
7.- Aksaray Milletvekili İlknur İnceöz’ün,
İstanbul Milletvekili Engin Altay’ın yaptığı açıklamasındaki bazı ifadelerine
ilişkin açıklaması

8.- Mersin Milletvekili Baki Şimşek’in,
Mersin’in Mezitli ilçesi Tece sahilindeki arazinin TOKİ’ye devriyle ilgili
çalışmaların durdurulması nedeniyle Kalkınma Bakanı Lütfi Elvan’a teşekkür ettiğine
ve bu arazinin amacına uygun bir şekilde Mersin halkının hizmetine sunulmasını
talep ettiğine ilişkin açıklaması
9.- Kocaeli Milletvekili Fatma Kaplan
Hürriyet’in, kamu kurum ve kuruluşlarında görev yapan şoförlerin durumuna
ilişkin açıklaması
10.- İstanbul Milletvekili Markar
Eseyan’ın, Profesör Doktor Agop Kotoğyan’ın vefatına ilişkin açıklaması
11.- Kayseri Milletvekili Sami
Dedeoğlu’nun, Kızılelma’nın kendileri için dünyaya adaleti ve insanlığı yaymak,
Allah’ın adını yüceltmek olduğuna, ülkemizin ve İslam’ın geleceği için canları
pahasına mücadele eden kahramanlara başarılar, şehitlere Allah’tan rahmet dilediğine
ilişkin açıklaması
12.- Erzurum Milletvekili İbrahim
Aydemir’in, asrın en alçak terör ortaklığına göğüslerini siper eden kahramanları
dadaş yürekler adına selamladığına ve onları incitecek söz ve eylemlerde
bulunanların millet vicdanında yokluğa mahkûm edildiklerine ilişkin açıklaması
13.- Mersin Milletvekili Ali Cumhur
Taşkın’ın, 10 Şubat Sultan II. Abdülhamit Han’ın vefatının 100’üncü yıl
dönümüne ilişkin açıklaması
14.- Kahramanmaraş Milletvekili İmran
Kılıç’ın, 10 Şubat Sultan II. Abdülhamit Han’ın vefatının 100’üncü yıl dönümüne
ve sebatın güçlükleri yenen silahların en büyüğü olduğuna ilişkin açıklaması
15.- İzmir Milletvekili Kerem Ali
Sürekli’nin, Afrin şehidi Ömer Bilal Akpınar’ın ailesine yazdığı mektuptan bir
bölümü paylaşmak istediğine ilişkin açıklaması
16.- İstanbul Milletvekili Hasan Turan’ın,
ABD Kongresine sunulan bir istihbarat raporuna ilişkin açıklaması
17.- Niğde Milletvekili Ömer Fethi
Gürer’in, üretici ve çiftçinin perişan durumda olduğuna ve patates ihracat
desteğinin bir an önce açıklanmasını talep ettiğine ilişkin açıklaması
18.- Kırıkkale Milletvekili Ramazan Can’ın,
Zeytin Dalı Operasyonu’nda kahramanca mücadele eden Mehmetçiklere başarılar dilediğine,
Afrin’de şehit düşen hemşehri Erdem Mut ile Mehmet İlker Kahraman’a ve tüm
şehitlere Allah’tan rahmet dilediğine ilişkin açıklaması
19.- Çorum Milletvekili Salim Uslu’nun,
Çeçen sürgününün 74’üncü yıl dönümüne ilişkin açıklaması
20.- Sivas Milletvekili Ali Akyıldız’ın,
Millî Piyango İdaresi tarafından şans oyunlarının bölgeselleştirilmesi
nedeniyle Sivaslı esnafın bilet almak ve iade etmek için Kayseri’ye gitmek
zorunda olduğuna ilişkin açıklaması
21.- Mersin Milletvekili Hüseyin Çamak’ın,
Mersin’in Mut ilçesine bağlı Göksu beldesinde yaşayan vatandaşların orman
köylülerine tanınan haklardan yararlanamamalarına ilişkin açıklaması
22.- Afyonkarahisar Milletvekili Burcu
Köksal’ın, Afrin’deki harekâtta görev alan bir uzman çavuştan kendisine ulaşan
mesaja ilişkin açıklaması
23.- İstanbul Milletvekili Selina Doğan’ın,
Maçka Parkı’nın altından kara yolu tüneli geçirilmek istendiğine ve açılan
davalar henüz karara bağlanmadan ağaçların sökümüne başladığına, İstanbul Büyükşehir
Belediyesini bu doğa katliamından vazgeçmeye çağırdığına ilişkin açıklaması
24.- İstanbul Milletvekili Mahmut Tanal’ın,
fiilen cami imamlığı yapan ancak evrak üzerinde İŞKUR temizlikçisi gösterilen
cami hocalarının mağduriyetinin bir an önce giderilmesini talep ettiğine ilişkin
açıklaması
25.- Manisa Milletvekili Erkan Akçay’ın,
İstanbul Milletvekili Engin Altay’ın 518 sıra sayılı Kanun Tasarısı’nın 20’nci
maddesiyle ilgili önerge üzerinde yaptığı konuşmasındaki bazı ifadelerine
ilişkin açıklaması

III.- GÜNDEM DIŞI KONUŞMALAR
A) Milletvekillerinin Gündem Dışı
Konuşmaları
1.- Aydın Milletvekili Deniz Depboylu’nun,
Aydın ilinin sorunlarına ilişkin gündem dışı konuşması
2.- İstanbul Milletvekili Mehmet
Bekaroğlu’nun, Türkiye’de kutuplaşmanın boyutlarına ve bu konuda yapılmış
araştırmaya ilişkin gündem dışı konuşması
3.- Erzincan Milletvekili Serkan Bayram’ın,
13 Şubat Erzincan’ın düşman işgalinden kurtuluşunun 100’üncü yıl dönümüne
ilişkin gündem dışı konuşması

IV.- SATAŞMALARA İLİŞKİN KONUŞMALAR
1.- Manisa Milletvekili Erkan Akçay’ın,
İstanbul Milletvekili Mehmet Bekaroğlu’nun yaptığı gündem dışı konuşması
sırasında Milliyetçi Hareket Partisine sataşması nedeniyle konuşması
2.- İstanbul Milletvekili Mehmet
Bekaroğlu’nun, Manisa Milletvekili Erkan Akçay’ın sataşma nedeniyle yaptığı
konuşması sırasında şahsına ve Cumhuriyet Halk Partisine sataşması nedeniyle
konuşması
3.- Aksaray Milletvekili İlknur İnceöz’ün,
İstanbul Milletvekili Mehmet Bekaroğlu’nun sataşma nedeniyle yaptığı konuşması
sırasında Adalet ve Kalkınma Partisine sataşması nedeniyle konuşması
4.- İstanbul Milletvekili Engin Altay’ın,
Aksaray Milletvekili İlknur İnceöz’ün sataşma nedeniyle yaptığı konuşması
sırasında Cumhuriyet Halk Partisine sataşması nedeniyle konuşması
5.- İstanbul Milletvekili Engin Altay’ın,
Manisa Milletvekili Erkan Akçay ile Aksaray Milletvekili İlknur İnceöz’ün
yaptıkları açıklamaları sırasında Cumhuriyet Halk Partisine sataşması nedeniyle
konuşması

V.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Ayşe
Nur Bahçekapılı’nın, Profesör Doktor Agop Kotoğyan’a Allah’tan rahmet dilediğine
ilişkin konuşması

VI.- BAŞKANLIĞIN GENEL KURULA SUNUŞLARI
A) Tezkereler
1.- Türkiye Büyük Millet Meclisi
Başkanlığının, Ağrı Milletvekili Berdan Öztürk ile Ağrı Milletvekili Dirayet
Dilan Taşdemir’e belirtilen neden ve sürelerle izin verilmesine; 26’ncı Yasama
Dönemi İkinci Yasama Yılı 18/4/2017-27/7/2017 dönemine ilişkin aralıksız devamsızlıkları
sabit olan Şırnak Milletvekili Faysal Sarıyıldız ile Van Milletvekili Tuğba
Hezer Öztürk ve 26’ncı Yasama Dönemi İkinci Yasama Yılı 1/5/2017-30/9/2017
dönemine ilişkin aralıksız devamsızlığı sabit olan Ağrı Milletvekili Leyla
Zana’ya anılan dönemlere ilişkin milletvekili ödenek ve yolluklarının
verilmemesine ilişkin tezkeresi (3/1517)

VII.- ÖNERİLER
A) Siyasi Parti Grubu Önerileri
1.- MHP Grubunun, Türkiye Büyük Millet
Meclisi gündeminin “Genel Görüşme ve Meclis Araştırması Yapılmasına Dair
Öngörüşmeler” kısmında yer alan, Grup Başkan Vekili Manisa Milletvekili Erkan
Akçay tarafından Gediz Nehri’nin kirlenme sebeplerinin araştırılarak alınması
gereken önlemlerin belirlenmesi amacıyla verilmiş olan (10/171) esas numaralı
Meclis Araştırması Önergesi’nin ön görüşmelerinin, Genel Kurulun 14 Şubat 2018
Çarşamba günkü birleşiminde yapılmasına ilişkin önerisi
2.- CHP Grubunun, 14/2/2018 tarihinde
Eskişehir Milletvekili Cemal Okan Yüksel ve arkadaşları tarafından, ülkemizde
mevcut ve kurulması planlanan Eskişehir Tepebaşı Kömürlü Termik Santral Projesi
dâhil tüm termik santrallerin çevre ve insan sağlığına etkilerinin belirlenmesi
amacıyla verilmiş olan Meclis araştırması önergesinin ön görüşmelerinin, Genel
Kurulun 14 Şubat 2018 Çarşamba günkü birleşiminde yapılmasına ilişkin önerisi

VIII.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- Yatırım Ortamının İyileştirilmesi
Amacıyla Bazı Kanunlarda Değişiklik Yapılmasına Dair Kanun Tasarısı (1/912) ile
Plan ve Bütçe Komisyonu Raporu (S. Sayısı: 518)
2.- Adalet ve Kalkınma Partisi Grup Başkanvekili
Kayseri Milletvekili Mustafa Elitaş’ın Bazı Kanun ve Kanun Hükmünde Kararnamelerde
Değişiklik Yapılması Hakkında Kanun Teklifi (2/2099) ve Millî Eğitim, Kültür,
Gençlik ve Spor Komisyonu Raporu (S. Sayısı: 519)
IX.- YAZILI SORULAR VE CEVAPLARI
1.- İzmir Milletvekili Tacettin Bayır’ın,
Cumhurbaşkanlığınca THY'den muhtarlar için istenen indirim talebine ilişkin
sorusu ve Ulaştırma, Denizcilik ve Haberleşme Bakanı Ahmet Arslan’ın cevabı
(7/22839)
2.- Kocaeli Milletvekili Tahsin Tarhan’ın,
THY'nin uçak alımlarına ve çeşitli faaliyetlerine ilişkin sorusu ve Ulaştırma,
Denizcilik ve Haberleşme Bakanı Ahmet Arslan’ın cevabı (7/22934)
14 Şubat 2018 Çarşamba
BİRİNCİ OTURUM
Açılma Saati: 14.02
BAŞKAN: Başkan Vekili Ayşe Nur BAHÇEKAPILI
KÂTİP ÜYELER: Mustafa AÇIKGÖZ (Nevşehir), Mehmet Necmettin AHRAZOĞLU
(Hatay)
-----0-----
BAŞKAN – Türkiye Büyük Millet Meclisinin
59’uncu Birleşimini açıyorum. 
Toplantı yeter sayısı vardır, görüşmelere
başlıyoruz.
FİLİZ KERESTECİOĞLU DEMİR (İstanbul) –
Sayın Başkan…
BAŞKAN – Sayın Kerestecioğlu…
Sayın Kerestecioğlu’nun bir söz talebi var.

Buyurun. 
II.- AÇIKLAMALAR
1.- İstanbul Milletvekili Filiz
Kerestecioğlu Demir’in, HDP eski Eş Genel Başkanı Selahattin Demirtaş’ın
yargılanma sürecine, halkın iradesinin iktidar tarafından gasbedildiğine ve
devam eden duruşmaya katılmak için Genel Kurul çalışmalarına
katılamayacaklarına ilişkin açıklaması
FİLİZ KERESTECİOĞLU DEMİR (İstanbul) –
Teşekkürler Sayın Başkan. 
Sayın Selahattin Demirtaş’ın bir gece
yarısı operasyonuyla gözaltına alınmasının ve tutuklanmasının üzerinden dört
yüz altmış sekiz gün geçti. Çatısı altında bulunduğumuz Millet Meclisinin
3’üncü büyük partisinin eş genel başkanı olarak Meclise giren Demirtaş bir yıl
üç ay on gündür tutuklu ve ilk kez tutuklu olduğu dosyanın duruşmasına bugün
çıktı. Sabahtan itibaren biz duruşmadaydık ve hâlen yargılama devam ediyor.
Tabii, buna yargılama demek mümkün olursa çünkü Sayın Demirtaş duruşmada
kendisi hakkındaki 31 fezlekenin üç ay boyunca kendisi tarafından ne olduğunun
dahi bilinmediğini, bunun gösterilmediğini ve iddianame hazırlanana kadar da
bütün avukat görüşmelerinin video kaydıyla yapıldığını söyledi. Demirtaş 6
milyon seçmenin oyunu almış bir eş başkandır ve bugün Demirtaş burada
olmalıydı, halkın iradesini temsil eden Demirtaş’ın görevini devam
ettirebilmesini sağlamak bu Meclisin göreviydi. Hangi partiden olursak olalım
hepimiz halkın iradesinin eksiksiz ve tam olarak temsilinin gerçekleşmesi için
çalışmalıyız ama bugün karşı karşıya kaldığımız durum ne yazık ki böyle değil ve
halkın iradesi iktidar tarafından gasbediliyor. Milletvekili dokunulmazlığının,
yasama sorumsuzluğunun var olmasının temel amacı iktidarın siyasi nüfuzunu
kullanarak muhalefete mensup milletvekillerinin yasama faaliyetlerine
katılmasının engellenmesinin önüne geçmektir. 
(Mikrofon otomatik cihaz tarafından
kapatıldı) 
BAŞKAN – Tamamlayın lütfen. 
FİLİZ KERESTECİOĞLU DEMİR (İstanbul) – Ama,
bugün karşı karşıya olduğumuz durumda iki yüz, iki yüz elli yıldır Meclisi ve
üyelerini korumaya yönelik bu düzenleme ortadan kaldırılmıştır. Biz HDP
milletvekilleri, Sayın Selahattin Demirtaş’a sahip çıkarken sadece Selahattin
Demirtaş’a sahip çıkmıyoruz, ülkenin demokrasisine, halkların birlikteliğine ve
bu Meclise sahip çıkıyoruz. Bugün Demirtaş burada olmadığı için bu durumu
protesto ediyoruz. Eş başkanımıza, Meclise, halkın iradesine sahip çıktığımızı
ifade ediyor ve duruşmaya dönüyoruz; bunu, Meclise ifade etmek istedik. Son
olarak, kendisi de duruşmada aynen şöyle dedi: “Milletin iradesini korumanız
lazım Selahattin Demirtaş’ın değil. Parlamento korkuyor, yargının cesur olması
lazım, başka bir denetim aracı yok ve denetim ancak böyle sağlanır.” 
Bu nedenle Genel
Kurula katılamayacağımızı ifade ediyorum.
BAŞKAN –
Teşekkür ederim.
Sayın
milletvekilleri, birleşime on beş dakika ara veriyorum. 
Kapanma Saati : 14.06
İKİNCİ OTURUM
Açılma Saati: 14.27
BAŞKAN: Başkan Vekili Ayşe Nur BAHÇEKAPILI
KÂTİP ÜYELER: Mustafa AÇIKGÖZ (Nevşehir), Mehmet Necmettin AHRAZOĞLU
(Hatay)
-----0-----
BAŞKAN – Türkiye Büyük Millet Meclisinin
59’uncu Birleşiminin İkinci Oturumunu açıyorum. 
Gündeme geçmeden önce üç sayın
milletvekiline gündem dışı söz vereceğim. 
Gündem dışı ilk söz, Aydın’ın sorunları
hakkında söz isteyen Aydın Milletvekili Deniz Depboylu’ya aittir. 
Buyurun Sayın Depboylu. 
III.- GÜNDEM DIŞI KONUŞMALAR
A) Milletvekillerinin Gündem Dışı
Konuşmaları
1.- Aydın Milletvekili Deniz Depboylu’nun,
Aydın ilinin sorunlarına ilişkin gündem dışı konuşması
DENİZ DEPBOYLU (Aydın) – Sayın Başkan,
değerli milletvekilleri; Aydın ilimizin tarım ve hayvancılıkla ilgili sorunları
hakkında gündem dışı söz almış bulunmaktayım. Sözlerime başlamadan önce, Gazi
Meclisi ve aziz Türk milletini saygıyla selamlıyorum. 
Değerli milletvekilleri, 
Değerli milletvekilleri, Aydın ilimiz yer
altı yer üstü zenginlikleriyle eşsiz bir il, aynı zamanda bir tarım ilimiz.
Bundan dolayı da tabii ki neyle faaliyette bulunuyorsanız, uğraşıyorsanız
onunla ilgili sıkıntıları da yaşamak durumunda kalıyorsunuz; bizim de tarım ve
hayvancılıkla ilgili sorunlarımız mevcut.
Zeytinle başlamak istiyorum. Malum Aydın
zeytin üreticiliğinde önde bir il ancak zeytinyağına verilen destekten
üreticilerimiz faydalanamamakta. Faydalanamamakla birlikte tane zeytine de
destek verilmemesi sebebiyle üretici sıkıntı yaşamaktadır. Özellikle dağlık arazideki
zeytinlik alanlara ulaşmada yaşanan sıkıntılar toplanan zeytinlerin işletmelere
zamanında ulaşmasını engellemektedir. Bu nedenle yol yapım çalışmalarının
artırılması gerekiyor. Yurt içinde 100 bin ton zeytinyağı üretiliyor ama tescil
edilen 25 bin ton yani geri kalan kısmı merdiven altı. Eğer ürünler kaynağında
desteklenirse üreticiyi kayıt altına alarak hem ülkemizin hem de üreticimizin
kazanmasına destek verebiliriz. Bu şekilde üretime verilecek destekle birlikte
Maliye ve Tarım Bakanlıkları ortak bir çalışma yaparsa bir yıl içinde
zannediyorum verilen destek de kendisini amorti edecektir. 
Mazot desteği gözden geçirilmeli ve
zamanında verilmeli. Zaten yeterince bir destek verilmiyor, o da zamanında
verilmiyor, çiftçimizi zor duruma düşürüyor. Yatlara ve deniz ulaşımcılığına
verilen mazot desteği çiftçilerimize de verilmeli.
Mısır fiyatları, masraflarını karşılayamaz
durumda; bu ayrı bir sorun. 
Yine, tane zeytine verilmesi gereken destek
aynı zamanda yerfıstığına da verilmelidir; bu da bizim üreticilerimizin
ürettiği ürünler arasındadır ve desteğe ihtiyacı var.
Zeytinde Akdeniz sineğiyle mücadele için
ilaç desteği de talep ediyoruz. 
Yine, ürün fiyatlarının enflasyona göre
desteklenmesi ve bir istikrara kavuşturulması üreticimiz için çok önemli. 
Gübre, ilaç, yem, mazot fiyatları
çiftçimizi zorluyor. 
Yine, kırsal kalkınmadaki desteklemeler alt limit olan
30 bin liranın da altına çekilmeli ve küçük üreticiye de hitap edilmeli. Küçük
üreticiye makine, ekipman desteği devam etmeli. Süt soğutma tankı, zeytin
silkme makinesi, tarım alet ve ekipmanlarının bizim zeytin üreticilerimizin
önemli ihtiyaçları arasında bir yeri olmakta. 
Pamuk toplama makinelerine hibe olacak mı? Yine,
üreticilerimiz bunu da merak ediyor.
Köylülerimizin, zeytinyağı için kullandığı plastik
bidonlar yerine krom saklama tanklarına geçişi sağlanmalı. Bunun için de destek
verilmesi, zannediyorum, hem üreticinin hem de bu sütü tüketenlerin sağlığı
açısından önemli olacaktır.
Köy tüzel kişiliğine ait tarım alanları Büyükşehir
Yasası’yla belediyelere geçti, bu nedenle sorun var. Bitmeyen toplulaştırma ve
sulama çalışmaları da bir an önce bitirilmeli.
Ovalardaki tarım yolları da, maalesef, kötü. Kurutma
kanallarını haşereler ve domuzlar istila ediyor, bunlar temizlenmeli. Domuzlar
için elektrikli çitler yapıldı ama bu, ölümlere sebebiyet veriyor. Tuzaklanmaya
geçilebilir. Maalesef bu sorunun önüne geçemiyorlar; bunun da çözümü için
devlet destek sunmalı.
2002’de incir ihracatımızda sadece 6 firma varken
2017’de bu rakam 108 olmuştu. Dünyanın en iyi incirini üretiyoruz ama bunun da
desteklenmesi gerekiyor. Özellikle dağlık, makilik alanlarda incir fidanları
dikilip köylülerimize verilirse çok iyi olacak.
Yine, hayvancılıkla ilgili olarak buzağı ölümlerinin
önlenmesi için septisemi aşısının zorunlu hâle getirilmesi önemli. 
Canlı hayvan ithalatı, üreticilerimizi zorluyor. Canlı
hayvan ithalatı sebebiyle bizim fiyatlarımız da etkileniyor. 1 kilogram et
maliyeti 27 lira 70 kuruş ama satış 26 lira. Tabii ki bu durumda üretici nasıl
ayakta kalacak? 
Küçük işletmeler üretimden çekiliyor. Bunlar üretimin
lokomotifi; küçük üreticilerin desteklenmesi gerekiyor. Yine, bu işletmeler
para kazanmadığı için sektörden çekiliyorlar; bunların da desteklenmesi
gerekiyor. Zira, eğer böyle devam edersek küçük üreticiler süt ineklerini de
kesmeye başlayacak; yenisini de alamayacak, bu da süt üretimini olumsuz
etkileyecek.
Yine, bir yılda besi yeminin çuvalı 41 liradan 53
liraya, arpanın tonu ise 770 liradan 1.100 liraya çıktı. Bu durumda, tabii ki,
üreticimiz zor durumda.
Aslında söylenecek daha başka konular da var ama
maalesef zamanım yetmiyor. 
Tarım alanlarındaki yüzde 5 inşaat ruhsatı hakkı hayvan
üretimi için yüzde 10’a çıkarılırsa, zannediyorum, hayvan üretimi için de bir
destek sağlanmış olacak.
Saygılarımı sunuyor, teşekkür ediyorum. (MHP
sıralarından alkışlar)
BAŞKAN – Teşekkür ederim Sayın Depboylu. 
Gündem dışı ikinci söz, Türkiye’de kutuplaşmanın
boyutları ve araştırması hakkında söz isteyen İstanbul Milletvekili Mehmet
Bekaroğlu’na aittir.
Buyurun Sayın Bekaroğlu. (CHP sıralarından alkışlar)
2.- İstanbul Milletvekili Mehmet
Bekaroğlu’nun, Türkiye’de kutuplaşmanın boyutlarına ve bu konuda yapılmış
araştırmaya ilişkin gündem dışı konuşması
MEHMET BEKAROĞLU (İstanbul) – Sayın Başkan, değerli
milletvekilleri; hepinizi saygıyla selamlıyorum.
Elimde Bilgi Üniversitesinin yapıp 5 Şubatta açıklamış
olduğu “Türkiye'de Kutuplaşmanın Boyutları Araştırması” var. Sanıyorum, bazı
arkadaşların eline geçmiştir, okumuştur. Bu araştırma Türkiye'de ilk defa
yapılmıyor, yirmi yıldan bu yana -daha evvel de yapılmıştı ama- bu 28 Şubat
günlerinden, başörtülü günlerden bu yana sürekli olarak yapılıyor. KONDA’nın
meşhur bir araştırması var 2010’da biliyorsunuz, daha sonra BİLGESAM’ın ve
Bilgi Üniversitesinin 2015’te yaptığı bir çalışma var, şimdi 2017’de tekrar bu
çalışmayı yaptılar. Çok ilginç sonuçları var, Türkiye'de kutuplaşmanın ne kadar
derinleştiğini gösteren, ibret verici, hepimizin üzerinde düşünmesi gerekli
sonuçları var. 
Değerli arkadaşlarım, bu çalışma bilimsel bir çalışma,
elbette bilimsel ortamlarda değerlendirilecek ama bizim siyasetçiler olarak,
özellikle kutuplaştırıcı dili burada, merkezde, devletin tepesinde, Türkiye
Büyük Millet Meclisinde kuranlar olarak bu araştırmanın sonuçları üzerinde
düşünmemiz gerekiyor. “Sosyal Mesafe” diye bir başlık var değerli arkadaşlarım,
değişik siyasi partileri destekleyen tarafların kendilerine uzak olanlara nasıl
baktıklarını gösteriyor. İşte, “Kızını evlendirir misin?” yüzde 80’i “Hayır.”
diyor. “İş yapar mısın?” yüzde 80’i “Hayır.” diyor. “Komşu olur musun?”
“Çocuğunu aynı okula gönderir misin?” diye soruyor, “Kesinlikle göndermem.”
diyor. Kendisinde ahlaki üstünlük görüyor. İyi bütün meziyetleri kendi
taraftarlarına, kötüleri ise diğerlerine, ötekilere yazıyor ve sürekli şekilde
ötekileştiriyor değerli arkadaşlarım. Her şeyini ayırmış yani neredeyse
alışveriş yaptığı yerleri bile ayıracak. Çok enteresan sonuçlar var. Mesela,
öteki gördüğüyle ilgili ayrımcılığı normal karşılıyor. Onun birtakım haklar ve
özgürlüklerden mahrum edilmesini normal karşılıyor. Yüzde 50’si kendisinden
uzak gördüğü, öteki gördüğü toplum kesiminin telefonlarının dinlenmesini normal
karşılıyor. Buna benzer sonuçlar daha evvel yapılan araştırmalarda da vardı
değerli arkadaşlarım ama bu son araştırmalarda çok daha derinleşmiş durumda.
Hangi grubun, kimleri nasıl gördüğünü söylemeyeceğim ama kimlikler, yaşam
tarzları ve siyasi gruplaşmalar, siyasi partiler arasında çok kesin bir ayrılık
olduğunu, belli kimliklerin belli yerlerde, belli yaşam tarzlarının belli yerlerde
toplandığı yani kutuplaşmanın kimlik, inanç ve yaşam tarzı üzerinden olduğunu
çok açık bir şekilde ortaya koyuyor. Müthiş bir dışlanma var. Muhalefet diye
bildiğimiz yani AK PARTİ ve MHP’nin dışındaki kesimler -çünkü MHP de artık
kendini iktidar olarak görüyor- müthiş bir ayrımcılıkla karşı karşıya
olduklarını söylüyorlar. Algı bu şekilde değerli arkadaşlarım. 
Toplumun birleştiği iki tane konu var, bu da çok ibret
vericidir. Bu konulardan bir tanesi, Avrupa Birliği karşıtlığı diğeri de
Suriyeli mülteci karşıtlığı değerli arkadaşlarım. Çok uzun uzun düşünülmesi
gereken sonuçlar.
Sayın Başkan, değerli milletvekilleri; tabii, bunun
toplumun sosyolojisinden, tarihinden gelen bir sürü sebepleri var ama esasen
bunu siyasetin kendisi yapıyor, merkezde yapıyor ve özellikle de son zamanlarda
Sayın Cumhurbaşkanı ve Milliyetçi Hareket Partisinin Genel Başkanı Sayın
Bahçeli yapıyor. Son zamanlarda muhalefeti -ki 2016’da yüzde 50-yüzde 50 diye
bir şey ortaya çıkmıştır, şimdi de burada yürüyor siyaset- bir yüzde 50’yi
bütünüyle teröre yazma çok vahim bir şeydir değerli arkadaşlarım. Bir ülkenin
yüzde 50’si eğer teröristse o diğer millî ve yerli olan yüzde 50 bu ülkede
kalamaz, duramaz, bunun farkında değil arkadaşlarımız. Bu genel başkanlar
gerçekten bunun farkında değil ya da farkındalar ama kısa iktidarları için bunu
derinleştiriyorlar değerli arkadaşlarım. Ne demek “millî mutabakat”, kime karşı
millî mutabakat arkadaşlar? Yabancılara karşı mı, dışarıya karşı mı, Suriye’ye
karşı mı, düşmanlara karşı mı? Hayır, içeride kendileri gibi olmayanlara karşı
millî ve yerli mutabakat... Bütün bunlar da iktidar için yapılıyor ve
toplumumuz hızlı bir şekilde parçalanmaya doğru gidiyor. Allah korusun, Suriye
olmak, Irak olmak da var bu işin sonunda diyor, hepinizi saygıyla selamlıyorum.
(CHP sıralarından alkışlar) 
BAŞKAN – Teşekkür ederim Sayın Bekaroğlu.
ERKAN AKÇAY (Manisa) – Sayın Başkan...
BAŞKAN – Sayın Akçay...
ERKAN AKÇAY (Manisa) – Sayın konuşmacı partimizin ve
Sayın Genel Başkanımızın adını da zikretmek suretiyle sataşmada bulunmuştur.
Sataşmadan söz istiyorum.
BAŞKAN – Buyurun, iki dakika...
IV.- SATAŞMALARA İLİŞKİN KONUŞMALAR
1.- Manisa Milletvekili Erkan Akçay’ın,
İstanbul Milletvekili Mehmet Bekaroğlu’nun yaptığı gündem dışı konuşması
sırasında Milliyetçi Hareket Partisine sataşması nedeniyle konuşması
ERKAN AKÇAY (Manisa) – Sayın Başkan, değerli
milletvekilleri; hepinizi saygıyla selamlıyorum.
Tabii, Sayın Bekaroğlu’nun konuşması hangi amaca matuf
doğrusu ben bu konuşmasıyla tereddüte düştüm. Kutuplaşmanın giderilmesinden
yana mı, kutuplaşmayı körükleyici bir konuşma mı? Bekaroğlu kutuplaşmayı
körükleyici bir konuşma yapmıştır. Millî ittifak veya birtakım millî birlik
konularında söylenen hususlar sadece belli partiye oy veren belli kesimlere
yönelik değil, 81 milyon vatandaşımıza yöneliktir. Bundan rahatsızlık duymayı
doğrusu yadırgarız. Yani Sayın Kılıçdaroğlu’nun söylediklerini de -demokrasi
veya birtakım “hayır” kampanyasında- Anayasa referandumundaki söylemlerini de
kutuplaştırıcı olarak ifade edersek yakın tarihimizde yaşanan hadiseleri de
görmezden gelmemiz gerekir yani 1950-1960 arası birtakım siyasi kutuplaşmaları,
1970’li yıllardaki hadiseleri... Ülkeyi normalleştirme adına yapılan
çalışmalardır bunlar ve işte, AKP ve MHP’nin dışındaki kesimlerin, kendilerinin
ayrımcılığa tabi tutulduğunu söylemek, insafsızlıktan öte, resmen bir
provokatif bir şeydir. O çalışmaların sonucu neye yöneliktir, onu anlamak
mümkün değil, fakat bunları kabul etmek mümkün değil. Maksat kutuplaştırma
değil, aksine, kutuplaştırmadan uzak, normalleştirmedir. Ortada belli
hakikatler var. Yani şimdi Türkiye bir Afrin Harekâtı yaparken millet
kutuplaştırılmaya mı çalışılıyor? Tam aksine, birlik ve beraberliği sağlamaya
yönelik gayretlerdir bunlar.
Bunları ifade ediyor, saygılar sunuyorum. (MHP
sıralarından alkışlar) 
BAŞKAN – Teşekkür ederim Sayın Akçay. 
ENGİN ALTAY (İstanbul) – Yani Sayın Bekaroğlu’na da
CHP’ye de ayrı ayrı cevap hakkı doğdu diye düşünüyorum Sayın Başkan. Sayın
Bekaroğlu kullansın, CHP adına olan kısma da cevap versin diye de önerip
takdirinize sunuyorum efendim. 
BAŞKAN – Sataşmadan dolayı mı söz istiyorsunuz? 
ENGİN ALTAY (İstanbul) – Evet, sataşmadan. 
BAŞKAN – Peki, buyurun Sayın Bekaroğlu. (CHP
sıralarından alkışlar) 
İki dakika süreniz. 
2.- İstanbul Milletvekili Mehmet
Bekaroğlu’nun, Manisa Milletvekili Erkan Akçay’ın sataşma nedeniyle yaptığı
konuşması sırasında şahsına ve Cumhuriyet Halk Partisine sataşması nedeniyle
konuşması
MEHMET BEKAROĞLU (İstanbul) – Değerli arkadaşlarım,
bugün yaşadığımız olaylara bugün olup bitenlerle cevap vermek yerine, tarihe,
1950’lere, işte daha önceye, tek parti dönemine götürmek, hatta iki bin sene
öncesine kadar götürmek alışkanlık hâline gelmiş bu Mecliste. Biz bugünü
konuşuyoruz ve olup bitenler ortada. Yani ben tam tersine, uyarıyorum,
kutuplaştırıcı bir konuşma yapmıyorum, diyorum ki: Bu kutuplaştırıcı sert dili,
iktidar için, yani iktidar olmak için, 2019 için yapıyoruz; çok sert yapıyoruz,
nereye gideceğini düşünmüyoruz. Özellikle de son zamanlarda Afrin şehitleri
üzerinde, millîlik ve yerlilik üzerinde hamasetin dibine vuruldu. Sayın Bahçeli
yapıyor bunu. Sayın Genel Başkanımız, Cumhuriyet Halk Partisinin Genel Başkanı,
Ana Muhalefet Partisinin Genel Başkanı diyemez mi: “Türkiye Cumhuriyeti ordusu,
TSK, askerlerimiz, işte terörle ilgili bir güvenli bölge oluştursunlar ve Afrin
şehir merkezine girmesinler.” Böyle bir düşünce söyleyemez mi? Buradan hareket
ederek Sayın Genel Başkanımızı neredeyse nefret objesi hâline getiriyor. Bunun
yanlış olduğunu söylüyoruz. Yani, yüzde 50 yüzde 50… Bu, büyük bir şey. Niye
“Yüzde 50 yüzde 50.” diyorum? Çünkü 16 Nisan referandumunda ortaya çıkan şey…
Orada işlenmiş olan, iktidar partisinin ve MHP’nin yaptığı propaganda, “hayır”
diyenlerin neredeyse tamamını teröre yazdılar, bugün de aynı şeyleri yapıyorlar.
Bu, sağlıklı bir şey değil. Buradan bir iktidar çıkarabilirsiniz ama bu
iktidarın bu ülkeye bir hayrı olmaz değerli arkadaşlar. Etrafımızda olup
bitenleri görmüyor muyuz arkadaşlar? On sene evvel Suriye’ye gidip gezseniz,
Şam’da, Halep’te, Suriye’nin böyle bir ülke olacağı kimsenin aklına gelmezdi
değerli arkadaşlarım. Aynı şeyler burada olabilir ve biz bunu kendi ellerimizle
yapıyoruz, özellikle de “Ülkeyi seviyoruz, milliyetçiyiz, mukaddesatçıyız.”
diyen insanların yapmasını yadırgıyorum, söylediğim şey budur değerli
arkadaşlarım. 
Saygılarımla. 
BAŞKAN – Teşekkür ederim. 
ERKAN AKÇAY (Manisa) – Sayın Başkan…
BAŞKAN – Buyurun Sayın Akçay, yerinizden açıklama mı
yapacaksınız? 
ERKAN AKÇAY (Manisa) – Evet, yerimden. 
İLKNUR İNCEÖZ (Aksaray) – Sayın Başkan…
BAŞKAN – Sayın Akçay’a söz verdim şu anda. 
Buyurun Sayın Akçay. 
II.- AÇIKLAMALAR (Devam)
2.- Manisa Milletvekili Erkan Akçay’ın,
İstanbul Milletvekili Mehmet Bekaroğlu’nun sataşma nedeniyle yaptığı
konuşmasındaki bazı ifadelerine ilişkin açıklaması
ERKAN AKÇAY (Manisa) – Sayın Başkan, değerli
milletvekilleri; şimdi “millîlik ve yerlilik” söyleminden niye rahatsız olunur
onu anlamak mümkün değil; bir. İkincisi “millîlik ve yerlilik” söylemini hamasi
bulmak da son derece bir garabet ifade etmektedir. Somut, taş gibi bir gerçek
var, Türkiye ve Türk devleti güneyinde, Suriye ve Irak’ta oluşturulmak istenen
terör koridoruna karşı somut bir harekât yapıyor. Bu millîlik vasfının neresi
hamasettir? Yani “Afrin’e girilmesin.” sözünü yanlış bulunca, buna mukabil
siyasi bir söylem geliştirmekte ne mahzur vardır? Evet, Afrin’e bu aşamada
girilmesi mecburidir aksi takdirde bu harekât amacına ulaşmaz. Bütün terör
odaklarını yok etmektir maksat. 
(Mikrofon otomatik cihaz tarafından kapatıldı)
BAŞKAN – Tamamlayın lütfen Sayın Akçay. 
Bir dakika daha veriyorum.
ERKAN AKÇAY (Manisa) – Türkiye Cumhuriyeti, Türk
Silahlı Kuvvetleri ve Hükûmet sivil insanların zarar görmemesi için azaminin
ötesinde büyük bir hassasiyet göstermekte ve planlamanın ciddi, kapsamlı bir
şekilde ve fevkalade dikkatli bir şekilde yürütüldüğü de aşikârdır. Böyle bir
aşamada, baştan “Bu Afrin Harekâtı’nı destekleyeceğim.” dedikten sonra, bunu
bir âdeta rüşvetikelam olarak söyleyip akabinde de harekâtla ilgili her türlü
muhalefeti ve karşı söylemi yapmayı da doğrusu, tutarlı bulmak mümkün değildir.
Dolayısıyla Afrin’e girmek mecburiyetindedir Türk Silahlı Kuvvetleri ve o
koridordaki terör oluşumlarını yok etmek mecburiyetindedir, harekât da bunun
için yapılmaktadır. Zaten uluslararası kamuoyunda, uluslararası hukukta,
diplomaside Türkiye'nin eli fevkalade güçlüdür. Bu konuda birtakım karşı
duruşlar da çok dikkate alınacak ölçüde değildir. 
Teşekkür ederim.
BAŞKAN – Teşekkür ederim ben de. 
Sayın İnceöz…
İLKNUR İNCEÖZ (Aksaray) – Sayın Başkan, az evvel hatip
konuşmasında “İktidar da bu kutuplaşmayı körüklemektedir.” demek suretiyle
bize, grubumuza açıkça sataşmada bulunmuştur.
BAŞKAN – Buyurun, size de sataşmadan dolayı iki dakika
söz vereyim.
IV.- SATAŞMALARA İLİŞKİN KONUŞMALAR (Devam)
3.- Aksaray Milletvekili İlknur İnceöz’ün,
İstanbul Milletvekili Mehmet Bekaroğlu’nun sataşma nedeniyle yaptığı konuşması
sırasında Adalet ve Kalkınma Partisine sataşması nedeniyle konuşması
İLKNUR İNCEÖZ (Aksaray) – Sayın Başkan, değerli
milletvekilleri; aslında hatibin ilk konuşmasına cevap vermedim ama daha
sonraki konuşmalarda müteakip olarak benzer şeyleri söyledi, dolayısıyla buna
cevap verme zorunluluğu doğdu.
Bu konuşmayı reddediyoruz, bu dili reddediyoruz ve
burada defaatle dedik ki: İçeride de dışarıda da Meclisin mehabetine,
milletimizin -özellikle geçmiş olduğu bu tarihî süreçlerde- birlik ve
beraberliğine halel gelmeyecek temiz bir dilin kullanılmasını her zaman
söyledik. Fakat bakıyoruz ki bu dili kullananlara, burada biraz evvel yerli ve
millî ittifak… Biz isterdik ki bu yerli ve millî ittifakın içerisinde bugün ana
muhalefet partisi de yerini bulsun. Bugün ana muhalefet partisinin içerisinden
YPG’yi, PYD’yi destekleyici söylemde bulunan ya da “terör örgütü” demek için
delil arayanların şartsız şurtsuz, koşulsuz bir şekilde bu ittifakın içerisinde
yer almasını isterdik. Türkiye çok zor günlerden geçiyor, tarihî süreçlerden
geçiyor, beka meselesi.
Şimdi, Milliyetçi Hareket Partisine 7 Hazirandan, 15
Temmuzdan sonraki duruşundan dolayı her fırsatta bu tarz eleştirilerin doğru
olmadığı, burada isim ve koşul aranmaksızın her partinin, her vatandaşın
aslında bu duruşu sergilemesinin, bizim milletimizin bize vermiş olduğu oya,
yetkiye halel getirmeyecek şekilde de doğru bir duruş olacağı kanaatindeydik.
Keşke buralarda olsaydınız. 
Şimdi, bu dile baktığımızda dün ana muhalefet
partisinin grup konuşması ki onu burada söylemeyeceğim yani burada telaffuz
edemeyeceğim şekilde ifadeler yer almakta. Onun dışında, yine bu partinin il
başkanı seçilen kişiye bakıyorsunuz, devlete “Katil değil, seri katil…” diyor.
Kutuplaştırmayan dil bu mu acaba? “İnandığınız Allah’ınız topunuzun belasını
versin." diyen bir dil mi kutuplaştırmayan dil? Ya da “O ezanlar ki
şehadetleri dinin temeli ama benim yurdumun üstünde ebedi inlemesin artık ne
olur ya, resmen ağzıma ağzıma okunuyor." diye bir “tweet” atan…
ENGİN ALTAY (İstanbul) – Bunların hepsi sahte.
İLKNUR İNCEÖZ (Aksaray) – Bu ülkenin değerleriyle, bu
ülkenin inançlarıyla âdeta alay edercesine ya da şehitlerine dil uzatan dil mi
kutuplaştırmayan dil? (AK PARTİ sıralarından alkışlar) 
BAŞKAN – Sayın Altay, sizi dinliyorum.
ENGİN ALTAY (İstanbul) – Sayın mevkidaşım ana
muhalefetin YPG ve PYD’yi destekleyici mesajlar verdiğini söylemek suretiyle
ağır bir sataşma ve hakarette bulunmuştur.
İLKNUR İNCEÖZ (Aksaray) – “Ana muhalefetin içinden”
dedim.
ENGİN ALTAY (İstanbul) – İçi dışı, içinden dışından bir
tane örnek göstereceksin. 
BAŞKAN – Buyurun Sayın Altay. (CHP sıralarından
alkışlar) 
4.- İstanbul Milletvekili Engin Altay’ın,
Aksaray Milletvekili İlknur İnceöz’ün sataşma nedeniyle yaptığı konuşması
sırasında Cumhuriyet Halk Partisine sataşması nedeniyle konuşması
ENGİN ALTAY
(İstanbul) – Teşekkür ederim Sayın Başkan. 
Şimdi, bir şey
söyleyeceğim, önce şu yerlilik, millîlik ve ittifak... Ben saygı duyarım, MHP
ile AK PARTİ’nin iş birliği yapması siyasette bir tercih meselesidir, bizi de
ilgilendirmez. Ama Sayın Bahçeli’nin “Al CHP’yi vur PKK’ya.” diye bir sözü
var.” Ya, Sayın Bahçeli, insaf et ya! Bunu demeni gerektirecek Cumhuriyet Halk
Partisinin bir tutumunu ortaya koy ama ben başka bir tutum ortaya koyacağım ya,
“Sayın Öcalan’ demeyi ve PKK bayrağı açmayı suç olmaktan çıkarttık." dedi
bu partinin içinden çıkan Hükûmetin Başbakan Yardımcısı. O şahıs, Sayın Bülent
Arınç’ı kastediyorum, hâlâ AK PARTİ’nin üyesi mi, değil mi? AK PARTİ, içinde bu
kadar Öcalan seviciyi barındırırken sizin AK PARTİ’yle böyle sözde PKK’ya karşı
yerli ve millî bir duruş sergilediğinizi iddia etmeniz milletin aklıyla alay
etmek olur. 
İki, ana muhalefet partisinin hiçbir temsilcisi PKK,
PYD, YPG’yle ilgili olarak sempati uyandıracak bir konuşma yapmamıştır.
Başından beri size diyoruz ki: Terörle katı, amansız, etkin bir mücadele edin,
yanınızdayız ama bu ülkenin bir Kürt sorunu var, bunu çözecek yer de Meclistir.
Benim siyasi nezaket gereği, partiler arası teamül gereği gittiğim bir
kongreyi, AK PARTİ grubunda, resmimi de yuvarlak içine alarak, aklınız sıra
beni ak trollerinize, yandaşlarınıza, ayrıştırdığınız milletin bir parçasına
hedef göstermeniz de edepsizliktir. Edepsizliktir! (CHP sıralarından alkışlar) 
İlaveten, Erdoğan çıksın bu millete şuradan dolayı bir
özür dilesin: “Sayın Öcalan aldığı kellelerin bedelini ödüyor.” diyen Kemal
Kılıçdaroğlu değildir, Recep Tayyip Erdoğan’dır. (CHP sıralarından alkışlar)
Öcalan’a “sayın” diyen, şehide “kelle” diyen bir adamdan alacak yerlilik,
millîlik dersi bizim olamaz. Alacak olanların da aklına şaşarım! (CHP
sıralarından alkışlar) 
İLKNUR İNCEÖZ (Aksaray) – Sayın Başkan…
BAŞKAN – Sayın Akçay, size söz vereceğim ama şunu
söylemek isterim, bir not düşmek isterim: Tabii ki bu kürsüden her türlü
eleştiri yapılabilinir ama hakaret boyutlarına vardırmayalım, birbirimize
“edepsiz” gibi laflar da söylemeyelim ama bu sınırlar, hakaret etmeme sınırları
içinde tabii ki siyasi eleştirilerinizi her zaman dinlemeye hazırız. Sayın
Altay, sözüm size.
ENGİN ALTAY (İstanbul) – Sayın Başkan, çok kısa,
tutanaklara geçmesi bakımından söylüyorum: Benim kastım, buradaki kastım
“siyasi edep yoksunluğudur.” Bu bir tutanaklara geçsin.
BAŞKAN – Tamam.
ENGİN ALTAY (İstanbul) – Ama bir şey daha geçsin bu
tutanaklara: Bir siyasi partinin genel başkanı bir başka siyasi partinin
milletvekiline medyanın önünde, 80 milyonun önünde “Ulan ahlaksız!” diyemez.
Bir siyasi partinin genel başkanı tabiplere “Adiler.” diyemez. 
BAŞKAN – Sayın Altay, biz burada…
ENGİN ALTAY (İstanbul) – Ve sizin bu konularda yorum
yapma hakkınız da o-la-maz. Olmaz yorumunuz. (CHP sıralarından alkışlar) 
BAŞKAN – Sayın Altay, burada siyasetin ahlaki
sınırlarını tartışmıyoruz. 
ENGİN ALTAY (İstanbul) – Siz açtınız tartışmayı.
BAŞKAN – Ben şu anda Türkiye Büyük Millet Meclisini
yönetmekle mükellefim. Bu kürsüden söylenecek her türlü hakarete varan söze
ikaz etmek gibi bir yetkim var. 
ENGİN ALTAY (İstanbul) – Hakaret değil bu. 
BAŞKAN – Bunu da her zaman söyleyeceğim. Her zaman siz
karşı gelseniz de bu yetkimi kullanacağım Sayın Altay. 
ENGİN ALTAY (İstanbul) – Böyle bir yetkiniz bana göre
yok. 
BAŞKAN – Bu da böyle bilinsin.
ENGİN ALTAY (İstanbul) – Böyle bir yetkiniz yok.
BAŞKAN - Buyurun Sayın Akçay.
II.- AÇIKLAMALAR (Devam)
3.- Manisa Milletvekili Erkan Akçay’ın,
İstanbul Milletvekili Engin Altay’ın sataşma nedeniyle yaptığı konuşmasındaki
bazı ifadelerine ilişkin açıklaması
ERKAN AKÇAY
(Manisa) – Teşekkür ederim Sayın Başkan.
Yaptığınız uyarı
konusuna katıldığımı ifade edeyim ve gerek kürsüde gerekse burada bu özeni
azami ölçüde gösteren bir milletvekili ve grup başkan vekili olduğumu da ifade
edeyim.
Şimdi, şunu hatırlatmak isterim: Cumhuriyet Halk
Partisinin verdiği bazı kanun teklifleri, Meclis araştırması önergeleri ve İç
Tüzük değişikliğine ilişkin önergeler, PKK elebaşı İmralı canisinin taleplerini
de içermektedir. Ben sadece bunu söylemekle yetineyim. Örneğin bir hakikatleri
araştırma komisyonu önerisi Öcalan’ın önerisidir. “Mecliste çözülsün” derken ki
kastettikleri de zannediyorum budur yani bunların talepleri doğrultusunda
Mecliste görüşme yapalım. Hatırlarsanız…
(Mikrofon otomatik cihaz tarafından kapatıldı) 
ERKAN AKÇAY (Manisa) - Tamamlıyorum.
BAŞKAN – Tamamlayın lütfen.
MEHMET BEKAROĞLU (İstanbul) - Ne demek İmralı canisinin
taleplerini içeriyor?
ERKAN AKÇAY (Manisa) – 7 Haziran sonrası oluşan
Mecliste, Cumhuriyet Halk Partisinin, işte terör hadiselerinden girizgâh
yapılarak bir Meclis araştırması önergesi vardı. O önergenin gerekçesi ve
veriliş amacına baktığımızda biz bunu uygun görmedik ve Milliyetçi Hareket
Partisi olarak “ret” oyu verdik -ki o hadiselerle ilgili veya terör
hadiseleriyle ilgili bizim kendi partimizin verdiği önergeler de vardı- ve buna
bin defa da ret oyu vereceğimizi de ifade ettik. 
Şimdi amacımız bunları burada tartışmak da değil ama
bunları da görmezden gelemeyiz. Hatırlatmak istedim. Şimdilik bunları
söylemekle yetiniyorum.
Teşekkür ederim.
BAŞKAN – Teşekkür ederim Sayın Akçay.
ENGİN ALTAY (İstanbul) – Sayın Başkan…
BAŞKAN - Sayın İnceöz…
İLKNUR İNCEÖZ (Aksaray) – Yerimden söz istiyorum
efendim.
BAŞKAN - Buyurun, bir dakikada tamamlayın lütfen. 
4.- Aksaray Milletvekili İlknur İnceöz’ün,
İstanbul Milletvekili Engin Altay’ın sataşma nedeniyle yaptığı konuşmasındaki
bazı ifadelerine ilişkin açıklaması
İLKNUR İNCEÖZ (Aksaray) – Sayın Başkan, değerli
milletvekilleri; az evvel Cumhuriyet Halk Partisi grup başkan vekilinin
konuşmalarını da reddettiğimizi özellikle belirtmek istiyoruz. Hem burada
kutuplaştırmanın özellikle iktidar partisinden geldiğini söyleyeceksiniz, her
fırsatta bu dili devam ettireceksiniz grup konuşmalarınızda, Meclisteki
konuşmalarınızda, sokakta, Twitter’da, sosyal medyada, ondan sonra da gelip
bizi suçlayacaksınız. Bunu reddediyoruz bir kere. 
Onun dışında, Sayın Cumhurbaşkanımıza, Sayın Genel
Başkanımıza her fırsatta hakaret etmeyi âdeta sıradanlaştıran bir dili
reddediyoruz, buna itiraz ediyoruz ve her söylemde bu itirazlarımız yerini
bulacaktır muhakkak. Böylelikle aslında toplumun yüzde 52’sine, ona oy veren
yüzde 52’ye de hakaret ediliyor. Aslında, bu dil üzerinden bilinçaltı algıyla
toplumu zaten bu dil otomatikman bölüyor. Bu dili kullanacaksınız sonra da bizi
itham edeceksiniz, ilzam edeceksiniz. Bunun dışında bizi edebe… 
(Mikrofon otomatik cihaz tarafından kapatıldı) 
BAŞKAN – Siz de tamamlayın lütfen bir dakika içinde. 
İLKNUR İNCEÖZ (Aksaray) – …siyasi edebe çağırırken de,
“siyasi edepsizlik” derken de bu birlik ve beraberlik dilini kullanmayanların
özellikle burada bir kez daha… Yani bakıyoruz, hem edebe çağırıyorsunuz hem de
edep yoksunu daha farklı bir konuşmayla bu çağrıyı yapıyorsunuz, olur mu öyle
bir şey. 
ENGİN ALTAY (İstanbul) – Bak, bak, bak, bana “edep
yoksunu” dedi, duydun değil mi Başkan?
BAŞKAN – Yolu açarsanız öyle devam ediyor işte.
İLKNUR İNCEÖZ (Aksaray) – Konuşmayın diyorum ya. 
ENGİN ALTAY (İstanbul) – Bitirince onu da uyar. 
İLKNUR İNCEÖZ (Aksaray) – Hayır, bir dakika, siyasi
edepten bahsediyorum yani “edep yoksunu” demiyorum, onu özellikle düzeltiyorum.
Siyasi edep yoksunluğuyla itham edeceksiniz, aynı konuşmayı yapacaksınız…
ENGİN ALTAY (İstanbul) – Ben de “siyasi edep” diyorum
zaten, öbür edep… Kimin edebi kimi ilgilendirir? 
BAŞKAN – Bu yolu açarsanız cevap geliyor Sayın Altay. 
Evet, buyurun. 
İLKNUR İNCEÖZ (Aksaray) – Siyasi edep yoksunluğundan
bahsedeceksiniz, ondan sonra da aynı konuşmayı yapacaksınız; bu kabul
edilebilir bir şey değil, onu özellikle belirtmek istiyorum. 
Temiz dil her yerde kullanılmak zorunda. Son dönemde
hem burada hem dışarıda ağzından çıkan kelimelere, cümlelere baktığımızda
kendisinin o nazik karakterine falan hiç yakışmayan, hakikaten
yakıştıramadığımız bir konuşmayı gerçekleştirmekte; onu özellikle belirtmek
istiyorum. 
Hem “terörle mücadeleye destek veriyoruz.” diyeceksiniz
hem de bu terörle mücadelenin dışında yaralayıcı konuşmalar yapacaksınız. 
(Mikrofon otomatik cihaz tarafından kapatıldı) 
MEHMET BEKAROĞLU (İstanbul) – Terörle mücadeleye destek
vermeyelim mi? 
İLKNUR İNCEÖZ (Aksaray) – Devam etmek istiyorum Sayın
Başkanım, bir dakika daha istiyorum. 
BAŞKAN – Tamamlayın lütfen, üç dakika oluyor yalnız. 
İLKNUR İNCEÖZ (Aksaray) – Sayın Başkanım, burada
gerçekten önemli konular konuşulması gerekiyor; gündemimiz yoğun, bir tarafta
Afrin’de operasyon var…
BAŞKAN – Ben de bir yandan usulü uygulamak zorundayım
Sayın Başkan. 
İLKNUR İNCEÖZ (Aksaray) – …ve konuştuğumuz konulara
bakıyoruz ki kutuplaştırma bizzat konuşanlar tarafından yapılmakta. Her zaman
demeçlerimizde birlik ve beraberlik mesajları veriyoruz, “80 milyonun
kardeşliği.” diyoruz. Bu, hem bu coğrafya için… Ama ondan sonra geleceksin
burada keskin bir dille ithamlarda bulunacaksın. Bakın, bunu diyenler sadece
dünkü grup toplantısına baksın, genel başkanlarının konuşmasına baksın. Toplumu
bölen, ayıran, hakaret eden… 
MUSTAFA AKAYDIN (Antalya) – Sen genel başkanına bak. 
İLKNUR İNCEÖZ (Aksaray) - Bakın, o kelimeleri burada
tekrar etmeyeceğim. Sonra Sayın Genel Başkanımız Türk Tabipleri Birliğine
elbette ki o konuşmayı yapar. Afrin’de bu operasyonlar gerçekleşirken adının
başında “Türk” olacak, ondan sonra bu operasyonlara ilişkin teröristlere tek
laf etmeyecek, onun dışında da insan haklarından bahsedecek, süslü
kelimelerden, barış kalkanından, teröre ve teröristlere destek verecek, Sayın
Genel Başkanımız buna itiraz etmeyecek. Yok böyle bir şey.
BAŞKAN – Teşekkür ederim.
ENGİN ALTAY (İstanbul) – Sayın Başkan…
BAŞKAN - Sayın Altay…
ENGİN ALTAY (İstanbul) – Yok böyle bir şey.
Her iki grup başkan vekili de ayrı ayrı sataştılar.
Milliyetçi Hareket Partisi Grup Başkan Vekili Sayın Akçay…
ERKAN AKÇAY (Manisa) – Biz sataşmaya cevap verdik
efendim.
ENGİN ALTAY (İstanbul) – Hayır, şöyle… 
Efendim, ben söyleyeyim: “Cumhuriyet Halk Partisinin
Mecliste verdiği kimi önergeler ve teklifler İmralı canisinin de taleplerini
içeriyor.” demek suretiyle kamuoyunda bu Meclisi izleyen vatandaşlar ve sayın
milletvekilleri bakımından yanlış algı doğurabilecek bir ithamda bulundu, bir
sataşmada bulundu. 
Sayın İnceöz baştan sona zaten sataştı. Ayrı ayrı söz
talep ediyorum. 2 kere kürsüye çıkmayı talep ediyorum. 
BAŞKAN – Sayın Altay…
ENGİN ALTAY (İstanbul) – Yerimden de üç dakika olacak.
Orada üç dakika verin o zaman. Anlaşalım, siyaset uzlaşmadır.
BAŞKAN – Siz bir gelin, iki dakika size sataşmadan
dolayı bir söz vereyim. Diğer grup başkan vekillerine yerlerinden sözlerini
ifade ederken artı bir dakika verdim, size de kürsüden veririm.
Buyurun. 
IV.- SATAŞMALARA İLİŞKİN KONUŞMALAR (Devam)
5.- İstanbul Milletvekili Engin Altay’ın,
Manisa Milletvekili Erkan Akçay ile Aksaray Milletvekili İlknur İnceöz’ün
yaptıkları açıklamaları sırasında Cumhuriyet Halk Partisine sataşması nedeniyle
konuşması
ENGİN ALTAY (İstanbul) – Evet, şimdi, değerli
arkadaşlar, burası Meclis, hepimiz milletvekiliyiz, bu aziz milletin
temsilcileriyiz. Şu Mecliste yıllardır derim ki siyaset önce nezakettir,
vicdandır, vatanseverliktir ve samimiyettir. Afrin Operasyonu’na ilk günden
destek vermemiz AK PARTİ’yi ve MHP’yi rahatsız etti. Neden rahatsız eder sizi?
Ben söyledim, bu asker Tayyip Erdoğan’ın askeri değil, bu asker aziz
milletimizin askeri, bu milletin evlatları. (CHP sıralarından alkışlar) 
MUSTAFA AKAYDIN (Antalya) – Mustafa Kemal’in askerleri…
ENGİN ALTAY (Devamla) – “Afrin’e, Afrin’in içine
girelim.” diyor Sayın Akçay. O, bizim vereceğimiz bir karar değil, o TSK’nin ve
MİT’in vereceği bir karar. Siz burada Türkiye’de milliyetçilik dalgasını
yükselterek, bu ülkeyi “Kürtler” ve “Türkler” diye ayrıştırarak bu ülkeye
tarihin en büyük zararını veriyorsunuz. “Siz” derken kastım sayın
milletvekilleri değil, yukarısı. Bunu yapmayın dedik. Ya, ben yalvardım ya,
Tayyip Erdoğan’a yalvardım, “Şu milleti bölme. Etnik aidiyet üzerinden siyaset
yapma, inanç aidiyeti üzerinden siyaset yapma, yaşam tarzı üzerinden siyaset
yapma. Yazık, günah! 80 milyon biriz, kardeşiz.” dedim. Ama ne oldu? Şimdi,
Sayın İnceöz, evet, siyasette, işte, etme bulma işi. Ben doğru bulmuyorum.
Elbette siyasette temiz bir dile her yerde ihtiyaç var. 
İLKNUR İNCEÖZ (Aksaray) – Niye bozuyorsunuz o zaman?
ENGİN ALTAY (Devamla) – Ama temiz bir dile önce,
Anayasa gereği devletin milletiyle birlikte birliğini, bütünlüğünü temsil eden
makamı kullanan kişinin herkesten çok dikkat etmesi lazım. 
İLKNUR İNCEÖZ (Aksaray) – Çok dikkat ediyor. 
ENGİN ALTAY (Devamla) – Şimdi, ben tekrar şunları sayıp
bizi… Biz Kürt halkının dostuyuz, evet; bizim için Kürtler de Türkler kadar
kıymetlidir, evet. Ama PKK ve diğerleri terör örgütüdür, devletin keskin ve
katı bir şekilde hesaplaşması gereken terör örgütüdür. 
ORHAN KARASAYAR (Hatay) – Biz de onu yapıyoruz. 
ENGİN ALTAY (Devamla) – Siz bize PKK’yla, HDP’yle
yakınlığımızdan bahsedeceğinize Abdullah Öcalan’a övgüler düzen…
(Mikrofon otomatik cihaz tarafından kapatıldı) 
ENGİN ALTAY (Devamla) – …Tayyip Erdoğan hariç şurada, o
da var, 2, 4, 9 kişiyi partinizden atın, partinizden atın da ondan sonra
bizimle HDP’yi ilişkilendirin. (CHP sıralarından alkışlar)
SALİM USLU (Çorum) – Önce İstanbul il başkanınızı atın
ya siz. 
BAŞKAN – Artı bir dakika. 
Buyurun. 
ENGİN ALTAY (Devamla) – “Afrin’in merkezine girmeyin.”
bir samimi uyarıdır. 400 bin nüfuslu bir şehre girip orada teröristleri…
SALİM USLU (Çorum) – O karar bize ait değil. 
ENGİN ALTAY (Devamla) – Evet, TSK’ye ait olmalı zaten.
…bulup temizleme imkânı varsa hayhay. Kardeşim, senin
kendi 81 vilayetinin içinde yok mu terörist? Kendi ülke sınırların içinde girip
temizleyemediğin teröristleri, bilmem 40 kilometre ötedeki Afrin’de 400 bin
nüfusun içinde nasıl ayıracaksın?
Ve Sayın Akçay, biz yapıcı muhalefetimizin gereği
samimi bir uyarı yaptık. “Bu meşru operasyonu, bu meşru sınır ötesi operasyonu
dünya milletler ailesi nezdinde gayrimeşru hâle getirmeyin. Afrin’e -400 bin
nüfuslu bir yere- girdiğinizde sivil kayıp demek Türkiye'yi dünya kamuoyunda
haklıyken haksız etmek demektir. Bunu yapmayın.” dedik. Bu yapıcı
uyarılarımızı…
(Mikrofon otomatik cihaz tarafından kapatıldı)
ENGİN ALTAY (Devamla) – …sizlere söylemeye, iletmeye
devam edeceğiz. 
BAŞKAN – Teşekkür ederim Sayın Altay.
ENGİN ALTAY (Devamla) – Polemik çok, eğer buraya gelip
“İstanbul il başkanı şunu dedi, bunu dedi.” dersen bende çok şey var, gel
söyle. Ben de söylerim. Kimse yalan söylemesin.
İLKNUR İNCEÖZ (Aksaray) – Bende de daha çok şey var, o
kadar malzeme verdin ki…
ENGİN ALTAY (Devamla) – Şimdi… 
BAŞKAN – Sayın Altay…
ENGİN ALTAY (Devamla) – Olay bu.
Çok teşekkür ediyorum Sayın Başkan. (CHP sıralarından
alkışlar) 
BAŞKAN – Sayın milletvekilleri, birleşime on dakika ara
veriyorum, grup başkan vekillerini toplantıya davet ediyorum çünkü bu böyle
bitmeyecek.
Kapanma Saati: 15.03
ÜÇÜNCÜ OTURUM
Açılma Saati: 15.20
BAŞKAN: Başkan Vekili Ayşe Nur BAHÇEKAPILI
KÂTİP ÜYELER: Mustafa AÇIKGÖZ (Nevşehir), Mehmet Necmettin AHRAZOĞLU
(Hatay)
-----0-----
BAŞKAN – Türkiye Büyük Millet Meclisinin 59’uncu
Birleşiminin Üçüncü Oturumunu açıyorum. 
Sayın grup başkan vekillerine yerlerinden birer dakika
söz vereceğim ve bu süreyi uzatmayacağım.
Sayın Akçay, sizden başlayalım.
Buyurun.
II.- AÇIKLAMALAR (Devam)
5.- Manisa Milletvekili Erkan Akçay’ın,
İstanbul Milletvekili Engin Altay’ın sataşma nedeniyle yaptığı konuşmasındaki
bazı ifadelerine ilişkin tekraren açıklaması
ERKAN AKÇAY (Manisa) – Teşekkür ederim Sayın Başkan.
Ben sadece bir örnek olması bakımından -çok sayıda,
onlarca örneği olmakla birlikte- Genel Başkanımız Sayın Devlet Bahçeli’nin 1
Temmuz 2015 tarihinde –dikkatinizi çekerim- grup toplantısında yaptığı şu uyarıyı
ifade etmek isterim: “Şimdi, şunu söylemek isterim ki Türkiye'nin güvenliği
partilerüstü bir konu olup günlük siyasetin önündedir. Bu itibarla Türkiye tüm
millî güç unsurlarıyla harekete geçmeli, hiçbir devletten izin beklememeli,
uluslararası hukuktan doğan meşru haklarıyla vatanını ve milletini
savunmalıdır. Bu bir savaş çağrısı değil, nefsi müdafaa ve millî güvenliğimizi
sağlama alma, Türkiye'nin caydırıcılığını gösterme iradesidir.” 
(Mikrofon otomatik cihaz tarafından kapatıldı)
ERKAN AKÇAY (Manisa) – Cümlemi tamamlayayım efendim.
BAŞKAN – Yalnız, süreyi uzatmayacağım demiştim Sayın
Akçay, lütfen…
ERKAN AKÇAY (Manisa) – Tamamlayayım efendim.
BAŞKAN – Peki, buyurun.
Bir dakika ek süre daha vereyim.
ERKAN AKÇAY (Manisa) – Sayın Altay, Afrin’e girme konusunda
buna Türk Silahlı Kuvvetlerinin, işte, Millî İstihbarat Teşkilatının karar
vereceğini ifade etti. Bu bir devlet kararıdır, Hükûmetin kararıdır, elbette
Cumhurbaşkanıyla birlikte verilecek bir karardır ki bu karar zaten verilmiştir.
O bakımdan, bunun üzerinde durmamak lazım ve bu kararlılığın arkasında durmak
ve desteklemek gerekir.
Ayrıca, yapılan konuşmalarda kesinlikle birtakım etnik
ayrımcılığı çağrıştıracak ifadelerden özenle kaçınmak lazım. Biz yek bir
milletiz ve 81 milyon Türk milleti olarak bir millî irade, bir millî dayanışma
gösteriyoruz. Hepimiz bu dayanışmanın içerisinde olmak mecburiyetindeyiz.
Teşekkür ediyorum.
BAŞKAN – Teşekkür ederim ben de Sayın Akçay.
Sayın Altay…
6.- İstanbul Milletvekili Engin Altay’ın,
Manisa Milletvekili Erkan Akçay’ın yaptığı açıklamasındaki bazı ifadelerine
ilişkin açıklaması
ENGİN ALTAY (İstanbul) – Teşekkür ederim Sayın Başkan.
Tam da Sayın Akçay’ın dediği gibi düşünüyorum. Biz,
Afrin Harekâtı’nın başladığı gün, birinci gün, bu operasyonda Hükûmetin ve
Mehmetçik’imizin yanında ve arkasında olduğumuzu söyledik ama takdir edersiniz
ki oradan minimum zayiatla dönmemizi, başarıyı elde edip yani Türkiye’ye tehdit
olan terör örgütlerini orada temizleyip oradan Mehmetçik’imizin minimum
zayiatla dönmesini arzu etmemizden daha tabi ne olabilir? Bu vesileyle, ana
muhalefet olarak yaptığımız yapıcı, samimi uyarıların Hükûmetçe kabul görmesi,
dikkate alınması gerekir. Esasen burada doğrusu şudur: Dışişleri Bakanlığının,
Millî Savunma Bakanlığının -bilmiyorum ama- belki günlük, muhalefet
partileriyle bilgi paylaşması gerekir. Afrin Operasyonu’yla ilgili bilgilerin
parti kongrelerinden paylaşılması doğru değildir, bunu söylüyoruz.
Öte yandan, MHP ve AK PARTİ’yi ilzam…
(Mikrofon elektronik cihaz tarafından kapatıldı)
BAŞKAN – Tamamlayın lütfen siz de, bir dakika dedik ama
olmadı. 
ENGİN ALTAY (İstanbul) – Olmuyor, her şey planlandığı
gibi olmuyor.
MHP ve AK PARTİ’yi ilzam etmiyorum ama kamuoyunda şöyle
bir milliyetçilik dalgası yükseliyor Afrin üzerinden. Yani Kürtlere yönelik,
terörizme bulaşmamış, terör örgütleriyle ilintisi olmayan Kürt
vatandaşlarımızın da bu noktada kriminalize edilmesine yol açacak –sokakta,
burada demiyorum- söylemlerden uzak durmak lazım. Bunu söylüyorum, yoksa ne
MHP’nin ne AK PARTİ’nin Kürtlere yönelik, Kürt vatandaşlarımıza yönelik böyle
katı, ayrışmacı bir tutum içinde, keskin siyaset yaptığını söylemiyorum ama
söylemlerin buna yol açmasından duyduğum endişeye dayalı olarak bir muhalefet
anlayışı içinde bu uyarıyı yapmayı da gerekli gördüm. 
Tekrar altını çizelim: Terörle etkin, katı bir mücadele
ama Türkiye'nin Kürt sorununa eğilmesi lazım diyorum.
Teşekkür ediyorum.
BAŞKAN – Teşekkür ederim ben de.
Sayın İnceöz...
İLKNUR İNCEÖZ (Aksaray) – İki dakika verin de Başkanım,
kesilmesin.
BAŞKAN – Doğal olarak öyle tamamlanacak artık.
Buyurun.
7.- Aksaray Milletvekili İlknur İnceöz’ün,
İstanbul Milletvekili Engin Altay’ın yaptığı açıklamasındaki bazı ifadelerine
ilişkin açıklaması
İLKNUR İNCEÖZ (Aksaray) – Sayın Başkan, değerli
milletvekilleri; ben de öncelikle şunu belirtmek istiyorum ki, bir kere, Kürt,
Türk, Arap, burada, Suriye Afrin’de operasyon düzenlenen o bölgede beraber
yaşamaktadırlar. İçeride de Kürt kardeşlerimiz vardır, Türk kardeşlerimiz
vardır, orada da aynı şekilde. 
Bir kere, bu operasyonun niye yapıldığını, Türkiye
Büyük Millet Meclisinden niye bu tezkerenin çıktığını, askere niye böyle bir
yetki verildiğini hepimiz biliyoruz. Burada terör devletçikleri koridorunun
oluşturulmasına asla müsaade etmeyeceğimizi daha evvel deklare ettik, ilan ettik
ve bu bölgenin temizlenmesi için aslında bir süre de verilmişti. Bir bakıyoruz
ki terör örgütleri oralarda yuvalanmaya başladı, Türkiye'ye, ülkemize doğru da
bir saldırı... Şu anda Türkiye meşru müdafaa hakkını kullanmaktadır
uluslararası hukuka göre. Birleşmiş Milletler ve bir NATO üyesi olarak her
şeyden önce uluslararası hukukta da haklı, yerli bir konumdadır. Bunu asla göz
ardı etmememiz lazım.
(Mikrofon otomatik cihaz tarafından kapatıldı) 
BAŞKAN – Siz de tamamlayın.
Bir dakika ek süre veriyorum.
ENGİN ALTAY (İstanbul) – İki dakika bitti. Üç dakika mı
oluyor?
İLKNUR İNCEÖZ (Aksaray) – Bunun dışında, kata Suriye
topraklarında da gözümüzün olmadığını ve Suriye topraklarının bütünlüğünün de
elzem olduğunu, bunu temin etmek için de burada operasyon yapmak ve burada
yaşayan Suriyelilerin de o bölgeye yerleştirilmesi için terörden temizlenmesi
gerektiğini özellikle belirtmek istiyorum.
Şimdi, bu ortamda, Afrin’de operasyon düzenlenirken bu
konuda partilerüstü, siyasetüstü, elbette ki millî ve yerli ve bu anlamda da
bütün açıklamalarımızla orada askerimizin moralini bozacak değil, bilakis
onlara dualarımızla, konuşmalarımızla, duruşumuzla askerimizi cesaretlendirecek
ve yüreklendirecek bir tavır sergilememiz lazım.
Bunun dışında, bir şey daha söylemek istiyorum ki,
Afrin merkezine girmek gerekiyorsa elbette ki bunların kararları verilecektir.
Daha evvel Sur’da, Cizre’de, şehirlerin nasıl teröristlerden temizlendiğine
dair de ordumuzun iyi bir tecrübesi vardır. 
(Mikrofon otomatik cihaz tarafından kapatıldı)
İLKNUR İNCEÖZ (Aksaray) – Bunun kararını en iyi verecek
de Türk Silahlı Kuvvetleri ve ordunun başkomutanıdır.
ENGİN ALTAY (İstanbul) – Evet, biz söylüyoruz.
BAŞKAN – Teşekkür ederim.
ERKAN AKÇAY (Manisa) – Sayın Başkanım, tutanaklara
geçmesi bakımından ifade ediyorum: Milliyetçilik dalgası ve milliyetçilik,
bütün milletimizin, 81 milyonun tasada, kıvançta ortak tutum almasını sağlayan
millî bir duruşun adıdır. Bundan kim rahatsız olur? Bundan elbette PKK, terör
örgütleri, Türkiye’nin düşmanları, ABD ve Avrupa’nın bazı ülkeleri rahatsız
olur. Dolayısıyla, millî bir tutum almak demek, Türkiye Cumhuriyeti’nin devlet
olarak, Hükûmet olarak, Türk Silahlı Kuvvetleri olarak aldığı tutumu,
dayanışmasını hep birlikte, 81 milyon olarak ve bütün siyasi partiler bakımından
göstermek olarak ifade ediyorum. 
Teşekkür ediyorum. 
BAŞKAN – Teşekkür ederim. 
ENGİN ALTAY (İstanbul) – On saniye Başkanım, on saniye…
Sayın Akçay’ın tarif ettiği milliyetçiliğin başımızın
üstünde yeri var, kendilerinin öyle düşündüğünü biliyorum. Benim tehdit
gördüğüm milliyetçilik, yükselen dalgadan kastım, Türkiye’nin şu anda Afrin’e
verdiği destek değil ama bu noktada kana, kafatasına, ırka dayalı milliyetçilik
anlayışı içinde de münferit, lokal, sokaklarda, sağda solda birtakım insanların
oluşturacağı tehditlerdir. Bunun altını çizmek istedim, kayıtlara geçsin
istedim. 
Teşekkür ederim. 
BAŞKAN – Ona herkes karşı zaten, evet. 
İLKNUR İNCEÖZ (Aksaray) – Ben de kayıtlara girsin diye
bir ifadede bulunmak istiyorum. 
Asla böyle bir endişeye yer vermemek lazım. 
BÜLENT YENER BEKTAŞOĞLU (Giresun) – Biz ordumuzu
seviyoruz. 
İLKNUR İNCEÖZ (Aksaray) – Bu operasyonlar hiçbir
şekilde Kürt, Türk vesaire değil, teröristlere ve eli silahlı sivil görünümlü
teröristlere ilişkindir. O anlamda da bu endişelerinin inşallah haksız ve boşa
çıkmasını temenni ediyorum. 
ENGİN ALTAY (İstanbul) – İnşallah. 
BAŞKAN – Teşekkür ederim. 
ERKAN AKÇAY (Manisa) – Sayın Başkan, bence kesinlikle
bu endişelere yer yoktur, bunlar apayrı hususlardır. 
MEHMET METİNER (İstanbul) – Sahada o tür bir
milliyetçilik yok zaten. 
BAŞKAN – Sayın milletvekilleri, sayın grup başkan
vekilleri; ben de bundan sonra günün anlamına uygun olarak Genel Kurul
çalışmalarını sevgi ve kardeşlik içinde sürdürmenizi temenni ediyorum ve
hepimize sevgili dolu bir ömür diliyorum. 
III.- GÜNDEM DIŞI KONUŞMALAR (Devam)
A) Milletvekillerinin Gündem Dışı
Konuşmaları (Devam)
3.- Erzincan Milletvekili Serkan Bayram’ın,
13 Şubat Erzincan’ın düşman işgalinden kurtuluşunun 100’üncü yıl dönümüne
ilişkin gündem dışı konuşması
BAŞKAN – Gündem dışı üçüncü söz, 13 Şubat Erzincan’ın
düşman işgalinden kurtuluşunun 100’üncü yıl dönümü münasebetiyle söz isteyen
Erzincan Milletvekili Serkan Bayram’a aittir. 
Buyurun Sayın Bayram. (AK PARTİ sıralarından alkışlar) 
SERKAN BAYRAM (Erzincan) – Sayın Başkan, değerli
milletvekilleri; Erzincan’ımızın düşman işgalinden kurtuluşunun 100’üncü yıl
dönümü münasebetiyle söz almış bulunuyorum. Yüce heyeti saygıyla selamlıyorum. 
Dün 13 Şubat idi; Erzincan’ımızda Sayın Başbakanımızın,
genel başkan yardımcılarımızın, milletvekillerimizin, aziz hemşehrilerimizin
katılımıyla bu kurtuluş programını ve il kongremizi gerçekleştirdik. Ben başta
Başbakanımız olmak üzere bütün katılımcılara şehrim adına teşekkür ediyorum. 
İstiklal mücadelesinin Anadolu’da dalga dalga yayıldığı
yıllarda Erzincan’ın vatansever insanları, yiğitleri o yokluk günlerinde, zor
şartlarda Gazi Mustafa Kemal önderliğinde “Önce vatan.” diyerek hiçbir zaman
esarete boyun eğmemiştir. 
Bugün düşmanlar isim değiştirmiş, düşmanlıklar şekil
değiştirmiştir. Amaç, Türkiye’nin o gün de bugün de birlik ve bütünlüğüne zarar
vermektir. Ancak şu unutulmamalıdır ki 13 Şubat ruhu var oldukça bu birlik ve
beraberlik asla bozulmayacaktır. 
Bugün Meclisimiz açıldıktan sonra bir polemik
gerçekleşiyor. Üzülerek izliyorum değerli arkadaşlar. Bu ülke çok zor şartlarda
kazanıldı. Bakın, Suriyeliler, 3,5-4 milyon civarındaki misafirimiz, onların da
belki kendi memleketlerinde bu şekilde ters fikirler öne sürülebiliyordu ama
bugün hepsi bizim ülkemizde misafir, yaşam mücadelesi veriyor ve ülkeleri yok.
Allah kimseyi ülkesiz ve vatansız bırakmasın. 
Türkiye’ye yönelik bu operasyonlar hiçbir zaman
bitmedi. 15 Temmuzda da FETÖ örgütüyle beraber yeni bir kalkışmaya milletimiz
gerekli cevabı verdi. Bugün de Afrin’de yapılan mücadele ülkemizin birlik ve
bütünlüğüne yönelik. 
Yıllardır biz sivrisinekleri öldürmekle uğraştık, ilk
defa bataklığı kurutuyoruz. Afrin, terör örgütünün yerleşmiş olduğu bir
bataklıktır. Başkomutanımız Recep Tayyip Erdoğan’ın talimatıyla Türk Silahlı
Kuvvetlerimiz bu mücadeleyi gerçekleştiriyor ve sivil ile terör örgütünü ayırt
edecek de güçlü bir ordumuz var, gereken cevabı hem içeride hem dışarıda
veriyor, yeter ki tek millet, tek bayrak, tek vatan, tek devlet ülküsüyle her
zaman milletimizin, devletimizin yanında olalım. 
Bakın, Afrin mücadelesinde askerlere destek olarak
Hatay’da kurban kesen Yörük teyzemiz, Mehmetçik’in ayakları üşümesin diye
Düzce’de çorap ören Kevser teyzemiz, Elmas köyü mevkisinde teröristlerin havan
saldırısı sonucunda yaralanan ve hastaneye el ele tutuşarak giden, kendi
acısını unutarak silah arkadaşını teselli etmeye çalışan gazimiz ve daha
niceleri, bunlar hep birlik ve beraberliğin bir temsili. 
Bu vesileyle aynı memleket sevgisiyle mücadele ederek
Erzincan’ımızı düşman işgaline teslim etmeyen, tüm Anadolu’daki mücadelede,
Çanakkale’de, 15 Temmuz darbe gecesinde, Afrin’de şehit olan aziz askerlerimize
Allah’tan rahmet diliyorum.
Erzincanlı Hümeyra kardeşimizin 10 yaşındayken yazmış
olduğu bir şiiriyle sözlerime son vereceğim.
“Oğlun şehit, çatma kaşını anne.
Metin ol da dik tut başını anne.
Gel öp, kokla mezar taşımı anne.
Akıtma gözünden yaşını anne.


Olsa da bu dünyada gönlün ezik,
Eğilme kimseye, tut başını dik.
Bu duygular bizim için tanıdık, bildik.
Akıtma gözünden yaşını anne.

Ölüm vaktin gelsin kavuşacağız,
Al bayrak altında buluşacağız,
Mahşerde birleşip sarılacağız.
Akıtma gözünden yaşını anne.”
Hepinizi saygılarımla selamlıyorum. (AK PARTİ
sıralarından alkışlar)
BAŞKAN – Teşekkür ederim Sayın Bayram.
Sayın milletvekilleri, şimdi, sisteme giren ve söz
talebinde bulunan 15 sayın milletvekiline yerlerinden birer dakikalık söz
vereceğim.
Söz vereceğim sayın milletvekillerinin isimlerini
okuyorum: Sayın Şimşek, Sayın Hürriyet, Sayın Eseyan, Sayın Dedeoğlu, Sayın
Aydemir, Sayın Taşkın, Sayın Kılıç, Sayın Sürekli, Sayın Ünal, Sayın Turan,
Sayın Gürer, Sayın Can, Sayın Uslu, Sayın Akyıldız ve Sayın Çamak. 
Sayın Şimşek, sizden başlıyoruz. 
Buyurun. 
II.- AÇIKLAMALAR (Devam)
8.- Mersin Milletvekili Baki Şimşek’in,
Mersin’in Mezitli ilçesi Tece sahilindeki arazinin TOKİ’ye devriyle ilgili
çalışmaların durdurulması nedeniyle Kalkınma Bakanı Lütfi Elvan’a teşekkür
ettiğine ve bu arazinin amacına uygun bir şekilde Mersin halkının hizmetine
sunulmasını talep ettiğine ilişkin açıklaması
BAKİ ŞİMŞEK (Mersin) – Teşekkür ediyorum Sayın Başkan. 
Sayın Başkan, geçtiğimiz hafta Türkiye Büyük Millet
Meclisinde dile getirdiğimiz, Mersin Mezitli Tece sahillerindeki 76 bin
metrekare yeşil alan olan arazinin TOKİ’ye devriyle ilgili çalışmaların
durdurulduğunu Sayın Kalkınma Bakanımız Lütfi Elvan açıklamıştır. Bütün siyasi
partilerin karşı olduğu bu projeyle ilgili ilgi gösteren Sayın Kalkınma
Bakanımıza teşekkür ediyoruz. Yalnız, bundan sonraki süreçte de bu arazinin
boşlukta bırakılmamasını ve belediyeye devrinin yapılarak amacına uygun olarak,
yeşil alan olarak Mersin halkının hizmetine sunulmasını, bununla ilgili de
Sayın Bakanın gerek TOKİ Başkanıyla gerekse Çevre ve Şehircilik Bakanıyla
gerekli görüşmeleri yaparak Millî Emlak Müdürlüğü tarafından bu arazinin
tahsisinin öncelikli olarak belediyelere devrini ve amacına uygun bir şekilde
Mersin halkının hizmetine sunulmasını talep ediyor, emeği geçen herkese, bütün
siyasi partilere teşekkür ediyor, saygılarımı sunuyorum. 
BAŞKAN – Teşekkür ederim Sayın Şimşek. 
Sayın Hürriyet…
9.- Kocaeli Milletvekili Fatma Kaplan
Hürriyet’in, kamu kurum ve kuruluşlarında görev yapan şoförlerin durumuna
ilişkin açıklaması
FATMA KAPLAN HÜRRİYET (Kocaeli) – Teşekkür ediyorum
Sayın Başkan. 
Taşeron düzenlemesi binlerce işçiyi üzmeye devam
ediyor. Bu işçilerin arasında ise kamu kurum ve kuruluşlarında görev yapan
şoförler en başta geliyor. 
Kamu kurumlarında uzun süredir araç ihtiyaçları
kiralama yöntemiyle karşılanıyor. Dolayısıyla kiralık araçlarda görev yapan
şoförler de yine kurum personeli dışındaki çalışanlardan oluşuyor. Bu şoförler
de taşeron statüsünde çalışıyor. Temizlik personeli ve güvenlik personeli gibi
işlerini yapıyor, gerektiğinde mesai saatleri dışında ve hafta sonları da
çalışıyor. Sonuçta, kurum araçları kendi başına gezmiyor, onları da çalıştıran
müdürleri, başkanları, devlet büyüklerini yağmur çamur demeden taşıyan insanlar
bulunuyor ama ne var ki bu şoförler sözleşmelerinde sadece araç olarak
görünüyor. İnsanlar sözleşmelerinde yaşına göre değil, yaptıkları işe göre
değerlendirilmelidir. Devletin kurumlarının kullandıkları araçlar kiralık
olabilir ama bu insanlara kiralık araç muamelesi yapılmamalıdır. Bir an önce bu
insanların mağduriyetleri çözülmeli ve kadro verilmesi konusunda bir çalışma yapılmalıdır
diyorum. 
Teşekkür ederim. 
BAŞKAN – Teşekkür ederim ben de Sayın Hürriyet. 
Sayın Eseyan…
10.- İstanbul Milletvekili Markar
Eseyan’ın, Profesör Doktor Agop Kotoğyan’ın vefatına ilişkin açıklaması
MARKAR ESEYAN (İstanbul) – Teşekkür ederim Sayın Başkan.

Bilindiği üzere, dünyaca ünlü dermatolog doktor,
ülkemizin medarıiftiharı Sayın Agop Kotoğyan, namıdiğer “Kolsuz Agop” Hakk’ın
rahmetine kavuşmuştur. Kederli ailesi, Ermeni toplumu ve tüm milletimizin başı
sağ olsun. 
Kolsuz Agop şüphesiz mesleki anlamda bir deha ve
efsaneydi ancak bununla birlikte bir Anadolu bilgesi ve bir dervişti. Neden
onlarca teklifi geri çevirip yurt dışına gitmediğini sorduklarında şöyle
demişti: “Evet, doğrudur, ülkemde acı çektim, sefaletin dibinde yaşadım;
doğrudur, dedemi, çocukluğumu, kolumu kaybettim ama yolumu kaybetmedim. Bu
ülkede yaşayan milyonlarca insandan hiçbir zaman farklı olmadığımı düşündüm. Bu
topraklarda yaşayan tüm insanları kardeşim olarak benimsedim. Bir ülkeyi sevmek
demek bu topraklarda geçirdiğin güzel ve iyi günleri sevmek demek değildir; iyi
günde ve kötü günde burada olmak, vatanının yanında kalmak demektir yurt
sevgisi.” Nadide bir değeri kaybettik, başımız sağ olsun. Tekrar ailesine
başsağlığı diliyorum, teselli diliyorum. (MHP sıralarından alkışlar)
BAŞKAN – Teşekkür ederim.
V.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Ayşe
Nur Bahçekapılı’nın, Profesör Doktor Agop Kotoğyan’a Allah’tan rahmet
dilediğine ilişkin konuşması
BAŞKAN
- Ben de Allah’tan rahmet diliyorum kendisine, sevgi ve saygıyla anacağız ve
unutmayacağız. 
Sayın
Dedeoğlu…
II.- AÇIKLAMALAR (Devam)
11.- Kayseri Milletvekili Sami
Dedeoğlu’nun, Kızılelma’nın kendileri için dünyaya adaleti ve insanlığı yaymak,
Allah’ın adını yüceltmek olduğuna, ülkemizin ve İslam’ın geleceği için canları
pahasına mücadele eden kahramanlara başarılar, şehitlere Allah’tan rahmet
dilediğine ilişkin açıklaması
SAMİ DEDEOĞLU (Kayseri) – Teşekkür ederim Sayın Başkan.
Değerli milletvekilleri “İstikamet neresi?” sorusuna
“Kızılelma.” cevabını veren kahraman Türk askerinin, “Nereye gidiyorsunuz?”
sorusuna “Düğüne gidiyoruz.” diye cevap veren, sonrasında şehadet haberini
aldığımız kahraman Mehmetçiklerimizin bu inanç ve cesaretlerinin kaynağı olan
“Kızılelma” nedir? Kızılelma, bugün Afrin’dir, yarın Kudüs’tür, öbür gün
Türkistan’dır. Bizim Kızılelma’mız İlayıkelimetullah’tır. Bizim Kızılelma’mız
nizamıâlemdir. Bizim Kızılelma’mız dünyaya adaleti ve insanlığı yaymaktır.
Bizim Kızılelma’mız Allah’ın adını yüceltmektir, Allah’ın adını haykırmaktır.
Kızılelma ulaşılmak istenen en son noktadır, devleti ebet müddet olana kadar
mücadele etmektir.
Değerli milletvekilleri, bugün dünyaya bir kez daha
haykırıyoruz: Ülkemizi kuşatamayacaksınız. Ülkemize diz çöktüremeyeceksiniz.
Bugün düşmana karşı birlik olma günüdür. Bugün Mehmetçik için dua etme günüdür.
(Mikrofon otomatik cihaz tarafından kapatıldı) 
SAMİ DEDEOĞLU (Kayseri) – Ülkemizin ve İslam’ın
geleceği için canları pahasına mücadele eden kahramanlarımıza yüce Rabb’imizden
başarılar, şehitlerimize Allah’tan rahmet diliyorum.
Yüce Meclisi saygılarımla selamlıyorum.
BAŞKAN – Teşekkür ederim.
Sayın Aydemir…
12.- Erzurum Milletvekili İbrahim
Aydemir’in, asrın en alçak terör ortaklığına göğüslerini siper eden
kahramanları dadaş yürekler adına selamladığına ve onları incitecek söz ve
eylemlerde bulunanların millet vicdanında yokluğa mahkûm edildiklerine ilişkin
açıklaması
İBRAHİM AYDEMİR (Erzurum) – Başkanım, teşekkür
ediyorum.
Asrın en alçak terör ortaklığına göğüslerini siper eden
kahramanlarımızı dadaş yürekler adına selamlıyorum ve esaslı bir not düşüyorum:
Onları incitecek söz ve eylemlerde bulunanlar millet vicdanında yokluğa mahkûm
edilmişlerdir, Allah indinde de sorumludurlar. Devşirmeyi umdukları kirli,
kanlı PKK oyları için şehitleri, gazileri ve kahramanları rencide eden siyaset
dessaslarını insafa davet ediyorum ve onlara tavsiyede bulunuyorum ki: Üzerleri
barut kokanlarla ittifak için cilveleşenler süratle milletin değerleriyle
kucaklaşsınlar, “Afrin’e girmemek” şeklindeki ayıp ötesi tartışmadan vazgeçip
kapısını aralayamadıkları milletin gönlüne, kalbine girmeye gayret
göstersinler. 
Bugün sevgilimiz Mehmetçik olsun, hediyeler bu
yiğitlere verilsin. Milletvekillerimizi, vatandaşlarımızı Mehmetçik Vakfına SMS
ve diğer yollarla bağışa davet ediyor, saygılar sunuyorum. 
BAŞKAN – Teşekkür ederim. 
Sayın Taşkın…
13.- Mersin Milletvekili Ali Cumhur
Taşkın’ın, 10 Şubat Sultan II. Abdülhamit Han’ın vefatının 100’üncü yıl
dönümüne ilişkin açıklaması
ALİ CUMHUR TAŞKIN (Mersin) – Teşekkür ederim Sayın
Başkan. 
Geçtiğimiz 10 Şubat cennetmekân Sultan II. Abdülhamit
Han’ın vefatının 100’üncü yıl dönümüydü. Çok sıkıntılı bir dönemde hükümdarlık
yapan Abdülhamit Han, bugünkü Türkiye'nin 8 kat büyüklüğünde bir coğrafyayı
dâhiyane bir siyaset, adalet ve kudretle otuz üç yıl yönetti. Memlekette büyük
bir imar faaliyeti ile eğitim ve öğretim seferberliği başlattı. Eğitim, kültür,
sanat, mimari, askerî teşkilat, bilim ve teknoloji sahalarında yaptığı yenilik
ve hizmetlerle devlete, millete şeref ve itibar kazandırdı. Çoğu şahsi
parasından olmak üzere ülke genelinde 1.552 eser yaptırdı. Ülkenin dört bir
yanını demir yoluyla döşedi. 
Ülkesi ve milleti için gece gündüz çalışan cennetmekân
Sultan II. Abdülhamit Han’ı vefatının 100’üncü yıl dönümünde rahmetle yâd
ediyor, Genel Kurulu saygıyla selamlıyorum. 
BAŞKAN – Teşekkür ederim. 
Sayın Kılıç…
14.- Kahramanmaraş Milletvekili İmran
Kılıç’ın, 10 Şubat Sultan II. Abdülhamit Han’ın vefatının 100’üncü yıl dönümüne
ve sebatın güçlükleri yenen silahların en büyüğü olduğuna ilişkin açıklaması
İMRAN KILIÇ
(Kahramanmaraş) – Teşekkür ederim Sayın Başkan. 
Vefatının 100’üncü yıl dönümünde Sultan II. Abdülhamit
Han’ı rahmetle anıyorum. 
Bir şeyi istemek, onun rüyasıyla yaşamak demek
değildir. Bilmek başka, istemek başka şeydir. Bir insan hiçbir şey yoktur ki
arzu etsin ve yapamasın. Kişiler çoğu kez “Elimden geleni yaptım.” diyerek
yaptıklarını yeterli bulur. Aslında bir kaçıştır bu. İnsan tüm mazeret
kapılarını kapadığı zaman aksiyona yönelir. Öyle bir an gelir ki istemenin
anlamı gemileri yakmaktır. Nitekim, Siracusa Tiranı Agathokles Afrika
sahilinde, Bizans İmparatoru Julian İran Hükümdarı Şapur’a karşı, Guillaume
İngiltere sahiline çıkarken, Tarık Biz Ziyad Afrika’dan İspanya’ya çıkınca
Vizigotlara karşı gemileri yakarak zafer kazanmışlardır. II. Mehmet de tüm
hazırlıklarını tamamladıktan sonra “Ya Bizans beni alır, ya ben Bizans’ı.”
diyerek İstanbul’un fethini gerçekleştirip “Fatih” unvanını almıştır. Sebat,
güçlükleri yenen silahların en büyüğüdür.
BAŞKAN – Teşekkür ederim.
Sayın Sürekli…
15.- İzmir Milletvekili Kerem Ali
Sürekli’nin, Afrin şehidi Ömer Bilal Akpınar’ın ailesine yazdığı mektuptan bir
bölümü paylaşmak istediğine ilişkin açıklaması
KEREM ALİ SÜREKLİ (İzmir) – Teşekkür ediyorum Sayın
Başkan.
Vatanına sevdalı yiğidimiz Afrin şehidi Ömer Bilal
Akpınar’ın ailesine yazdığı iman kokan mektuptan bir bölümü sizlerle
paylaşacağım: “Bu savaş haç ile hilalin, iman ile inkârın, küfür ile tevhidin
savaşıdır. O yüzden anneme, babama, kardeşime ve Nur’a selam söyleyin;
üzülmesinler. Annem arada bir dua etsin, hayatını üzülmekle bitirmesin. Nur’a
söyleyin, ben ona doyamadım ama eğer gidersem hakkını helal etsin; üzülmesin,
inşallah öbür tarafta birbirimize kavuşacağız; benim yasımı tutmakla ömrünü
geçirmesin. Hakkınızı helal edin.” 
Vatana sevgisini aile sevgisinin dahi üzerinde tutan
yiğit kardeşim, ruhun şad, mekânın cennet olsun. Vatana sevdalı yiğitlere selam
olsun. Bu ülke sana ve size minnettardır. 
BAŞKAN – Şehitlerimize tekrardan Allah’tan rahmet
diliyorum. 
Sayın Ünal? Yok. 
Sayın Turan…
16.- İstanbul Milletvekili Hasan Turan’ın,
ABD Kongresine sunulan bir istihbarat raporuna ilişkin açıklaması
HASAN TURAN (İstanbul) – Teşekkür ederim Sayın Başkan.
ABD Kongresine sunulan bir istihbarat raporunda YPG’nin
PKK’nın Suriye’deki milis gücü ve otonom bir bölge arayışında olduğu
belirtilmiştir. Bu rapor, ABD’nin binlerce tır silah dağıttığı güçlerin aslında
terör örgütü olduğu gerçeğinin yine ABD istihbaratı tarafından dünyaya
itirafıdır, aynı zamanda bir suç itirafıdır. Yine bu rapor, ABD’den liderimiz,
Hükûmetimiz ve ülkemize yönelik her türlü bilgi, tezvirat ve kampanyayı
kendisine baz alarak siyaset yapanların söz konusu PKK uzantısı bu örgütler
olunca “ama”lı ve “fakat”lı cümlelerle “Elimizde istihbarat yok.” diyenlere bir
istihbarat desteğidir, güle güle kullanabilirler, hayırlı olsun. 
BAŞKAN – Sayın Gürer…
17.- Niğde Milletvekili Ömer Fethi
Gürer’in, üretici ve çiftçinin perişan durumda olduğuna ve patates ihracat
desteğinin bir an önce açıklanmasını talep ettiğine ilişkin açıklaması
ÖMER FETHİ GÜRER (Niğde) – Teşekkürler Sayın Başkan.
Niğde Ziraat Odası Başkanlığı ve bazı köylerimizi
ziyaret ettim. Üretici ve çiftçi perişan durumdadır. Niğde ve Nevşehir illeri
patates üretiminde ülkemizin merkezidir. Yalnız 2017 yılında Niğde’de 237.851
dekar ekim alanında 892.297 ton üretim gerçekleşmiştir. Eylül-ekim ayında
hasadı yapılan patatesin büyük bölümü depodadır, nisan sonuna kadar satılmazsa
bu ürün çürüyecektir. Tüccar hâlen bölgede alım yapmamaktadır. Başbakan geçen
ay Niğde’ye geldiğinde patatesle ilgili geçtiğimiz yılların 2 katı destek
vereceğini söylemiştir. Bir ay geçmesine rağmen patates ihracat teşviki hâlen
açıklanmamıştır. Hükûmet bir an önce dış satım -ihracat- desteğini
açıklamalıdır, yoksa depoda ürün çürüyecektir, çiftçinin perişanlığı
artacaktır. Hükûmet dış satım konusunda destek sağlamazsa önümüzdeki yıl
çiftçiler ekim yapamaz duruma gelecektir. Bu yönde Hükûmetin bir an önce
kararını açıklamasını talep ediyorum.
Teşekkür ederim. 
BAŞKAN – Teşekkür ederim ben de. 
Sayın Can…
18.- Kırıkkale Milletvekili Ramazan Can’ın,
Zeytin Dalı Operasyonu’nda kahramanca mücadele eden Mehmetçiklere başarılar
dilediğine, Afrin’de şehit düşen hemşehri Erdem Mut ile Mehmet İlker Kahraman’a
ve tüm şehitlere Allah’tan rahmet dilediğine ilişkin açıklaması
RAMAZAN CAN (Kırıkkale) – Sayın Başkanım, Afrin’de
Zeytin Dalı Operasyonu’nda teröristlere ve hamilerine karşı kahramanca mücadele
eden Mehmetçiklerimize başarılar diliyorum. Şehit düşen Mehmetçiklerimize
Allah’tan rahmet diliyorum, gazilerimize de geçmiş olsun dileklerimi
iletiyorum. 
Afrin’de kırıma uğrayan helikopterde hemşehrimiz Erdem
Mut ve Mehmet İlker Kahraman şehit düşmüşlerdir. Allah onlardan razı olsun.
Hemşehrimiz, şehidimiz Erdem Mut’u pazar günü Kırıkkale Nur Camisi’nde kılınan
cenaze namazının ardından Kırıkkale Şehitliği’nde ebediyete uğurladık. Başta
şehidimizin babası Ali Mut’a, annesi Ayşe Mut’a ve eşi Gizem Hanım’a ve aziz
milletimize başsağlığı dileklerimi iletiyorum. 
Şehitlerimizin mekânı cennet olsun, Allah onlardan razı
olsun diyor, teşekkür ediyorum Sayın Başkan. 
BAŞKAN – Teşekkür ederim ben de.
Sayın Uslu…
19.- Çorum Milletvekili Salim Uslu’nun,
Çeçen sürgününün 74’üncü yıl dönümüne ilişkin açıklaması
SALİM USLU (Çorum) – Teşekkür ederim Sayın Başkanım. 
1944 yılındaki Çeçen sürgünü, büyük sürgünün 74’üncü
yıl dönümü dolayısıyla kısaca düşüncelerimi paylaşmak istiyorum yüce
Meclisimizle. 
Biliyorsunuz, çeşitli bölgelerdeki halklar politik
şizofreni nedeniyle hainlikle suçlanmışlar ve yerlerinden yurtlarından,
evlerinden barklarından sürgün edilmişlerdir Stalin döneminde ve daha sonra her
ne kadar Kruşçev döneminde çıkan bir yasayla halkların kendi yurtlarına
dönmesine karar verilmişse de dönenler kendi tarihlerinden kendilerine ait
hiçbir iz bulamamışlar, hatta köylerinin isimleri bile değişmiştir, nüfus
kayıtları silinmiştir. 
Dolayısıyla, ben bu sürgüne karar verenleri bir kez
daha tarih önünde lanetle anıyorum. Başta Cevher Dudayev olmak üzere… Ki şehit
olduğuna inanıyorum, 21 Nisan 1996 tarihinde…
(Mikrofon otomatik cihaz tarafından kapatıldı)
SALİM USLA (Çorum) - …bir terör olayıyla hayatına son
verilmiştir. Rahmetle anıyorum kendisini, tüm şehitlerimizi.
BAŞKAN – Teşekkür ederim.
Sayın Akyıldız…
20.- Sivas Milletvekili Ali Akyıldız’ın,
Millî Piyango İdaresi tarafından şans oyunlarının bölgeselleştirilmesi
nedeniyle Sivaslı esnafın bilet almak ve iade etmek için Kayseri’ye gitmek
zorunda olduğuna ilişkin açıklaması
ALİ AKYILDIZ (Sivas) – Teşekkür ediyorum Sayın Başkan.
Millî Piyango İdaresi tarafından şans oyunları bölgeselleştirilince
benim Sivaslı esnaf kardeşlerim bilet almak için de satış yaptıktan sonra
ellerinde kalan biletleri iade etmek için de Kayseri’ye gitmek zorunda
bırakılmışlardır. Zaten sattığı şans oyunları biletleriyle iş yerinin kirasını
bile ödemekte zorlanan benim Sivaslı esnaf kardeşim, elde ettiği kazancın bir
kısmını da bilet almak veya iade etmek için Kayseri’ye gidip gelirken yolda
masraf olarak harcamak zorunda bırakılmıştır. Bu yanlış uygulamadan bir an önce
vazgeçilerek benim esnaf kardeşlerimin mağduriyetlerinin giderilmesini talep
ediyorum.
Yüce heyetinizi sevgiyle, saygıyla selamlıyorum.
BAŞKAN – Teşekkür ederim.
Sayın Çamak…
21.- Mersin Milletvekili Hüseyin Çamak’ın,
Mersin’in Mut ilçesine bağlı Göksu beldesinde yaşayan vatandaşların orman köylülerine
tanınan haklardan yararlanamamalarına ilişkin açıklaması
HÜSEYİN ÇAMAK (Mersin) – Teşekkür ederim Sayın Başkan.
1995 yılında Mersin’in Mut ilçesine bağlı Kravga, Esen,
Köprübaşı, Bayır köyleri birleştirilerek Göksu beldesi oluşturulmuştur. Bu köylerde
yaşayan vatandaşlar önceden önemli oranda orman köylüsü vasfı taşımaktaydı.
Vatandaşlarımızın yaşadıkları yer belde olduktan sonra birtakım yasal haklardan
mahrum edildiler. Son yerel yönetimler yasasınca belde tüzel kişilikleri
mahalleye dönüştü. Çevre köyler de aynı statüye geçmesine rağmen, hâlâ orman
köylülerine tanınan haklardan yararlanırken adı geçen bölgede yaşayan
vatandaşlarımız bu haklardan ne yazık ki mahrum edilmektedir. Bu mağduriyeti
yaşayan vatandaşlarımıza zatî yakacak, zatî ev ihtiyacı ve en önemlisi, orman
işletmesinde çalıştıklarında istihkakın yapılabilmesi için bir düzenleme
yapılması düşünülemez mi?
Teşekkür ederim.
BAŞKAN – Teşekkür ederim.
Sayın milletvekilleri, Afrin’deki bir Mehmetçik’imizden
Sayın Köksal’a bir mesaj gelmiş, onu okumak isterler. Bu nedenle Sayın Köksal’a
da yerinden bir dakikalık söz vereceğim.
Buyurun Sayın Köksal.
22.- Afyonkarahisar Milletvekili Burcu
Köksal’ın, Afrin’deki harekâtta görev alan bir uzman çavuştan kendisine ulaşan
mesaja ilişkin açıklaması
BURCU KÖKSAL
(Afyonkarahisar) – Teşekkürler Sayın Başkan.
Afrin’deki harekâtta görev alan bir uzman çavuşumuzdan
tarafıma ulaşan bir mesaj var. Buradan, Afrin Harekâtı’nda görev alan kahraman
halk çocukları Mehmetçiklerimize başarılar diliyoruz. Kimsenin burnu bile
kanamadan, bir Mehmetçik’imizi daha şehit vermeden bu işin başarıyla
sonuçlanmasını diliyoruz. 
Uzman çavuşumuz 56 uzman çavuşla beraber astsubaylığa
geçiş sınavına girmiş, başarılı olmuş fakat 15 Temmuz darbe girişiminden sonra
atanamamış astsubaylığa, KHK’yle kapatılmış ve uzman çavuşluğa geri dönmüş.
Kendisinin isteği şu: “Bu askerlik mesleğini severek yapıyorum. Hak ettiğim,
eğitimini aldığım, başarıyla tamamladığım astsubaylığa geçiş hakkımın 56
arkadaşımla beraber tarafıma verilmesini istiyorum.” diyor. İsim bilgileri de
bende. Bu konuyla ilgili bilgi almak isteyen Hükûmet yetkilisiyle de bilgileri
paylaşacağımı ifade ediyorum. 
BAŞKAN – Teşekkür ederim. 
Gündeme geçiyoruz sayın milletvekilleri. 
Başkanlığın Genel Kurula sunuşları vardır. 
Türkiye Büyük Millet Meclisi Başkanlığının
milletvekillerinin izin talepleri ile ödenek ve yolluklarına ilişkin bir
tezkeresi vardır, okutuyorum: 
VI.- BAŞKANLIĞIN GENEL KURULA SUNUŞLARI
A) Tezkereler
1.- Türkiye Büyük Millet Meclisi
Başkanlığının, Ağrı Milletvekili Berdan Öztürk ile Ağrı Milletvekili Dirayet
Dilan Taşdemir’e belirtilen neden ve sürelerle izin verilmesine; 26’ncı Yasama
Dönemi İkinci Yasama Yılı 18/4/2017-27/7/2017 dönemine ilişkin aralıksız
devamsızlıkları sabit olan Şırnak Milletvekili Faysal Sarıyıldız ile Van
Milletvekili Tuğba Hezer Öztürk ve 26’ncı Yasama Dönemi İkinci Yasama Yılı
1/5/2017-30/9/2017 dönemine ilişkin aralıksız devamsızlığı sabit olan Ağrı
Milletvekili Leyla Zana’ya anılan dönemlere ilişkin milletvekili ödenek ve
yolluklarının verilmemesine ilişkin tezkeresi (3/1517)
Türkiye Büyük Millet Meclisi Genel Kuruluna
Türkiye Büyük Millet Meclisi Başkanlık Divanının 11
Ocak 2018 tarihli toplantısında milletvekili izin talepleri ile ödenek ve
yolluklara ilişkin olarak ekli hususlar kararlaştırılmıştır. 
Genel Kurulun onayına ayrı ayrı sunulur. 
Saygılarımla. 
 İsmail
Kahraman 
 Türkiye Büyük
Millet Meclisi
 Başkanı

BAŞKAN – Şimdi, Başkanlığın okunan tezkeresine konu
Başkanlık Divanı kararlarını ayrı ayrı okutup oylarınıza sunacağım. 
“4. a) Ağrı Milletvekili Berdan Öztürk’ün 21/11/2017
tarihinden itibaren ardışık on beş gün izinli sayılmasının,”
BAŞKAN – Kabul edenler… Kabul etmeyenler… Kabul
edilmiştir. 
“b) Ağrı Milletvekili Dirayet Dilan Taşdemir’in
20/11/2017 tarihinden itibaren ardışık yirmi iki gün izinli sayılmasının,” 
İç Tüzük’ün 15’inci maddesi uyarınca Genel Kurulun
onayına sunulmasına”
BAŞKAN – Kabul edenler… Kabul etmeyenler… Kabul
edilmiştir. 
“5. a) 26’ncı Yasama Dönemi İkinci Yasama Yılı
18/4/2017-27/7/2017 dönemine ilişkin aralıksız devamsızlığı sabit olan eski
Şırnak Milletvekili Faysal Sarıyıldız’ın anılan dönemlere ilişkin milletvekili
ödenek ve yolluklarının verilmemesinin, “
BAŞKAN – Kabul edenler… Kabul etmeyenler… Kabul
edilmiştir. 
“b) 26’ncı Yasama Dönemi İkinci Yasama Yılı
18/4/2017-27/7/2017 dönemine ilişkin aralıksız devamsızlığı sabit olan eski Van
Milletvekili Tuğba Hezer Öztürk’ün anılan dönemlere ilişkin milletvekili ödenek
ve yolluklarının verilmemesinin,” 
BAŞKAN – Kabul edenler… Kabul etmeyenler… Kabul edilmiştir.
“c) 26’ncı Yasama Dönemi İkinci Yasama Yılı
1/5/2017-30/9/2017 dönemine ilişkin aralıksız devamsızlığı sabit olan Ağrı
Milletvekili Leyla Zana’nın,
Anılan dönemlere ilişkin milletvekili ödenek ve
yolluklarının verilmemesinin İç Tüzük’ün 154’üncü maddesi uyarınca Genel
Kurulun onayına sunulmasına karar verildi.”
BAŞKAN – Kabul edenler… Kabul etmeyenler… Kabul
edilmiştir.
Milliyetçi Hareket Partisi Grubunun İç Tüzük’ün 19’uncu
maddesine göre verilmiş bir önerisi vardır, okutup işleme alacağım ve oylarınıza
sunacağım.
VII.- ÖNERİLER
A) Siyasi Parti Grubu Önerileri
1.- MHP Grubunun, Türkiye Büyük Millet
Meclisi gündeminin “Genel Görüşme ve Meclis Araştırması Yapılmasına Dair
Öngörüşmeler” kısmında yer alan, Grup Başkan Vekili Manisa Milletvekili Erkan
Akçay tarafından Gediz Nehri’nin kirlenme sebeplerinin araştırılarak alınması
gereken önlemlerin belirlenmesi amacıyla verilmiş olan (10/171) esas numaralı
Meclis Araştırması Önergesi’nin ön görüşmelerinin, Genel Kurulun 14 Şubat 2018
Çarşamba günkü birleşiminde yapılmasına ilişkin önerisi
14/2/2018
Türkiye Büyük Millet Meclisi Başkanlığına
Danışma Kurulu
14/2/2018 Çarşamba günü (bugün) toplanamadığından grubumuzun aşağıdaki
önerisinin İç Tüzük'ün 19'uncu maddesi gereğince Genel Kurulun onayına
sunulmasını arz ederim.
Saygılarımla.
 Erkan
Akçay
 Manisa

 MHP Grubu
Başkan Vekili
Öneri:
Türkiye Büyük Millet Meclisi Gündemi’nin “Genel Görüşme
ve Meclis Araştırması Yapılmasına Dair Öngörüşmeler” kısmında yer alan, MHP
Grup Başkan Vekili ve Manisa Milletvekili Erkan Akçay’ın (10/171) esas
numaralı, Gediz Nehri'nin kirlenme sebeplerinin araştırılarak alınması gereken
önlemlerin belirlenmesi amacıyla verdiği Meclis araştırması açılmasına dair
önergemizin görüşmelerinin 14/2/2018 Çarşamba günkü birleşimde yapılması önerilmiştir.
BAŞKAN – Önerinin gerekçesini açıklamak üzere, öneri
sahibi, Milliyetçi Hareket Partisi Grubu adına Manisa Milletvekili Sayın Erkan
Akçay konuşacaklar.
Buyurun Sayın Akçay. (MHP sıralarından alkışlar)
Süreniz beş dakika.
MHP GRUBU ADINA ERKAN AKÇAY (Manisa) – Sayın Başkan,
değerli milletvekilleri; Gediz Nehri’nin kirlenme sebepleri ile havzaya yaptığı
etkilerinin araştırılarak, Gediz’in kirlilikten kurtarılması için Milliyetçi
Hareket Partisi Grubu olarak verdiğimiz grup önerisi üzerinde söz aldım.
Muhterem heyetinizi saygıyla selamlıyorum.
Artan nüfus, plansız sanayileşme ve sağlıksız
kentleşme, tarım ilaçları, yapay gübreler ve kimyasal maddelerin
kullanılmasının giderek yaygınlaşması çok ciddi çevre sorunlarına yol
açmaktadır. Çevre kirliliği, ekosistemdeki doğal dengeyi ve bütün canlıların
sağlığını bozmaktadır. Kentsel ve endüstriyel kaynaklı atıkların arıtılmadan su
ortamlarına bırakılması, sanayi kaynaklı arıtılmayan suyun önemli kısmının
tarımda kullanılması, kimyevi gübre kullanımı, tarımsal ilaçlar ve pestisit
üretimi yapan fabrika atıkları nedeniyle su kaynaklarımız gittikçe
kirlenmektedir.
Kütahya Murat Dağı eteklerinden doğarak, Uşak ve
Manisa’dan geçerek İzmir’in Menemen ve Foça ilçeleri arasında denize dökülen
401 kilometre uzunluğundaki Gediz Nehri, Ege Bölgesi için hayati önem
taşımaktadır. Gediz Nehri’nin hayat verdiği 521 bin hektarlık Gediz havzası,
Türkiye'nin toplam tarımsal üretiminin yüzde 10’unu karşılamaktadır. Gediz
Nehri’nin denize döküldüğü nokta olan Gediz deltası, Ramsar Sözleşmesi
kapsamında koruma altında olan Türkiye'nin önemli sulak alanlarındandır.
Gediz havzasının en önemli sorunu ekolojik kirliliktir.
Gediz Nehri, geçmekte olduğu yerdeki sanayi tesislerinin zehirli atıkları,
arıtılmayan kanalizasyon atıklarının nehre deşarj edilmesi, bilinçsiz tarım
ilaçları ve kimyevi gübre kullanımıyla âdeta yok oluşa sürüklenmektedir. Su
Kirliliği Kontrolü Yönetmeliği su kalitesi kriterlerine göre, Gediz Nehri,
memba kısmında 1’inci kalite su değerlerine sahiptir ancak aşağı Gediz havzası,
evsel atık, sanayi atıkları ve tarımsal faaliyetlerden kaynaklanan azot,
organik madde ve ağır metal bakımından 4’üncü sınıftır yani çok kirli su
kalitesi ölçüsündedir. Uluslararası su endeksi kriterlerine göreyse Gediz
Nehri, tarım alanı sulama suyu kriterlerinin çok altındadır. Kirlilik derecesi
gıda sağlığı açısından tehlike arz etmektedir. Ayrıca, nehir tabanında organik
maddelerin birikerek metal derişimlerini artırdığı görülmüştür.
Gediz Nehri, bugün için kilometrelerce uzunlukta bir açık
kanalizasyon isale hattına dönüşmektedir. Kirliliğin en önemli göstergesi
özellikle nehrin faunasında meydana gelen daralmadır. Nehir flora ve faunasıyla
can çekişmekte ve kendisiyle birlikte içinden geçtiği ovaya da büyük zarar
vermektedir. Kirlenme dolayısıyla Gediz Nehri’nden sulanan binlerce hektar
arazi çoraklaşma tehlikesiyle karşı karşıyadır.
Gediz Nehri’ndeki kirlilik nedeniyle İzmir ve Manisa’da
kanser vakaları artmaktadır. Turgutlu Çal Dağı'nda sülfürik asitle, açık liç
yöntemiyle nikel çıkartılması sonucunda 8 bin tanker yükü, yaklaşık 15 milyon
ton sülfürik asit kullanılacak. Bu sülfürik asidin Gediz havzasına geri
dönülemez zararlar vermesi kaçınılmazdır. 
Gediz havzasını kirlilikten kurtarmak için 2000 yılında
Gediz Havzası İlleri Çevre Koruma Hizmet Birliği kurulmuştur. Gediz havzasında
yaşanan çevre kirliliği problemine karşı çözüm önerileri getirmek ve etkin bir
mücadele yürütmek üzere Çevre ve Orman Bakanlığı koordinasyonunda hazırlanan,
Mayıs 2008’de yürürlüğe giren Gediz Havzası Koruma Eylem Planı’yla ödenek
yetersizliği yüzünden maalesef bugüne kadar gerekli çalışma yapılamamıştır.
Bazı ülkelerde nehirlere paralel atık su kanalları yapılarak göller ve
nehirlerin temiz kalması sağlanmaktadır. Gediz Nehri’ndeki kirliliğin önlenmesi
için Gediz Nehri’ne paralel, kapalı devre atık su kanalı yapılmaktadır. 
Bu sorunlar nedeniyle Gediz Nehri’nin kirlenme
sebeplerinin araştırılarak Gediz Nehri’nin kirlilikten kurtarılması ve havzaya
yaptığı etkilerin araştırılmasına yönelik Meclis araştırması açılmasının
yerinde olacağını düşünüyor, hepinize saygılar sunuyorum. (MHP sıralarından
alkışlar)
BAŞKAN – Teşekkür ederim Sayın Akçay. 
Cumhuriyet Halk Partisi Grubu adına Uşak Milletvekili
Sayın Özkan Yalım konuşacaklar. 
Buyurun Sayın Yalım. (CHP sıralarından alkışlar)
CHP GRUBU ADINA ÖZKAN YALIM (Uşak) – Teşekkür ederim
Sayın Başkan, Sayın Divan. 
Yüce Meclise, bizi izleyen bütün vatandaşlarımıza sevgi
ve saygılarımı sunuyorum.
Sayın Erkan Akçay Başkanıma teşekkür ederim böyle
önemli bir konuyu gündeme getirdiklerinden dolayı çünkü bölge hepimizi
ilgilendiriyor.
Sayın Akçay’ın da biraz önce ifade ettiği gibi,
konuşmalar çoğu aşamada kesişiyor. Buradan Gediz Nehri’nin önemiyle başlamak
istiyorum. Gediz Nehri, Ege Bölgemizde Gediz’den başlayıp Alaşehir, Manisa,
Turgutlu, İzmir’e kadar bütün bölgede sulama alanında kullanılan bir çayımız.
Yani yediğimiz domates, biber, patlıcan; hatta, biliyorsunuz, Alaşehir, Salihli
bölgesinde en önemli ürün üzüm, bunların da sulamasında kullanıyor. Bundan
dolayı, üçüncü sınıf kirliliğe sahip olan Gediz Nehri’nde ciddi bir kirlilik
sıkıntısıyla karşı karşıyayız. Yani kanser oranları, maalesef, Ege Bölgesi’nde
Türkiye ortalamasının yaklaşık yüzde 10-12 üzerinde. Türkiye ortalamasına göre
yüzde 20 ile 22 arasında değişen Ege Bölgesi’nde kanser aşamaları arttı. Bunun
da sebebi, kesinlikle, Gediz Nehri’ndeki kirlilik oranının, kimyasal maddelerin
çok olması.
Peki, kimler kirletiyor? Nereden kirleniyor? Gediz
Nehri neden kirleniyor? Gediz Nehri’ndeki bu durum -marka ismi vermeyeceğim-
Gediz’de bulunan çok büyük bir akü şirketinde kimyasal maddelerin fırınlarda
işlendikten sonra Gediz Nehri’ne akıtılmasından, özellikle, demir ve buna
benzer çinko, antimon maden cevherinin çok fazla yoğunlaşmasından yani demir
katkılarının çok fazla artmasından ileri gelen bir durum. Bunun yanında, Gediz
Organize Sanayi Bölgesi’nde arıtma tesisi yok. Orada bulanan çok sayıdaki
tesisin atıklarını hiçbir elimine yapmadan direkt Gediz Nehri’ne akıtmasından
dolayı Gediz Nehri’nin oranları çok daha artıyor. Bu sebepten dolayı, bakın,
biraz önce aldığım bir bilgi var, onu da paylaşmak istiyorum: Gediz’in Cebrail
köyünde, antimon madeni çıkarılan köyde, köyün yaklaşık üçte 1’inin kanser
olduğunu da özellikle belirtmek istiyorum. Köyden çıkarılan maden tabii ki özellikle
akü fabrikasında kullanılıyor ancak gerekli önlemlerin alınmadığı da aşikâr. 
Bunun yanında, tarımda, özellikle, ihtiyacımız olan
bütün tarım ürünlerinin sulanmasında ciddi sıkıntı yaşadığımızı söyledim.
Bir taraftan, Uşak’a da gelelim. Sayın Akçay, Uşak’ta,
özellikle, Murat Dağı’nda altın eğer madeni açılırsa -inşallah engel olduk-
oraya eğer siyanür karıştırılırsa bunun da Gediz Nehri’ne akacağını özellikle
belirtmek isterim.
(Mikrofon otomatik cihaz tarafından kapatıldı)
ÖZKAN YALIM (Devamla) - Bir otuz saniye isteyeceğim
lütfen.
BAŞKAN – Peki, buyurun.
ÖZKAN YALIM (Devamla) – Tekrar söylüyorum Sayın Akçay:
Biz grup olarak buna karşıyız, sizden de özellikle destek bekliyoruz. Eğer
Murat Dağı’nda olası bir altın madeni açılırsa, orada altını çıkarmada
kullanılacak olan siyanür tamamen Gediz Nehri’ne akıtılırsa inanın, artık Ege
Bölgesi’nde -su içmek de değil, tarım da değil- tamamen hayatın biteceği,
kanserli vakaların en son safhaya, en yüksek rakamlara ulaşacağı bir durumla
karşı karşıya geliriz. Onun için, sizden de Murat Dağı’nda altın madeni
açılmamasıyla ilgili destek bekliyoruz.
Öbür taraftan, dünyanın en uzun 2’nci kanyonu Uşak
ilimizin Ulubey ilçesinde. Ulubey ilçesinden geçen bir çayımızda da kirlilik
son derece yüksek safhadadır. Burada da özellikle Uşak’ta bulunan arıtma
tesislerinin düzenli olarak, bakın, tekrar söylüyorum, düzenli olarak
çalıştırılmasını talep ediyoruz çünkü bazı günler çalıştırılıyor, bazı günler
çalıştırılmıyor. Buradan da dünyanın en güzel, en uzun 2’nci kanyonunu korumak
adına bütün arıtma tesislerinin çalıştırılmasının oradaki tarıma da katkı
sağlayacağı kanaatindeyim.
Hepinize teşekkür ediyorum. (CHP sıralarından alkışlar)
BAŞKAN – Teşekkür ederim ben de Sayın Yalım.
ERKAN AKÇAY (Manisa) – Sayın Başkan, tutanaklara
girmesi bakımından söylüyorum.
BAŞKAN – Bir dakika Sayın Akçay…
Buyurun.
ERKAN AKÇAY (Manisa) – Zaten grup önerimiz, topyekûn bu
kirliliğe yol açan faktörleri kapsayan bir durumu... Ben sadece Turgutlu’daki
nikel madenini örnek verdim ama benzeri altın madeni vesaire kirliliğe yol açan
bütün faktörleri kapsamaktadır.
BAŞKAN – O öyle anlaşılmıştı zaten Sayın Akçay.
Teşekkür ederim.
Adalet ve Kalkınma Partisi Grubu adına Kütahya
Milletvekili Sayın Mustafa Şükrü Nazlı konuşacaklar.
Buyurun Sayın Nazlı. (AK PARTİ sıralarından alkışlar)
AK PARTİ GRUBU ADINA MUSTAFA ŞÜKRÜ NAZLI (Kütahya) –
Teşekkür ediyorum Sayın Başkanım.
Sayın Başkanım, değerli milletvekilleri; Milliyetçi
Hareket Partisinin vermiş olduğu Gediz Nehri’nin kirliliğinin araştırılmasına
ilişkin Meclis araştırması açılması konusunda AK PARTİ Grubu adına söz almış
bulunuyorum. Aziz milletimizi ve yüce heyetinizi saygıyla selamlıyorum.
Bir Kütahya Milletvekili olarak doğduğum şehir, Ege ve
Marmara Bölgelerindeki havzaları besleyen önemli su kaynaklarının da doğduğu
bir şehirdir. Murat Dağı ve Şaphane Dağı’ndan çıkan sular Gediz Nehri’nin ana
su kaynaklarıdır. Bu sular 4 il ve 21 ilçeden geçerek verimli ovaları suyla
buluşturur ve Ege Denizi’ne dökülür. 
Günümüzde tarımsal ve ekonomik faaliyetlerin artması
doğal kaynaklar üzerinde olumsuz bazı etkilere yol açmaktadır. AK PARTİ olarak
çevrenin korunmasını sadece ulusal ve uluslararası bir zorunluluk gözüyle
değil, nesiller arası hakkaniyetin sağlanması açısından da bir zorunluluk
olarak görüyoruz. Bu kapsamda, 2013 yılı sonunda 25 havzanın havza koruma eylem
planları hazırlanmıştır. Yine -bu havzalar- Evsel ve Endüstriyel Kirlilik
İzleme Programı hazırlanarak havza izlenmelerine başlanmıştır. ÇED İzin ve
Denetim Genel Müdürlüğümüz tarafından uygulama programı ile yoğun evsel ve
endüstriyel kirleticilerin baskısı altında bulunan havzalarda sıcak noktalar
belirlenerek gerekli önlemlerin alınması için veri sağlanması yoluna
gidilmiştir. Havzalardan mevsimsel numuneler alınıp analizleri mobil ve atık
laboratuvarlarında yapılmaktadır. Bu kapsamda Gediz havzasında da 17 noktada
düzenli olarak izleme çalışmaları yapılmaktadır. Ayrıca Çevre Yönetimi Genel
Müdürlüğümüz tarafından Gediz havzası su kalitesinde iyileştirme sağlanabilmesi
için Nisan 2015’ten itibaren Gediz Havzası Kirlilik Önleme Eylem Planı
hazırlanarak ilgili kurum ve kuruluşlarla paylaşılmıştır. Eylem planı
kapsamında havzada önemli kirlilik kaynaklarının bertaraf edilmesine yönelik
olarak bölgedeki birçok belediyemiz, Kütahya’da Gediz ve Şaphane başta olmak
üzere atık su arıtma tesislerini gerçekleştirmişlerdir. 
Yine az önce Sayın Yalım’ın bahsettiği konuya gelince,
Gediz’de organize sanayi bölgemiz mevcuttur. Zaten Kütahya su kaynaklarının ana
membasıdır. Murat Dağı’ndan kaynayan sular bir taraftan Gediz ve Menderes
Nehirleri üzerinden Ege Denizi’ne, bir taraftan Porsuk Nehri üzerinden Sakarya
havzasına, oradan Karadeniz’e dökülmektedir ve bu bilince sahip bir il olarak
organize sanayilerimizin hepsinde arıtma mevcuttur. Gediz Organize Sanayi
Bölgemizde, Gediz Belediyesi ileri bir arıtma tesisi kurdu biliyorsunuz. Bir
protokol imzalayarak organize sanayi bölgesi…
ÖZKAN YALIM (Uşak) – Ama daha yok henüz.
MUSTAFA ŞÜKRÜ NAZLI (Devamla) - …şu anda kanalizasyon
atıklarını Gediz’in arıtma tesisine vermektedir. Dolayısıyla herhangi bir
şekilde çevreye kirlilik yaratmamaktadır. Biz Kütahyalılar olarak ilgili birlik
toplantılarında da şöyle bir söz ifade etmiştik: Suyu tertemiz olarak dağlardan
kaynayan bu temiz suları biz nehirlere veriyoruz. İnşallah, Ege Denizi’ni nihai
noktada aynı temizlikte korumak o 4 ilin boynunun borcudur; sadece Kütahya
değil, Uşak, Manisa ve İzmir’den de aynı şeyi bekliyoruz. 
(Mikrofon otomatik cihaz tarafından kapatıldı) 
MUSTAFA ŞÜKRÜ NAZLI (Devamla) - Özellikle, Salihli,
Turgutlu, Kemalpaşa gibi bölgelerde yoğun sanayi faaliyetlerinden dolayı
kirlilik oluşmaktadır. 
Ben, son olarak tabii, takdiri yüce Meclisimize
bırakıyor, hepinizi saygıyla selamlıyorum. (AK PARTİ sıralarından alkışlar) 
BAŞKAN – Teşekkür ederim Sayın Nazlı. 
Milliyetçi Hareket Partisi grup önerisini oylarınıza
sunacağım: Kabul edenler… Kabul etmeyenler… 
ÖZKAN YALIM (Uşak) – Ama Kütahya etmiyor, olmaz ki
canım böyle şey!
BAŞKAN – Sayın Yalım, yani…
OKTAY ÇANAK (Ordu) – Ne bağırıyorsun ya!
ÖZKAN YALIM (Uşak) – Ama nasıl? Olur mu böyle şey? Ya,
olmaz ki böyle şey!
BAŞKAN – Sayın Yalım, lütfen…
ÖZKAN YALIM (Uşak) – Çevre için konuşuyoruz, çevre için
biz buradayız. 
BAŞKAN – Sayın Yalım…
ÖZKAN YALIM (Uşak) – Buyurun Başkanım. 
BAŞKAN – İşlem yapıyorum, sayım yapacağım, oylamaya
sundum. Yerinizden bağırmanın bir anlamı yok ki. Lütfen bozmayın çalışma
düzenini ve insicamımızı. 
ÖZKAN YALIM (Uşak) – Tamam Başkanım, teşekkürler. 
BAŞKAN – Kabul edilmemiştir. 
ÖZKAN YALIM (Uşak) – Buyurun, ondan sonra da dedi mi,
dedi diyorsunuz. 
BAŞKAN – Nedir derdiniz? Karar yeter sayısı
isteseydiniz o zaman. 
ÖZKAN YALIM (Uşak) – Sayın Başkanım, burada karar yeter
sayısı… Alakası yok. Kütahya’nın, Gediz’in, vatandaşın sağlığıyla ilgili
konuşuyoruz. Eğer sizler, arkadaşlarınız bu milletin, vatandaşın sağlığını
korumayacaksa biz ne yapacağız burada?
BAŞKAN – Dinlemiyorum sizi. 
Cumhuriyet Halk Partisi Grubunun İç Tüzük’ün 19’uncu
maddesine göre verilmiş bir önerisi vardır, okutup işleme alacağım ve
oylarınıza sunacağım. 
2.- CHP Grubunun, 14/2/2018 tarihinde
Eskişehir Milletvekili Cemal Okan Yüksel ve arkadaşları tarafından, ülkemizde
mevcut ve kurulması planlanan Eskişehir Tepebaşı Kömürlü Termik Santral Projesi
dâhil tüm termik santrallerin çevre ve insan sağlığına etkilerinin belirlenmesi
amacıyla verilmiş olan Meclis araştırması önergesinin ön görüşmelerinin, Genel
Kurulun 14 Şubat 2018 Çarşamba günkü birleşiminde yapılmasına ilişkin önerisi
14/2/2018
Türkiye Büyük Millet Meclisi Başkanlığına
Danışma Kurulu 14/2/2018 Çarşamba günü (Bugün) toplanamadığından
grubumuzun aşağıdaki önerisini İç Tüzük’ün 19’uncu maddesi gereğince Genel
Kurulun onayına sunulmasını saygılarımla arz ederim.
 Engin
Altay
 İstanbul
 Grup
Başkan Vekili
Öneri: 
Eskişehir Milletvekili Cemal Okan Yüksel ve arkadaşları
tarafından ülkemizde mevcut ve kurulması planlanan Eskişehir Tepebaşı Kömürlü
Termik Santral Projesi dâhil tüm termik santrallerin çevre ve insan sağlığına
etkilerinin belirlenmesi amacıyla 14/2/2018 tarihinde Türkiye Büyük Millet
Meclisi Başkanlığına verilmiş olan Meclis araştırma önergesinin (1718 sıra
no.lu) diğer önergelerin önüne alınarak görüşmelerinin 14/2/2018 Çarşamba günlü
birleşimde yapılması önerilmiştir.
BAŞKAN – Önerinin gerekçesini açıklamak üzere öneri
sahibi Cumhuriyet Halk Partisi Grubu adına Eskişehir Milletvekili Cemal Okan
Yüksel konuşacaklar. 
Buyurun Sayın Yüksel. 
CHP GRUBU ADINA CEMAL OKAN YÜKSEL (Eskişehir) –
Teşekkür ederim Sayın Başkan. 
Sayın Başkan, değerli milletvekilleri; Cumhuriyet Halk
Partisi Grubu olarak Eskişehir’e kurulması planlanan termik santral de dâhil
olmak üzere ülkemizde mevcut ve yapım aşamasındaki kömürlü termik santrallerin
çevre ve insan sağlığına etkilerinin belirlenmesi ve bu etkilere önlem
alınabilecek koşulların araştırılması amacıyla vermiş olduğumuz Meclis araştırma
önergesi üzerine açıklamalarda bulunmak istiyorum. 
Değerli arkadaşlar, bilmiyorum son zamanlarda
Eskişehir’e gelen var mı. 1999 senesinden beri belediye başkanlığı yapan Sayın
Profesör Doktor Yılmaz Büyükerşen’in ciddi çabaları ve projeleri sonucu
Eskişehir bozkırın ortasında yemyeşil bir vaha hâline geldi. Önceleri
karşılaşmadığımız turist ziyaretleriyle karşılaşıyoruz ve Eskişehir’de
yaşamaktan gerçekten Eskişehirli olarak ben hem büyük bir haz hem de büyük bir
gurur duyuyorum. 
Termik santrallerin havaya, suya, toprağa, dolayısıyla
insana ve çevreye olan zararları konusunda sanırım hepimiz hemfikiriz. 
Şimdi ise iktidar partisi, Eskişehir’e hem de en yakın
yerleşim yerine 1,8 kilometre uzaklıkta linyit kömürüyle çalışacak bir kömürlü
termik santral kurma aşamasında. İlk önce şunu… Biz bununla ilgili çok
araştırma yaptık. Termik santral ne kadar ileri teknolojiyle kurulursa
kurulsun, bacasından çıkacak olan külün, tozun çevreye, insana, hayvana, yeşile
zararı haricinde bir de Eskişehir açısından şu stratejik önemi var: Malumunuz,
15 Temmuz darbe girişiminde Eskişehir Ana Jet Üssü’nden kalkan savaş uçakları
Akıncı’daki pistleri bombaladı ve çok daha büyük bir felaketin önüne geçtik. Bu
bacalardan çıkan kül ve partiküllerin yüzlerce kilometre öteye ve onlarca
kilometre yukarıya dağıldığı da düşünüldüğünde oradaki uçakların motorlarına
nasıl bir etki yapacağı araştırılmadan alelacele burada bir termik santral
kurulmaya çalışılıyor. Termik santralin kurulacağı Tepebaşı bölgemizin mücavir
alanının içindeki alan tarım alanı. Malumunuz, tarım alanından çıkartmak için
Toprak Kurulu toplanacak ve bu alanın tarım alanından çıkartılıp
çıkartılmayacağı kararlaştırılacak. Eskişehir’de yapıldı. İlgili yönetmelik
tarım alanından çıkma koşulu üçte 2 çoğunluğu arıyor. Eskişehir’de yapılan
oylamada 6’ya 4 yani üçte 2 çoğunluk sağlanamadı, tarım alanından çıkartılamadı
ama maalesef bakanlık hemen o hafta içerisinde yönetmeliği değiştirdi, o üçte 2
çoğunluğu beşte 3’e çevirdi. Toprak Koruma Kurulu tekrar toplandı ve maalesef
yasaya uydurularak, mevcut durum, hukuki durum fiilî duruma uydurularak tarım
arazisinden ilgili alan çıkartıldı.
Bu arada, Enerji Bakanlığı bölge muhtarlarını
toplantıya çağırdı termik santralin yararlarını anlatmaya. O toplantılarda
AKP’li bir ilçe belediye başkanının dediği gibi “Külün bir zararı olmaz,
Eskişehir’e doğal gaz gelmeden de hava kirliydi. Ne oldu, öldünüz mü? Binlerce
insan burada seracılık yapacak. Termik santralde binlerce insan çalışacak.
Herkes su gibi para kazanacak.” gibi gerekçelerle muhtarlar ikna edilmeye
çalışıldı. Bir de muhtara hediye dağıtıldı. Ne dağıtıldı biliyor musun sayın
vekillerim? Muhtarlara tüy dökücü krem dağıttılar. Termik santralin yararlarını
anlatıp muhtarları ikna etmek için tüy dökücü krem dağıttılar. Yani takdirlerinize
sunuyorum. 
Çok uzun uzun anlatılacak şey var ama ben -nasıl olsa
bu araştırma önergemizi de muhalefetten geldiği için içinize sinmeye sinmeye
reddedeceksiniz ama- Sayın Erdoğan’ın sözleriyle size seslenmek istiyorum.
Demiş ki Sayın Erdoğan: “Demokraside bu işin sahibi millettir. Onun için de
millete gideriz. George, Hans, Helga ne derse desin benim için önemli olan
Ahmet, Mehmet, Hasan, Hüseyin, Ayşe, Fatma ne der o önemli. O yüzden her kararı
da millete sormamız gerek.” 
O zaman arkadaşlar, gelin, hodri meydan; Eskişehir’e
termik santral yapılıp yapılmayacağıyla ilgili Eskişehir halkına soralım, bir
referandum yapalım, ona uyalım diyorum.
Teşekkür ederim Sayın Başkan. (CHP sıralarından
alkışlar) 
BAŞKAN – Teşekkür ederim.
Milliyetçi Hareket Partisi Grubu adına Manisa
Milletvekili Sayın Erkan Akçay konuşacaklar.
Buyurun Sayın Akçay. (MHP sıralarından alkışlar) 
MHP GRUBU ADINA ERKAN AKÇAY (Manisa) – Sayın Başkan,
değerli milletvekilleri; CHP’nin vermiş olduğu grup önerisi üzerine söz aldım.
Muhterem heyetinizi saygıyla selamlıyorum.
Değerli milletvekilleri, ülkemiz enerjide yaklaşık
yüzde 75 nispetinde dışa bağımlıdır ve her yıl yaklaşık 50 milyar dolara varan
bir enerji ithalatı yapılmaktadır. Bu rakamları dikkate aldığımızda, elimizdeki
yerli kaynakların ne kadar kıymetli olduğunu daha iyi anlıyoruz. 
Enerjide en önemli konulardan biri de arz güvenliğidir.
Arz güvenliğini sağlamak için ithalata bağımlılık kontrol altına alınmalı ve
mümkün olduğu ölçüde kaynak ve güzergâh çeşitliliği sağlanmalıdır. 
2017 yılında ülkemizin elektrik tüketimi yaklaşık 293
milyar kilovatsaat olarak gerçekleşmiştir. Enerjide dışa bağımlılığı azaltmak
için enerji tasarrufunun yanında yerli ve yenilenebilir enerji potansiyelinin
harekete geçirilmesi gerekiyor. Dünya Enerji Konseyi Türk Milli Komitesinin
raporlarına göre ülkemizde güneşten 380, rüzgârdan 120, baraj ve akarsulardan
100, linyitten 100, biyogazdan 35 ve jeotermal kaynaklardan 15 milyar
kilovatsaat elektrik üretmek mümkündür. Dolayısıyla, Türkiye öz kaynaklarını
harekete geçirdiğinde 750 milyar kilovatsaat elektrik üretebilecek kapasiteye
sahiptir. Ayrıca, enerji verimliliğinden 58 milyar kilovatsaat, santrallerin
rehabilitasyonuyla da 20 milyar kilovatsaat elektrik tasarrufu
sağlanabilecektir. 2017 yılındaki elektrik tüketimimizin 293 milyar kilovatsaat
olduğunu düşündüğümüzde, yeterli üretim sağlandığı gibi, 535 milyar
kilovatsaate yakın bir ihracat potansiyeli dahi oluşabilecektir. Türkiye'nin bu
potansiyeli bugüne kadar maalesef yeterince kullanılamamış, enerji açığını
kapatmak için ithal kaynaklara ve fosil yakıtlara başvurulmuştur. Bu durumda
hem dışa bağımlılık hem de sera gazı salınımı artmıştır. Enerjide dışa
bağımlılık ülkenin ekonomik ve sanayi geleceğini riske atmaktadır. Artan enerji
ihtiyacının karşılanmasında yerli kaynaklara öncelik verilmesi, enerji
verimliliği ve enerji tasarrufunun teşvik edilmesi önemlidir. Bu kapsamda yerli
yatırımlar ve üretimde yerli ve yenilenebilir enerjinin payının artırılması
zarureti vardır. 
Bu düşüncelerle önergeye olumlu oy vereceğimizi ifade
ediyor, hepinize saygılar sunuyorum. (MHP sıralarından alkışlar) 
BAŞKAN – Teşekkür ederim Sayın Akçay.
Adalet ve Kalkınma Partisi Grubu adına Kahramanmaraş
Milletvekili Mehmet Uğur Dilipak konuşacaklar.
Buyurun Sayın Dilipak. (AK PARTİ sıralarından alkışlar)

AK PARTİ GRUBU ADINA MEHMET UĞUR DİLİPAK
(Kahramanmaraş) – Sayın Başkan, değerli milletvekilleri; CHP grup önerisi
aleyhine, AK PARTİ Grubu adına söz almış bulunuyorum. Bu vesileyle yüce
heyetinizi saygıyla selamlıyorum.
Dünya son iki asırdır enerji mücadelesine sahne
olmaktadır. Bu enerji rezervlerini kullanmak isteyen ülkelerin, bölgemizde
oynadığı oyunlar aşikârdır. Aynı şekilde bugün Afrin’de yaşanan olayların da
esasında temeli budur. Şehitlerimizi rahmetle anarken gazilerimize acil şifalar
diliyorum, bu savaşta kahraman Mehmetçik’imize de muzafferiyet diliyorum. 
Enerji tabii ki günümüzün zaruri ihtiyacı. Bu konuda
enerjiye hâkim olamayan ülkeleri geri kalmış ülkeler kategorisinde
değerlendirebiliriz. Bugün hayatımızın en vazgeçilmez ögeleri içerisinde
elektrik enerjisi yer alır. Bugün CHP’nin vermiş olduğu önergede, mevcut termik
santrallerimizin, mübalağalı bir şekilde, güya zararlarıyla ilgili açıklamalar
olmuş. Tabii, biz bu zihniyeti tanıyoruz. 1990’lı yıllarda Cumhurbaşkanımız
Belediye Başkanı olduğunda, ilk günlerden itibaren doğal gazı İstanbul’da
yaygınlaştırmayı birinci önceliğe aldığımızda, baktığımızda “Yollara bomba
döşüyorsunuz.” dediler. Aynı şekilde, hidroelektrik santralleri yapmaya
başladığımızda “Doğayı kirletiyorsunuz, tabiatı tahrip ediyorsunuz.” dediler.
Aynı şekilde, rüzgâr enerjisi santrallerinde de bunları yaşadık; kuş yoludur
veya başka bir şeydir. Yani şu anda sadece GES’ler konusunda bir şeyler
söylenmedi. Nükleer santraller konusunda da hakeza aynı yaygarayı koparıyorlar.

Tabii, bu enerjiyi kolektif bir şekilde
değerlendirdiğimizde, değerli arkadaşlar, biz yeni enerji politikamızda “Millî
enerji, güçlü Türkiye.” politikamızı yaygınlaştırmaya başladık. Tabii, burada
Sayın Enerji Bakanımız Berat Albayrak’ın söylediği gibi, Türkiye'de eski
santraller vardı ve bu santrallerle ilgili 2019’a kadar çevreye uyumluluk
noktasında çalışmalarımız devam ediyor. Aksi takdirde de Enerji Bakanımızın
söylemiyle “Bunlarla, çevreye uyum konusunda çalışmayan santrallerle külahları
değişeceğiz.” 
(Mikrofon otomatik cihaz tarafından kapatıldı) 
BAŞKAN – Bir dakika ek süre vereyim, tamamlayın lütfen.

MEHMET UĞUR DİLİPAK (Devamla) – Tabii, yeni nesil
kontrol sistemleriyle il çevre müdürlüklerimizde yedi gün yirmi dört saat
esasına göre bu çalışmalar devam ediyor. Herhangi bir fabrikanın veya herhangi
bir enerji santralinin bu konularda -çevre- Avrupa Birliği normlarına uygun
olmayan şekilde herhangi bir emisyon değerleri ölçülürse anında müdahale
ediliyor. Yani, burada kontrol tamamen sağlanıyor. Şu anda özel sektörde 5-6
kadar santralimizde sıkıntı var. Tabii, bunlara da 2019 yılı sonuna kadar
müsaade verdik. Türkiye’nin bin megavat başına düşen yıllık yaklaşık 1,5 milyar
dolarlık yatırımları oluyor. Bu yatırımlar da ülkemizde istihdamı artırıyor ve
bu yatırımlarla birlikte Türkiye’de doğal gaz karşılığı olarak 300-400 milyon
dolarlık tasarruf sağlanıyor.
Bu vesileyle yüce heyeti selamlıyorum.
(Mikrofon otomatik cihaz tarafından kapatıldı)
MEHMET UĞUR DİLİPAK (Devamla) – Bu önerinin aleyhinde
konuştuğumuzu belirtmek istiyorum. (AK PARTİ sıralarından alkışlar) 
BAŞKAN – Teşekkür ederim Sayın Dilipak.
BURCU KÖKSAL (Afyonkarahisar) – Sayın Başkan, sayın
hatip konuşurken grubumuza yönelik olarak “Bu zihniyet zaten iyi şeyleri istemez.”
şeklinde bir sataşmada bulunmuştur. Lütfen kayıtlara geçsin, biz Cumhuriyet
Halk Partisi olarak…
BAŞKAN – Siz grup başkan vekili olarak mı…
BURCU KÖKSAL (Afyonkarahisar) – Hayır, grup yönetim
kurulu üyesi olarak… 
Lütfen… Bu konuda grup adına bir sataşma söz konusudur.
BAŞKAN – Şimdi, grup başkan vekilinden…
BURCU KÖKSAL (Afyonkarahisar) – Cumhuriyet Halk Partisi
her zaman, kendisinden yetki aldığımız…
BAŞKAN – Sayın Köksal, grup başkan vekili size vekâlet
verdi mi?
BURCU KÖKSAL (Afyonkarahisar) – Verdi efendim, onun
için…
BAŞKAN – Nerede yazılı olarak?
BURCU KÖKSAL (Afyonkarahisar) – Sözlü olarak vekâlet
verdi, onun için cevaplıyorum. 
Cumhuriyet Halk Partisi olarak biz her zaman yapıcı
muhalefetin peşindeyiz.
BAŞKAN – Tamam, teşekkür ederim. 
Sayın Altay geldi.
BURCU KÖKSAL (Afyonkarahisar) – Bu konuda -lütfen
kayıtlara geçilsin- bu şekildeki suçlamaları kabul etmiyoruz.
BAŞKAN – Tamam Sayın Köksal, tamam, peki.
Sayın milletvekilleri, verilen vekâletnamelerin yazılı
olarak kürsüye verilmesi gerekiyor veya bilgi verilmesi gerekiyor grup başkan
vekilleri tarafından. Bunu bir kez daha hatırlatmış olayım.
Oylamayı yapıp Sayın Doğan ve Sayın Tanal’a söz
vereceğim.
Cumhuriyet Halk Partisi grup önerisini oylarınıza
sunuyorum: Kabul edenler… Kabul etmeyenler… Öneri kabul edilmemiştir.
ERKAN AKÇAY (Manisa) – Olumlu oy verdik.
ENGİN ALTAY (İstanbul) – Olumlu oy verdiniz, teşekkür
ederiz.
BAŞKAN – Sayın Doğan, buyurun.
II.- AÇIKLAMALAR (Devam)
23.- İstanbul Milletvekili Selina Doğan’ın,
Maçka Parkı’nın altından kara yolu tüneli geçirilmek istendiğine ve açılan
davalar henüz karara bağlanmadan ağaçların sökümüne başladığına, İstanbul
Büyükşehir Belediyesini bu doğa katliamından vazgeçmeye çağırdığına ilişkin
açıklaması
SELİNA DOĞAN (İstanbul) – Çok teşekkür ederim.
İstanbul’daki trafik ve ulaşım sorununu doğal ve
kültürel alanları yok ederek çözmeye çalışan İstanbul Büyükşehir Belediyesi,
bir yıl sonra gözünü yeniden Maçka Parkı’na dikti. Maçka Parkı’nın altından
kara yolu tüneli geçirilmek isteniyor bildiğiniz gibi. Geçen yıl gündeme gelen
bu plan, açılan davalar ve itirazlar sonrası rafa kaldırılmıştı. Açılan davalar
henüz karara bağlanmadan İstanbul Büyükşehir Belediyesi küçük bir plan
değişikliğiyle ağaçların sökümüne yeniden başladı. Tam 199 ağacın söküleceğinin
açıklanmasına karşın biliyoruz ki söküm bununla sınırlı kalmayacak. 
Parkların altına kara yolu yapmak demek, parkların
toprakla bağlantısını kesmek, yağmur sularının toprağa karışmaması yani doğal
afetlere davetiye çıkarmak, olası bir depremde daha büyük bir felaket demektir.

Bu nedenle, tüm İstanbullular adına İstanbul Büyükşehir
Belediyesini bu doğa katliamından vazgeçmeye çağırıyorum. 
Teşekkür ederim. 
BAŞKAN – Sayın Tanal… 
24.- İstanbul Milletvekili Mahmut Tanal’ın,
fiilen cami imamlığı yapan ancak evrak üzerinde İŞKUR temizlikçisi gösterilen
cami hocalarının mağduriyetinin bir an önce giderilmesini talep ettiğine
ilişkin açıklaması
MAHMUT TANAL (İstanbul) – Teşekkür ediyorum Sayın
Başkan. 
Değerli milletvekilleri, hepinizi saygıyla
selamlıyorum. 
Sayın Başbakan Yardımcısı Bekir Bozdağ Bey’den
istirhamım şu: Diyanet İşleri Başkanlığının ilanıyla KPSS yazılı sınavı ve
sözlü mülakatıyla 4.995 kişi cami imamı olarak 12 Mayıs 2017 tarihinde işe
alınmıştır. Ancak 4.995 cami imamı fiilen imamlık yaptığı hâlde evrak üzerinde
İŞKUR’da temizlik işçisi olarak gösterilmektedir. 
Fiilen cami imamlığı yapan ancak evrak üzerinde İŞKUR
temizlik işçisi gösterilen cami hocalarımız mağdur durumdadır. Bu mağduriyeti
ne zaman gidereceksiniz? Burada cami hocasının İŞKUR’da temizlik görevlisi
gösterilmesi kanuni değil, hukuki değil. Bu mağduriyetin bir an önce
giderilmesini talep ediyorum. 
Hepinize saygı ve hürmetlerimi sunuyorum. 
BAŞKAN – Teşekkür ederim. 
Sayın milletvekilleri, alınan karar gereğince sözlü
soru önergelerini görüşmüyor ve gündemin “Kanun Tasarı ve Teklifleri ile
Komisyonlardan Gelen Diğer İşler” kısmına geçiyoruz. 
1’inci sırada yer alan Yatırım Ortamının
İyileştirilmesi Amacıyla Bazı Kanunlarda Değişiklik Yapılmasına Dair Kanun
Tasarısı ile Plan ve Bütçe Komisyonu Raporu’nun görüşmelerine devam edeceğiz. 
VIII.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- Yatırım Ortamının İyileştirilmesi
Amacıyla Bazı Kanunlarda Değişiklik Yapılmasına Dair Kanun Tasarısı (1/912) ile
Plan ve Bütçe Komisyonu Raporu (S. Sayısı: 518) (x)
BAŞKAN – Komisyon? Yerinde. 
Hükûmet? Yerinde. 
Sayın milletvekilleri, dünkü birleşimde İç Tüzük’ün
91’inci maddesine göre temel kanun olarak görüşülen 518 sıra sayılı Kanun
Tasarısı’nın tümü üzerindeki konuşmalar tamamlanmıştı. 
Şimdi tümü üzerindeki soru-cevap işlemine başlayacağız.

Süremiz yirmi dakika. 
İlk on dakikada sayın milletvekillerinin sorularını
alacağım, diğer on dakika ise cevap vermesi için Sayın Bakana aittir. 
Sayın Tüm…
MEHMET TÜM (Balıkesir) – Teşekkür ediyorum.
FETÖ’nün eğitim alanında ağırlığını yitirmesinden sonra
eğitimde FETÖ’nün yerini tarikatlar almaya başlamıştır. Millî Eğitim Bakanlığı
“değerler eğitimi” adı altında çocukları tarikatlara emanet etmektedir. Yeni
dönemde Bakanlık, farklı iller ve isimlerle örgütlenen yeni nesil cemaat ve
tarikatlara Türkiye genelinde okullarda etkinlik düzenlemesi için kolaylıkla
izin vermektedir. Hükûmete soruyorum: Millî Eğitim Bakanlığının dinî cemaat,
tarikat, cemiyet ve bunlara bağlı kuruluşlarla imzaladığı protokol sayısı
kaçtır? Muradiye Vakfı, Diyanet Vakfı, İlim Yayma Cemiyeti, Hizmet Vakfı,
Hayrat, Maarif, Ensar, TÜGVA ve TÜRGEV’le imzalanan protokol sayısı kaçtır?
İlim ve kültür derneği olarak ortaya çıkan ve yeni nesil Nur cemaati
yapılanması olarak eğitimde örgütlenen bu derneğe Türkiye çapında okullarda
etkinlik yapılması için izin verilmiş midir? Son beş yılda özel okullara giden
öğrenci sayısının 12 kat artmasının…
(Mikrofon otomatik cihaz tarafından kapatıldı)
BAŞKAN – Sayın Tanal…
MAHMUT TANAL (İstanbul) – Teşekkür ediyorum Sayın
Başkan.
Biraz önce sordum ama Sayın Bakanımız meşguldü, tekrar
soruyorum: Diyanet İşleri Başkanlığı tarafından KPSS sınavıyla, hem yazılı hem
sözlü mülakatla 4.995 kişi cami imamı olarak 12 Mayıs 2017 tarihinde işe
başlatılmıştır. Ancak 4.995 cami imamı evrak üzerinde İŞKUR’a kayıtlı olduğu
hâlde fiilen cami imamlığı yapmaktadır. Cami imamı olan bu arkadaşlarımız
mağdur durumdadır. Bunların bu mağduriyetleri ne zaman giderilecektir? Aslında
bunlar temizlik işçisi değil, cami imamı. Cami imamını temizlik işçisi diye
İŞKUR’a kayıtlı göstermek hukuka karşı, kanuna karşı hiledir, dürüstlük
ilkesine aykırıdır. Bu anlamda, cami hocalarımızın bu mağduriyeti ne zaman
giderilecektir? Gerçi Bakanlık ilgilenmiyor ama ben her seferinde söyleyeceğim.
Teşekkür ederim, saygılarımı sunarım.
BAŞKAN – Teşekkür ederim.
Sayın Tümer…
ZÜLFİKAR İNÖNÜ TÜMER (Adana) – Sayın Bakan, Türkiye’nin
Afrin Operasyonu’yla ilgili görüşlerini açıklarken sınır ötesinde bulunan çocuklarımızı,
onların ana, baba ve yakınlarını da gözeterek büyük bir özenle, hiçbir insana
hürmetsizlik etmeyen bir üslupla, sadece “barış” dedikleri için gözaltına
alınan Türk Tabipleri Birliği Başkan ve üyeleri, bildiğiniz üzere, serbest
kalmıştır. Açıklamalarının hiçbir suç içermediği yargının yetkili organlarınca
da belirlenen Türk hekimleri, insanların fiziksel, ruhsal, sosyal ve çevresel
sağlık açısından onarılmaz sorunlarla karşı karşıya kalmasını elbette
istememektedir. Türk Tabipleri Birliği Merkez Konseyi üyesi Doktor Dursun Yaşar
Ulutaş’ın görevi de diğer Türk hekimleri gibi insanı yaşatmaktır ve yaşamı
savunmaktır. Gözaltından sonra serbest kalan Doktor Dursun Yaşar Ulutaş açığa
alınmıştır. Sadece “barış” dediği için görevinden uzaklaştırılan Sayın
Ulutaş’ın, görevine bir an önce iade edilmesini diliyorum. 
Saygılar sunuyorum. 
BAŞKAN – Teşekkür ederim. 
Sayın Türkmen… 
ELİF DOĞAN TÜRKMEN (Adana) – Teşekkür ediyorum
Başkanım. 
Adana, bölgenin en büyük ili hem nüfus açısından hem
ekonomik açıdan hem de sosyal kültürel açıdan ve en önemlisi çok büyük bir
üniversitesi var, daha sonra bir devlet üniversitesi daha açıldı. Ancak
Adana’da Schengen vize bürosu yok. Bu nedenle, Adanalılar hep ya komşu ile ya
da Ankara’ya, İzmir’e, İstanbul’a taşınmak zorunda ama Adanalı, Adanalı
işadamları, Adanalı öğrenciler bir Schengen vize bürosu bekliyor. Bu konuda
gereğinin yapılmasını talep ediyorum. 
Teşekkür ederim. 
BAŞKAN – Teşekkür ederim ben de. 
Sayın Balbay…
MUSTAFA ALİ BALBAY (İzmir) – Teşekkür ediyorum Sayın
Başkan. 
Sayın milletvekilleri, Milletvekili Arkadaşımız Enis
Berberoğlu’nun yargılamasında dün çok önemli bir aşama geçildi. Yargılama
boyunca casuslukla suçlanan ve yirmi beş yıl hapis cezasına çarptırılan
Berberoğlu için biz, bunun gerçek olmadığını, gerçeğin bir an önce ortaya
çıkmasını istediğimizi söylemiştik, dün casusluk olmadığı söylendi. Ceza beş
yıl on ay olarak verildi. Şu andaki hukuk sistemimizde on yılın altındaki bütün
cezalarda tahliye var. Berberoğlu, niçin tahliye edilmiyor? Bu, Hükûmetin
sorumluluğunda değil midir? Bu Meclisin 550 üyesinden biri, şu anda genel hukuk
sistemi içinde bile on yılın altındaki bütün cezalarda tahliye olunduğu hâlde
niçin hâlâ tutuklu tutulmaktadır? Bunun yanıtını Hükûmetten, Sayın Bakandan
bekliyoruz. 
BAŞKAN – Sayın Tanal… 
MAHMUT TANAL (İstanbul) – Teşekkür ediyorum Sayın
Başkan. 
Sayın Başkanım, vallahi, ben üç seferdir… 
ÖMER FETHİ GÜRER (Niğde) – Sayın Başkan, biz de söz
istemiştik. 
BAŞKAN – Siz sistemde yoktunuz Sayın Gürer. 
ÖMER FETHİ GÜRER (Niğde) – Dün akşam yazıldı ya.
BAŞKAN – Dünde kaldı onlar. Tekrar girin lütfen. 
MAHMUT TANAL (İstanbul) – Süre geçti, herhalde… 
BAŞKAN – Yeniden başlatıyoruz Sayın Tanal. 
Buyurun. 
MAHMUT TANAL (İstanbul) – Tekrar söylüyorum Sayın
Başkanım. Özür diliyorum, bu, üçüncü sefer aynı konu ama bir türlü cevap
alamıyorum.
Bu 4.995 cami hocası yazılı sınavla, sözlü mülakatla
cami hocası olarak işe alındı. Ancak bu cami hocaları mülakatla ve yazılı
sınavla işe alındığı hâlde İŞKUR personeli gösteriliyor, temizlik işçisi gösteriliyor.
Ve bunlar da şimdi, sözleşmeleri süreli olduğu için işten atılacaklar ve mağdur
edilecekler. Bu cami hocaları KPSS sınavıyla sınavı kazandığı hâlde, sözlü
mülakatla başarılı olduğu hâlde niye cami hocası olarak atanmıyor da İŞKUR’a
temizlik işçisi olarak atanıyor? Bu, kanuna aykırıdır; bu, hileli işlemdir; bu,
bir mağduriyettir. Bu cami hocalarımızın mağduriyeti ne zaman giderilecektir? 
Teşekkür ederim, saygılarımı sunarım.
BAŞKAN – Sayın Tanal, aynı soruyu soruyorsunuz. 
MAHMUT TANAL (İstanbul) – Evet.
BAŞKAN - Ama cevap bölümüne gelmedik daha.
MAHMUT TANAL (İstanbul) – Peki ama…
BAŞKAN – Bir cevap bölümünü bekleyin. 
Sayın Tümer…
ZÜLFİKAR İNÖNÜ TÜMER (Adana) – Türkiye genelinde 1999
yılından önce sigortalı olup emekli olabilmeleri için yaş sınırları uzatılan
yaklaşık 3 milyon kişi mağdur edilmektedir. Emeklilikte yaşa takılan
vatandaşların sigorta prim gün sayılarını tamamlamalarına rağmen emekli
edilmemesi, ülkenin kanayan bir yarası hâline gelmiştir. Emekliliği hak
etmelerine rağmen yaşları bahane edilerek yıllarca bekletilen insanlarımızın
büyük bir haksızlığa uğradığı açıktır. Emekli olma hayalleriyle yıllarca emek
veren vatandaşlarımızın sorunu acilen Hükûmet gündeminde yer almalıdır.
Teşekkür ederim.
BAŞKAN – Teşekkürler.
Sayın Şimşek…
BAKİ ŞİMŞEK (Mersin) – Teşekkür ediyorum Sayın Başkan.
Sayın Bakan, Adana-Ceyhan arası otoban ücretsizdir.
Mersinli hemşehrilerimiz de Tarsus-Mersin arası otoban trafiğinin ücretsiz
olmasını ve şehir içi trafiğin rahatlamasını beklemektedirler. Çünkü Mersin’in
iki tane ana giriş hattı vardır, her iki giriş hattında da şu anda bat-çık
projesi yapılmaktadır ve şehir içi trafiği Adana-Mersin istikametinde felç
olmuş durumdadır. Bakanlığın acilen bunu gündeme alıp Tarsus-Mersin arası
otobanı ücretsiz hâle getirmesini istiyoruz.
İkinci talebimiz de, nüfusu 400 bine yaklaşan Mersin’in
Tarsus ilçesinde araç muayene istasyonu yoktur. Sayın Bakan, bunu yazılı olarak
da sormamıza rağmen, şehrin 10 kilometre yakınında başka bir bölgede istasyon
olduğunu ve yeni bir istasyona gerek duyulmadığı belirtilmiştir. Oradaki
istasyon yetersizdir. Mutlaka Tarsus ilçesine kendi sınırları içerisinde yeni
bir istasyon yapılması… Diğer istasyon, Mersin’in Akdeniz ilçesi sınırları
içerisinde kalmıştır Büyükşehir Yasası’yla beraber. Bunun mutlaka gündeme
alınmasını ve 400 bin nüfuslu bir kentin araç muayene istasyonundan mahrum
bırakılmamasını talep ediyor, saygılar sunuyorum.
BAŞKAN – Teşekkür ederim.
Sayın Gürer…
ÖMER FETHİ GÜRER (Niğde) – Teşekkürler Sayın Başkan.
Sayın Bakan, Sağlık Bakanlığı yaptığınız dönemde, 2017
yılı için sağlıkçılara ek atama sözü vermiştiniz, ne yazık ki 2017’de bu
gerçekleşmedi. Şu anda 400 bin civarında atanamayan sağlıkçı var. Bu yıl içinde
sağlıkçılarla ilgili alım yapılacağı belirtiliyor ama tarih verilmiyor. Sayısı
kaç, ne zaman alınacak, bunu sağlıkçılar soruyor.
İkincisi de Bor Fizik Tedavi ve Rehabilitasyon
Hastanesinde yaşanan bir olay. Fizyoterapi bölümünde çalışanlar iki ayrı
ihaleyle alınmış; 5’i kadroya alınıyor, 5’i alınmıyor taşeron düzenlemesi nedeniyle.
Aynı işi yapan ve aynı işi yaptıkları hâlde farklı ihalelerle işi alanların
oluşan mağduriyetlerinin giderilmesi için de çalışma yapılması gerektiğini
düşünüyoruz. Bu bağlamda, taşeronların “ama”sız, “lakin”siz tümünün kadroya
alınmasından öte, aynı kurum içinde bu ayrımların da giderek daha sorunlar
yaratacağını düşünüyoruz. Ayrı ayrı ihalede aynı işi yapan insanların tümünün
bulundukları kadrolara alınmasını temenni ediyorum.
Teşekkür ederim.
BAŞKAN – Teşekkür ederim.
Sayın Köksal…
BURCU KÖKSAL (Afyonkarahisar) – Sayın Bakan, 2014
yılında, nüfusu 2 binin altında olduğu için kapatılan belediyelerde çalışan
geçici işçiler, maalesef mağdur olmuştur. Bunların birçoğu şu anda iş
bulamamaktadır ve birçoğu da şu anda buldukları geçici işlerde çalışmaktadır.
Nüfusu 2 binin altında olduğu için kapatılan belediyelerde çalışan geçici
işçilerle ilgili bir çözümünüz var mıdır? Bunların mağduriyetleri giderilecek
midir? 
Yine, seçim bölgem Afyonkarahisar’da kapatılan Bayat,
İhsaniye ve Sultandağı adliyelerinin yeniden açılmasını istiyoruz, bu konuda
bir çalışma var mıdır?
Ve yine, seçim bölgem Afyonkarahisar ili Sandıklı
ilçesindeki ağır ceza mahkemesinin de yeniden açılmasını istiyoruz. Bu konuda
da bir çalışma var mıdır? 
BAŞKAN – Sayın Bakan, buyurun.
Süreniz on dakika. 
BAŞBAKAN YARDIMCISI RECEP AKDAĞ (Erzurum) – Değerli
Başkanım, size ve soru tevcih eden bütün değerli milletvekillerine teşekkür
ediyorum.
Tabii, Hükûmetin bir üyesi olarak, Başbakan Yardımcısı
olarak bu sorulara gücüm yettiğince cevap vereceğim ama şunu da söylemeden
geçemeyeceğim: Görüşeceğimiz kanunla alakalı hiçbir soru yok, genellikle
sorular çalışmadığım yerlerden çıktı yani.
BAKİ ŞİMŞEK (Mersin) – Bizimki sizinle alakalı Sayın
Bakanım. Araç muayene istasyonu, yatırım…
BAŞBAKAN YARDIMCISI RECEP AKDAĞ (Erzurum) – Değerli
milletvekilleri, şunu özellikle ifade edeyim: İlk soruyu soran milletvekilimiz
“Eğitimde FETÖ’nün yerini ‘değerler eğitimi’ altında başka cemaatler ya da
tarikatlar alacaktır, alabilir.” diye bir endişesini dile getirdi. Millî Eğitim
Bakanlığımızın belli protokollerle gençlerimizin gelişimlerini sağlamak, tabii
ki bu arada değerler eğitimiyle alakalı gelişimlerini de sağlamak üzere yaptığı
çalışmalar, bu arada belli sivil toplum örgütleriyle yaptığı protokoller
tamamen legal yani kanuni olan dernek ve vakıflarla yapılmaktadır. Türkiye’deki
mevcut kanunlara göre kurulmuş, amaçları kuruluş mevzuatında belirtilmiş olan
sivil toplum örgütleri var yani kuruluşları da mevzuata göre, amaçları da
mevzuata göre belirtilmiş olan sivil toplum örgütleri. Kanaatimce Millî Eğitim
Bakanlığımızın bu çeşitten sivil toplum örgütleriyle iş birliği yapması kadar
tabii bir şey olamaz. Bu iş birliklerinin artması lazım. Bütün gelişmiş
toplumlarda, demokratik toplumlarda sivil toplum örgütleriyle ilişkinin
artırılması esastır, geliştirilmesi esastır. 
Sayın Tanal’ın sabırla 3 kere sorduğu…
3 kere mi sordunuz Sayın Tanal? 
MAHMUT TANAL (İstanbul) – 3 sefer oldu Sayın Bakan.
BAŞBAKAN YARDIMCISI RECEP AKDAĞ (Erzurum) – 3 sefer
sorduğu soruyla alakalı şu anda bende bir malumat yok ama bu malumatı Diyanet
İşleri Başkanlığımıza, ilgili Başbakan Yardımcımıza ileteceğim. Öyle inanıyorum
ki Sayın Tanal’ın verdiği açıklamalarla değerlendirilip mesele bir çözüme
kavuşturulacaktır. 
Türk Tabipleri Birliğinin Afrin’le alakalı ifadeleri,
aslında, gerçekten bütün toplumu yaralamıştır, bunu kabul etmek lazım. Daha
önce bu, bana başka yerlerde de soruldu. Şunu açıkça ifade edeyim: Türk
Tabipleri Birliği, bütün Türk tabiplerinin, sağlık çalışanlarının ve milletinin
hislerine tercüman olmalıdır, bir ideolojik saplantı içinde konuşmamalıdır ve
davranmamalıdır. Bu, benim şahsi kanaatimdir ve davranışlarının yanlış olduğuna
da inanıyorum. Ben de bir hekimim, bu davranışın yanlış olduğunu da ifade
ettim. Ama, bunun ötesinde, yargı tarafından yapılan işlemler elbette yargıya
ait işlemlerdir. 
Açığa alınmış bir doktordan bahsettiniz. Bununla
alakalı hususta da takdir edersiniz ki bende şu anda bir malumat yok. İdari
soruşturmanın sebebine ve o idari soruşturmanın sonuçlarına bakmak lazım. 
Şunu ifade etmek gerekiyor: Şimdi, Türkiye’deki meslek
örgütleri ve meslek örgütlerine ait odalarla alakalı olarak, yine kanaatimce,
son derece demokratik olmayan bir sistem geçerli. Dikkat ederseniz şu anda
Mecliste 4 partiyiz, yüzde 10 barajı olmasına rağmen 4 partiyiz ve 4 farklı ses
Mecliste çıkabiliyor. Oysa sivil toplum örgütlerinin kuruluş kanunlarında
çoğunluğu elde eden bir grup ya da görüş sahibi, o meslek örgütüne mensup bütün
insanları temsil etmiş gibi tek bir listeyle seçiliyor. Bunun behemehâl
değiştirilmesi gerekir. Bu, son derece antidemokratik bir tutum. Yani şu anlama
geliyor: Bulunduğunuz şehirde en yüksek oyu alan parti bütün milletvekillerini
alır, götürür. Bu, malum, 1950’de ilk defa demokrasiye geçildiğinde böyleydi.
Bunun mahzurları ortaya çıktı, Anayasa değiştirildi. Dolayısıyla…
MUSTAFA AKAYDIN (Antalya) – Sayın Bakan, bütün dünyada
böyle. 
BAŞBAKAN YARDIMCISI RECEP AKDAĞ (Erzurum) – Bakın, ben
demokratik bir gereklilikten bahsediyorum. Sivil toplum örgütleri, kendilerini
temsil ettikleri meslek mensuplarının çoğulcu karakterine uygun şekilde
yapılandırılmalıdır. Bunun için de Meclisimiz gerekli kanunları kanaatimce
yapmalıdır. 
Adana’da vize bürosu olmadığıyla ilgili Sayın Türkmen
bir malumat verdiler, bunu da ilgili bakanlığa ileteceğim.
Sayın Balbay’ın Sayın Enis Berberoğlu’yla ilgili
bahsettiği husus, takdir edersiniz ki tamamen yargıyla alakalı bir husustur. Bu
yanlışı zaman zaman bu Mecliste sürekli görüyorum doğrusu. Bazı arkadaşlarımız
konuşmalarında, yargının tasarruflarını Hükûmetin tasarrufları gibi yansıtmaya
çalışıyor. Aslında arkadaşlarımız yargı tasarruflarının Hükûmet tasarrufuyla
hiçbir ilgisi olmadığını pekâlâ bilirler ama belki de böyle bir algı
oluşturulmaya çalışılıyor kamuoyunda çünkü burada vatandaşlarımız bizi
dinliyorlar.
BURCU KÖKSAL (Afyonkarahisar) – Yargıya talimat
verildiği için Sayın Bakan. Yargı saraydan aldığı talimatla çalışıyor.
BAŞBAKAN YARDIMCISI RECEP AKDAĞ (Erzurum) – Yani “Yargı
şu kadar yılla yargılamaya başladı, sonra bu kadar yılla yargılama hususunda
bir karar verdi. Bunun için bir tutukluluk yaptı ya da yapmadı…” Bu yargının
bileceği bir iştir. Buna ne yüce Meclisin üyeleri siz sayın milletvekilleri ne
de icranın üyeleri olan biz bakanlar ya da başbakanlar, cumhurbaşkanları
karışabilir. Yani bu hususta…
MUSTAFA ALİ BALBAY (İzmir) – Hiç fikriniz yok mu Sayın
Bakan? Bu Meclisin bir üyesi, hiç fikriniz yok mu?
BAŞBAKAN YARDIMCISI RECEP AKDAĞ (Erzurum) – Hayır,
müsaade edin. Yani Meclisin bir üyesiyle alakalı Mecliste tabii ki konuşabiliriz,
tabii ki fikrimizi söyleyebiliriz, tabii ki onun yargılanmasıyla ilgili,
tutukluluğuyla ilgili fikir serdedebiliriz ama bunun Hükûmetle alakası varmış
gibi konuşursak bu yanlış olur. Hükûmet buna ne yapsın yani? Türkiye’de yargı
bağımsızdır.
MUSTAFA ALİ BALBAY (İzmir) – Bu durumlarda hep tahliye
çıkıyor. 
BAŞBAKAN YARDIMCISI RECEP AKDAĞ (Erzurum) – Hayır, bunu
biliyoruz ama yargının bağımsızlığını bilmemiz lazım.
BAŞKAN – Sayın Balbay, lütfen…
MUSTAFA ALİ BALBAY (İzmir) – Başka bir şey söylemiyoruz
biz burada. Sanki bilmiyormuşsunuz gibi konuşuyorsunuz.
BURCU KÖKSAL (Afyonkarahisar) – Yargı bağımsız değil
ki! Adalet Şûrası bile Beştepe’de yapılıyor, nasıl bağımsız yargı?
BAŞKAN – Sayın Balbay, karşılıklı konuşmayın. Siz soru
sordunuz, Sayın Bakan cevap veriyor. Lütfen…
BAŞBAKAN YARDIMCISI RECEP AKDAĞ (Erzurum) –
Emeklilerimizle ilgili olarak… Şu andaki mevcut kanunlar biliyorsunuz, bir
vatandaşımızın emekliliğiyle ilgili olarak yıl ve gün şartı, ayrıca yaş şartı
aramaktadır. Aslında Türkiye’de geçmişte yapılan kanunların ve uygulamaların
çok genç emeklilikler oluşturduğunu biliyoruz ve bunu açık yüreklilikle
konuşmak lazım. Dünyada çalışanına kıyasla emekli sayısı bizdeki kadar yüksek
ülke arasanız bulamazsınız. Aslında çok genç yaşta emeklilikler tabii olarak
çalışanların sırtından ödenmektedir. Dolayısıyla bugünkü kanunlar muvacehesinde
bu 3 şartı sağlayan yani yıl şartını, gün şartını ve yaş şartını sağlayan
değerli vatandaşlarımız emekli olmaktadırlar ve bunun da ben doğru bir uygulama
olduğu kanaatindeyim. 
Adana-Ceyhan otoyolunun ücretsiz, Tarsus-Mersin
otoyolunun ücretli olduğunu değerli milletvekilimiz ifade ettiler. Bunu da ben
ilgili bakanımıza ileteceğim. Değerli milletvekilimiz her ne kadar bir önceki
sorusuna ya da talebine “Tarsus’ta araç muayene istasyonuna ihtiyaç yok.”
cevabını yazılı olarak ilgili bakanlıktan, kurumdan almışsa da bu meseleyi de
ilgili bakanımıza ileteceğim.
Sorularınız için çok teşekkür ederim.
BAŞKAN – Teşekkürler Sayın Bakan.
ÖMER FETHİ GÜRER (Niğde) – Sağlık Bakanlığındaki
atamaları sorduk Sayın Bakan.
BAŞBAKAN YARDIMCISI RECEP AKDAĞ (Erzurum) – Sağlık
Bakanlığıyla ilgili de bir soru sordular. Doğrusu, tabii, şu anda ben Sağlık
Bakanı değilim, bunu Sağlık Bakanımızla ve Maliye Bakanımızla görüşmemiz lazım.
Ama bu sene birçok alanda olduğu gibi sağlık alanında da yeni atamalar
yapılacak ve biliyorsunuz, Hükûmetimiz, memur atamaları konusunda belli
alanlara öncelik vermektedir; bunların başında sağlık personelimiz, millî
eğitim personelimiz ve güvenlik personelimiz gelmektedir. 
Çok teşekkür ederim.
BAŞKAN – Teşekkür ederim Sayın Bakan.
Tasarının tümü üzerindeki görüşmeler tamamlanmıştır.
Maddelerine geçilmesini oylarınıza sunuyorum: Kabul
edenler... Kabul etmeyenler... Kabul edilmiştir. 
Şimdi birinci bölümün görüşmelerine başlıyoruz.
Birinci bölüm 1 ile 20’nci maddeleri kapsamaktadır.
Birinci bölüm üzerinde Milliyetçi Hareket Partisi Grubu
adına Mersin Milletvekili Sayın Baki Şimşek konuşacaklar.
Buyurun. (MHP sıralarından alkışlar) 
Süreniz on dakika.
MHP GRUBU ADINA BAKİ ŞİMŞEK (Mersin) – Sayın Başkan,
değerli milletvekilleri; 518 sıra sayılı Yatırım Ortamının İyileştirilmesi
Amacıyla Bazı Kanunlarda Değişiklik Yapılmasına Dair Kanun Tasarısı’nın birinci
bölümü üzerinde Milliyetçi Hareket Partisi Grubu adına söz almış bulunmaktayım.
Bu vesileyle aziz Türk milletini saygıyla selamlıyorum.
Bu kanun tasarısı, tali komisyonlarda görüşülmeden, her
zaman olduğu gibi, yine torba yasa içerisinde ve direkt Plan ve Bütçe
Komisyonunda görüşülerek Meclise getirilmiştir. Tabii, yatırım ortamlarının
iyileştirilmesini Milliyetçi Hareket Partisi Grubu olarak destekliyoruz.
Buradaki birtakım kırtasiyenin, zamanın ve birtakım lüzumsuz masrafların
ortadan kaldırılmasına destek veriyoruz. Burada, şirket kuruluşu işlemleri ve
maliyetlerin azaltılması, belediyeler tarafından sağlanan yapı kullanma izin
belgelerinin süreçlerinin hızlandırılması, dış ticaret işlemlerine ilişkin
çeşitli maliyetlerin düşürülmesi, tapu işlemlerinin hızlandırılması,
telekomünikasyon altyapı izin işlemlerinin kolaylaştırılması, KOBİ’lerin
finansmana erişimlerinin kolaylaştırılması ifade edilmektedir.
Tasarının bu maddelerle ilgili kısımlarının tamamını
destekliyoruz, yalnız, yatırımla ilgili, yatırımcının öncelikle uygun bir arsa
bulabilmesi lazım. Yatırımın en önemli, birinci önceliği budur ama maalesef
Türkiye’de bürokrasi hızlı çalışmadığı için, yatırımcı, arsayı bulduktan sonra
yapacak olmuş olduğu yatırımla alakalı izinleri alıyor, aylarca süren bir izin
sürecinden sonra belediyelerle, bakanlıklarla, ÇED’lerle uğraşıyor ve bundan
sonra da finansman bulma derdine düşüyor.
Ülkemiz, maalesef, dünyada en yüksek dış faizle dış
kaynaklı bulmuş olduğu paraya en yüksek faizi ödeyen ülkelerin başında geliyor.
Tabii, bu süreçler içerisinde de birçok yanlışlıklarla da karşı karşıya kalıyoruz.
Yani teşvikler doğru yerlere verilmiyor. Örneğin, şimdi, Kahramanmaraş,
Osmaniye öncelikli teşvikli bölgeler içerisine alınıyor, bunun hemen bir saat
mesafesindeki Adana, Mersin yatırımda öncelikli teşvik kapsamı dışında
tutuluyor. Şimdi, düşünün, pamuk, Çukurova’da yetişiyor, Çukurova’dan diğer
illere gidip orada tekstil ürünlerine dönüşüyor ve buradaki tekstil
fabrikalarının hemen bir saat mesafedeki diğer illerdeki fabrikalarla, teşvik
dışı kaldığı için, baş etmesi mümkün olmuyor. Orada girdi maliyetleri, işçi
maliyetleri ve birtakım sigorta giderleri daha düşük olduğu için, bugün Adana
ve Mersin’deki Türkiye'nin zamanında dünyaya açılan kapısı olan Çukurova ve
Berdan Tekstil gibi bölgenin iki devasa fabrikası kapanmış durumdadır. Onun
için, bölgenin tamamının ele alınarak teşviklerin doğru yerlere verilmesi
gerekmektedir. Aksi takdirde bundan bazı illerimiz ve bölgelerimiz olumsuz
olarak etkilenecektir. 
Kamu yatırımlarında da kamu yatırımı yapılacak olan
arsaların hazineye ait olması hep öncelikli olarak tercih edildiği için burada
da bazı yatırımlar yapılırken hazineye ait olan arsa bulunan yerler o yatırım
için uygun bölge olamayabiliyor. Yani şimdi düşünün: Mersin Tarsus’ta
Türkiye'nin en büyük cezaevi yapıldı ve modern bir cezaevi yapıldı ama yağan
ilk yağmurla beraber -Çukurova’nın göbeğine yapıldı, tarım arazilerinin
ortasına yapıldı bütün uyarılarımıza rağmen- sular altında kaldı. Aynı şekilde,
Çukurova Havaalanı -şu anda inşaatı devam ediyor- yine tarım arazilerinin
göbeğine yapıldı. Öncelikle, eğer devletin elinde hazine arazisi yoksa, yatırım
yapılacak olan arsanın gerekirse satın alınarak daha doğru bir bölgeye bu
yatırımların yapılması gerekmektedir. Verilen destekler içinde tarıma verilen
destekler son on beş yıl içerisinde yaklaşık belki 10 katına çıktı, rakamsal
olarak 20-25 milyar dolar civarında tarıma destek verildiği söyleniyor ama
maalesef, Türkiye'nin… 
Ben, geçtiğimiz hafta sonu, Dünya Bakliyat Günü
dolayısıyla bakliyatçıların bir toplantısına katıldım. Türkiye'nin ürettiği bakliyat
son on beş yılda 2 milyon tondan 1 milyon tona düşmüş. Yani bu verilen
desteklerde mi bir hata var, yoksa çiftçilerimizde mi bir problem var? Bunların
tekrar gözden geçirilmesi…
Yine, hayvancılıkla ilgili verilen destekler var. Bu
kadar destek veriyoruz ama verilen bu kadar desteğe rağmen canlı hayvan sayısı
maalesef azalıyor. Bunların tekrar gözden geçirilerek kamu yatırımlarının doğru
şekilde yapılması…
Yine, bankaların gayrimenkuller üzerine koymuş
oldukları ipotekler… Bunların direkt banka üzerinden tapuya resen gönderilerek
bu tescillerin yapılması buradaki süreci belki hızlandıracak ama tapudaki
yapılan işlemler kamera kaydı önünde, müdürün ve memurun önünde bütün
vatandaşların parayı alıp almadığı, bu işlemi kabul edip etmediği sorgulanarak yapılıyor.
Bankalarda da benzer şekilde kamera kaydı sisteminin mutlaka kurulması şarttır.
Aksi takdirde, bankalarda hepimiz işlem yaptırıyoruz, önümüze kalın bir
sözleşme konuyor, hiç kimse bu sözleşmeleri okumuyor, herkes bunun altına imza
atıyor, yarın yapılan ipotek ve satış işlemlerinde hukuki birçok sorunla karşı
karşıya kalabiliriz. 
Bugün bile
yapılan işlemlerde, aslında hem tapuda hem bankada birçok hukuksuzlukla karşı
karşıyayız. Vatandaş kredi kullanıyor, tapu memuru soruyor, “Paranı aldın mı,
almadın mı?” diyor; vatandaş parasını aldığını söylüyor, aslında parasını
almadan “Aldım.” diye söylüyor, orada vatandaş yalan beyanda bulunuyor ve bu
işlem yapılıyor. Daha sonra, vatandaş, imzayı attıktan sonra alıcı-satıcı
bankaya gidiyor, orada alıcı, satıcının parasını bankadan hesabına geçiriyor. O
süreç içerisinde art niyetli kişiler bunu olumsuz olarak kullanabilirler. Onun
için, bunun, tekrar gözden geçirilmesi…
Yine aynı şekilde cins tashihi ve yapı kullanma izin
belgelerinin alınmasında da burada LİHKAB büroları ya da kadastro
müdürlüklerinin düzenlemiş olduğu belgelere bakılarak işlem yapılması, resen bu
cins tashihi işleminin yapılması öngörülmekte. Burada da yine elektronik
ortamda veya mail yoluyla yapılacak işlemler mutlaka süreci hızlandıracaktır.
Yalnız, burada, tapu alan insanların, cins tashihi ve kat mülkiyeti kurulduktan
sonra, tapularda mutlaka yapılacak olan bir değişiklikle, aldıkları
gayrimenkulün metrekaresini mutlaka yazması gerekmektedir. Bugün, hiç kimsenin
tapusunda, almış olduğu evin ya da iş yerinin kaç metrekare olduğu yazmıyor,
sadece arsa payları yazıyor. Arsa paylarının da özellikle küçük belediyelerin
olduğu yerlerde verilecek olan bu yetkiyle bunu belediyelerin hesaplaması
gerekiyor. Burada da birçok yanlışlıkla karşı karşıya kalınması mümkün
olabilecektir, bunun mutlaka, tekrar, yine gözden geçirilmesi gerekmektedir. 
Altyapı inşaat kazılarında, yapılacak olan yatırımdan
önce belediye ve yatırım yapacak kuruluşların mutlaka bir koordinasyon kurarak…
Maalesef, Türkiye’de altyapıyla ilgili bir koordinasyon yok, bu kazılar
yapılıyor ama belediyeler asfalt döküyor, belediye asfalt döktükten sonra
TELEKOM geliyor, kazı yapıyor, buna bir tahrip bedeli çıkarılıyor, firma
geliyor, tahrip bedelini ödüyor, sadece o kazılan kısma yama şeklinde bir
asfalt ya da parke döşeniyor. Burada, zemin sıkıştırılmasının öncekiyle aynı
yapılabilmesi mümkün olmadığı için, o yerde tekrar çökme oluyor. Bundan sonra,
tekrar, TEDAŞ geliyor, doğal gaz geliyor, kanalizasyon geliyor ve milletin
parası çarçur ediliyor. 
Bu yatırımlarla ilgili mutlaka bütün altyapı
hizmetlerinin tek bir elden -belediye eliyle- gerekirse altyapı yatırımıyla
ilgili bütün ödeneğin, buraya döşenecek olan boruların, rögarların ve altyapı
hizmetlerinin tek bir elden çıkacak şekilde düzenlenmesi gerekmektedir. Aksi
takdirde, maalesef, 2018 yılına geldik ama hâlâ Ankara’nın bile birçok yerinde
asfalt kotu ile rögar kotunu tutturamıyoruz. Mühendislik bu kadar gelişmiş,
teknoloji bu kadar gelişmiş ama maalesef bunu tutturamıyoruz.
Yine, bu yasayla beraber, Mera Kanunu’nda da bir
değişiklik yapılarak, özellikle, cep telefonu vericilerinin meralar üzerine
kurulması düşünülmektedir. Yani belki bazıları, buralarda yerleşim olmadığı
gibi veya başka türlü değerlendirmelerde bulunabiliyorlar ama geçtiğimiz yıl
yazın Toros Dağlarında Sayın Kalkınma Bakanımızla beraber katılmış olduğumuz
birkaç tane etkinlikte, orada binlerce Yörük’ün çadırlarda yaşadığını ve
bunların da -zaten elektrik yok, cep telefonu çekmiyor- mağdur olduklarını ve
buraya mutlaka verici konulması taleplerini bizlere ilettiler. Burada bir art
niyet olmadıktan sonra, mera üzerine sadece vericinin konulması bu meranın
vasfını kaybetmesine sebebiyet vermeyecektir, bunu mutlaka koruyacaktır. 
Yine, bu yasayla beraber düzenlenen, yapı denetim
firmalarıyla ilgili de birtakım sıkıntılar bizlere iletilmektedir. Yapı denetim
firmaları, maalesef, müteahhitlerle pazarlık ederek iş alabilmektedirler. Yapı
denetim firmalarının da müteahhitle olan müşteri-patron ilişkisi kesilmelidir.
Aksi takdirde, para aldıkları bir firmayı yapı denetim firmalarının
denetleyebilmesi mümkün değildir. Aksi takdirde, o müteahhit o yapı denetim
firmasına iş vermeyecektir onun iş vereni olduğu için.
(Mikrofon otomatik cihaz tarafından kapatıldı) 
BAKİ ŞİMŞEK (Devamla) – Toparlıyorum Sayın Başkan.
BAŞKAN – Bir dakika ek süre veriyorum.
Buyurun.
BAKİ ŞİMŞEK (Devamla) – Yapı denetim firmalarının,
bunların oluşturacak olduğu bir birlikte mutlaka sıraya konularak
müteahhitlerin, firmayla hiç muhatap olmadan hangi yapı denetim firmasına sıra
gelmişse onun tarafından sağlıklı bir şekilde denetletilmesi gerekmektedir.
Yoksa, zaten firmalar bugün evrak takibi dışında gerçek manada bir denetim
yapamamaktadır. Bu da inşaat yapan firmaların birçok sorunla karşı karşıya
kalmasına sebebiyet vermektedir. Bunun da tekrar gözden geçirilmesini temenni
ediyorum.
Yasanın hayırlı uğurlu olmasını temenni ediyor,
saygılar sunuyorum. (MHP sıralarından alkışlar)
BAŞKAN – Teşekkür ederim.
Cumhuriyet Halk Partisi Grubu adına Tokat Milletvekili
Sayın Kadim Durmaz konuşacaklar.
Buyurun Sayın Durmaz. (CHP sıralarından alkışlar)
CHP GRUBU ADINA KADİM DURMAZ (Tokat) – Sayın Başkanım,
yüce Meclisin saygıdeğer üyeleri, bizleri izleyen değerli yurttaşlarımız;
Cumhuriyet Halk Partisi Grubu adına 518 sayılı Yatırım Ortamının
İyileştirilmesi Tasarısı üzerine söz almış bulunuyor, hepinizi saygıyla
selamlıyorum.
Değerli milletvekilleri, şu elimizdeki gördüğünüz
basılı evrakın tamamına yakını 3 Kasım 2002’den bu yana AK PARTİ iktidarının bu
ülkedeki yatırım ortamını geliştirebilme adına çıkardığı, alt komisyonları
baypas yaparak, Parlamento geleneğinde eşine az rastlanır torba yasalarla
çıkarılan yasalar. Ama şöyle bir elimizi vicdanımıza koyup geriye doğru bir
baktığımızda, bu ülkedeki sefaletin, yoksulluğun, üretim azalmasının, dünyadaki
saygınlığının, eğitim ve öğretimin on beş yıldır ülkeyi kesintisiz yöneten bir
iktidar eliyle nasıl, ne hâle getirildiğinin en güzel göstergesini birlikte
görüyoruz. İşte bugün görüşülmekte olan bu kanunda da yatırım ortamını yeniden
iyileştirme noktasında birtakım önlemler var. 
Sayın milletvekilleri, şöyle bir bakıyoruz, AK PARTİ
Hükûmeti Anayasa’ya aykırı bu düzenlemelerle, torba yasalarla, inatla, hırsla,
vazgeçmeden, bütün eleştirilere kulağını tıkayarak yoluna devam etmeye
çalışıyor. Bir atasözü vardır, diyor ki: “Aynı şeyleri yaparak farklı sonuçlar
elde edemezsiniz.” ve elde edilmiyor arkadaşlar. Hepimiz yaşıyoruz, seçim
bölgelerinize gittiğiniz zaman uğradığınız bir esnafın yüzü gülmüyor, KOBİ’ler
çok zor durumda, sanayici kenarda köşede biriktirdiklerini ipotek vererek
varlığını sürdürmek, marka değerini korumak, ele güne mahcup olmamak için
birikimlerini satarak ya da kredilendirerek yaşamını sürdürüyor, bunların hepsi
de malum. 
İktidar
partisinin adı Adalet ve Kalkınma Partisi arkadaşlar ve bakıyoruz, adalet
yerlerde sürünüyor; on altı yıldır geriye doğru baktığımızda da kalkınmanın
hâlâ yeni önlemlerle düzeltileceğini söyleyen bir iktidar eliyle demek ki o
noktada da AK PARTİ iktidarı sınıfta kalmıştır. Temel nedenlerinden birkaç
tanesi… Dünyanın neresinde olursa olsun bütün yatırımcıların aradığı ortak bir
temel kural vardır: Yargınızın, hukuk sisteminizin güven vermesi, hukuk
devletinin güven vermesi. Arkadaşlar, inanıyorum -sizlerin vicdanına da
sesleniyorum- şu anda ülkemizdeki hukuk sistemi sizin vicdanınıza da güven
vermiyor. Ülkemizde birçok yabancı yatırımcı var, gelmiş buralarda yatırım
yapmışlar. Ama istatistiklere baktığımızda, her geçen gün, malını, cevahirini
kurtaran pılını pırtısını toparlayıp Türkiye Cumhuriyeti’ni terk ediyor. Birçok
yabancı banka var, birinin CEO’suna soruyorlar -100’ün üzerinde şube kapatmış-
diyorlar ki: “Türkiye iyi bir ülke, faiz oranları da oldukça yüksek,
Türkiye’den neden çıkıyorsunuz?” Diyor ki: “Ben Türkiye’de çok iyi para
kazandım ve kazanmaya devam ediyorum ama takdir edersiniz ki, bir ihtilaf
hâlinde, yargısı güvenilir olmayan bir ülkede benim paramın pulumun, bankamın
teminatının olmayacağı sizce de malum; o yüzden ben yavaş yavaş Türkiye’den
çekiliyorum.” Buna Körfez’deki birçok ülkenin bankaları da dâhil. Bazı
şirketlerimiz yabancı ortaklı, onlar da, hepsi ilişkilerini gözden geçiriyorlar.
Seçim bölgem Tokat’ta çok ciddi oranda makine ihracatı yapan firmalar var.
Eskiden 200 bin, 300 bin, 400 bin euroluk makineleri ihraç ediyorlardı.
Soruyorum, şimdi “O gelip günlerce ağırladığımız, eşiyle çocuğuyla tatile gelip
bize sipariş veren firmaların sıradan bir satış temsilcisi dahi ülkemize ve
bize gelmiyor artık, birçoğu telefonlarımıza çıkmıyor. diyor.”
Şimdi, hedef koyuyoruz: “Kalkınacağız, turizmde
kalkınacağız, sanayileşeceğiz, üreteceğiz, dünyaya satacağız.” Dünyayla
ilişkilerimize bakıyoruz arkadaşlar, bu noktada da biz güven vermiyoruz. En
büyük pazarımız Orta Doğu kan gölüne dönmüş. Bu konuda Türkiye Cumhuriyeti’nin
tarihten gelen saygınlığını dip yaptırmışız. Öyleyse hep birlikte -bu ülkede
birlikte yaşıyoruz- bu ülkede muhalefeti, bu ülkenin sivil toplum örgütlerini,
hepsini ortak bir anlayışla birleştireceğiz ve Mustafa Kemal Atatürk’ün ifade
ettiği gibi “Söz konusu vatansa gerisi teferruat.” diyeceğiz. Bizden gelen o
kıymetli önerilere de lütfen kulak asıp dinleyeceksiniz. 
Bakın, Ulu Önder Mustafa Kemal Atatürk 1923 yılında
İzmir İktisat Kongresi’nin açılış konuşmasında aynen şöyle diyor: “Bir ulusun
hayatıyla doğrudan doğruya ilgili olan ekonomisi çöküşün de yükselişin de
nedenidir. Zamanımız bir iktisat çağıdır.” Yıl 1925. Arkadaşlar, 2023’e,
Türkiye Cumhuriyeti’nin 100’üncü yıl hedeflerine hazırlanıyoruz ama biz hâlâ
geldiğimiz noktada hedeflerinde birleşmiş bir ülke değiliz. 
Bu torba yasada birçok şeyi görüşüyoruz ve öyle ilginç
ki bunları görüştüğümüz zaman da -kendi kendimizi kandırmayalım- kalkınma hızla
ilerleyecek, büyüme artacak, millî gelirimiz yükselecek, asgari ücretli asgari
ücretten fazlasını alacak, KOBİ’ler gelişecek diye bir kural yok, çok da elzem
olmayan şeylerle insanları uğraştırıyoruz. Ama bir tanesi, inanıyorum hepinizin
vicdanlarını da yaralayacaktır. Bir ülkede olmazsa olmaz iki temel kayıt vardır
arkadaşlar; biri, nüfus kayıtları, bir diğeri de tapu ve kadastro kayıtları.
Şöyle geriye doğru hafızamızı yenilersek Musul ve Kerkük’ün peşmerge tarafından
işgalini izlerken hepimizin içi sızladı, yüreğimiz sızladı. Orada iki yeri imha
ettiler; önce nüfus kayıtlarını, daha sonra da tapuyu. 
Şimdi, biz bu değişiklikle, tapulara ipotek şerhinin
konmasını doğrudan birçoğu yabancı olan bankalara veriyoruz. Eskiden tapuya
gittiğiniz zaman yaşlısı genci, orada yetkili bir memur hemen sizin mahkeme
ilamı gibi yüzünüze okur da “Ey amca, teyze, abla, beyefendi, kardeşim; sizin
şu ada, bu pafta, bu parselde bulunan bu taşınmazınıza şu kadar kıymetle,
bedelle ipotek konuluyor falan banka, filan finans kuruluşu ya da borçlunuz
tarafından.” diye ya da “Bunu filancaya şu bedel karşılığında satıyorsunuz.”
diye insanı uyarıyordu. Tabii, bankalardaki genel tema nedir? Kârlılık ve kâr.
Hemen bir yakınımızı, belki birileri mülkiyeti olan, kenarda akçesi, birikimi
olan bir yaşlıyı götürecek, diyecek ki: “Ya, bir para çekiyorum, şu bankada bir
imza işim var.” Bankalarda da sürekli değişen memurlar bu işin sorumluluğunda
değil ve onlara cezai müeyyide de getirilmiyor bu yasayla arkadaşlar. Ülkemizde
-birçoğumuzun da bildiği- kaldırımlarda kredi kartlarının satıldığını, o bit
gibi yazıları hiç kimsenin okumadığını da hepimiz biliyoruz. Gelin, bu noktada
iyi düşünelim, ortak bir anlayışta buluşalım, tapu gibi önemli bir konudaki
yetkiyi yeniden, bu maddedeki değişiklik önergemize sahip çıkarak tekrar tapu
müdürlüklerine verelim.
Yine arkadaşlar, burada ne oluyor? Noter işlemlerini
Ticaret Sicili Gazetesi’ne veriyoruz; bunun kalkınmayla çok fazla bir ilgisi
yok. Yapı denetim şirketlerinin ne ilgisi var arkadaşlar? 
Yine, meralara baz istasyonu kurmanın ne ilgisi var
arkadaşlar? Bunlar aman aman bu ülkenin kalkınmasının önündeki takozlar,
engeller değil ve bakın, birçok madde yanlış ve hileli bir şekilde getiriliyor.

Gelecekte görüşeceğimiz yine torba yasada
özelleştirmeyle ilgili çok tehlikeli bir madde geliyor ve bunun içerisinde
şeker fabrikaları da var. Türkiye’de 31 tane şeker fabrikası var arkadaşlar. Bu
ülkenin millî, stratejik bir ürünü, hepimizin yaşamına da doğrudan dokunan şeker
pancarı şekeri gibi doğal bir ürün var. İşte, oraları da özelleştirdiğimiz
zaman bundan sonra çoluğumuz çocuğumuzun, gelecek neslimizin tamamı yapay
tatlandırıcılara mahkûm olacak ve insan sağlığını tehlikeye atacak bir boyuta
doğru gidiyoruz. 
Ben buradan tekrar Hükûmete sesleniyorum: Gelin,
birazcık daha muhalefetin yol gösterici, uzlaştırıcı ve sizin önünüzü açıcı, bu
ülkeye de katkı sunacak önerilerine kıymet verin, önem verin. Biz bu gemide
beraber yolculuk yapıyoruz, niyetimiz ve muradımız, bu ülkenin yeniden içeride
barışçı, huzurlu… 
(Mikrofon otomatik cihaz tarafından kapatıldı) 
KADİM DURMAZ (Devamla) – Sayın Başkanım, toparlıyorum. 
BAŞKAN – Tamam. 
Bir dakika ek süre… 
KADİM DURMAZ (Devamla) – …birbirini seven, kucaklayan,
yeniden gerek Avrupa’da gerekse Orta Doğu’da saygınlığı olan bir ülke hâline
gelmesini istiyoruz. Bu anlamda, ben, Hükûmetin birçok yasadaki bu ülkenin
hayrına olmayan maddelerden geri adım atıp bir dönüş sağlamasını, bu ülkenin
yurttaşlarının lehine olan birçok düzenlemede muhalefetin sesine kulak
vermesini diliyorum. 
Arkadaşlar, kredi vermeyle övünüyor iktidar. Ben
Hükûmetten şunu beklerdim: “Biz kredileri açtık, sonsuza kadar KOBİ’lere,
sanayicilere, tüketiciye, memura, esnafa kredi veriyoruz, alan yok.” demesi
lazım. 
Arkadaşlar, esnafın birçoğu iş yerini, evini barkını
güvendiği yakınına, hısmına, akrabasına, eşine dostuna satıp -birbirimizi
kandırmayalım- böyle kredi alıyor gününü kurtarmak için. 
Ben, tekrar Genel Kurulu saygıyla selamlıyor, Hükûmete
de bir kez daha sesleniyorum: Bu önlemlerle, bu ülkede güven ortamı ve
demokrasiyi sağlamadan kalkınmayı da sağlayamayız diyorum. 
Teşekkür ediyorum. (CHP sıralarından alkışlar) 
BAŞKAN – Teşekkür ederim Sayın Durmaz. 
Sayın milletvekilleri, şimdi soru-cevap işlemini
yapacağız. 
Süremiz on beş dakika; yedi buçuk dakika içinde
soruları alacağım, diğer yedi buçuk dakikayı ise cevap vermesi için Bakana
tanıyacağım. 
Sayın Gürer? Yok. 
Sayın Türkmen…
ELİF DOĞAN TÜRKMEN (Adana) – Sayın Başkanım, sorum
taşeron işçilerle ilgili. 
Taşeron işçilerle ilgili, özellikle belediyede çalışan
taşeron işçilerden istenilen sabıkasızlık belgesinin hangi suçları içereceğine
ya da hangi suçlar olmasına rağmen sınavı geçeceğine dair bir belirsizlik var.
Bu konuda sayın valiyle görüştüğümüzde o da konunun netleşmediğini söyledi. Bu
konuda tüm taşeron işçiler bir açıklama bekliyor.
Teşekkür ederim.
BAŞKAN – Sayın Özdemir…
SİBEL ÖZDEMİR (İstanbul) – Teşekkür ederim Sayın
Başkan.
Evet, görüştüğümüz yasa tasarısı ağırlıklı olarak
yatırım ortamının iyileştirilmesiyle ilgili maddeler içeriyor. Eski Adalet
Bakanına ve şu an Başbakan Yardımcısı Sayın Bozdağ’a da sormak istiyorum: Hukuk
sistemi ve adalet sistemi bu kadar sıkıntıdayken… Gerek uluslararası gerekse
ülkemiz içinde yayınlanan raporlarda bu iki kategoride hızla geriliyoruz. Bu
noktada yatırımcıları nasıl teşvik edeceğiz? Uluslararası firma ve yatırımların
ülkemizde artmasında bu kanun tasarısının çok da faydalı olacağını
düşünmüyorum. Sizin bu konudaki değerlendirmeniz nedir?
Teşekkür ederim.
BAŞKAN – Sayın Tümer…
ZÜLFİKAR İNÖNÜ TÜMER (Adana) – Sayın Bakan, önümüzdeki
günlerde Hükûmetin Türkiye Büyük Millet Meclisine sunmaya hazırlandığı torba
yasa kapsamında sağlık emekçilerine yıpranma payı, diğer adıyla fiilî hizmet
tazminatı ödenmesi öngörülüyor. Sağlık emekçileri hastanelerde radyasyon ve
ısıyla; anestezik gazlar, antiseptikler gibi kimyasallarla; virüsler,
bakteriler gibi biyolojik faktörlerle ve hasta ve hasta yakınlarının şiddetiyle
karşı karşıyadır. Sağlık çalışanları hepatit B, hepatit C, AIDS, kırım kongo
kanamalı ateşi, kan ve kan ürünleri hastalıkları ve solunum sistemi
hastalıkları ile uzun gece nöbetleri sonucunda diyabet, obezite, kalp, kanser,
ülser, depresyon hastalıklarına yakalanma risk altında, psikososyal
hastalıklarla, iş yaralanmaları, iş kazalarıyla iç içe ekmek mücadelesi
vermektedir. Bu risklere karşı, sağlık emekçilerine iş risklerine göre 120 gün,
diğer personele 90 gün, nöbetçi icapçı sağlık emekçisine 150 gün, yoğun
bakımda, acilde çalışan, radyasyonla çalışan sağlık emekçilerine 120 gün
-hizmet süresine ek- yapılmalı, emeklilik yaşı erkene alınmalıdır. Yaş
bekleyenler emekli olabilmelidir. Emekli olanlar da dâhil, tüm sağlık
emekçilerinin çalıştıkları tüm yıllar için geçerli olmalıdır.
(Mikrofon otomatik cihaz tarafından kapatıldı)
BAŞKAN – Sayın Şimşek…
BAKİ ŞİMŞEK (Mersin) – Teşekkür ediyorum Sayın Başkan.
Sayın Bakanım, daha önce işlenen belirli suçlardan
dolayı, arsalarını kiraya veren 400’e yakın akaryakıt istasyonu kapatılmıştır.
Bu akaryakıt istasyonu sahipleri kendileri bir suç işlememesine rağmen işleten
şahsın yapmış olduğu kaçakçılık veya buna benzer suçlardan dolayı mağdur duruma
düşmüşlerdir. Bunlar da, şu anda, oluşturdukları bir komisyonla Meclisimizi
ziyaret etmişler. Bütün siyasi parti gruplarına uğrayarak bu sorunun,
çıkartılacak bir yasayla düzeltilmesini… Çünkü bir iş yeri açmanın zorluğu
ortadadır. Şu ana kadar… 400’e yakın akaryakıt istasyonu açıldığı anda binlerce
insan burada iş sahibi olacaktır. Bunun, tasarının sonuna ilave edilecek bir
maddeyle çözülmesini -Enerji Bakanlığının da bu konuya olumlu baktığını- bu
suçu tekrar işlemeleri hâlinde ise bunun, artık, gerekirse ömür boyu
kapatılmasını talep etmektedirler. Bu konuda, yatırımcının önünün açılması
adına… Çünkü çürümeye terk edilmiş tesisler bunlar. Buna sahip çıkmanızı
bekliyor, saygılar sunuyorum.
BAŞKAN – Teşekkür ederim.
Sayın Purçu…
ÖZCAN PURÇU (İzmir) – Teşekkürler Sayın Başkanım.
Yeni çıkan taşeron yasasıyla işçilerimiz umutlandı
fakat, ne yazık ki geçmişte işlediği bir suçtan dolayı cezasını çektikten sonra
normal hayata dönen vatandaşlarımız bugün tekrar aynı cezaya mahkûm
edilmişlerdir. Taşeron yasasıyla, geçmişte suç işleyip hapishanede yatan
vatandaşlarımız şu an belediyeye, kadroya alınmamaktadır ve yavaş yavaş işten
çıkarılmaya başlanmıştır. Bu konuda, bu olumsuz kararı bir an önce
değiştirmemiz gerekiyor. Hükûmetin bu konudaki cevabı nedir? Bir belirsizlik
var fakat belediyeler şu an kadro çalışmasında, hapis cezası yatan işçileri
kadroya almamak için çalışma başlattılar ve işten de çıkardılar.
Bilginize…
BAŞKAN – Teşekkür ederim.
Sayın Özdemir…
SİBEL ÖZDEMİR (İstanbul) – Teşekkür ederim Sayın
Başkan.
Sayın Bakan, yatırım ortamının iyileştirilmesi yönünde
bu hafta bu kanunu görüşeceğiz ama biliyorsunuz ki iktidarlarınız döneminde en
temel sorun alanlarından biri istihdam sorunu ve özellikle de genç istihdamı,
yeni mezun olmuş olanlarına üniversite mezunlarımızın istihdamı. Bu konuyla
ilgili özellikle muhasebe ön lisans mezunu öğrencilerimiz geçen hafta beni
ziyaret etti ve kendilerinin atanmasıyla ilgili, özellikle kamu kurumlarında
3173 kodlu muhasebe ön lisans mezunlarının istihdam olanağının
oluşturulabilmesi için ortaksız atama yapılması gerektiğini söylediler. 85 ve
üzerinde puan alan öğrencilerimiz Haziran 2018’e kadar yapılacak olan bir KPSS
sınavı talep ediyorlar ki almış oldukları puanların yanmaması, mağduriyet
yaşamamaları için. Bunu da -sizin temel ilgi alanınız değil ama- Kabinede
gündeme getirmeniz için bilgilerinize arz ediyorum ben de tekrar.
BAŞKAN – Sayın Türkmen…
ELİF DOĞAN TÜRKMEN (Adana) – Teşekkür ederim Başkanım.
Kadınların, Devlet Memurları Yasası’na göre istihdam
edilen ile İş Yasası’na göre istihdam edilenlerin annelik izniyle ilgili ne
yazık ki farklı süreler var ve bu süreler İş Yasası’na göre istihdam edilen
annelerin aleyhine düzenlenmiştir. Devlet Memurları Kanunu’na göre istihdam
edilen kadınlar ile İş Kanunu hükümlerine göre istihdam edilen kadınların
arasındaki bu eşitsizliklerin İş Kanunu hükümlerine göre istihdam edilen
kadınlar lehine düzenlenmesi ve bu konuda yapılacak düzenlemenin de kanun
hükmünde düzenlemelerle Meclise getirilmesini istiyoruz.
Teşekkür ederim.
BAŞKAN – Sayın Topal…
SERKAN TOPAL (Hatay) – Teşekkür ediyorum Sayın
Başkanım.
Sayın Bakanım, Zeytin Dalı Harekâtı’nda, özellikle en
çok etkilenen illerin başında Hatay olduğunu hepimiz çok iyi biliyoruz.
Özellikle Hatay’da sınıra yakın olan 6 ilçede Hükûmet bütün kamu alacaklarını
bir yıl erteledi. Biz bunu doğru buluyoruz, kesinlikle doğru bir karar,
teşekkür ediyoruz. Ancak sadece 6 ilçe de değil, diğer ilçelerde de maalesef
esnaflarımız zor durumda; birçok kişi de SGK’sini ödeyemiyor, esnaf gerçekten
zor durumda. Bu yüzden, alınan aynı kararın 15 ilçede uygulanmasını talep
ediyoruz. 
Ayrıca, sınıra yakın olan, başta Reyhanlı olmak üzere 6
ilçedeki esnaflara da ayrıca bir teşvik verilmesini talep ediyorum. Bunu da
gerçekten bekliyoruz, Hatay halkı da bekliyor. 
Çok teşekkür ediyorum, saygılarımı sunuyorum.
BAŞKAN – Teşekkür ederim.
Sayın Bakan, buyurun.
BAŞBAKAN YARDIMCISI BEKİR BOZDAĞ (Yozgat) - Sayın
Başkan, değerli milletvekili arkadaşlarım; bildiğiniz gibi, taşeron işçilerle
ilgili, kanun hükmünde kararnameyle bir düzenleme yapıldı ve daha sonra da bu
düzenleme Meclisimizin kabulüyle Parlamentodan geçti. Şu anda yasanın
öngördüğü, işçilerle ilgili süreç devam ediyor. Burada bir sınav var, bir de
güvenlik tahkikatı var. Daha önce de ifade ettik, bu sınav bir eleme sınavı
kesinlikle değil, defalarca söyledik, sadece bir usulün yerine getirilmesi için
konulmuş bir sınavdır. Tabii, bu güvenlik tahkikatı konusu ise, bildiğiniz
gibi, daha önce bizim yasalarımıza koyduğumuz, kamuda çalışan herkesle ilgili
bir güvenlik tahkikatı düzenlemesi var ve onun bir yansımasıdır bu, bu
yapılacaktır. Yani bunlarla ilgili, sabıkada hangisi olacak? Buraya sabıkasız insanlar
işe girecek diye bir şey yok çünkü bunlar işçi, memurlar gibi bir değerlendirme
işçiler hakkında zaten yapılmıyor. Burada sadece tahminimi söylüyorum: Buradaki
düzenlemede, terör örgütleriyle bir irtibat, iltisak ve üyelik durumu tespit
edilmesi hâlinde bu güvenlik tahkikatında, gereği yapılacaktır. Onun
dışındakilerle ilgili herhangi bir kaygı oluşturulması veya işçilerimizin
endişeye girmesi söz konusu olamaz da zaten. Bu konuda da devletin bütün
kurumları gereken hassasiyeti gösterecektir. Yani sabıkasında bir suç var diye
bu kadro haklarından yararlanmamazlık olmayacak ama sadece, dediğim gibi, bu
terör örgütleriyle ilgili iltisak, irtibat ve üyelik söz konusu olduğunda onu
ilgili kurumlar gelen araştırmaya göre değerlendireceklerdir.
Diğer bir konu: Yatırımlar nasıl teşvik edilecektir?
Tabii, yatırımların teşviki, özellikle yabancı sermayenin Türkiye’de daha çok
yatırım yapması bizim Hükûmetimizin de öncelikli politikalarından bir tanesi.
Hükûmet olduğumuz günden bugüne kadar bu konuda cumhuriyet tarihinin en büyük
başarılarını ortaya koyduk, rakamlar bunu çok net bir şekilde ortaya koyuyor.
2017 yılında Türkiye’de 7.476 adet yatırım teşvik belgesi düzenlendi. Bu rakam
bir önceki yıla göre yüzde 46’lık bir artışı ifade etmektedir yani büyük bir artış
var. Benzer şekilde, bu yatırım projelerinde öngörülen sabit yatırım tutarı
yüzde 82’lik artışla 178,3 milyar TL’ye, öngörülen istihdam ise yüzde 64’lük
artışla 227.408 kişiye ulaşmıştır. Özetle, ülkemizde yatırımcıların yatırım
iştahı, çok şükür, artarak devam ediyor, bu da bizim aldığımız tedbirler ve
uyguladığımız politikaların sonucudur.
Yabancı yatırımcıların ülkemize ilgisine bakacak
olursak, ülkemizde gerçekleştirilen uluslararası doğrudan yatırımlar 2017
yılında 11 milyar dolar seviyesinde gerçekleşmiştir. 2017 yılında, ülkemizde
bir önceki yıla göre yüzde 6’lık bir artışla 5.930 adet yeni yabancı sermayeli
şirket kurulmuştur. Yani, eğer yabancı sermaye kendisi için güvensiz bir ortam
görse 5.930 yeni şirket Türkiye’de kurulmaz. Bunlar Türkiye’de kendileri için
bir gelecek görüyorlar, bir kazanç görüyorlar ki yatırım yapıyorlar ve 11
milyar dolar -az bir rakam değil- doğrudan yatırım için gelen para var. Toplam
yabancı sermayeli şirket sayısı şu anda 58.954’e ulaşmıştır. Ayrıca, 2002
öncesinde ülkemize gelen doğrudan yabancı yatırım tutarı toplamı 15,1 milyar
ABD doları iken bu rakam 2002-2017 Kasım döneminde tam 191 milyar ABD doları
seviyesinde gerçekleşmiştir ki bu çok büyük bir değişimdir, olumlu bir
gelişmedir. Yani 15,1 milyar dolar biz geldiğimizde Türkiye’ye gelen; şimdi
ise, son, 2002’den bugüne kadar 191 milyar ABD doları bir gerçekleşme ortaya
çıkmıştır ki bu büyük bir başarıdır. Tabii, bunlar, bir de Türkiye'nin yaşadığı
terör hadiseleri, darbe teşebbüsü ve benzeri olumsuzlukları birlikte değerlendirdiğinizde,
Türk ekonomisinin ne kadar güçlü olduğunu ve dışarıya gelecek vadeden bir
görünüme sahip olduğunu da göstermektedir. Hamdolsun, bundan sonraki süreçte de
daha iyi olacak. Hükûmetimiz 2017’de beklentinin üzerinde olumlu gelişmeler olması
için aldığı tedbirleri 2018’de de artıracak, devam ettirecektir. Şu anda Plan
ve Bütçe Komisyonunda görüşülen kanunlar bunun en önemli göstergeleridir. Bugün
burada görüştüğümüz bu tasarı bunun en önemli göstergesidir. KDV reformu -ki o
da son derece önemli- bu anlamda önemli bir göstergedir ve bu alanda
gelişmeleri biz de takip ediyoruz.
Devletin borçlanmasında ve uluslararası müteahhitlerin
veya şirketlerin gireceği ihalelere baktığınız zaman da burada beklenti birken
bunun çok çok üstünde yabancı yatırımcının bu ihalelere iştirak ettiğini
görüyoruz. Bazı ülkelerin yönetimlerinin olumsuz yaklaşımlarına rağmen o ülke
şirketlerinin yönetimlerinin, tam tersi, Türkiye'deki yatırımlara, ihalelere
büyük alaka gösterdiğini de görüyoruz. Bu yatırım ortamının iyileştirilmesine
ilişkin değişikliklerin yürürlüğe girmesi de bu anlamda önemli bir katkı
sağlayacaktır. 
Sağlık çalışanlarının durumuyla ilgili konuda tabii ben
bunu Sağlık Bakanımıza ileteceğim ve konuyu Başbakanımıza da ayrıca ileteceğim.
Şu anda benim doğrudan bilgi sahibi olmadığım bir alan ama sağlık
çalışanlarımız hepimiz için büyük bir fedakârlıkla çalışıyorlar. Onlarla ilgili
bu sorularda ifade edilen hususları bakanlarımızla paylaşacağım.
Tabii, akaryakıt istasyonlarından, 400 akaryakıt
istasyonundan bahsetti sayın vekilimiz. 
(Mikrofon otomatik cihaz tarafından kapatıldı) 
BAŞKAN – Sayın Bakan, süreniz bitti. Bir dakika ek süre
vereyim size.
Buyurun.
BAŞBAKAN YARDIMCISI BEKİR BOZDAĞ (Yozgat) – Tamam,
bitiriyorum. Esasında bu akaryakıt istasyonları konusu her dönemde olan bir
konu. Bunlar kesilen cezalar nedeniyle zora düşen istasyonlar. Bunlarla ilgili
bir yasal düzenleme yapılmadan bu sıkıntıların çözülmesi de mümkün gözükmüyor.
Bir yandan da tabii kaçak akaryakıtla da ülkemizin bir mücadelesi var. Ben bu
konuyu da Enerji Bakanımız Sayın Berat Albayrak’a ileteceğim; ayrıca Maliye
Bakanımıza ve Adalet Bakanımıza, Başbakanımıza da bu hususu ileteceğim. Benim
bildiğim, şu anda bu konuda hâlihazırda yürüyen bir çalışma yok. 
Teşekkür ediyorum. 
BAŞKAN – Ben teşekkür ederim. 
BAKİ ŞİMŞEK (Mersin) – Bununla ilgili aslında Enerji
Bakanlığıyla uzlaşılmış.
SERKAN TOPAL (Hatay) – Hatay Sayın Başkan…
BAŞKAN – Sayın milletvekilleri, birinci bölüm
üzerindeki görüşmeler tamamlanmıştır. 
Şimdi birinci bölümde yer alan maddeleri, varsa o madde
üzerindeki önerge işlemlerini yaptıktan sonra ayrı ayrı oylarınıza sunacağım
ancak birleşime beş dakika ara verdikten sonra. 
Kapanma Saati: 17.26
DÖRDÜNCÜ OTURUM
Açılma Saati: 17.52
BAŞKAN: Başkan Vekili Ayşe Nur BAHÇEKAPILI
KÂTİP ÜYELER: Mustafa AÇIKGÖZ (Nevşehir), Mehmet Necmettin AHRAZOĞLU
(Hatay)
-----0-----
BAŞKAN – Türkiye Büyük Millet Meclisinin 59’uncu
Birleşiminin Dördüncü Oturumunu açıyorum. 
518 sıra sayılı Kanun Tasarısı’nın görüşmelerine devam
ediyoruz.
Komisyon ve Hükûmet yerinde.
Sayın milletvekilleri, 1’inci madde üzerinde iki adet
önerge vardır. İki adet önergeyi ayrı ayrı işleme alacağım.
Okutuyorum ilk önergeyi:
Türkiye Büyük
Millet Meclisi Başkanlığına
Görüşülmekte olan 518 sıra sayılı Kanun
Tasarısı’nın 1’inci maddesinin tasarı metninden çıkarılmasını arz ve teklif
ederiz.
 Filiz Kerestecioğlu Demir Meral
Danış Beştaş Behçet Yıldırım
 İstanbul Adana Adıyaman
 Erol Dora Mahmut
Celadet Gaydalı
 Mardin Bitlis
BAŞKAN – Komisyon önergeye katılıyor mu?
PLAN VE BÜTÇE KOMİSYONU SÖZCÜSÜ FARUK ÇATUROĞLU
(Zonguldak) – Katılmıyoruz Sayın Başkan.
BAŞKAN – Hükûmet?
BAŞBAKAN YARDIMCISI RECEP AKDAĞ (Erzurum) –
Katılmıyoruz.
BAŞKAN – Gerekçeyi okutuyorum:
Gerekçe:
Yapılan düzenlemeyle Tapu Kanunu'nun 26’ncı maddesi
değiştirilerek kamu kurum ve kuruluşları, kredi kuruluşları, bankalar, esnaf ve
sanatkârlar kredi ve kefalet kooperatifleri ile tarım kredi kooperatiflerince
açılmış veya açılacak tüm borç ve kredilere karşılık teminat gösterilen
taşınmazların ipotek işlemlerinde tapu müdürlükleri devreden çıkarılması
düzenlenmektedir. 
Tasarının getiriliş amacı olarak yatırım ortamının
iyileştirilmesine yönelik adım atıldığı ileri sürülmekte ve bu doğrultuda
düzenleme yapıldığı ifade edilse de esasında gerçek kişilerin yani vatandaşların
düzenlemeden zarar görebileceği endişeleri giderilmemiştir. Bu madde itibarıyla
esas işlemleri özel hukuka tabi bankaların yapacak olması ve Türkiye
Cumhuriyeti'nde sayılı güvenilir kamu kurumlarından olan tapu müdürlüklerinin
devreden çıkarılması yoluyla gerçek kişiler yani yurttaşlar açısından güven
ilişkisinin nasıl kurulacağı ve kişisel verilerin gizliliğinin nasıl
sağlanacağına dair tatmin edici bir düzenleme yapılamamıştır. Hâlihazırda
sistemin kötü niyetli kişilerce istismar edilmesinin önü kapatılamamışken var
olan riskleri daha da arttırmamak adına bir kamu kurumunun mükerrer işlem
gerekçesiyle devreden çıkarılmaması gerekir.
BAŞKAN – Önergeyi oylarınıza sunuyorum: Kabul
edenler... Kabul etmeyenler... Önerge kabul edilmemiştir. 
Diğer önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 518 sıra sayılı Kanun Tasarısı’nın 1’inci maddesinde yer alan “takrir
alınmadan” ibaresinin metinden çıkarılmasını arz ve teklif ederiz.
 Engin Altay Zekeriya
Temizel Uğur Bayraktutan
 İstanbul İzmir Artvin
 Mehmet Doğan Kubat Kadim
Durmaz
 İstanbul Tokat
BAŞKAN – Komisyon önergeye katılıyor mu?
PLAN VE BÜTÇE KOMİSYONU SÖZCÜSÜ FARUK ÇATUROĞLU
(Zonguldak) – Takdire bırakıyoruz Sayın Başkan.
BAŞKAN – Hükûmet?
BAŞBAKAN YARDIMCISI RECEP AKDAĞ (Erzurum) – Katılıyoruz
efendim.
ENGİN ALTAY (İstanbul) – Gerekçe Sayın Başkan.
BAŞKAN – Gerekçeyi okutuyorum:
Gerekçe:
Medeni Kanun’la uygulama birliği sağlanması
amaçlanmaktadır.
BAŞKAN – Önergeyi oylarınıza sunuyorum: Kabul
edenler... Kabul etmeyenler... Önerge kabul edilmiştir. 
Kabul edilen önerge doğrultusunda maddeyi oylarınıza
sunuyorum: Kabul edenler... Kabul etmeyenler... Madde kabul edilmiştir. 
2’nci maddede iki adet önerge vardır, okutuyorum:
Türkiye Büyük
Millet Meclisi Başkanlığına
Görüşülmekte
olan 518 sıra sayılı Kanun Tasarısı’nın 2’nci maddesinin tasarı metninden
çıkarılmasını arz ve teklif ederiz.
 Filiz Kerestecioğlu Demir Meral
Danış Beştaş Erol Dora
 İstanbul Adana Mardin
 Behçet Yıldırım Mahmut
Celadet Gaydalı
 Adıyaman Bitlis
BAŞKAN – Komisyon önergeye katılıyor mu?
PLAN VE BÜTÇE KOMİSYONU SÖZCÜSÜ FARUK ÇATUROĞLU
(Zonguldak) – Katılmıyoruz Sayın Başkan.
BAŞKAN – Hükûmet?
BAŞBAKAN YARDIMCISI RECEP AKDAĞ (Erzurum) –
Katılmıyoruz Değerli Başkanım.
BAŞKAN – Gerekçeyi okutuyorum:
Gerekçe:
Yapılan düzenlemeyle Vergi Usul Kanunu'nun 223’üncü
maddesi değiştirilmekte ve "Defterler anonim ve limited şirketler ile
kooperatiflerin kuruluş aşamasında, şirket merkezinin bulunduğu yer ticaret
sicil müdürlüğünce tasdik edilir.” denilerek ticaret sicil müdürlüklerinin iş
yükü artırılmaktadır. Bu noktada, ticaret sicil müdürlüklerinin zaten iş
yükünün çok fazla olduğundan hareketle, bu düzenlemenin yeniden ele alınması
açısından tasarı metninden çıkarılmasını öngörmekteyiz.
BAŞKAN – Önergeyi oylarınıza sunuyorum: Kabul edenler…
Kabul etmeyenler… Önerge kabul edilmemiştir.
Diğer önergeyi okutuyorum:
Türkiye Büyük
Millet Meclisi Başkanlığına
Görüşülmekte olan 518 sıra sayılı Yatırım
Ortamının İyileştirilmesi Amacıyla Bazı Kanunlarda Değişiklik Yapılmasına Dair
Kanun Tasarısı’nın 2’nci maddesinin aşağıdaki şekilde değiştirilmesini arz ve
teklif ederiz.
Saygılarımızla.
 Burcu Köksal Engin
Altay Uğur Bayraktutan
 Afyonkarahisar İstanbul Artvin
 Özcan Purçu Mustafa
Akaydın
 İzmir Antalya
MADDE 2- 4/1/1961 tarihli ve 213 sayılı Vergi Usul
Kanununun 223 üncü maddesinin üçüncü fıkrası aşağıdaki şekilde
değiştirilmiştir.  
"Defterler anonim ve limited şirketler ile
kooperatiflerin kuruluş aşamasında, şirket merkezinin bulunduğu yerde bulunan
ticaret sicil müdürlüğünce veya noterliklerce tasdik edilir.”
BAŞKAN – Komisyon önergeye katılıyor mu?
PLAN VE BÜTÇE KOMİSYONU SÖZCÜSÜ FARUK ÇATUROĞLU
(Zonguldak) – Katılmıyoruz Sayın Başkan.
BAŞKAN – Hükûmet?
BAŞBAKAN YARDIMCISI RECEP AKDAĞ (Erzurum) –
Katılmıyoruz efendim.
BAŞKAN – Önerge üzerinde Artvin Milletvekili Sayın Uğur
Bayraktutan konuşacaklardır.
Buyurun Sayın Bayraktutan. (CHP sıralarından alkışlar) 
UĞUR BAYRAKTUTAN (Artvin) – Teşekkür ediyorum Sayın
Başkan.
Sayın Başkan, değerli milletvekilleri; burada
getirilen, bizim talebimiz olan önergenin içeriğini açıklamak istiyorum.
Öncelikle, mevcut 223’üncü maddede -hâlen uygulamada- “Defterler anonim ve
limited şirketlerin kuruluş aşamasında, şirket merkezinin bulunduğu yer ticaret
sicili memuru veya noter tarafından tasdik edilir.” diyor. Aslında bunu
anlatıyorken Bakanlar Kurulu sıralarında bir hukukçunun olmasını isterdim.
Şimdi, buradaki mevcut düzenlemede noter devre dışı bırakılıyor değerli
arkadaşlarım ve Komisyonda yapılan görüşmeler esnasında Noterler Birliğinden
herhangi bir temsilci bulunmadığı için noterlerin bu konudaki çekincelerinin,
görüşlerinin ne olduğu da belli değil. 
Bize göre olay şundan ibaret: Değerli arkadaşlarım, bir
kere, bir şirketin kuruluşu -öncelikle kabul etmemiz gereken bir gerçek var-
bir hukuki işlem. Hukuki işlemin de bir hukukçu tarafından düzenlenmesi eşyanın
tabiatı gereği olmasına rağmen, şimdi biz buna ilişkin düzenlemede… Neden
kaynaklandığını bilmiyoruz, yoğunluk olabilir, başka türlü bir gerekçe
olabilir; kanunun gerekçelerine baktım, biraz önce Komisyon Raporu’nu da
inceledim, orada da herhangi bir açıklık yok. Şimdi, biz bunun yanında bir de
ayrıca, noterden bu yetkiyi alarak tek başına ticaret sicil memuruna veriyoruz.
Bunu anlamak mümkün değil değerli arkadaşlarım. Bu konuda ihtiyari bir yetki
var; giden her iki taraftan da birini tercih edebilir. 
Mevcut uygulamada, Türkiye'de geçmişe doğru baktığımız
zaman, Alman hukukundan kaynaklanan bir yöntem var. O da nedir? Öncelikle -ilk
önce böyleydi- noter onayı vardı, arkasından hâkim onayına ihtiyaç vardı. Daha
sonra hâkim onayını ortadan kaldırdılar, tek başına noter onayı, arkasından bu
sefer noter onayıyla beraber ticaret siciliyle alakalı iki taraf arasında bir
tercih yapma yetkisi getirdiler. Ama gelinen noktada şimdi görülüyor ki -hangi
ihtiyaçtan kaynaklandığını bilmiyoruz- bu sefer bu seçeneği de ortadan
kaldırıyorlar ve vatandaşa diyorlar ki: “Buna ilişkin işlemi yaparken mutlaka
ticaret sicil memuruna gideceksin.”
Değerli arkadaşlarım, aldığımız bilgilere göre, geçen
yıl kurulan binlerce şirketin içerisinde bir elin parmaklarıyla ifade edilecek
kadar, ticaret sicil memuruna giden bir tercih var yani kişiler şirket
kuruyorken tercihlerini noterden yana yapmışlar ama ticaret sicil memurlarına
gitmemişler. Ama şimdi biz böyle bir düzenlemeyle ne yapıyoruz? Diyoruz ki:
“İlla da ticaret sicil memurlarına gideceksiniz.” Bunda gerekçe şu olabilir
değerli milletvekili arkadaşlarım… Eşi noter olan biri olarak söylüyorum
sizlere, bu işleri az çok bilen biri olarak diyorum. Şunu ifade edeyim:
Noterler şirketlerin kuruluş aşamasındaki sözleşmelerde harç ve damgadan muaf
olduğu için değerli arkadaşlarım, bakın, herhangi bir şekilde, bu şirketleri
kuranlara getirilecek olan bir yük söz konusu değil. Nedir? Çünkü oradaki
bedeller belli, harç ve damga diye bir vergi ödenmediği için, ödenecek olan
miktarlar 100 lirayla 300 lira arasında değişen miktarlar değerli arkadaşlarım.
Bunun ötesinde de şunu ifade edebilirim: Birçok pratikte de ticaret sicil
memurluklarında yapılan düzenlemelerde buradan çıkabilecek olan fiyatlar
noterlerdeki fiyatlardan daha fazla değerli arkadaşlarım.
Bakın, zorunlu olarak noterlerde olsun demiyorum ama
eğer noterlerle alakalı bir ihtiyari yetkiyi, bir seçeneği vatandaşın önüne
koyarsak en doğru olan budur çünkü en başta da söylediğim gibi, bu bir hukuki
işlemdir. Dünyanın her tarafında, bakın, dikkat edin, dünyanın her tarafında bu
şekildeki şirket kuruluşlarına ilişkin sözleşmelerde yetkiler noterliklerde,
noterliklerde olmasa bile hukukçulardadır değerli arkadaşlarım. Neden, onu da
ifade edeyim. Bakın, noterlerin, bir kamu görevlisinin cezai ve mali
sorumluluğu vardır, hukuki sorumluluğu vardır değerli arkadaşlarım ama Türkiye
Cumhuriyeti devletinin veya dünyanın her tarafında devletin en çok güvendiği
memurdur noter değerli arkadaşlarım, en çok güvendiği memurdur. Neden? Çünkü
devlet, mührünü bir tek notere veriyor; devlet, mührünü notere veriyor bu tür
düzenleyici ve hukuki işlemlerde. Şimdi siz ne yapıyorsunuz? Bunu yeterli
görmüyorsunuz, noterden bu yetkiyi alıyorsunuz. Üzücü olan da şudur: Türkiye'de
Noterler Birliğinin yetkilileri çağırılıp çağırılmamış mı, onları, ayrıntıları
bilmiyorum. Kadim Bey o konuda, sağ olsun, güzel, ayrıntılı açıklamaları yaptı,
gerekli uyarıları yapmış. Ama Noterler Birliğinin bu konuda ayrıntılı görüşü
alınmadan noterlerden bu yetkinin alınıp, dosyaların alınıp ticaret sicil
müdürlüklerine verilmesindeki ayıbı anlayamıyorum değerli arkadaşlar. O
nedenle, balık baştan kokar derler, bu yanlıştan bir an önce dönülmesini talep
ediyorum. 
Aldığımız bilgilere göre, ilgili Başbakan Yardımcılığı
ile noterler arasında bir anlaşma yapılmış, denilmiş ki: “Tamam, kabulümüzdür.”
Ama benim görüştüğüm noterler, Türkiye'nin her tarafından bizi arayan noterler
bu anlaşmanın kendi vicdanlarında kabul görmediğini ifade ediyorlar. 
Buradan bir kere daha sesleniyorum: Bu yanlıştan dönün.
Vermiş olduğumuz önerge bir anlamda hukuki, bir anlamda iadedir. İnsanların bu
tercih hakkını ortadan kaldırmayın diyorum, önergemizin kabulünü talep ediyor,
yüce heyetinizi saygıyla selamlıyorum. (CHP sıralarından alkışlar)
BAŞKAN – Teşekkür ederim.
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir. 
Maddeyi oylarınıza sunuyorum: Kabul edenler… Kabul
etmeyenler… Madde kabul edilmiştir. 
3’üncü maddede bir önerge vardır, okutuyorum: 
Türkiye Büyük Millet Meclisi
Başkanlığına
Görüşülmekte olan 518 sıra sayılı Kanun
Tasarısı’nın 3’üncü maddesinde yer alan “fıkrasında yer alan” ibaresinin
“fıkrasındaki” şeklinde değiştirilmesini arz ve teklif ederiz. 
 Filiz Kerestecioğlu Demir Meral
Danış Beştaş Erol Dora
 İstanbul Adana Mardin
 Behçet Yıldırım Mahmut
Celadet Gaydalı
 Adıyaman Bitlis

BAŞKAN – Komisyon önergeye katılıyor mu?
PLAN VE BÜTÇE KOMİSYONU SÖZCÜSÜ FARUK ÇATUROĞLU
(Zonguldak) – Katılmıyoruz Sayın Başkan. 
BAŞKAN – Hükûmet?
BAŞBAKAN YARDIMCISI RECEP AKDAĞ (Erzurum) –
Katılmıyoruz efendim. 
BAŞKAN – Önergenin gerekçesini okutuyorum: 
Gerekçe: 
Yapılan değişiklikle madde metnine açıklık getirilmesi
amaçlanmıştır. 
BAŞKAN – Önergeyi oylarınıza sunuyorum: Kabul edenler…
Kabul etmeyenler… Önerge kabul edilmemiştir. 
Maddeyi oylarınıza sunuyorum: Kabul edenler… Kabul
etmeyenler… Madde kabul edilmiştir. 
Sayın milletvekilleri, 4’üncü maddede dört adet önerge
vardır, ilk okutacağım üç önerge aynı mahiyettedir, birlikte işleme alacağım.
Türkiye Büyük
Millet Meclisi Başkanlığına
Görüşülmekte olan 518 sıra sayılı Kanun
Tasarısı’nın 4'üncü maddesinin tasarı metninden çıkartılmasını arz ve teklif
ederiz.
 Mustafa Kalaycı Emin
Haluk Ayhan Erkan Akçay
 Konya Denizli Manisa
 Fahrettin Oğuz Tor Ahmet
Selim Yurdakul Baki Şimşek
 Kahramanmaraş Antalya Mersin
 Erkan Haberal İzzet
Ulvi Yönter
 Ankara İstanbul
Aynı mahiyetteki diğer önergenin imza
sahipleri:
 Filiz Kerestecioğlu Demir Meral
Danış Beştaş Erol Dora
 İstanbul Adana Mardin
 Behçet Yıldırım Mahmut
Celadet Gaydalı
 Adıyaman Bitlis 
Aynı mahiyetteki diğer önergenin imza
sahipleri:
 Zekeriya Temizel Mehmet
Bekaroğlu Musa Çam
 İzmir İstanbul İzmir
 Kadim Durmaz Bihlun
Tamaylıgil Utku Çakırözer
 Tokat İstanbul Eskişehir
BAŞKAN – Aynı mahiyetteki önergelere
Komisyon katılıyor mu?
PLAN VE BÜTÇE KOMİSYONU SÖZCÜSÜ FARUK
ÇATUROĞLU (Zonguldak) – Katılmıyoruz Sayın Başkan.
BAŞKAN – Hükûmet?
BAŞBAKAN YARDIMCISI RECEP AKDAĞ (Erzurum) –
Katılmıyoruz efendim.
BAŞKAN – Gerekçe mi okutuyorum sayın grup
başkan vekilleri 4’üncü maddede?
ENGİN ALTAY (İstanbul) – Biz konuşacağız
efendim, Kadim Durmaz konuşacak.
BAŞKAN – Peki.
Tokat Milletvekili Sayın Kadim Durmaz
konuşacak aynı mahiyetteki önergelerden ilki üzerinde.
Buyurun. (CHP sıralarından alkışlar) 
KADİM DURMAZ (Tokat) – Sayın Başkanım,
değerli milletvekilleri; tekrar hepinizi saygıyla selamlıyorum.
Az önce geneli üzerinde konuşurken bazı
çekincelerimizden söz etmiştik ve arkadaşlar, o uyarı gerçekten karşılığını
buldu. 1’inci madde üzerinde, hepinizin de bildiği gibi, değerli Hükûmetimizin
ve diğer siyasi partilerin ortak bir uzlaşısıyla bir noktaya varıldı. 
Yine, burada da mülkiyetle ilgili, kat
mülkiyetiyle ilgili çok ciddi bir konu görüşülmekte arkadaşlar. Biz Cumhuriyet
Halk Partisi olarak şimdi okuyacağım Hükûmetin getirdiği hâlinin buradan da
çekilmesinin bu ülkenin insanlarının lehine olacağını söylüyoruz. 
Bakın, Hükûmetin Komisyonda görüştükten
sonra getirdiği hâlini okuyorum sayın milletvekilleri: “634 sayılı Kat
Mülkiyeti Kanununun 10 uncu maddesinin dördüncü fıkrası aşağıdaki şekilde
değiştirilmiş ve aynı maddeye dördüncü fıkrasından sonra gelmek üzere aşağıdaki
fıkralar eklenmiştir.
‘Kat mülkiyetinin tescili, tapu memurunca düzenlenen
resmi senet uyarınca veya aşağıdaki fıkralara göre yapılabilir.
Hak sahiplerine isabet eden bağımsız bölümlerin
belirlenmiş olması şartıyla arsa maliki ile yüklenici arasında düzenlenen kat
karşılığı inşaat sözleşmesi, kat karşılığı temlik sözleşmesi ve bağımsız
bölümlerin taksimine ilişkin noterlik sözleşmesine istinaden inşa edilecek olan
binaya ilişkin cins değişikliği -dikkatinizi çekiyorum- kat irtifakı ve kat
mülkiyeti tesisi işlemi, yüklenici tarafından talep edilmesi halinde –yani
verdiğiniz inşaat şirketi tarafından- ilgili idare tarafından yapılır. Tapuya
tescil işlemlerinde elektronik ortamda düzenlenen ve ilgili idare tarafından
onaylı mimari proje ile yönetim planı esas alınır. Mimari proje ile yönetim
planında malik imzası aranmaz.’” 
Yine dönüyoruz, aynı başa geliyoruz değerli arkadaşlar
yani hissedarların, arsa maliklerinin, kat maliklerinin imzası alınmadan o
sözleşme sahibi inşaat şirketi elektronik ortamda tapuda yeterli değişiklikleri
yapıp gerekli işlemleri yapacak. 
“Cins değişikliği işlemlerinde yapı kullanma izin
belgesi düzenlenen yapılara ilişkin lisanslı harita kadastro mühendislik
büroları veya kadastro müdürlüğü tarafından teknik kontrollerin yapılmasına
müteakip, yapı kullanma izin belgesini düzenleyen kurum veya kuruluşa
gönderilen cins değişikliğine ilişkin tescil bildirimi ve eki belgeler ilgili
kurumca yapı kullanma izin belgesi ile birlikte ilgili tapu müdürlüğüne
elektronik ortamda gönderilir. Gönderilen belgeler gereğince tapu müdürlüğü
tarafından resen cins değişikliği yapılarak tapu siciline tescil sağlanır.” 
İşte, arkadaşlar, başından beri bizim endişe ettiğimiz,
sizlerin de endişe edeceğine inandığımız bu elektronik ortamdaki yetkiyle
ilgili Hükûmetin getirdiği maddenin Cumhuriyet Halk Partisinin verdiği önerge
doğrultusunda çekilmesinde… Bu ülkedeki mülk temelli sahiplenme; malın, mülkün
güvencesi; tapunun, arsanın, katınıza düşen arsa payının güvencesi olarak bu
işlemin o elektronik ortamda tapuya resen işlenmesinin kaldırılmasına dair
Cumhuriyet Halk Partisi bir önerge vermiştir. Ben yeniden ortak aklın egemen
kılınıp hepinizin anlayışıyla, ortak bir anlayışla bu maddenin de tasarıdan
çekilmesini istiyorum. Bu uzun bir çalışma, sivil toplum örgütlerinden
aldığımız görüş doğrultusunda bu noktaya gelindi. Ülkemizde birçok sıkıntılı
ortamın yaşandığını hepimiz biliyoruz. Birçok emeklinin ya da garibanın bir
daire evi var. Arkadaşlar, arsa payı ortak kullanım alanları gibi şeylerle
elektronik ortamda yüklenici firmalar oynadığı zaman bu garibanın yapacak
hiçbir şeyi yoktur. İşte bu ülkenin kurucu iradesi Cumhuriyet Halk Partisinin
burada da kadim sorumluluğunun farkına varıp verdiği bu maddenin tasarıdan
çekilmesi önerisini doğru buluyor, bir yanlışa daha imza atılmaması için
sizlerin de kıymetli desteğine ihtiyacımız olduğunu belirtiyor, yüce Meclisi
sağduyuya davet ediyor, hepinizi saygıyla selamlıyorum. (CHP sıralarından
alkışlar)
BAŞKAN – Teşekkür ederim Sayın Durmaz.
Aynı mahiyetteki diğer önerge üzerinde şimdi de Mersin
Milletvekili Sayın Baki Şimşek konuşacak. 
Buyurun Sayın Şimşek. (MHP sıralarından alkışlar)
BAKİ ŞİMŞEK (Mersin) – Sayın Başkan, değerli
milletvekilleri; 518 sıra sayılı Yatırım Ortamının İyileştirilmesi Amacıyla
Bazı Kanunlarda Değişiklik Yapılmasına Dair Kanun Tasarısı’nın 4’üncü
maddesindeki önergemiz üzerinde Milliyetçi Hareket Partisi Grubu adına söz
almış bulunmaktayım, Gazi Meclisi saygıyla selamlıyorum.
Kat Mülkiyeti Kanunu’nun 10’uncu maddesinin dördüncü
fıkrasında yapılan değişiklikle, hak sahiplerine isabet eden bağımsız
bölümlerin belirlenmiş olması şartıyla arsa maliki ile yüklenici arasında
düzenlenen kat karşılığı inşaat sözleşmesi, kat karşılığı temlik sözleşmesi ve
bağımsız bölümlerin taksimine ilişkin noterlik sözleşmesine istinaden inşa
edilecek olan binaya ilişkin cins değişikliği, kat irtifakı ve kat mülkiyeti
tesis işlemi müteahhit tarafından yapılabilmektedir. Ayrıca “Tapuya tescil
işlemlerinde elektronik ortamda düzenlenen ve ilgili idare tarafından onaylı
mimari proje ile yönetim planı esas alınır. Mimari proje ile yönetim planında
malik imzası aranmaz.” denilmektedir.
Değerli milletvekilleri, tabii, belki hepimiz
gayrimenkul alıp satıyoruz veya herkesin bir evi, dükkânı var ama hiç kimse
konut alırken ya da iş yeri alırken tapuda yönetim planına bakmaz. Aslında,
yönetim planı çok önemlidir. Yönetim planı, almış olduğunuz sitede veya iş
yerinin bulunduğu yerde ortak kullanım alanlarıyla ilgilidir. Burada, yönetim
planının malik imzası aranmaksızın direkt yükleniciye verilmesi art niyetli
kişiler tarafından olumsuz olarak kullanılabilir yani yüklenici firma, ortak
kullanım alanlarını yönetim planına şerh düşerek kendisinin kullanmasını...
Park, içerisindeki sosyal tesisler, özellikle yazlık yapılan siteler içerisinde
birçok sorunla karşı karşıya kalınabilir. Bunun önünü almak için yapılan kat
karşılığı noter sözleşmesine mutlaka yönetim planı da eklenmelidir, bunun
çaresi budur. Sözleşmeye eklenmediği takdirde arsa sahiplerinin... 
Türkiye'de müteahhit olmak için herhangi bir diploma
sorulmuyor, Türkiye'de herkes müteahhitlik yapabiliyor. Belki başka bir meslek
grubundan bir iş yeri açacak olsanız size “Kalfalık, ustalık belgeniz var mı?”
diye sorulur ama Türkiye'de herkes müteahhitlik yapabiliyor, müteahhitlik
yapanların da yüzde 90’ı mimar ya da inşaat mühendisi değil, herkes
müteahhitlik yapabiliyor. 
Burada, kat irtifakı, kat mülkiyeti... Bizim piyasada
karşılaştığımız birçok sorunda kat irtifakları bile birçok yerde, birçok sitede
doğru kurulmamış. İnsanlar kredi kullanırken ya da tapuda bir işlem yapacak
oldukları zaman projeler incelendiğinde birçok insanın oturduğu dairenin
tapusunun kendisine ait olmadığıyla karşılaşabiliyoruz. Adamın kendi dairesi
bildiği daire karşı komşusunun, yan komşusunun ya da üst komşusunun dairesi
çıkabiliyor. Bu konuda da insanlarımız yeteri kadar bilinçli olmadıkları
için... Dolayısıyla arsa sahipleri de burada bu planları, projeleri sağlıklı
bir şekilde inceleme şansına sahip değiller. Müteahhitler çizmiş oldukları bir
tane kroki üzerinden kat karşılığı sözleşme imzalıyorlar “Burada 1’inci kat
1’inci daire sizin, 2’nci kat 2’nci daire sizin.” gibi. Daha sonra, mimari
proje çizerken de bu dairelerin büyüklüğünde ya da iş yerlerinin büyüklüğünde
oynama yapabilirler. Onun için bunun tekrar gözden geçirilmesi lazım. 
Burada, tabii, LİHKAB büroları kuruldu. AK PARTİ
Hükûmeti döneminde Türkiye’de 200’ün üzerinde LİHKAB yani yetkili harita
mühendislik büroları kuruldu ama o yıllardan bu tarafa LİHKAB büroları,
mühendis odaları ve serbest harita büroları arasındaki çatışma maalesef bir
türlü bitmedi. 
Harita mühendisliğinin bir diğer adı “ölçme
mühendisliği”dir, harita mühendisi aynı zamanda ölçme mühendisidir. Yalnız,
harita mühendislerinin şu anda ölçü yapmaya yetkisi yoktur. Türkiye’de binlerce
harita mühendisi bürosu var, 3 binin üzerinde şu anda yetkili büro var, belki
20 bine yakın harita mühendisi bu bürolarda çalışıyor ama ölçü yapma, kroki
verme yetkisi sadece LİHKAB bürolarına verildi. LİHKAB’la ilgili de 3 tane
sınav açıldı; bu 3 tane sınavın 2 tanesi iptal edildi, 1 tanesi geçerli
sayıldı. Bu sınavı kazananların da çoğunluğu devlet memuru olanlar, Tapu
Kadastro Genel Müdürlüğünde çalışanlar başarılı oldular çünkü bunlara ek puan
verildi sınavda. Normal, serbest çalışan bir harita mühendisi veya yeni mezun
bir harita mühendisinin bu sınavda başarılı olma şansı yoktu; diğerlerine 15
puan, 20 puan, 8 puan ek puan verildi ve sınavı bunlar kazandılar. Defalarca
mahkemelere taşınıp iptal edilmesine rağmen bu sorun çözülmedi. Aslında bu
tasarıyla beraber mutlaka buna da bir çözüm getirilmesi… Serbest harita
mühendislerinin mesleği bu, işi bu; 20 bine yakın insan buradan ekmek yiyor,
ekmeğini buradan kazanıyor. Bu insanlara mutlaka ölçme yetkisi… Yani harita
mühendisine 18 uygulaması ve kentsel dönüşüm yetkisi veriyorsunuz ama harita
mühendisi bir arsayı, bir araziyi ölçme yetkisine sahip değil. 
(Mikrofon otomatik cihaz tarafından kapatıldı)
BAKİ ŞİMŞEK (Devamla) – Böyle bir şeyin kabul
edilebilmesi mümkün değil. Bunun da bu tasarıyla mutlaka düzeltilmesi
gerektiğini belirtiyor, yüce heyetinizi saygıyla selamlıyorum. (MHP
sıralarından alkışlar) 
BAŞKAN – Teşekkür ederim Sayın Şimşek. 
Aynı mahiyetteki diğer önergenin gerekçesini
okutuyorum:
Gerekçe: 
Yapılan düzenlemeyle 634 sayılı Kat Mülkiyeti
Kanunu’nda değişiklik yapılmaktadır. Maddeye konu olan düzenleme Plan ve Bütçe
Komisyonunun ihtisas alanına girmeyip Bayındırlık, İmar, Ulaştırma ve Turizm
Komisyonunun uzmanlık alanına girmektedir. Bu sebeple, ilgili düzenlemeye dair
Plan ve Bütçe Komisyonundan iktidar çoğunluğuyla geçirilen bu düzenlemenin
uygulamada birçok sorun ortaya çıkarma ihtimali, mülk sahiplerini mağdur etme
durumları söz konusu olduğundan maddenin tasarı metninden çıkarılarak ilgili
komisyona sevk edilmesi gerektiğini düşünmekteyiz. 
BAŞKAN – Aynı mahiyetteki önergeleri oylarınıza
sunuyorum: Kabul edenler… Kabul etmeyenler… Önergeler kabul edilmemiştir. 
Diğer önergeyi okutuyorum: 
Türkiye Büyük
Millet Meclisi Başkanlığına
Görüşülmekte olan 518 sıra sayılı Kanun
Tasarısı’nın çerçeve 4’üncü maddesiyle 23/6/1965 tarihli 634 sayılı Kat
Mülkiyeti Kanunu’nun 10’uncu maddesine ilave edilen altıncı fıkrasında yer alan
“teknik kontrollerin yapılmasını” ibaresinin “düzenlenecek tescil bildirimini”
şeklinde değiştirilmesini ve fıkranın sonuna aşağıdaki cümlenin ilave
edilmesini arz ve teklif ederiz.
 Bülent Turan Mehmet
Doğan Kubat Mustafa Açıkgöz
 Çanakkale İstanbul Nevşehir

 Hüseyin Özbakır Gökcen
Özdoğan Enç Nurettin Aras
 Zonguldak Antalya Iğdır
“Kat irtifakından, kat mülkiyetine geçiş işlemlerinde
bu fıkra hükmü uygulanmaz.”
BAŞKAN – Komisyon önergeye katılıyor mu?
PLAN VE BÜTÇE KOMİSYONU SÖZCÜSÜ FARUK ÇATUROĞLU
(Zonguldak) – Takdire bırakıyoruz Sayın Başkan.
BAŞKAN – Hükûmet?
BAŞBAKAN YARDIMCISI RECEP AKDAĞ (Erzurum) – Katılıyoruz
Değerli Başkanım.
MEHMET DOĞAN KUBAT (İstanbul) – Gerekçe…
BAŞKAN – Önergenin gerekçesini okutuyorum:
Gerekçe: 
Yapılan değişiklikle, kat irtifakından kat mülkiyetine
geçiş işlemleri dışında kalan cins değişikliği işlemlerinde işin yapımı
lisanslı harita kadastro mühendislik büroları, bu büroların bulunmadığı
yerlerde kadastro müdürlükleri tarafından, işin kontrolü ise kadastro
müdürlükleri tarafından gerçekleştirilmektedir. Teklif edilen değişiklikle
madde hükmü daha açık ve anlaşılır hâle getirilmekte, 5368 sayılı Lisanslı
Harita Kadastro Mühendisleri ve Büroları Hakkında Kanun ve 634 sayılı Kat Mülkiyeti
Kanunu’nun 14’üncü maddesinin üçüncü fıkrasıyla çelişki olasılığının ortadan
kaldırılması amaçlanmaktadır.
BAŞKAN – Önergeyi oylarınıza sunuyorum: Kabul edenler…
Kabul etmeyenler… Önerge kabul edilmiştir.
Kabul edilen önerge doğrultusunda maddeyi oylarınıza
sunuyorum: Kabul edenler… Kabul etmeyenler… Madde kabul edilmiştir.
Sayın milletvekilleri, 5’inci maddede aynı mahiyette
olmak üzere üç adet önerge vardır, aynı mahiyetteki önergeleri okutuyorum:
Türkiye Büyük
Millet Meclisi Başkanlığına
Görüşülmekte olan 518 sıra sayılı Kanun
Tasarısı’nın 5’inci maddesinin tasarı metninden çıkarılmasını arz ve teklif
ederiz.
 Mustafa Kalaycı Emin
Haluk Ayhan Erkan Akçay
 Konya Denizli Manisa

 Ahmet Selim Yurdakul Baki
Şimşek Deniz Depboylu
 Antalya Mersin Aydın

 Fahrettin Oğuz Tor Erkan
Haberal İzzel Ulvi Yönter
 Kahramanmaraş Ankara İstanbul
Aynı mahiyetteki diğer önergenin imza
sahipleri:
 Filiz Kerestecioğlu Demir Meral
Danış Beştaş Erol Dora
 İstanbul Adana Mardin

 Behçet Yıldırım Mahmut
Celadet Gaydalı
 Adıyaman Bitlis
Aynı mahiyetteki diğer önergenin imza
sahipleri:

 Zekeriya Temizel Mehmet
Bekaroğlu Musa Çam
 İzmir İstanbul İzmir

 Utku Çakırözer Kadim
Durmaz Bülent Kuşoğlu
 Eskişehir Tokat Ankara

 Bihlun Tamaylıgil
 İstanbul
BAŞKAN – Aynı mahiyetteki önergelere Komisyon katılıyor
mu?
PLAN VE BÜTÇE KOMİSYONU SÖZCÜSÜ FARUK ÇATUROĞLU
(Zonguldak) – Katılmıyoruz Sayın Başkan.
BAŞKAN – Hükûmet?
BAŞBAKAN YARDIMCISI RECEP AKDAĞ (Erzurum) –
Katılmıyoruz.
Aynı mahiyetteki önergeler üzerinde öncelikle Aydın
Milletvekili Sayın Deniz Depboylu konuşacak. 
Buyurun Sayın Depboylu. (MHP sıralarından alkışlar) 
DENİZ DEPBOYLU (Aydın) – Sayın Başkan, değerli
milletvekilleri; 518 sıra sayılı Kanun’un 5’inci maddesindeki önergemiz
üzerinde Milliyetçi Hareket Partisi Grubumuz adına söz almış bulunmaktayım.
Sözlerime başlamadan önce aziz Türk milletini ve Gazi Meclisi saygıyla
selamlıyorum. 
Değerli milletvekilleri, üzerinde görüştüğümüz kanun
maddesi yapı kullanma izin belgesiyle ilgili. Ben müsaadenizle bu izinden
çıkarak bir mesleği icra etmenin liyakati ve uygulama izin belgesiyle ilgili
olarak yapılan bir haksızlığa değinmek istiyorum. 
Millî Eğitim Bakanlığı Özel Öğretim Kurumları Genel
Müdürlüğü 2018 yılı hizmet içi kurs programına özel okullardaki rehberlik
hizmetlerinde çalışabilmeyi sağlayacak rehberlik sertifika kursları açmıştır.
“Bu kurslara -eğitim fakültesi mezunu dahi olmayan- felsefe, sosyoloji
bölümleri ile halk eğitim öğretmenliği bölümlerinden özel okullarla sözleşme
yapmış kişiler katılabilecektir.” ibaresi düşülmüştür. Dokuz ayrı kurs
programına 2 bin kursiyer kabulü yapılmıştır, daha doğrusu planlanmaktadır. Bu
kurslarda belirtilen amaç, özel eğitim okullarının ihtiyacı olan ve
karşılanamayan rehberlik personelinin sağlanması olarak açıklanmıştır.
Bakanlığın kurs açma gerekçesi olarak sunduğu “ihtiyaç olduğu” gerekçesi
yanlıştır. Zira ilgili hizmeti yürütecek 2015 mezunu 2 bin, 2016 mezunu 4 bin,
2017 mezunu 7 bin psikolojik danışmanlık ve rehberlik; 2 bin kadar da pedagojik
formasyon almış psikoloji mezunu olmak üzere, toplam yaklaşık 15 bin uzman
atanamamış beklemektedir. Bu mezunlarımızın özel sektörde çalışabileceği yegâne
kurumlar özel okullardır. Ayrıca, 2018 Haziran mezunlarıyla toplam rakam 30
binlere ulaşacaktır. Yani, 30 bin uzman açıkta iş beklerken uzman olmadığı
gerekçesiyle farklı bölüm mezunu 2 bin kursiyere bir kapı açılması
haksızlıktır. Yine bunun yanı sıra, geçmişte benzer kurslara katılmış, hâlen
görevde olan da 4 bin farklı alan mezunu personel bulunmaktadır. 
Özel okul sayısı ve öğrencisine bakıldığında arzın
talebin kat kat üzerinde olduğu ve özel öğretim kurumlarının gerekçesinin
personel sıkıntısı olmadığı açıkça ortadadır. Açılacak kurslar nedeniyle,
hizmete dönük eğitim alarak mezun olmuş uzmanlar da mağdur olacaktır. Özel
öğretim okulları sahiplerinin bakanlıklardan bu kursları istemesinin sebebi
daha ucuz ücret vererek her işe koşturabilecekleri niteliksiz eleman
aramalarından kaynaklanmaktadır. Okul sahipleri, bu kursların, düşük maaşlı
personel kullanarak istediği her işi yaptırabileceğini düşünerek açılmasını
istiyor. Bu noktada PDR ve psikoloji mezunu uzmanlar hizmetin önemi, mantığı ve
ilkelerini özümsediği için görev ilkelerine ters düşen angarya işlere ve
mobbinge dirençli olacaklardır. Bu da özel okulların yöneticilerinin ve sahiplerinin
işine gelmemektedir. 
Millî Eğitim Bakanlığı Özel Öğretim Kurumları Genel
Müdürlüğü kurs açarak millî eğitim temel ilkelerine, ayrıca devletin uzmanlık
ve liyakatle ilgili ilkelerine aykırı davranmaktadır. Zira, Millî Eğitim
Bakanlığının yönetmeliklerinde bu alanda hizmet verebilecek mezunların sadece
psikoloji ve PDR alanından mezun olmaları şart koşulmuştur. 
Yine, Ocak 2017 tarihinde bizzat Sayın Millî Eğitim
Bakanı İsmet Yılmaz tarafından benzer kurslar iptal edilmiş -ki bunda bizim de
görüşmelerimiz mevcuttur, bulunmuştur- ve tekrar açılmayacağı da ifade
edilmiştir; bunu da hatırlatmak istiyorum. 
Bu kurslar, okul rehberlik hizmetlerinde liyakati ve
eğitimi olmayan ucuz iş gücünün istihdam edilmesine neden olacak, dolayısıyla
eğitimin de kalitesi düşecektir. Öğrencilere yönelik psikolojik ve duygusal
alanda verilecek bu hizmetlerin ehil olmayan kişiler tarafından uygulanması
doğru değildir. Ehil olmayan kişiye bina yapma yetkisi verirseniz yıkılır, ehil
olmayan kişinin eline çocuk emanet ederseniz varın onu da siz düşünün ne olur.
Dolayısıyla açılan bu kursların hemen iptal edilmesi gerekmektedir. 
Bir de şöyle düşünün: PDR ve psikoloji alanlarını
kazanan çocuklar o kadar yoğun çalışıyorlar ki 450 civarında puan alıyorlar ama
Millî Eğitim Bakanlığı 200 puan almış, açık öğretimde alan eğitimi görmüş bir
kişiye onun hakkını veriyor. Bu, kul hakkı yemektir arkadaşlar. Eğer o
çocukların hakkını yerseniz -atanamayan o çocukların- bunun artık ahirette
yansıması nasıl olur, onu da hatırlatmak isterim. Keşke sadece PDR’yle ilgili
olsa, başka alanlarda da var; bunları da inşallah ileriki bölümlerde size dile
getiririm.
Yüce heyetinizi saygıyla selamlıyorum. (MHP
sıralarından alkışlar) 
BAŞKAN – Teşekkür ederim Sayın Depboylu. 
Aynı mahiyetteki diğer önerge üzerinde Ankara
Milletvekili Sayın Bülent Kuşoğlu konuşacaklar. 
Buyurun Sayın Kuşoğlu. (CHP sıralarından alkışlar) 
BÜLENT KUŞOĞLU (Ankara) – Teşekkür ederim Sayın Başkan.
Değerli arkadaşlarım, hepinizi saygıyla selamlıyorum. 
Sıra sayısı 518 olan Yatırım Ortamının İyileştirilmesi
Amacıyla Bazı Kanunlarda Değişiklik Yapılmasına Dair Kanun Tasarısı’nın 6’ncı
maddesi üzerinde, 5’inci maddesi üzerinde söz aldım. Tereddüt ettim çünkü bir
taraftan Plan ve Bütçe Komisyonunda -yukarıda- 82 maddelik bir torba tasarıyla
uğraşıyoruz birkaç günden beri, bir taraftan da geçen hafta Plan ve Bütçe
Komisyonundan Genel Kurula sevk ettiğimiz bu tasarıyla uğraşıyoruz. Zaman zaman
o tarafa gidiyoruz, zaman zaman buraya geliyoruz. 
HAYDAR AKAR (Kocaeli) – Başınız dönmesin. 
BÜLENT KUŞOĞLU (Devamla) – Başımız da dönüyor. 
Değerli arkadaşlarım, yatırım ortamının
iyileştirilmesiyle ilgili çalışmaların yapılması lazım tabii ki ve bunların
bizler tarafından da desteklenmesi lazım, biz de destekliyoruz. Sayın Bakan da
iyi niyetli olarak güzel bir çalışma yapmış, getirmiş. Biz de mümkün olduğunca
destekledik, Komisyondan hızlı bir şekilde buraya geldi. Muhalefet şerhimizde
olduğu üzere sadece belli konularla ilgili itirazlarımız var, belli konulara
dikkatleri çektik. 
Yatırım ortamının iyileştirilmesini savunurken bir
taraftan da bürokrasi yaratmamamız lazım, sıkıntı yapmamamız lazım ama
kendimizi de kandırmamamız lazım. Ben Komisyon çalışmaları sırasında da
söyledim; bir araştırma var -çok önemli görüyorum- yabancılar tarafından
yapılan bir araştırma. Özellikle 2015, 2016 ve 2017 yıllarında, bakın, bu üç
sene içerisinde 13 bin dolar milyoneri Türkiye’den yurt dışına çıkış yapmış,
parasını yurt dışına göndermiş, en az 1 milyon dolar ve üzeri olan parasını
yurt dışına göndermiş. 2015 yılında bin iken bu sayı, 2016’da 6 bin oluyor,
2017’de tekrar 6 bin. Bizim dışımızda, Türkiye’nin dışında 1 milyon dolar ve
üzerindeki mevduatların yurt dışına gönderildiği ülkelerin bir tanesi Çin, bir
tanesi Hindistan. Fakat Çin ve Hindistan, biliyorsunuz, milyar mertebesinde
nüfusu olan ülkeler. Nüfusla kıyaslanınca, dolar milyoneri sayısıyla
kıyaslanınca biz dünyada 1’inciyiz; parasının yurt dışına gittiği, kaçırıldığı
ve bununla beraber eğer yabancı dil biliyorsa beyin göçünün yaşandığı
ülkelerden bir tanesiyiz. Demek ki burada bir sorun var. Biz 2017’de 6 bin, 6
bin de 2016’da dolar milyonerinin, milyon doların üzerinde hesabı olanın yurt
dışına para aktarmasını görmüyor, buna göre bu düzenlemeleri yapmıyorsak
-yukarıdaki o 82 madde de bu şekilde, bu da böyle- bir şeyleri eksik yapıyoruz
demektir. Neden insanlar paralarını Türkiye’de tutmuyorlar da yurt dışına
gönderme ihtiyacı hissediyorlar, neden yurt dışında gayrimenkul alınıyor;
bunların araştırılması lazım. Biz güven vermedikçe Türkiye Cumhuriyeti olarak
bu para kaçmaya mahkûm, bu insanlar kaçmaya mahkûm. Herkes vatanını sever,
kendi ülkesinde yatırım yapmak ister öncelikle.
Bakın, bir araştırma yapalım. Bunun kamu tarafından
yapılması lazım. Yatırımcıların çoğu Romanya’ya, İngiltere’ye, Yunanistan’a,
Bulgaristan’a, hatta Mısır’a yatırım yapıyorlar son yıllarda. Bunları hep
beraber aşmamız lazım. Bu sadece, bu kanun tasarısında olduğu gibi, 518’de
olduğu gibi bazı işlemleri kolaylaştırmak bürokrasiyi azaltmakla olmaz; bir
hukuk devrimi de yapmamız lazım, korkutmamamız lazım, güven vermemiz lazım,
adalet olması lazım, insanların mahkemeye gidebilmesi lazım. Yanlış
hatırlamıyorsam, 2016’da, 2017’de biz 27 bine yakın şirkete el koyduk ve
bunların çoğu mahkemeye gidip hakkını, hukukunu arayamadılar. 
Evet, bir FETÖ meselemiz var, çok önemli ama sadece bu
bahane edilerek yatırımcıların kaçırılmasına sebep olunmamalı. Çok önemli
konular bunlar. Daha sonraki konuşmalarımda da ayrıntılı olarak değinmek
istiyorum. Şurada gördüğünüz gibi epey de hazırlığım var. 
Teşekkür ediyorum, herkese saygılar sunuyorum. (CHP
sıralarından alkışlar) 
BAŞKAN – Teşekkür ederim. 
Diğer önergenin gerekçesini okutuyorum: 
Gerekçe: 
Yapılan düzenlemeyle 634 sayılı Kat Mülkiyeti
Kanunu’nda değişiklik yapılmaktadır. Maddeye konu olan düzenleme Plan ve Bütçe
Komisyonunun ihtisas alanına girmeyip Bayındırlık, İmar, Ulaştırma ve Turizm
Komisyonunun uzmanlık alanına girmektedir. Bu sebeple, ilgili düzenlemeye dair
Plan ve Bütçe Komisyonundan iktidar çoğunluğuyla geçirilen bu düzenlemenin
uygulamada birçok sorun ortaya çıkarma ihtimali, mülk sahiplerini mağdur etme
durumları söz konusu olduğundan, maddenin tasarı metninden çıkarılarak ilgili
komisyona sevk edilmesi gerektiğini düşünmekteyiz.
BAŞKAN - Aynı mahiyetteki önergeleri oylarınıza
sunuyorum: Kabul edenler… Kabul etmeyenler… Kabul edilmemiştir. 
Maddeyi oylarınıza sunuyorum: Kabul edenler… Kabul
etmeyenler… Madde kabul edilmiştir. 
Sayın milletvekilleri, 6’ncı maddede aynı mahiyette iki
adet önerge vardır, okutup birlikte işleme alacağım. 
Okutuyorum: 
Türkiye Büyük
Millet Meclisi Başkanlığına
Görüşülmekte olan 518 sıra sayılı Kanun
Tasarısı’nın 6’ncı maddesinin tasarı metninden çıkarılmasını arz ve teklif
ederiz. 
 Filiz Kerestecioğlu Demir Meral
Danış Beştaş Erol Dora
 İstanbul Adana Mardin
 Behçet Yıldırım Mahmut
Celadet Gaydalı
 Adıyaman Bitlis 
Aynı mahiyetteki diğer önergenin imza
sahipleri:
 Zekeriya Temizel Mehmet
Bekaroğlu Musa Çam
 İzmir İstanbul İzmir
 Kadim Durmaz Bihlun
Tamaylıgil Utku Çakırözer
 Tokat İstanbul Eskişehir
 Bülent Kuşoğlu  Haydar
Akar
 Ankara Kocaeli
BAŞKAN – Aynı mahiyetteki önergelere Komisyon katılıyor
mu?
PLAN VE BÜTÇE KOMİSYONU SÖZCÜSÜ ŞİRİN ÜNAL (İstanbul) –
Katılamıyoruz Sayın Başkanım. 
BAŞKAN – Hükûmet?
BAŞBAKAN YARDIMCISI RECEP AKDAĞ (Erzurum) – Katılmıyoruz
efendim. 
BAŞKAN – Aynı mahiyetteki ilk önergenin gerekçesini
okutuyorum: 
Gerekçe: 
Yapılan düzenlemeyle 634 sayılı Kat Mülkiyeti
Kanunu’nda değişiklik yapılmaktadır. Maddeye konu olan düzenleme Plan ve Bütçe
Komisyonunun ihtisas alanına girmeyip Bayındırlık, İmar, Ulaştırma ve Turizm
Komisyonunun uzmanlık alanına girmektedir. Bu sebeple, ilgili düzenlemeye dair
Plan ve Bütçe Komisyonundan iktidar çoğunluğuyla geçirilen bu düzenlemenin
uygulamada birçok sorun ortaya çıkarma ihtimali, mülk sahiplerini mağdur etme
durumları söz konusu olduğundan, maddenin tasarı metninden çıkarılarak ilgili
komisyona sevk edilmesi gerektiğini düşünmekteyiz.
BAŞKAN – Aynı mahiyetteki diğer önerge üzerinde Kocaeli
Milletvekili Sayın Haydar Akar konuşacak.
Buyurun Sayın Akar. (CHP sıralarından alkışlar)
HAYDAR AKAR (Kocaeli) – Sayın Başkan, değerli
milletvekilleri; yine bir torba kanun üzerinde konuşuyoruz. Torba kanunun
başlığı Yatırım Ortamının İyileştirilmesi Amacıyla Bazı Kanunlarda Değişiklik
Yapılmasına Dair Kanun Tasarısı. Adı güzel ama içeriğine baktığınızda torba
olduğu için neler var? İşte, Noterlik Kanunu konusunda yapılan değişiklikler
var, Tapu ve Kadastro Genel Müdürlüğü Teşkilat ve Görevleri Hakkında Kanun’da
yapılan değişiklikler var, e-belediyecilik var. Böyle bir, yatırımı teşvik
edeceğini, yatırım ortamını iyileştireceğini düşünen bir zihniyetle karşı
karşıyayız. 
Daha önce de bu başlık altında başka bir torba kanun
gelmişti. O torba kanunda da damga pulunun azaltılması vardı. Düşündüler ki biz
bu damga pullarını azaltırsak, Noterlik Kanunu’nda değişiklik yaparsak, Tapu ve
Kadastro Genel Müdürlüğünün görev tanımlarında değişiklik yapar ve düzenlersek
Türkiye’ye yatırımcı geleceğini düşünen bir zihniyetle karşı karşıyayız. Ya,
hiçbir yatırımcının siz inanıyor musunuz ki bu bahsettiğiniz olaylara bakıp,
Türkiye’ye gelip yatırım yapacağına? Ya da Türkiye’deki bir sermaye
kuruluşunun, sermayedarın sizin bu kanunlarda değişiklik yaparak Türkiye’de
yatırım yapabileceğini düşünüyor musunuz? Ben düşünmüyorum. Niye düşünmüyorum?
Böyle düşündüğünüz için bir şeyi beceremiyorsunuz işte Sayın Bakan. 
BAŞBAKAN YARDIMCISI RECEP AKDAĞ (Erzurum) – Onun için
yüzde 11 büyüdük. 
HAYDAR AKAR (Devamla) – Böyle düşündüğünüz için
Türkiye’ye bir çivi çakılmıyor.
Bakın, yatırım yapılabilmesi için…
BAŞBAKAN YARDIMCISI RECEP AKDAĞ (Erzurum) – Onun için
yüzde 20…
HAYDAR AKAR (Devamla) – Bırakın yüzde 20’yi, yüzde 51
oyu falan bırakın. 
BAŞKAN – Sayın Akar, Genel Kurula hitap edin lütfen. 
HAYDAR AKAR (Devamla) – İşin gerçeğini konuşalım ve bu gerçeğinden
yürüyerek Türkiye’de yatırım yapılmasını sağlayalım. Buna ihtiyacımız var mı?
Var. Bir yatırımcının bir ülkeye yatırım yapabilmesi için çeşitli kriterleri
vardır. Öncelikli kriterlerini saydığımız zaman, bir tanesi işçilik
maliyetidir, diğeri ham madde maliyetidir, enerji maliyetidir, su maliyetedir
hatta biraz daha ileriye gideyim, buhar maliyetidir, bakım maliyetidir,
yardımcı malzemeler maliyetidir, faiz maliyetidir. Vergiler; dolaylı, dolaysız
vergiler bu maliyeti, bu yatırımı etkileyen en büyük unsurlardan bir tanesidir;
arazidir; teşviktir. Bir yatırımcı bunlara bakar ve gelir. Hepsinin de bağlı
olduğu ortak nokta, o ülkede demokrasi var mıdır, o ülkede adalet var mıdır.
Önce yatırımcı yatırım yaptığında kendi haklarını koruyabileceği, dürüst, doğru
ve yemin etmiş bir adalet sistemi mensuplarının olması gerektiğine inanır. Bu
var mı bugün Türkiye’de? Yok. Herkes adaletten şikâyet ediyor, yatırımcı da
adaletten şikâyet ediyor. OHAL’i kaldırmadığınız sürece Türkiye’nin yatırım
konusunda önünün açılması mümkün değil. 
Tek tek maddelere geldiğimiz zaman, işçilik maliyetinde
en avantajlı ülke hâline getirdiniz. Sendikaları yok ettiniz, hak arayışlarını
yok ettiniz, grevleri ertelediniz. OHAL’i getirerek bir de selam çaktınız
sermayeye, dediniz ki: “Bakın, ne güzel, güllük gülistanlık bir alan
yaratıyoruz size; grev yok, işçi hakları yok, kimse sesini çıkartamıyor.”
Türkiye’yi bedeni sömürülen insanların ülkesi hâline getirdiniz, bedeni
sömürülen insanların ülkesi hâline getirdiniz. Benim gibi, sanayi kuruluşu
bulunan bir kentte yaşayan bir arkadaşınız olarak söylüyorum: Herkesi asgari
ücretle çalışmaya mahkûm ettiniz. En avantajlı durumunuz bu, bunun dışında bir
avantajınız yok. 
Elektriğe geldiğimiz zaman, Avrupa’nın en pahalı
elektriğini kullanıyoruz. 7 kuruşa mal olan elektriği vatandaş 48 kuruşa,
sanayici de 42 kuruşa yakıyor. Avrupa’nın en pahalı elektriğini kullanıyoruz.
Bütün enerji kaynaklarımız öyle. Su… Sanayiciye bindirdiğiniz su ücretleri bir
başka vaka. 
Şimdi, faizlere geliyoruz. Hani, bağırıyor ya Recep
Erdoğan: “Faiz, faiz, faiz…” diye. Elini tutan mı var? Bu kadar düzenleme
yapıyorsunuz, torba kanun çıkartıyorsunuz; niye bir kanun çıkartıp faizleri
düşürmüyorsunuz, niye düşürmüyorsunuz? Faiz lobileri yarattınız, yatırıma
gitmesi gereken paraların tümü, yatırıma gitmesi gereken her şey o faizci,
rantçı kesime aktarılıyor. 
Aslında vaktim olsa sizin nasıl yatırım yaptığınızı
yap-işlet-devret modelleriyle anlatırım, onların cebine vatandaştan
topladığınız vergileri nasıl aktardığınızı anlatırım ama bu kadar süre yok
burada, size tanınan süreler bize tanınmıyor. Bir beş dakikalık süre içerisinde
bunları anlatmam gerekiyor. 
HALİS DALKILIÇ (İstanbul) – Aynı süreyi kullanıyoruz.
HAYDAR AKAR (Devamla) – Vergiler, dolaylı vergiler,
yine çalışan insanların üzerine, işçinin üzerine bindirilen vergilere,
sermayenin üzerine bindirilen vergilere baktığınız zaman asgari ücretin
neredeyse yarısı kadar, işveren devlete vergi ödüyor. Avrupa’nın en çok dolaylı
ve dolaysız vergisini ödeyen bir ülkedeyiz. Tabii ki yatırım olmaz arkadaşlar. 
Bir ülkede demokrasi yoksa, adalet yoksa yatırım
beklemeyin, böyle ufak tefek şeylerle de kimsenin yatırım yapacağını düşünmeyin
diyor, sevgiler, saygılar sunuyorum. (CHP sıralarından alkışlar) 
BAŞKAN – Teşekkür ederim. 
Aynı mahiyetteki önergeleri oylarınıza sunuyorum: Kabul
edenler… Kabul etmeyenler… Önergeler kabul edilmemiştir.
Maddeyi oylarınıza sunuyorum: Kabul edenler… Kabul
etmeyenler… Madde kabul edilmiştir.
7’nci maddede bir adet önerge vardır, okutuyorum: 
Türkiye Büyük
Millet Meclisi Başkanlığına
Görüşülmekte olan 518 sıra sayılı Kanun
Tasarısı’nın 7’nci maddesinin tasarı metninden çıkarılmasını arz ve teklif
ederiz.
 Filiz Kerestecioğlu Demir Meral
Danış Beştaş Erol Dora
 İstanbul Adana Mardin
 
 Behçet Yıldırım Mahmut
Celadet Gaydalı
 Adıyaman Bitlis
BAŞKAN – Komisyon önergeye katılıyor mu? 
PLAN VE BÜTÇE KOMİSYONU SÖZCÜSÜ ŞİRİN ÜNAL (İstanbul) –
Katılamıyoruz Sayın Başkan.
BAŞKAN – Hükûmet?
BAŞBAKAN YARDIMCISI RECEP AKDAĞ (Erzurum) –
Katılmıyoruz efendim.
BAŞKAN – Gerekçeyi okutuyorum:
Gerekçe:
Yapılan düzenlemeyle 1163 sayılı Kooperatifler
Kanunu’nda değişiklik yapılmaktadır. Maddeye konu olan düzenleme Plan ve Bütçe
Komisyonunun ihtisas alanına girmeyip İçişleri Komisyonunun uzmanlık alanına
girmektedir. Bugüne kadar AKP'nin on altı yıllık iktidarı boyunca özellikle son
yıllarda neredeyse bütün kanunların torba yasa mantığıyla çıkarılması büyük bir
sorun teşkil etmektedir. İlgili komisyonlarda görüşülmeden ve etraflıca
tartışılmadan çıkarılan kanunların uygulamada yarattığı sorunlara sürekli
olarak şahitlik ediyoruz. Uygulamada yaşanan bir sorunu yeni bir torba yasayla
düzeltme çabası da ayrı bir usulsüzlüktür. İlgili düzenlemeye dair Plan ve
Bütçe Komisyonundan iktidar çoğunluğuyla geçirilen bu düzenlemenin de
uygulamada başkaca sorunlar çıkarma ihtimali yüksektir. Dolayısıyla maddenin
tasarı metninden çıkarılarak ilgili komisyona sevk edilerek uzmanlarca
etraflıca tartışılması gerektiğini düşünmekteyiz.
BAŞKAN – Önergeyi oylarınıza sunuyorum: Kabul edenler…
Kabul etmeyenler… Önerge kabul edilmemiştir.
Maddeyi oylarınıza sunuyorum: Kabul edenler… Kabul
etmeyenler… Madde kabul edilmiştir.
8’inci maddede iki adet önerge vardır, ayrı ayrı
okutuyorum:
Türkiye Büyük
Millet Meclisi Başkanlığına
Görüşülmekte olan 518 sıra sayılı Kanun
Tasarısı’nın 8’inci maddesinin tasarı metninden çıkarılmasını arz ve teklif
ederiz.
 Filiz Kerestecioğlu Demir Meral
Danış Beştaş Erol Dora
 İstanbul Adana Mardin
 Behçet Yıldırım Mahmut
Celadet Gaydalı
 Adıyaman Bitlis
BAŞKAN – Komisyon önergeye katılıyor mu? 
PLAN VE BÜTÇE KOMİSYONU SÖZCÜSÜ ŞİRİN ÜNAL
(İstanbul) – Katılamıyoruz Sayın Başkanım.
BAŞKAN – Hükûmet?
BAŞBAKAN YARDIMCISI RECEP AKDAĞ (Erzurum) –
Katılmıyoruz Sayın Başkan.
BAŞKAN – Gerekçeyi okutuyorum:
Gerekçe:
Yapılan düzenlemeyle 1163 sayılı
Kooperatifler Kanunu’nda değişiklik yapılmaktadır. Maddeye konu olan düzenleme
Plan ve Bütçe Komisyonunun ihtisas alanına girmeyip İçişleri Komisyonunun
uzmanlık alanına girmektedir. Bugüne kadar AKP'nin on altı yıllık iktidarı
boyunca özellikle son yıllarda neredeyse bütün kanunların torba yasa mantığıyla
çıkarılması büyük bir sorun teşkil etmektedir. İlgili komisyonlarda
görüşülmeden ve etraflıca tartışılmadan çıkarılan kanunların uygulamada
yarattığı sorunlara sürekli olarak şahitlik ediyoruz. Uygulamada yaşanan bir
sorunu yeni bir torba yasayla düzeltme çabası da ayrı bir usulsüzlüktür. İlgili
düzenlemeye dair Plan ve Bütçe Komisyonundan iktidar çoğunluğuyla geçirilen bu
düzenlemenin de uygulamada başkaca sorunlar çıkarma ihtimali yüksektir.
Dolayısıyla maddenin tasarı metninden çıkarılarak ilgili komisyona sevk
edilerek uzmanlarca etraflıca tartışılması gerektiğini düşünmekteyiz.
BAŞKAN – Önergeyi oylarınıza sunuyorum:
Kabul edenler… Kabul etmeyenler… Önerge Kabul edilmemiştir. 
Diğer önergeyi okutuyorum:
Türkiye Büyük
Millet Meclisi Başkanlığına
Görüşülmekte olan 518 sıra sayılı Yatırım
Ortamının İyileştirilmesi Amacıyla Bazı Kanunlarda Değişiklik Yapılmasına Dair
Kanun Tasarısı’nın 8’inci maddesinin aşağıdaki şekilde değiştirilmesini arz ve
teklif ederiz. 
Saygılarımızla.

 Zekeriya Temizel  Mehmet
Bekaroğlu Bülent Kuşoğlu
 İzmir İstanbul Ankara
 Musa Çam Bihlun
Tamaylıgil Utku Çakırözer
 İzmir  İstanbul
 Eskişehir
 Kadim Durmaz  Ömer
Fethi Gürer
 Tokat Niğde
MADDE 8- 1163 sayılı Kanunun 61’inci maddesinin birinci
fıkrasında yer alan hüküm aşağıdaki şekilde değiştirilmiştir.
"Kooperatif Yönetim Kurulu, kooperatifi temsile
yetkili kılınan kimselerin isimlerini ve imzalarını ticaret sicile bildirir ve
bu yetkiye dayanak olan kararları ticaret sicili müdürlüğünde yetkilendirilmiş
personele tasdik ettirir.”
BAŞKAN – Komisyon, önergeye katılıyor mu? 
PLAN VE BÜTÇE KOMİSYONU SÖZCÜSÜ ŞİRİN ÜNAL (İstanbul) –
Katılamıyoruz Sayın Başkan.
BAŞKAN – Hükûmet?
BAŞBAKAN YARDIMCISI RECEP AKDAĞ (Erzurum) – Katılmıyoruz
Sayın Başkan. 
BAŞKAN – Önerge üzerinde Niğde Milletvekili Sayın Ömer
Fethi Gürer konuşacaklar. 
Buyurun Sayın Gürer. (CHP sıralarından alkışlar)
ÖMER FETHİ GÜRER (Niğde) - Sayın Başkan, değerli
milletvekilleri; sıra sayısı 518 olan Yatırım Ortamının İyileştirilmesi
Amacıyla Bazı Kanunlarda Değişiklik Yapılmasına Dair Kanun Tasarısı üzerinde
düşüncelerimi ben de açıklayacağım. 
Yatırım ortamının iyileştirilmesi bizim de
benimsediğimiz bir durumdur. Bakınız, Dünya Bankası tarafından hazırlanan İş
Yapma Kolaylığı Yıllık Değerlendirme Raporu’na göre 2017 yılı içinde yapılan
çalışmada Türkiye 190 ülke arasında 60’ıncı sırada gösterilmektedir. Bu durumun
iyileşmesi sağlanmalıdır. Ancak bu yapılırken söz hakkı ve hesap verebilirlik,
hukukun üstünlüğü, mevzuatın kalitesi, kamu yönetiminin etkinliği, yolsuzluk
kontrolünün önlenmesi gibi konularda ciddi düzenlemeler ihtiyaçtır. İş
ortamının iyileştirilmesiyle ilgili düzenlemelere Cumhuriyet Halk Partisinin
asla karşı olması söz konusu değildir. Ancak bu düzenlemelerin, toplum ve kamu
yararını öne çıkaran, onları erozyona uğratmayan düzenlemeler olması gerekir. 
Değerli milletvekilleri, sıra sayısı 518 olan yasa
tasarısı yeni bir torba yasa düzenlemesidir. Bu tasarıda yatırım ortamının
iyileştirilmesi amacı dışında farklı konular ele alınıyor. Kat Mülkiyeti
Kanunu’ndan esnaf ve sanatkârlar kredi kooperatifi ile tarım kredi
kooperatifleri düzenlemesine, meraların mevzuat değişikliğinden Yapı Denetimi
Hakkında Kanun’a kadar düzenlemeleri kapsıyor. Esasen bu tür torba kanunlarla
bir taraf düzenlenirken diğer taraftan sorunlu kılınıyor ve benzer düzenlemeler
sürüp gidiyor.
Değerli arkadaşlar, ülkemizin bu bağlamda daha önemli
ciddi sorunları da var. Ülkemizde son bir buçuk iki aylık süreçte 5 tane işçi
arkadaşımız kendini yakmak durumunda kaldı. Bu, Türkiye’de yaşanan bir durum
değil. İşsizliğin kol gezdiği, geçim sıkıntısının arttığı, yolsuzluk ve
yoksulluğun da geliştiği bir süreçte yapılması gereken düzenlemeler, asgari
ücretten başlayarak emeğinin karşılığını alamayanlar için yeni iyileştirmeler
sağlanmalı. Çiftçilerimiz sorunlu, esnafımız sorunlu, işçimiz sorunlu.
Geçtiğimiz günlerde esnaf odalarımızı ziyaret ettim. Esnafların üzerindeki
vergi yükü küçük esnafı gerçek anlamda mağdur ediyor. AVM’lerin kent merkezine
yapılmasıyla esnafların çoğu dükkânını kapatmış durumda. 100 bine yakın esnaf,
2017 yılında neredeyse çalışma alanından çekilip mağduriyetini nasıl geçineceği
noktasına taşımış bulunuyor. Bu arada çiftçilerin yaşadığı sorunlarda da
sürekli artışlar var. Daha önceleri yalnızca mazot diyorduk, ürününü sattığını
düşünüyorduk. Artık çiftçi ürününü satamadığı gibi Çiftçi Kayıt Sistemi’ne
dâhil olmayanların, TARSİM’e kayıt olmayanların yaşadıkları mağduriyetler de
Hükûmet tarafından görülmüyor. Örneğin çıkarılan düzenlemelerden yalnızca
Çiftçi Kayıt Sistemi’ne dâhil olanlar faydalanıyor. Bana bir çiftçi kardeşim
mektup göndermiş. Diyor ki: “Saygıdeğer Vekilim, çiftçinin feryadını,
perişanlığını zatıaliniz dile getirmektesiniz. Allah sizden razı olsun. Sayın Vekilim,
yıllardır kuraklık yanında ürün para etmiyor. Mazot, gübre pahalı, tohum
pahalı. Batmışız. Canımızı da kaybetme noktasına geldik. Stresten
istirahatimizi yapamıyoruz. Hükûmet yetkililerine bir duyurun. Ziraat
Bankasına, tarım kredi kooperatifine olan borçların faizinin silinip ana paraya
5 taksit yapmalarını sağlasınlar. Özel bankalara olan borçları tarla, traktör,
10 koyun, 5 keçi, 2 inek kurtarmıyor. Geçinmekte zorlanıyoruz. Yüzde 20, yüzde
25’le yapılandırmalar gerçekleştiriliyor. Hükûmet kararnameyle her şeye bir
çözüm üretiyor, çiftçiler için de üretsin.” Beş kardeş, soyadları Adıgüzel,
kardeşler mektup yazmışlar. 
Çiftçilerin ürünleri kimi yerde depoda kimi yerde ürün
hasat edilemediği için tarlada kalıyor, narenciye dalda kalıyor. Bunların hepsi
millî servet. Yurt dışından getirilen ürünler ve Türkiye’de üretildiği hâlde
getirilen diğer dış destekli ürünler nedeniyle mağduriyetler artıyor. Bu
anlamda Hükûmetin düzenlemelere gitmesi lazım. Sık sık torba yasa tasarıları
yerine temel kanun niteliğinde tümünü kapsayacak uygulamaların bu ülke için
ihtiyaç olduğunu düşünüyorum. Bu bağlamda, işçinin, çiftçinin, esnafın, dar
gelirlinin ve sorunu olanların sorunlarına Hükûmetin çözüm üretmesi gerektiğini
bir kez daha dile getirerek, yüce Meclisi saygıyla selamlıyorum. (CHP
sıralarından alkışlar) 
BAŞKAN – Teşekkür ederim Sayın Gürer.
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir.
Maddeyi oylarınıza sunuyorum: Kabul edenler… Kabul
etmeyenler… Madde kabul edilmiştir.
9’uncu maddede bir adet önerge vardır, okutuyorum:
Türkiye Büyük
Millet Meclisi Başkanlığına
Görüşülmekte olan 518 sıra sayılı Kanun
Tasarısı’nın 9’uncu maddesinin tasarı metninden çıkarılmasını arz ve teklif
ederiz.

 Filiz Kerestecioğlu Demir  Meral
Danış Beştaş  Erol Dora
 İstanbul  Adana
 Mardin
 Behçet Yıldırım  Mahmut
Celadet Gaydalı
 Adıyaman  Bitlis
BAŞKAN – Komisyon önergeye katılıyor mu?
PLAN VE BÜTÇE KOMİSYONU SÖZCÜSÜ ŞİRİN ÜNAL
(İstanbul) – Katılamıyoruz Sayın Başkanım.
BAŞKAN – Hükûmet? 
BAŞBAKAN YARDIMCISI RECEP AKDAĞ (Erzurum) –
Katılmıyoruz Sayın Başkan.
BAŞKAN – Gerekçeyi okutuyorum:
Gerekçe:
Yapılan düzenlemeyle 1163 sayılı
Kooperatifler Kanunu’nda değişiklik yapılmaktadır. Maddeye konu olan düzenleme
Plan ve Bütçe Komisyonunun ihtisas alanına girmeyip İçişleri Komisyonunun
uzmanlık alanına girmektedir. Bugüne kadar AKP'nin on altı yıllık iktidarı
boyunca özellikle son yıllarda neredeyse bütün kanunların torba yasa mantığıyla
çıkarılması büyük bir sorun teşkil etmektedir. İlgili komisyonlarda
görüşülmeden ve etraflıca tartışılmadan çıkarılan kanunların uygulamada
yarattığı sorunlara sürekli olarak şahitlik ediyoruz. Uygulamada yaşanan bir
sorunu yeni bir torba yasayla düzeltme çabası da ayrı bir usulsüzlüktür. İlgili
düzenlemeye dair Plan ve Bütçe Komisyonundan iktidar çoğunluğuyla geçirilen bu
düzenlemenin de uygulamada başkaca sorunlar çıkarma ihtimali yüksektir.
Dolayısıyla maddenin tasarı metninden çıkarılarak ilgili komisyona sevk
edilerek uzmanlarca etraflıca tartışılması gerektiğini düşünmekteyiz.
BAŞKAN – Önergeyi oylarınıza sunuyorum:
Kabul edenler… Kabul etmeyenler… Önerge kabul edilmemiştir. 
Maddeyi oylarınıza sunuyorum: Kabul
edenler… Kabul etmeyenler… Madde kabul edilmiştir. 
10’uncu maddede iki adet önerge vardır, ilk
önergeyi okutuyorum: 
Türkiye Büyük
Millet Meclisi Başkanlığına
Görüşülmekte olan 518 sıra sayılı Kanun
Tasarısı’nın 10’uncu maddesinin ikinci fıkrasının madde metninden çıkarılmasını
arz ve teklif ederiz.
 Filiz Kerestecioğlu Demir Meral
Danış Beştaş Behçet Yıldırım
 İstanbul Adana Adıyaman
 Erol Dora Mahmut
Celadet Gaydalı
 Mardin Bitlis
BAŞKAN – Komisyon önergeye katılıyor mu?
PLAN VE BÜTÇE KOMİSYONU SÖZCÜSÜ ŞİRİN ÜNAL (İstanbul) –
Katılamıyoruz Sayın Başkanım.
BAŞKAN – Hükûmet?
BAŞBAKAN YARDIMCISI RECEP AKDAĞ (Erzurum) –
Katılmıyoruz Değerli Başkanım.
BAŞKAN – Gerekçeyi okutuyorum:
Gerekçe:
Yapılan düzenlemeyle 2464 sayılı Belediye Gelirleri
Kanunu'na yapılan eklemeyle altyapı kazı izni harcı belirlenmiş ancak
belediyelere gelir olması beklenen bu düzenleme Bakanlar Kurulunun yetkisine
verilerek merkeziyetçi anlayış güçlendirilmiştir. 1.397 belediyenin olduğu
ülkemizde, her belediyenin sosyal ve ekonomik gerçekliğinin eşit olmadığı
düşünüldüğünde, yapılan değişiklikle harç belirleme yetkisinin belediyelerde olması
amaçlanmıştır.
BAŞKAN – Önergeyi oylarınıza sunuyorum: Kabul edenler…
Kabul etmeyenler… Önerge kabul edilmemiştir. 
Diğer önergeyi okutuyorum: 
Türkiye Büyük Millet Meclisi Başkanlığına
Görüşülmekte
olan 518 sıra sayılı Kanun Tasarısı’nın 10’uncu maddesinin birinci fıkrasının
sonuna aşağıdaki cümlenin eklenmesini arz ve teklif ederiz. 
“Büyükşehir
belediyelerinde alt yapı kazı harcının yüzde 50'si alt yapı kazılarının
yapıldığı ilgili ilçe belediyelerine aktarılır.” 

 Baki Şimşek Emin
Haluk Ayhan Muharrem Varlı
 Mersin Denizli Adana
 Erkan Haberal Zihni
Açba 
 Ankara Sakarya 
 
BAŞKAN - Komisyon önergeye katılıyor mu?
PLAN VE BÜTÇE KOMİSYONU SÖZCÜSÜ ŞİRİN ÜNAL (İstanbul) –
Katılamıyoruz Sayın Başkanım.
BAŞKAN – Hükûmet?
BAŞBAKAN YARDIMCISI RECEP AKDAĞ (Erzurum) –
Katılmıyoruz Değerli Başkanım.
BAŞKAN – Önerge üzerinde Mersin Milletvekili Sayın Baki
Şimşek konuşacaklar.
Buyurun Sayın Şimşek. (MHP sıralarından alkışlar)
BAKİ ŞİMŞEK (Mersin) – Sayın Başkan, değerli
milletvekilleri; 518 sıra sayılı Yatırım Ortamının İyileştirilmesi Amacıyla
Bazı Kanunlarda Değişiklik Yapılmasına Dair Kanun Tasarısı üzerinde Milliyetçi
Hareket Partisi Grubu adına söz almış bulunmaktayım.
Bu maddeyle belediye sınırları içerisinde yer alan
umumi hizmet alanlarında yapılacak kazı işlemleri için belediyece verilecek
altyapı kazı izni altyapı kazı izni harcına tabidir. Bu harcın mükellefi
altyapı kazı izni talebinde bulunanlardır. Altyapı kazı izni harcının matrahı,
öncelikle Çevre ve Şehircilik Bakanlığınca yayımlanan birim fiyatlar olmak
üzere Ulaştırma, Denizcilik ve Haberleşme Bakanlığı veya bunların ilgili
birimlerince yayımlanan birim fiyatlarının bu idarelerde kazı alanı türü
itibarıyla, birim fiyatının olmaması hâlinde de diğer kamu kurum ve
kuruluşlarınca yayınlanan birim fiyatlarının kazı alanıyla çarpılması sonucu
bulunan ve alan tahrip tutarı olarak tanımlanan tutardır. Altyapı kazı izin
harcı bu tahrip tutarının üzerinden binde 2 oranında alınır. Bakanlar Kurulu
belediye grupları itibarıyla bu oranı yarısına kadar indirmeye, 10 katına kadar
artırmaya yetkilidir. Bu madde kapsamında verilecek altyapı kazı izinleriyle
ilgili, ilgili belediyeden altyapı kazı izin belgesi alınır. Altyapı kazı izni
başvuruları on beş gün içerisinde neticelendirilir. Tabii, bu kazılarla ilgili
büyükşehir belediyeleri özellikle inşaatlarla ilgili yapılan kazılarda bütün
mücavir alan sınırlarının tamamını harca tabi tutmuştur. Burada da özellikle
köylerde ve beldelerde yaşayan insanlarımız herhangi bir yere hafriyat
dökmemelerine rağmen kazı ücreti ödemek zorunda kalmaktadırlar. Bu kapsamdan
mutlaka köylerde ve beldelerde yaşayanların ve herhangi bir yere hafriyat
dökmeyenlerin çıkardıkları… Zaten ya bir bahçe evi yapıyor veya bir köy evi
yapıyor, bu malzemeyi de kendi arazileri üzerine döküyorlar. Bunların mutlaka
kapsam dışı bırakılması gerekmektedir.
Tabii, yatırımlarla ilgili yatırımcı ne istiyor? İş
adamları, yatırımcılar ile bürokratlar keşke bir toplantı yapsalar,
yatırımcının ne istediğini tespit edip buna göre yasalar çıkarsak daha doğrusunun
olacağını düşünüyorum. Yatırımcı öncelikle düşük faizli kredi istiyor, uygun
arsa istiyor, daha az bürokrasi istiyor, doğru teşvik istiyor, yatırım teşviki
istiyor ve bunu yapmak için de uygun bir süre istiyor. Benim seçim bölgem olan
Mersin’de yaklaşık 2007 yılında Kazanlı turizm bölgesi ilan edildi. Buranın
imar planları, izinleri yapıldı. Uygulama safhasına geçildiğinde bu arazinin
göçmen kuşların göç yolunda olduğu tespit edildi ve burada bu yatırımın
yapılmasına açılan mahkeme sonucu izin verilmedi. Daha sonradan tekrar itiraz
edildi ve Kazanlı turizm bölgesi olarak ilan edildi. Buranın altyapısı yapıldı,
kanalizasyonu yapıldı, elektrik ve su geldi kilometrelerce uzaktan, geç de olsa
yolu bitirildi. Hükûmet söz verdiği süre içerisinde bunu yapmadı ama geç de
olsa sekiz on yıllık bir gecikmeyle bunlar yerine getirildi. Yalnız, daha sonra
da Rusya krizinden dolayı, turizmde yaşanan sıkıntılardan dolayı bu proje
askıya alındı. Şu anda burada yatırım yapacak olan firmalar Türkiye'nin en
büyük inşaat firmaları, Limak gibi, Özaltın gibi, Çeçen İnşaat gibi. Yalnız, şu
ortamda yine yatırım askıda duruyor. Mersin’in bu yatırıma ivedi olarak
ihtiyacı var. Bu firmalara mutlaka yatırım teşvikinin ve uygun sürenin
verilerek Kazanlı turizm bölgesinin -ikinci bir Antalya Belek olacak, golf
sahalarıyla, otelleriyle, kumsalıyla özel bir bölge- buranın mutlaka
desteklenmesi ve Mersin Kazanlı turizm bölgesinin faaliyete geçmesi
beklenmektedir. Bütün Mersin halkı bunu beklemektedir. 
Ayrıca, iş adamları Kredi Garanti Fonu’ndan bir an önce
kredilerin açılmasını ve iş adamlarına bu desteğin sürmesini beklemektedirler.
Esnaf kefalet kooperatifleri arasında kaynak aktarmada ciddi sıkıntılar
oluşmaktadır. Bazı ilçelerden arayan esnaf kefalet kooperatif başkanları “Bizim
kooperatifimize para aktarılmadı. Yeteri kadar aktarılmadı. Ama falanca ilçeye
daha fazla para aktarıldı.” gibi bizlere şikâyette bulunmaktadır. Bunun da
mutlaka önüne geçilmesi, esnaf kefalet kooperatifleri kanalıyla da esnafların
desteklenmesi, ayrıca büyük iş adamlarının yanında küçük girişimcilerin de
mutlaka desteklenmesi ve bunların hayatlarını idame ettirmeleri sağlanmalıdır.
Şimdi, öyle şeylerle karşılaşıyoruz ki… Adam köyde tavuk besliyor, belki
100-200 tane yumurta üretiyor. Şimdi, yumurtayı satmak üzere gittiği zaman
diyorlar ki: “Bunun üzerine marka basacaksın. Bunun üzerine tarih basacaksın.”
(Mikrofon otomatik cihaz tarafından kapatıldı)
BAKİ ŞİMŞEK (Devamla) – Bir marka basacak cihaz 100-150
bin lira civarında. Küçük işletmecilerin bunların altından kalkabilmeleri
mümkün değil. Tarım ve hayvancılığı desteklerken, yatırımcıyı desteklerken
küçük işletmeleri de bitirmememiz gerektiğini, bunlara mutlaka destek vermemiz
gerektiğini belirtiyor yüce Meclisi saygıyla selamlıyorum. (MHP sıralarından
alkışlar) 
BAŞKAN – Teşekkürler.
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir.
10’uncu maddeyi oylarınıza sunuyorum: Kabul edenler…
Kabul etmeyenler… Madde kabul edilmiştir. 
11’inci maddede üç adet önerge vardır. Bu önergelerin
ikisi aynı mahiyette olduğundan birlikte işleme alacağım.
İlk okutacağım iki önerge aynı mahiyettedir.
Türkiye Büyük
Millet Meclisi Başkanlığına
Görüşülmekte olan 518 sıra sayılı Kanun
Tasarısı’nın 11’inci maddesinin tasarı metninden çıkarılmasını arz ve teklif
ederiz.
 Filiz Kerestecioğlu Demir Meral
Danış Beştaş Erol Dora
 İstanbul Adana Mardin
 Behçet Yıldırım Mahmut
Celadet Gaydalı
 Adıyaman Bitlis 
Aynı mahiyetteki diğer önergenin imza
sahipleri:
 Zekeriya Temizel Mehmet
Bekaroğlu Musa Çam
 İzmir İstanbul İzmir
 Kadim Durmaz Bihlun
Tamaylıgil Utku Çakırözer
 Tokat İstanbul Eskişehir

 Bülent Kuşoğlu Okan
Gaytancıoğlu
 Ankara Edirne
BAŞKAN – Aynı mahiyetteki önergelere Komisyon katılıyor
mu?
PLAN VE BÜTÇE KOMİSYONU SÖZCÜSÜ ŞİRİN ÜNAL (İstanbul) –
Katılamıyoruz Sayın Başkanım.
BAŞKAN – Hükûmet? 
BAŞBAKAN YARDIMCISI RECEP AKDAĞ (Erzurum) –
Katılmıyoruz Değerli Başkanım.
BAŞKAN – Aynı mahiyetteki önergelerden bir tanesinin
gerekçesini okutuyorum:
Gerekçe:
Yapılan düzenlemeyle 4342 sayılı Mera Kanunu'nun
14’üncü maddesine ekleme yapılmış ve daha evvel başkaca torba yasalarla
yapıldığı gibi, mera vasfının değiştirilmesine dair bir düzenleme yapılmıştır.
Madde, yetkilendirilmiş işletmeciler tarafından kurulacak veya kurdurulacak
elektronik haberleşme altyapıları için meraların kullanılmasının önünü
açmaktadır. Meralarda baz istasyonu ve diğer elektronik haberleşme
sistemlerinin kurulması öngörülmektedir. Madde gerekçesinde "kamu
güvenliği” kavramı özellikle vurgulanmıştır. Mera vasfını değiştirmek, meraları
ranta açmayı bile mevcut iktidar “kamu güvenliği” “milli güvenlik” gerekçesiyle
meşru kılmaya çalışmaktadır. Oysaki mera alanları haricinde de iletişim
sorunlarını çözmenin yolları vardır. Kırsal bölgelerin iletişimle ilgili
sorunlarının çözümü olarak gösterilen bu maddeyle meraların bu amaçla
kullanılması rant alanları oluşturacağından ve korunması gereken meraları
sonsuza dek yok edeceğinden dolayı madde tasarı metninden çıkarılmalıdır.
BAŞKAN – Aynı mahiyetteki bir diğer önerge üzerinde
Edirne Milletvekili Sayın Okan Gaytancıoğlu konuşacak.
Buyurun Sayın Gaytancıoğlu. (CHP
sıralarından alkışlar)
OKAN GAYTANCIOĞLU (Edirne) – Sayın Başkan,
değerli milletvekilleri; yine bir torba yasa, bu torba yasalara alışmamamız
lazım ama yatırım ortamının iyileştirilmesi… Biz mantıklı şeylerde destek
veririz fakat 11’inci maddede yine meralara bir saldırı var. Meralar çok önemli
yani dünyada sadece insanlar yaşamıyor, hayvanlar da yaşıyor, onların da ana
beslenme kaynağı otlar yani meralar. Meralar kendiliğinden yetişen otlaklar,
çayırlar. Bu şekilde hayvanın gıdası bedava sağlanabiliyor yani doğa bu şekilde
yaratılmış, kendi dengesini kursun diye yaratılmış. Biz de ne yapmışız?
Anayasa’ya meraları korumakla ilgili bir hüküm koymuşuz, 1998’de de bu hükmü
yenilemişiz, meralara neredeyse girilememesine şerh koymuşuz ancak siz de, ne
var ne yok, “Meralara nasıl dalalım?” diye yasaların oralarından buralarından
giriyorsunuz, torbaların içerisine koyuyorsunuz. Sizin iktidarınız dönemi
boyunca meralara ciddi bir tahribat… Aklınız fikriniz… Yatırım ortamını
iyileştireceksiniz ama meralardan elinizi çekin lütfen. 
Bakın, son elli yılda Türkiye meralarını
kaybediyor, son elli yılda 41 milyon hektar olan… Yani elli yıl önce 41 milyon
hektar mera varlığımız varmış, şu an TÜİK verilerine göre 13 milyon hektar ama
TÜİK nedense yedi sekiz yıldan beri mera rakamlarını güncellemiyor. Bize gelen
bilgiler, birçok sivil toplum, meslek kuruluşu ve üniversitelerle birlikte
yaptığımız çalışmalar 8,5 milyon hektara düştüğünü söylüyor yani meralarımızı
kaybediyoruz arkadaşlar. Bu, bedava yem kaynağı. Meralarımızı kaybettiğimiz
için de dünyadan hayvan ithalatı yapıyoruz. Niye? Ucuz olduğu için. Hâlbuki
yanımızda bedava yem kaynağımız var ama siz ciddi anlamda meralara
saldırıyorsunuz. “Buradan yol geçecek.” diyorsunuz, kamu yararı kararı
çıkartıyorsunuz, yol geçiyor, 3 bin, 4 bin dönümlük mera da gidiyor. Oradaki
hayvanlar ne oluyor? Oradaki hayvanlar da satılıyor, köyden kente insanlar göç
ediyor. Hâlbuki gelişmiş ülkeler o meraları koruyorlar. Tel örgülerle değil
elektrikli tellerle çeviriyorlar, 8 voltluk, hayvanlar aşırı otlamasınlar diye
ciddi anlamda da bakıyorlar meralarına. Yani hayvan her gün aynı yerde
otlamıyor, farklı farklı yerlerde otlasın, o meralarda hiç ot eksilmesin diye
gözü gibi bakıyorlar. Siz ne yapıyorsunuz? Bir yasa çıkartıyorsunuz, diyorsunuz
ki: “Ey yatırımcı, gel bakalım yirmi yıllık ot parasını ver, mera senin olsun.”
Böyle şey olur mu arkadaşlar? Bize anlatıyorsunuz, diyorsunuz ki: “Ya köylüler
de alabilir.” Köylüde para mı var mera alsın?
AHMET SAMİ CEYLAN (Çorum) – Var, var hocam, var.
OKAN GAYTANCIOĞLU (Devamla) – Eğer bu köylü almazsa
yandaki köylü alsın. Merak etmeyin, o köylüdeki paraları da bitirdiniz, ciddi
anlamda borçlandırdınız. Ama asıl amaç ne? “O köy almasın, diğer köy almasın,
üçüncü şahıslar alabilir.” diyorsunuz. Buna da olanak sağlıyorsunuz.
Onun dışında, Kanal İstanbul Projesi yapmaya
çalışıyorsunuz, 20 bin dönüm mera alanı yok olacak. Yani siz geleceği
görmüyorsunuz, sadece bugün için yaşıyorsunuz. Gelecekte bizim çocuklarımız hiç
beslenmeyecekler mi? Sağlıklı beslenmeyecekler mi? Tabii ki ot yemeyecekler,
hayvanlar ot yiyecek ama biz de o hayvanları yiyeceğiz. Niye başka ülkelerin
çiftçilerine muhtaç kalalım? Bakın, Brezilya’dan gemilere koydunuz hayvanları,
hayvanlar perişan bir vaziyette. “Ben Türkiye’ye gelmem.” diyor hayvanlar,
çevreciler de göndermek istemiyor. Ya biz hâlâ ısrarla başka ülkelerin
çiftçilerini zengin etmeye çalışıyoruz. 
Bunun yanında, üstünü örttüğünüz escherichia coli’li
hayvan ithalatı da yaptık. Et ve Süt Kurumu aracılığıyla gittiniz
Bosna-Hersek’ten ciddi kontroller yapmadan hayvan ithalatı yaptınız, bir an
önce soktunuz, Kapıkule’de bir daha numune alındı, escherichia coli. Yani çok
ciddi üreyen, insan sağlığına zararlı bir bakteri olduğu da ortaya çıktı.
Bunları beş ay sonra imha tutanağı koydunuz. Ya bunlara gerek var mı? Neden biz
meralarımızı korumayalım? Neden tarıma destek vermeyelim? Neden gidiyorsunuz
baz istasyonlarını meraların üzerlerine koymaya çalışıyorsunuz? Beşinci sınıf,
altıncı sınıf veya hiç tarım toprağı olmayan yerler boşken siz niye böyle bir
yöntem izliyorsunuz? Başka yerlerde yatırım yapacak yer yok mu? Meralardan
elinizi çekin, çiftçinin cebinden elinizi çekin. 
Genel Kurulu saygıyla selamlıyorum. (CHP sıralarından
alkışlar)
BAŞKAN – Teşekkür ederim Sayın Gaytancıoğlu.
Aynı mahiyetteki önergeleri oylarınıza sunuyorum: Kabul
edenler... Kabul etmeyenler... Önergeler kabul edilmemiştir.
Diğer önergeyi okutuyorum:
Türkiye Büyük
Millet Meclisi Başkanlığına
Görüşülmekte olan 518 sıra sayılı Kanun
Tasarısı’nın 11’inci maddesiyle 4342 sayılı Kanun’un 14’üncü maddesinin birinci
fıkrasına eklenen (j) bendinde yer alan “veya kurdurulacak” ibaresinin tasarı
metninden çıkarılmasını arz ve teklif ederiz.
 Mehmet Erdoğan Kamil
Aydın Erkan Akçay
 Muğla Erzurum Manisa

 Baki Şimşek  Ahmet
Selim Yurdakul
 Mersin  Antalya
BAŞKAN – Komisyon önergeye katılıyor mu?
PLAN VE BÜTÇE KOMİSYONU SÖZCÜSÜ ŞİRİN ÜNAL (İstanbul) –
Katılamıyoruz Sayın Başkanım.
BAŞKAN – Hükûmet?
BAŞBAKAN YARDIMCISI RECEP AKDAĞ (Erzurum) –
Katılmıyoruz Değerli Başkan.
BAŞKAN – Önerge üzerinde Muğla Milletvekili Sayın
Mehmet Erdoğan konuşacaklar.
Buyurun Sayın Erdoğan. (MHP sıralarından alkışlar)
MEHMET ERDOĞAN (Muğla) – Sayın Başkan, değerli
milletvekilleri; 518 sıra sayılı Kanun Tasarısı’nın 11’inci maddesiyle ilgili
verdiğimiz önerge üzerinde Milliyetçi Hareket Partisi Grubu adına söz almış
bulunmaktayım. Bu vesileyle sizleri ve ekranları başında bizleri takip eden
aziz Türk milletini saygı ve muhabbetle selamlıyorum.
Sözlerimin başında, gece gündüz demeden yurt içinde ve
yurt dışında canı pahasına terörle mücadele eden, aziz vatan toprağının
bütünlüğünü muhafaza için takdire şayan operasyonlara imza atan güvenlik
güçlerimize başarılar diliyor, saygılarımı sunuyorum. Zeytin Dalı Operasyonu
başta olmak üzere, terörle mücadele ederken şehadete erişen kahramanlarımıza
Cenab-ı Allah’tan rahmet diliyor, kahraman gazilerimize de acil şifalar
diliyorum. Bilmelerini isterim ki aziz Türk milleti bu kutlu seferde sonuna kadar
kahraman Mehmetçik’imizin yanındadır, varlığını Türk varlığına adayan milyonlar
da hazır kıta beklemektedir. 
Değerli milletvekilleri, 518 sıra sayılı Kanun
Tasarısı’nın 11’inci maddesiyle 4342 sayılı Mera Kanunu’nun 14’üncü maddesine
bir ekleme yapılarak elektronik haberleşme altyapılarının kurulumuyla ilgili
kolaylaştırıcı bir düzenleme yapılmaktadır. Tabii, burada, özellikle güvenlik
gerekçelerinin ön planda olmasını da göz önünde bulundurarak bu düzenlemeyi
yerinde gördüğümüzü belirtmek isterim. Özellikle terörle mücadele eden güvenlik
güçlerimizin haberleşme kabiliyetini güçlendirecek, koordinasyon becerisini
güçlendirecek bu düzenlemeyi desteklemekteyiz ancak bu yatırımların doğrudan
yetkili firmalar tarafından yapılmasını, burada üçüncü firmalar tarafından
herhangi bir yanlışa sebep verecek yatırım yapılmasının engellenmesini talep
etmekteyiz. 
Değerli milletvekilleri, bu vesileyle vatandaşlarımızın
bazı sorunlarını da sizlerle paylaşmak ve çözüm önerilerimizi tekrar
hatırlatmak istiyorum. Daha önce 2/B arazileri ve hazine arazileriyle ilgili
yapılan düzenlemeler maalesef vatandaşlarımızın dertlerine derman olamamıştır.
Birçok vatandaşımız onlarca yıldır kullandığı arazilerini yüksek rayiç
bedeller, tarihî sit, tabii sit, Kıyı Kanunu ve benzeri sebeplerle satın
alamamışlardır, almaya çalışanlar da hak kaybına uğramamak için ilk
taksitlerini borç harç ödemiş ancak diğer taksitleri ödeyemediği için büyük bir
yükün altında ezilmişlerdir. Buna bir çözüm bulunması gerektiği ortadadır. 
Diğer yandan, hazine arazilerinin kullanımıyla ilgili
de bazı sorunlar bulunmaktadır. Özellikle ecrimisil ödeyerek bu arazileri
kullanan çiftçilerimiz, turizmcilerimiz, işletme sahiplerimiz de mağduriyet
yaşamaktadır. Özellikle seçim bölgem Muğla’da son yıllarda yaşanan olağanüstü
gelişmeler gelir-gider dengesini bozmuş, bu yerleri kullanan vatandaşlarımızı
farklı arayışlara itmiştir. 2015 yılında Rus uçağının düşürülmesiyle ilgili
uluslararası kamuoyunda oluşturulan olumsuz algı, 2016 yılında FETÖ’nün
gerçekleştirdiği hain darbe girişimi, Sayın Cumhurbaşkanına yapılan suikast
girişimi ve 2017 yılında da yaşanan depremler turizm sektörünü ve bu sektöre
bağlı onlarca sektörü maalesef olumsuz yönde etkilemiştir, vatandaşlarımızı
ekonomik açıdan zor duruma sokmuştur. Bu sebeple ecrimisillerin muhakkak gözden
geçirilmesi ve düşürülmesi gerekmektedir. 
Yine, bu yıl da özellikle seçim bölgem Muğla
kıyılarında Yunan tarafının yaptığı uluslararası hukuka aykırı eylemler,
tacizler ve kışkırtmalar üzerinden uluslararası arenada Türkiye aleyhine bir
algı oluşturulmaya çalışıldığı muhakkaktır. Türkiye Afrin’de terörle mücadele
ederken Yunanistan kendince bir fırsatçılık peşine düşmüştür. Yunanistan’ın
girdiği yol yanlış bir yoldur. Türk ordusu tarih boyunca Yunanlılarla her zaman
baş etmiştir, bugün de Afrin’de cephede olmasına rağmen ikinci bir cephede
Yunan’ı alt edecek gücü her zaman vardır. Bu bakımdan, Yunanistan’ın aklını
başını alarak girdiği yanlış yoldan geriye dönmesi muhakkak yerinde olacaktır. 
2018 turizm sezonunu gölgeleyecek her türlü algının
süratle etkisiz hâle getirilmesi bölgemizdeki bütün işletmecilerin temel
beklentisidir. Bu algının oluşturulmaması konusunda da Hükûmetimizin gerekli
önlemleri acilen alması gerekmektedir. 
Sayın Başkan, değerli milletvekilleri; bu duygu ve
düşüncelerle yüce heyetinizi ve ekranları başında bizleri takip eden aziz Türk
milletini tekrar saygı ve muhabbetle selamlıyorum. (MHP sıralarından alkışlar)
BAŞKAN – Teşekkür ederim Sayın Erdoğan.
Önergeyi oylarınıza sunuyorum: Kabul edenler… Kabul etmeyenler…
Önerge kabul edilmemiştir.
11’inci maddeyi oylarınıza sunuyorum: Kabul edenler…
Kabul etmeyenler… 11’inci madde kabul edilmiştir.
12’nci maddede iki adet önerge vardır, okutuyorum:
Türkiye Büyük
Millet Meclisi Başkanlığına
Görüşülmekte olan 518 sıra sayılı Kanun
Tasarısı’nın 12’nci maddesinin tasarı metninden çıkarılmasını arz ve teklif
ederiz. 

 Filiz Kerestecioğlu Demir Meral
Danış Beştaş Erol Dora
 İstanbul Adana Mardin

 Behçet Yıldırım Mahmut
Celadet Gaydalı
 Adıyaman Bitlis
BAŞKAN – Komisyon önergeye katılıyor mu?
PLAN VE BÜTÇE KOMİSYONU SÖZCÜSÜ ŞİRİN ÜNAL (İstanbul) –
Katılamıyoruz Sayın Başkanım.
BAŞKAN – Hükûmet?
BAŞBAKAN YARDIMCISI RECEP AKDAĞ (Erzurum) –
Katılmıyoruz efendim.
BAŞKAN – Gerekçeyi okutuyorum:
Gerekçe: 
Yapılan düzenlemeyle 4458 sayılı Gümrük Kanunu’nda
değişiklik yapılmaktadır. Maddeye konu olan düzenleme Plan ve Bütçe
Komisyonunun ihtisas alanına girmeyip Sanayi, Ticaret, Enerji, Tabii Kaynaklar,
Bilgi ve Teknoloji Komisyonunun uzmanlık alanına girmektedir. Bugüne kadar, AKP’nin
on altı yıllık iktidarı boyunca özellikle son yıllarda neredeyse bütün
kanunların torba yasa mantığıyla çıkarılması büyük bir sorun teşkil etmektedir.
İlgili komisyonlarda görüşülmeden ve etraflıca tartışılmadan çıkarılan
kanunların uygulamada yarattığı sorunlara sürekli olarak şahitlik ediyoruz.
Uygulamada yaşanan bir sorunu yeni bir torba yasayla düzeltme çabası da ayrı
bir usulsüzlüktür. İlgili düzenlemeye dair Plan ve Bütçe Komisyonundan iktidar
çoğunluğuyla geçirilen bu düzenlemenin de uygulamada başkaca sorunlar çıkarma
ihtimali yüksektir. Dolayısıyla maddenin tasarı metninden çıkarılarak, ilgili
komisyona sevk edilerek uzmanlarca etraflıca tartışılması gerektiğini
düşünmekteyiz.
BAŞKAN - Önergeyi oylarınıza sunuyorum: Kabul edenler…
Kabul etmeyenler… Önerge kabul edilmemiştir.
Diğer önergeyi okutuyorum: 
Türkiye Büyük
Millet Meclisi Başkanlığına
Görüşülmekte olan 518 sıra sayılı Yatırım
Ortamının İyileştirilmesi Amacıyla Bazı Kanunlarda Değişiklik Yapılmasına Dair
Kanun Tasarısı’nın 12’nci maddesinin aşağıdaki şekilde değiştirilmesini arz ve
teklif ederiz. 
Saygılarımızla.
 Zekeriya Temizel Bülent
Kuşoğlu  Musa Çam
 İzmir Ankara İzmir
 Mehmet Bekaroğlu  Kadim
Durmaz Utku Çakırözer
 İstanbul  Tokat Eskişehir
 Bihlun Tamaylıgil
 İstanbul
MADDE 12 - 27/10/1999 tarihli ve 4458 sayılı Gümrük
Kanununun 218 inci maddesine aşağıdaki fıkra ilave edilmiştir..
"3. Türkiye ile diğer ülkeler arasında deniz ve
havayolu ile yapılan eşya ve yolcu taşımalarında yararlanılan deniz ve
havalimanlarını işleten kuruluşlar ile geçici depolama yeri işleticileri,
gümrüklü sahalarda 655 Sayılı Ulaştırma, Denizcilik ve Haberleşme Bakanlığının
Teşkilat ve Görevleri Hakkında Kanun Hükmünde Kararname kapsamı dışında bulunan
gümrük iş ve işlemleri ile ilgili tahmil, tahliye, ardiye, saha içi taşıma
ücretleri ve benzeri masrafların belirlenen azami bedellerine uymakla
yükümlüdür.”
BAŞKAN – Komisyon önergeye katılıyor mu?
PLAN VE BÜTÇE KOMİSYONU SÖZCÜSÜ ŞİRİN ÜNAL (İstanbul) –
Katılamıyoruz Sayın Başkan.
BAŞKAN – Hükûmet?
BAŞBAKAN YARDIMCISI RECEP AKDAĞ (Erzurum) –
Katılmıyoruz Efendim. 
ENGİN ALTAY (İstanbul) – Gerekçe…
BAŞKAN – Gerekçeyi okutuyoruz: 
Gerekçe: 
Madde metninin daha iyi anlaşılması için söz konusu
değişiklik önerilmektedir.
BAŞKAN – Önergeyi oylarınıza sunuyorum: Kabul edenler…
Kabul etmeyenler… Önerge kabul edilmemiştir.
Maddeyi oylarınıza sunuyorum: Kabul edenler… Kabul
etmeyenler… Madde kabul edilmiştir.
13’üncü maddede bir adet önerge vardır, okutuyorum. 
Türkiye Büyük
Millet Meclisi Başkanlığına
Görüşülmekte olan 518 sıra sayılı Kanun
Tasarısı’nın 13’üncü maddesinin tasarı metninden çıkarılmasını arz ve teklif
ederiz.
 Filiz
Kerestecioğlu Demir Meral Danış Beştaş Behçet
Yıldırım
 İstanbul Adana Adıyaman
 
 Erol Dora Mahmut
Celadet Gaydalı
 Mardin Bitlis
BAŞKAN – Komisyon önergeye katılıyor mu?
PLAN VE BÜTÇE KOMİSYONU SÖZCÜSÜ ŞİRİN ÜNAL
(İstanbul) – Katılamıyoruz Sayın Başkanım.
BAŞKAN – Hükûmet?
BAŞBAKAN YARDIMCISI RECEP AKDAĞ (Erzurum) –
Katılmıyoruz Efendim.
BAŞKAN – Gerekçeyi okutuyorum:
Gerekçe:
Yapılan düzenlemeyle 4458 sayılı Gümrük Kanunu’nda
değişiklik yapılmaktadır. Maddeye konu olan düzenleme Plan ve Bütçe
Komisyonunun ihtisas alanına girmeyip Sanayi, Ticaret, Enerji, Tabii Kaynaklar,
Bilgi ve Teknoloji Komisyonu'nun uzmanlık alanına girmektedir. Bugüne kadar,
AKP'nin on altı yıllık iktidarı boyunca özellikle son yıllarda neredeyse bütün
kanunların torba yasa mantığıyla çıkarılması büyük bir sorun teşkil etmektedir.
İlgili komisyonlarda görüşülmeden ve etraflıca tartışılmadan çıkarılan
kanunların uygulamada yarattığı sorunlara sürekli olarak şahitlik ediyoruz.
Uygulamada yaşanan bir sorunu yeni bir torba yasayla düzeltme çabası da ayrı
bir usulsüzlüktür. İlgili düzenlemeye dair Plan ve Bütçe Komisyonundan iktidar
çoğunluğuyla geçirilen bu düzenlemenin de uygulamada başkaca sorunlar çıkarma
ihtimali yüksektir. Dolayısıyla maddenin tasarı metninden çıkarılarak ilgili
komisyona sevk edilerek uzmanlarca etraflıca tartışılması gerektiğini
düşünmekteyiz.
BAŞKAN – Önergeyi oylarınıza sunuyorum: Kabul edenler…
Kabul etmeyenler… Önerge kabul edilmemiştir.
13’üncü maddeyi oylarınıza sunuyorum: Kabul edenler…
Kabul etmeyenler… Madde kabul edilmiştir.
14’üncü maddede aynı mahiyette iki önerge
bulunmaktadır. Önergeleri birlikte işleme alacağım. 
Türkiye Büyük
Millet Meclisi Başkanlığına
Görüşülmekte olan 518 sıra sayılı Kanun
Tasarısı’nın 14’üncü maddesinin tasarı metninden çıkarılmasını arz ve teklif
ederiz. 
Filiz Kerestecioğlu Demir Meral
Danış Beştaş Behçet Yıldırım
 İstanbul Adana Adıyaman
 Erol Dora Mahmut
Celadet Gaydalı
 Mardin Bitlis
Aynı mahiyetteki diğer önergenin imza
sahipleri:
 Zekeriya Temizel Mehmet
Bekaroğlu Musa Çam
 İzmir İstanbul İzmir
 Kadim Durmaz Bihlun
Tamaylıgil Utku Çakırözer
 Tokat İstanbul Eskişehir

 Bülent Kuşoğlu
 Ankara
BAŞKAN – Aynı mahiyetteki önergelere Komisyon katılıyor
mu?
PLAN VE BÜTÇE KOMİSYONU SÖZCÜSÜ ŞİRİN ÜNAL (İstanbul) –
Katılamıyoruz Sayın Başkanım.
BAŞKAN – Hükûmet? 
BAŞBAKAN YARDIMCISI RECEP AKDAĞ (Erzurum) –
Katılmıyoruz efendim.
BAŞKAN – Aynı mahiyetteki önergelerin bir tanesinin
gerekçesini okutuyorum:
Gerekçe:
Yapılan düzenlemeyle 4708 sayılı Yapı Denetimi Hakkında
Kanun'da değişiklik yapılarak madde içerisinde imza yetkisi değişikliği
yapılmış ve ekleme yapılmıştır. Ancak yapı denetim kurumu çok önemli olmakla
beraber, bu konu müteahhitlere seçme şansı/alanı verilmesi yoluyla baştan
yanlış kurgulanmıştır. Özelikle son dönemde kentsel dönüşüm çalışmalarının
arttığı ve deprem riskinin sürekli olduğu Türkiye gibi bir ülkede yapı denetim
sisteminin daha sıkı kurallara bağlı olması gerekmektedir. Maddede yapılan
değişiklik ilgili meslek odalarının görüşü alınmadan, neden böyle bir
değişikliğe ihtiyaç duyulduğuna dair açıklayıcı bir değerlendirme yapılmadan
getirilmek istenmektedir. Üstelik maddenin görüşüldüğü Plan ve Bütçe Komisyonu,
bu maddenin konusunu teşkil eden hususlara dair ihtisaslaşmış bir komisyon
değildir. Dolayısıyla, maddenin tasarı metninden çıkarılmasını öngörmekteyiz. 
BAŞKAN – Aynı mahiyetteki diğer önerge üzerinde Ankara
Milletvekili Sayın Bülent Kuşoğlu konuşacaklar.
Buyurun Sayın Kuşoğlu. (CHP sıralarından alkışlar) 
BÜLENT KUŞOĞLU (Ankara) – Sayın Başkan, değerli
arkadaşlarım; hepinizi saygıyla selamlıyorum tekrar.
518 sıra sayılı Yatırım Ortamının İyileştirilmesi
Amacıyla Bazı Kanunlarda Değişiklik Yapılmasına Dair Kanun Tasarısı’nın 14’üncü
maddesi üzerinde konuşacağım. Bu madde, bildiğiniz gibi, Yapı Denetimi Hakkında
Kanun’la ilgili düzenlemeler yapıyor. 
Değerli arkadaşlarım, yatırım ortamını iyileştirmek
istiyoruz, bu konuyla ilgili olarak da demin anlattığım gibi, Sayın Başbakan
Yardımcımız bir tıp profesörü olmasına rağmen gerçekten çok detaylı bir çalışma
yapmış, çok iyi niyetli bir çalışma yapmış, kendisi hukuki konularla ilgili,
uygulamayla ilgili epey bir bilgi sahibi olmuş, bunu takdir etmemek mümkün
değil. Kendi görevini yapmış ama şöyle bir durum var: Şimdi, bakın, amacımız
yatırım ortamını iyileştirmek. Neden iyileştirmek istiyoruz? Daha fazla yatırım
yapılsın, işsiz olan vatandaşlarımız işe kavuşsun, işi olanlar da daha iyi iş
ortamına kavuşsun. Yani kalkınma için kısaca yapıyoruz, vatandaşımız için
kısaca yapıyoruz. Peki, bakıyorum, son yıllarda özellikle bu konularla ilgili
düzenlemeler sık sık yapılıyor ve bizim Plan ve Bütçe Komisyonundan ve buradan
geçiyor. Son yıllarda sürekli olarak söylüyoruz “İstihdamda çok büyük artış
sağladık, artış sağladık.” diye. Bakın, Aralık 2015’te 13 milyon 999 bin toplam
sigortalı sayısı, toplam sigortalı sayısı 13 milyon 999 bin 398 yani 14 milyon.
Kasım 2017 en son rakam, ne kadar olmuş biliyor musunuz toplam sigortalı
sayısı? 14 milyon 555 bin. 555 bin artmış Aralık 2015’ten Kasım 2017’ye kadar.
Yani bu süre içerisindeki reel artış, sigorta kayıtlarına yansıyan bu: 550 bin.

Şimdi, hâlbuki biz hazineden, İş Kurumundan, İşsizlik
Sigortası Fonu’ndan bir yığın destekte bulunduk istihdamı artırabilmek için.
Yapıyoruz, büyük fedakârlıklarda bulunuyoruz. Peki neden artıramıyoruz bunu? İş
yeri sigortalı sayısı, bakın, yine Aralık 2015’te 1 milyon 740 bin, Kasım
2017’de 1 milyon 851 bin. Verdiğimiz destek oranında büyük bir artış söz konusu
değil. Biraz önce söylediğim gibi bu artışların olabilmesi için demek ki daha
farklı saiklere ihtiyaç var, daha gerçekçi olmamız lazım. 
Diyeceksiniz ki: “Sosyal Güvenlik Kurumunun rakamları
yeterli değildir.” Bakın, mükellef sayılarını vereyim: Gelir vergisi faal
mükellef sayısı… Geçenlerde TÜİK açıkladı, 81 milyona yakın nüfusumuz var. Ne
kadar gelir vergisi mükellefimiz var, biliyor musunuz? En son ocak itibarıyla 1
milyon 883 bin 698, 81 milyonluk bir ülkede 1 milyon 883 bin gelir vergisi
mükellefimiz var ve bu sayı 2001’de -on yedi sene önce- 1 milyon 768 binmiş. 1
milyon 768 binden on yedi yılda 1 milyon 883 bine çıkarmışız. Yani, bir şeyler
yapıyoruz ama niçin yaptığımızı, nasıl yaptığımızı bilmemiz lazım. Bakın,
sayılar ortada, bunlar Sosyal Güvenlik Kurumunun, kamunun sayıları, devletin
sayıları. Bu da Maliye Bakanlığının sayıları. Kurumlar vergisi mükellef
sayılarını vereyim: Şu anda 764.310, Ocak 2018 itibarıyla. 2001’de de bu 565
binmiş. Bu kadar teşvik veriyoruz, bu kadar uğraşıyoruz gerçek anlamda bir
artış kaydedemiyoruz. Demek ki sorun farklı bir yerde, bunu görmemiz lazım,
bunu artırabilmemiz lazım. 
“Büyüme” diyoruz… Bu sene bankacılık sektörünün kârı
neye çıktı biliyor musunuz? 40 milyara. 40 milyar, geçen yıl, 2016’da 26
milyardı. Büyüyor Türkiye, büyüyor ama bankacılık sektörü büyüyor, sigortacılık
sektörü büyüyor. Bizimle ilgisi olmayan, yabancıların yatırım yaptığı alanlar
büyüyor. Bakın, bankacılık sektörü özellikle yabancılar tarafından,
sigortacılık sektörü özellikle yabancılar tarafından elde tutuluyor. O
sektörlerde önemli ölçüde büyüme var; bu, çarpık bir büyüme. Bu, vatandaşa
yansımayan bir büyüme.
Herkesi saygıyla selamlıyorum. (CHP sıralarından
alkışlar) 
BAŞKAN – Teşekkür ederim Sayın Kuşoğlu. 
Aynı mahiyetteki önergeleri oylarınıza sunuyorum: Kabul
edenler… Kabul etmeyenler… Önergeler kabul edilmemiştir.
14’üncü maddeyi oylarınıza sunuyorum: Kabul edenler…
Kabul etmeyenler… Madde kabul edilmiştir.
Birleşime on dakika ara veriyorum. 
Kapanma Saati : 19.17
BEŞİNCİ OTURUM
Açılma Saati:19.34
BAŞKAN: Başkan Vekili Ayşe Nur BAHÇEKAPILI
KÂTİP ÜYELER: Mustafa AÇIKGÖZ (Nevşehir), Mehmet Necmettin AHRAZOĞLU
(Hatay)
-----0-----
BAŞKAN – Türkiye
Büyük Millet Meclisinin 59’uncu Birleşiminin Beşinci Oturumunu açıyorum. 
518 sıra sayılı
Kanun Tasarısı’nın görüşmelerine devam ediyoruz. 
Komisyon
yerinde. 
Hükûmet yerinde.

15’inci maddede
aynı mahiyette iki adet önerge vardır, önergeleri okutup birlikte işleme
alacağım. 
Türkiye Büyük
Millet Meclisi Başkanlığına
Görüşülmekte olan 518 sıra sayılı Kanun
Tasarısı’nın 15’inci maddesinin tasarı metninden çıkarılmasını arz ve teklif
ederiz.

 Filiz Kerestecioğlu Demir Meral
Danış Beştaş Erol Dora
 İstanbul Adana Mardin

 Behçet Yıldırım Mahmut
Celadet Gaydalı
 Adıyaman Bitlis
Aynı mahiyetteki diğer önergenin imza
sahipleri:
 Zekeriya Temizel Mehmet
Bekaroğlu Musa Çam
 İzmir İstanbul İzmir

 Utku Çakırözer Kadim
Durmaz Bihlun Tamaylıgil
 Eskişehir Tokat İstanbul

 Sibel Özdemir
 İstanbul 
BAŞKAN - Aynı mahiyetteki önergelere Komisyon katılıyor
mu?
PLAN VE BÜTÇE KOMİSYONU SÖZCÜSÜ ŞİRİN ÜNAL (İstanbul) –
Katılamıyoruz Sayın Başkan.
BAŞKAN – Hükûmet?
BAŞBAKAN YARDIMCISI RECEP AKDAĞ (Erzurum) –
Katılmıyoruz Değerli Başkanım.
BAŞKAN – Aynı mahiyetteki önergelerden birinin
gerekçesini okutuyorum:
Gerekçe: 
Yapılan düzenlemeyle 4708 sayılı Yapı Denetimi Hakkında
Kanun'da değişiklik yapılarak 14’üncü madde gibi bazı değişiklikler
yapılmıştır. Ancak yapı denetim kurumu çok önemli olmakla beraber, bu konu
müteahhitlere seçme şansı/alanı verilmesi yoluyla baştan yanlış kurgulanmıştır.
Özelikle son dönemde kentsel dönüşüm çalışmalarının arttığı ve deprem riskinin
sürekli olduğu Türkiye gibi bir ülkede, yapı denetim sisteminin daha sıkı
kurallara bağlı olması gerekmektedir. Maddede yapılan değişiklik ilgili meslek
odalarının görüşü alınmadan, neden böyle bir değişikliğe ihtiyaç duyulduğuna
dair açıklayıcı bir değerlendirme yapılmadan getirilmek istenmektedir. Üstelik
maddenin görüşüldüğü Plan ve Bütçe Komisyonu, bu maddenin konusunu teşkil eden
hususlara dair ihtisaslaşmış bir komisyon değildir. Dolayısıyla, maddenin
tasarı metninden çıkarılmasını öngörmekteyiz.
BAŞKAN – Aynı mahiyetteki bir diğer önerge
üzerinde İstanbul Milletvekili Sayın Sibel Özdemir konuşacaklar.
Buyurun Sayın Özdemir. (CHP sıralarından
alkışlar)
SİBEL ÖZDEMİR (İstanbul) – Teşekkürler
Sayın Başkan.
Sayın Başkan, değerli milletvekilleri; 518
sıra sayılı Yatırım Ortamının İyileştirilmesi Amacıyla Bazı Kanunlarda
Değişiklik Yapılmasına Dair Kanun Tasarısı’nın ben de 15’inci maddesi üzerine
Cumhuriyet Halk Partisi Grubu adına söz aldım. Genel Kurulu saygıyla
selamlıyorum.
Benim üzerine söz aldığım 15’inci maddede, 4708 sayılı
Yapı Denetimi Hakkında Kanun’un 3’üncü maddesinde bir düzenleme yapılıyor. Bu
3’üncü maddenin ikinci fıkrasına şöyle bir cümle ekleniyor: “Yapı denetim
kuruluşları öncelikle risk bazlı denetim yapar.” Bu kanun tasarısının amacı,
yatırım imkânları için yerli ve yabancı yatırımcılara elverişli bir ortam
hazırlamak. Ancak bunun yaparken doğal olarak insan yaşamı, toplum güvenliği ve
sağlığını göz ardı etmememiz gerekiyor. 4708 sayılı Kanun’un 3’üncü
maddesindeki düzenlemeyle yatırımcılar için engeller kaldırılırken, bu
amaçlanırken yapı denetim kuruluşlarının sorumluluk alanları olan asli
sorumluluklarından tabii ki kurtaramayız. Eklenen fıkrayla “Yapı denetim
kuruluşu” ibaresi “öncelikle risk bazlı denetim yapan yapı denetim kuruluşları”
şeklinde değiştirilmektedir. Bu eklemeyle ne kastedildiği tam olarak
belirtilmemiştir. Kanunun gerekçesine de baktığımız zaman yeterli bir açıklama
yapılmadığını görmekteyiz.
Değerli milletvekilleri, genel olarak tasarının 14 ve
15’inci maddelerinin içeriği Plan ve Bütçe Komisyonunun temel alanı dışında.
4708 sayılı Yapı Denetim Kanunu’nu ilgilendiren bu değişiklikleri de Meclisteki
ilgili ihtisas komisyonu olan Bayındırlık, İmar, Ulaştırma ve Turizm
Komisyonunun, hatta ilgili sivil toplum kuruluşlarının, odaların, bu kanunun
ilgilendiren tarafların görüş ve önerilerinin alınmadığını ve daha makul, daha
uygun talepleri karşılayan bir yasal sürecin olmadığını biz düşünüyoruz.
Değerli milletvekilleri, ayrıca ülkeyi on dokuz ay
yirmi beş gündür OHAL ile yöneten Adalet ve Kalkınma Partisi Hükûmetinin
amacını aşan KHK’ler yanında, bizim tüm ısrarlarımıza rağmen Türkiye Büyük
Millet Meclisinin İçtüzük’üne de aykırı olarak torba yasalarla yönettiğini
görüyoruz. Başbakanlık tarafından doğrudan gönderilen birçok kanun tasarısı
Plan ve Bütçe Komisyonuna sevk ediliyor. Oysa bu kanun tasarılarında yer alan
maddelerdeki birçok farklı alandaki düzenlemelerin her biri ayrı ihtisas
komisyonlarının çalışma alanlarına girmekte ve detaylarıyla uzun uzun görüşülüp
tartışılması gerekirken burada hızlıca kanunlaştığına hep birlikte şahit
oluyoruz. Bu şekilde yapılan ve çözüm üretmesi gereken düzenlemelerin kendilerinin
birer sorun hâline dönüştüğüne şahit oluyoruz. İşte biz bu nedenlerle torba
kanun tasarılarının bütününe karşı olduğumuzu buradan tekrar ifade ediyoruz. 
Adalet ve Kalkınma Partisi iktidarlarının işte bu
zihniyeti, maalesef yasa yapma sürecinde değil demokrasi, hukukun üstünlüğü,
işleyen hukuk sistemi, insan haklarına saygı, basın ve ifade özgürlüğü
alanlarında da temel sorun olarak ortaya çıkmaktadır. İşte bu temel nedenlerden
dolayı tepeden inmeci bir şekilde getirilen ve kısa vadeli yasal düzenlemelerle
yeni sorunlara yol açacak düzenlemeler olarak burada karşımıza çıktığını
görüyoruz. 
Hukukun üstünlüğü ve hukuka saygı bakımından
Türkiye’nin dünyadaki yeri her geçen gün kötüye gitmektedir. Yerli
yatırımcıların yanında yabancı yatırımcılar için de belirsiz ve güvencesiz bir
ortam olduğuna hep birlikte şahit oluyoruz. 
Değerli milletvekilleri, Dünya Bankasının her yıl
yayımladığı Dünya Yönetişim Göstergeleri Raporu’nda Türkiye’nin durumu ve
dünyadaki yeri şu tespitlerle ortaya çıkıyor: Söz hakkı ve hesap verebilirlikte
ülkemizin 204 ülke arasında son iki yılda 14 sıra gerilediğini görüyoruz. Yine,
yatırımcılar için çok önemli bir veri olan hukukun üstünlüğü alanında son on
iki yılda 18 sıra gerileyerek 108’inci sıraya düşüyoruz. Mevzuat kalitesi, kamu
yönetiminin etkinliği alanlarında yine geriye düşüşün olduğu bu verilerle
ortaya çıkmaktadır. Nitelikli ürünlerdeki rekabet gücümüzü kaybetmekteyiz,
niteliksiz ürünlerde ise rekabet gücümüzün arttığını görüyoruz. 
Değerli milletvekilleri, sonuç olarak baktığımızda,
Türkiye’nin güçlü hukuk sistemi, güçlü kurumsal yapıları, nitelikli eğitim
sistemi ve gerçekten amacına ulaşan tam bir istihdam politikası, güçlü bilim,
sanayi, yapay zekâ politikası ve stratejisi olmadan, bu yasal düzenlemede de
şahit olduğumuz üzere, ülkemizin gelişmesi, kalkınması, dünyada saygın bir ülke
olması mümkün değildir. 
Tekrar sizlerle ve vatandaşlarımızla ben bu durumu
paylaşıyorum ve sizleri, Genel Kurulu tekrar saygıyla selamlıyorum. (CHP
sıralarından alkışlar) 
BAŞKAN – Teşekkür ederim Sayın Özdemir. 
Aynı mahiyetteki önergeleri oylarınıza sunuyorum: Kabul
edenler… Kabul etmeyenler… Önergeler kabul edilmemiştir. 
15’inci maddeyi oylarınıza sunuyorum: Kabul edenler…
Kabul etmeyenler… 15’inci madde kabul edilmiştir. 
16’ncı maddede iki adet önerge vardır…
ENGİN ALTAY (İstanbul) – Çekiyoruz efendim. 16, 17 ve
18’inci maddelerin önergelerini geri çekiyoruz. 
BAŞKAN – Bir önerge çekildiği için 16’ncı maddede bir
adet önerge kalmıştır. 
Önergeyi okutuyorum: 
Türkiye Büyük
Millet Meclisi Başkanlığına
Görüşülmekte olan 518 sıra sayılı Kanun
Tasarısı’nın 16’ncı maddesinin tasarı metninden çıkarılmasını arz ve teklif
ederiz. 
Filiz Kerestecioğlu Demir Meral
Danış Beştaş Erol Dora
 İstanbul Adana Mardin
 Aycan İrmez Mahmut
Celadet Gaydalı
 Şırnak Bitlis
BAŞKAN – Komisyon önergeye katılıyor mu? 
PLAN VE BÜTÇE KOMİSYONU SÖZCÜSÜ ŞİRİN ÜNAL (İstanbul) –
Katılamıyoruz Sayın Başkan.
BAŞKAN – Hükûmet?
BAŞBAKAN YARDIMCISI RECEP AKDAĞ (Erzurum) –
Katılmıyoruz efendim.
BAŞKAN – Gerekçeyi okutuyorum:
Gerekçe:
Yapılan düzenlemeyle 5393 sayılı Belediye Kanunu’nda
değişiklik yapılmaktadır. Maddeye konu olan düzenleme Plan ve Bütçe
Komisyonunun ihtisas alanına girmeyip İçişleri Komisyonunun uzmanlık alanına
girmektedir. Bugüne kadar AKP'nin on altı yıllık iktidarı boyunca, özellikle
son yıllarda neredeyse bütün kanunların torba yasa mantığıyla çıkarılması büyük
bir sorun teşkil etmektedir. İlgili komisyonlarda görüşülmeden ve etraflıca
tartışılmadan çıkarılan kanunların uygulamada yarattığı sorunlara sürekli olarak
şahitlik ediyoruz. Uygulamada yaşanan bir sorunu yeni bir torba yasayla
düzeltme çabası da ayrı bir usulsüzlüktür. İlgili düzenlemeye dair Plan ve
Bütçe Komisyonundan iktidar çoğunluğuyla geçirilen bu düzenlemenin İçişleri
Komisyonunda tartışılmadan, Mahalli İdareler Genel Müdürlüğü ile Belediyeler
Birliklerinin görüşleri alınmadan bu maddeyle kurulması oldukça eksik
olacaktır. Üstelik amaçlanan e-belediye hizmetinin Türkiye'de büyükşehirlerin
haricinde özellikle küçük il, ilçe ve beldelerde ne kadar süre içerisinde,
nasıl uygulanacağını detaylı şekilde tartışmadan kanunlaşmasının uygulamada
sorun olarak karşımıza çıkma ihtimali yüksektir. Dolayısıyla maddenin tasarı
metninden çıkarılarak, İçişleri Komisyonuna sevk edilerek uzmanlarca etraflıca
tartışılması ve ihtiyaç dâhilinde bu çerçevede yasalaştırılması gerektiğini
düşünmekteyiz.
BAŞKAN – Önergeyi oylarınıza sunuyorum: Kabul edenler…
Kabul etmeyenler… Önerge kabul edilmemiştir.
16’ncı maddeyi oylarınıza sunuyorum: Kabul edenler…
Kabul etmeyenler… 16’ncı madde kabul edilmiştir.
17’nci maddede bir adet önerge vardır, okutuyorum:
Türkiye Büyük
Millet Meclisi Başkanlığına
Görüşülmekte olan 518 sıra sayılı Kanun
Tasarısı’nın 17’nci maddesinin tasarı metninden çıkarılmasını arz ve teklif
ederiz.
 Filiz Kerestecioğlu Demir Meral
Danış Beştaş Erol Dora
 İstanbul Adana Mardin
 Mahmut
Celadet Gaydalı Aycan İrmez
 Bitlis Şırnak
BAŞKAN – Komisyon önergeye katılıyor mu? 
PLAN VE BÜTÇE KOMİSYONU SÖZCÜSÜ ŞİRİN ÜNAL (İstanbul) –
Katılamıyoruz Sayın Başkanım.
BAŞKAN – Hükûmet?
BAŞBAKAN YARDIMCISI RECEP AKDAĞ (Erzurum) –
Katılmıyoruz Değerli Başkan.
BAŞKAN – Gerekçeyi okutuyorum:
Gerekçe:
Yapılan düzenlemeyle 5393 sayılı Belediye Kanunu’nda
değişiklik yapılmaktadır. Maddeye konu olan düzenleme Plan ve Bütçe
Komisyonunun ihtisas alanına girmeyip İçişleri Komisyonunun uzmanlık alanına
girmektedir. Bugüne kadar AKP'nin on altı yıllık iktidarı boyunca, özellikle
son yıllarda neredeyse bütün kanunların torba yasa mantığıyla çıkarılması büyük
bir sorun teşkil etmektedir. İlgili komisyonlarda görüşülmeden ve etraflıca
tartışılmadan çıkarılan kanunların uygulamada yarattığı sorunlara sürekli
olarak şahitlik ediyoruz. Uygulamada yaşanan bir sorunu yeni bir torba yasayla
düzeltme çabası da ayrı bir usulsüzlüktür. İlgili düzenlemeye dair Plan ve
Bütçe Komisyonundan iktidar çoğunluğuyla geçirilen bu düzenlemenin de İçişleri
Komisyonunda tartışılmadan, Mahalli İdareler Genel Müdürlüğü ile Belediyeler
Birliklerinin görüşleri alınmadan bu maddeyle kurulması oldukça eksik
olacaktır. Üstelik amaçlanan e-belediye hizmetinin Türkiye'de büyükşehirlerin
haricinde özellikle küçük il, ilçe ve beldelerde ne kadar süre içerisinde,
nasıl uygulanacağını detaylı şekilde tartışmadan kanunlaşmasının uygulamada
sorun olarak karşımıza çıkma ihtimali yüksektir. Dolayısıyla maddenin tasarı
metninden çıkarılarak, İçişleri Komisyonuna sevk edilerek uzmanlarca etraflıca
tartışılması ve ihtiyaç dâhilinde bu çerçevede yasalaştırılması gerektiğini
düşünmekteyiz.
BAŞKAN – Önergeyi oylarınıza sunuyorum: Kabul edenler…
Kabul etmeyenler… Önerge kabul edilmemiştir.
17’nci maddeyi oylarınıza sunuyorum: Kabul edenler...
Kabul etmeyenler... 17’nci madde kabul edilmiştir.
18’inci maddede iki adet önerge vardır, ilk önergeyi
okutuyorum:
Türkiye Büyük
Millet Meclisi Başkanlığına
Görüşülmekte olan 518 sıra sayılı Kanun
Tasarısı’nın 18’inci maddesinde yer alan "bildirilmesi halinde” ibaresinin
"bildirilmesi durumunda” şeklinde değiştirilmesini arz ve teklif ederiz.
 Filiz Kerestecioğlu Demir Meral
Danış Beştaş  Erol Dora
 İstanbul Adana Mardin
 Mahmut Celadet Gaydalı  Aycan
İrmez
 Bitlis  Şırnak
BAŞKAN – Komisyon önergeye katılıyor mu?
PLAN VE BÜTÇE KOMİSYONU SÖZCÜSÜ ŞİRİN ÜNAL
(İstanbul) – Katılamıyoruz Sayın Başkanım.
BAŞKAN – Hükûmet?
BAŞBAKAN YARDIMCISI RECEP AKDAĞ (Erzurum) –
Katılmıyoruz efendim.
BAŞKAN – Gerekçeyi okutuyorum:
Gerekçe: 
Yapılan değişiklikle madde metnine açıklık
getirilmesi amaçlanmıştır.
BAŞKAN – Önergeyi oylarınıza sunuyorum:
Kabul edenler... Kabul etmeyenler... Önerge kabul edilmemiştir.
Diğer önergeyi okutuyorum:
Türkiye Büyük
Millet Meclisi Başkanlığına
Görüşülmekte olan 518 sıra sayılı Yatırım
Ortamının İyileştirilmesi Amacıyla Bazı Kanunlarda Değişiklik Yapılmasına Dair
Kanun Tasarısı’nın 18’inci maddesi ile değiştirilmesi düşünülen 5510 sayılı
Kanun’un 11’inci maddesinin üçüncü fıkrasının ikinci cümlesinde geçen
"ilgililerce” ibaresinin "şirket yetkililerince” olarak
değiştirilmesini arz ve teklif ederiz.
 Fahrettin Oğuz Tor Kamil
Aydın Baki Şimşek
 Kahramanmaraş Erzurum Mersin
 Deniz Depboylu Mehmet
Erdoğan
 Aydın  Muğla
BAŞKAN – Komisyon önergeye katılıyor mu?
PLAN VE BÜTÇE KOMİSYONU SÖZCÜSÜ ŞİRİN ÜNAL (İstanbul) –
Katılamıyoruz Sayın Başkanım.
BAŞKAN – Hükûmet?
BAŞBAKAN YARDIMCISI RECEP AKDAĞ (Erzurum) –
Katılmıyoruz Değerli Başkanım.
BAŞKAN – Önerge üzerinde Kahramanmaraş Milletvekili
Fahrettin Oğuz Tor konuşacaklardır.
Buyurun Sayın Tor. (MHP sıralarından alkışlar) 
FAHRETTİN OĞUZ TOR (Kahramanmaraş) – Sayın Başkan,
değerli milletvekilleri; 518 sıra sayılı Kanun Tasarısı’nın 18’inci maddesi
üzerinde Milliyetçi Hareket Partisi adına söz almış bulunuyorum. Bu vesileyle
yüce heyetinizi ve bizleri izleyen değerli vatandaşlarımızı sevgi ve saygıyla
selamlıyorum.
Yapılan düzenlemeyle “Şirket kuruluşunun ticaret sicili
memurluklarına bildirilmesi halinde yapılan bu bildirim Kuruma yapılmış sayılır
ve ilgililerce ayrıca işyeri bildirgesi düzenlenmez.” hükmü getirilmektedir.
Olumlu bir düzenlemedir. Getirilen bu düzenlemeyle şirket kuruluşu ticaret
sicili memurluklarına mecburen bildirildiği için ayrıca kurumu iş yeri
bildirgesi vermeyecektir. Kurum, ticaret sicili memurluklarından aldığı
bilgilere göre şirketin tescilini yapacak, tescili işverene bildirecektir.
Ticaret sicili memurluğu her türlü bilgiyi SGK’ye aktaracağı için uygulamada
birçok emek, zaman ve gider kaybı önlenebilecektir. Şirketin sermaye yapısında
meydana gelecek değişiklikler, şirketin idari bakımdan yetkilileri, diğer
konular değiştiğinde kuruma bildirilmiş olsa dahi, kurum bu değişiklikleri
kendi işveren kayıtlarına işlemediği, kayıtlarını güncel hâle getirmediği
müddetçe problem devam edecektir. Kayıtlar güncellenmediği durumda, SGK
özellikle icra takiplerinde şirkette kimlerin idareci olduğunu, pay
sahiplerini, hangi tarihler arasında kimlerin pay sahibi veya idareci olduğunu
güncel olarak bilemeyecektir. Sorumlu olmadığı dönemler için hakkında takibat
yapılması, şirket sermaye sahipleri ve yöneticilerinin haksız takiplere maruz
kalmasına sebep olacaktır. Bu da takip yapılanlar bakımından moral
bozukluklarına sebep olmasının yanında, birçok bürokratik işlemle uğraşmak
zorunda kalacaklardır. Birçok bakımdan SGK açısından işveren kayıtlarının her
yönden güncellenmesi fevkalade önemlidir. 
Değerli milletvekilleri, 2018 yılı bütçe gerekçesinde
yer alan tabloya göre, SGK’nin 2015 yılı açığı 10 milyar 830 milyon TL iken
2016 yılı açığı yüzde 100 artarak 21 milyar 270 milyon liraya yükselmiştir,
2018 tahmini açığı 34 milyar liradır. Bununla beraber SGK’nin bugün toplam
alacağı 107 milyar liradır. Açık 34 milyar lira, alacak 107 milyar lira. Biz
kurum alacağının sadece yüzde 30'unu tahsil edebilirsek inanıyorum ki ülkemiz
ihya olabilir. Zira ilave 30-35 milyar lira büyük rakamdır. “Neden ihya
olabilir?” diyecek olursak Hazine 2017 Ekim ayı itibarıyla 45 milyar lira açık
vermiştir; borçlanma gereği 2016 yılına göre 2017 yılında 2,5 kat artmıştır;
rakam vermiyorum ama hane halkı borçlanması hızla artmaktadır; İç ve dış borç
stokundaki artış sürmektedir; 2018 yılında yatırım bütçesi artmamıştır, azalma
vardır. Bunlar bütçe kanunundaki tespitlerimizdir. Takibe düşen kredi ve kart
sahibi sayısı milyonları aşmıştır. Gelir dağılımı bozulmaktadır, işsizlik
artmaktadır. Özellikle üniversiteden her yıl 1 milyon 250 bin kişi mezun
olmaktadır. Bu, çok büyük bir problemdir ülkemiz için. Daha sayacağımız birçok
konu nedeniyle ülkemiz acilen SGK’nin finans problemini çözmek yönünde ciddi
tedbirler almak mecburiyetindedir. 
Değerli milletvekilleri, SGK’nin finans açıklarının
çözülmesi bu ülkenin geleceği bakımından önemlidir. Yapılandırmalar kısa vadede
biraz rahatlatsa da gerçek çözüm değildir, olamaz da alışkanlık yaratmıştır.
Bakınız, yetişmiş personel özellikle SGK’den hızla kaçmaktadır. Eskiden bunun
tam tersiydi. Her bir işveren dosyasında milyonlar yatmaktadır. Bir yetişmiş
işveren memurunun kaybedilmesi, kurumun ve ülkenin kaybetmesi demektir. SGK’den
2015 yılında 591 personel emekli olduğu hâlde, 2016’da 761’e yükselmiştir, 2017
yılında emekli olan personel sayısı 905’tir. Üç yılda emekli personel
sayısındaki artış yüzde 50’dir. Yetişmiş bu personelin yerinin doldurulması
kolay olmayacaktır.
Bir gerçeği ifade etmek isterim ki SGK personeli
huzursuzdur, motivasyonu azalmıştır, gerçek budur. SGK personelinin moralinin
ve motivasyonunun yükseltilmesi lazımdır. SGK diğer kurumlardan ayrı
tutulmalıdır. Personelin alınan ikramiyesi geri verilmelidir, yeniden ek ilave
ödeme yapılmalıdır, göç ve emeklilik tersine çevrilmelidir. 107 milyar lira
alacağı olan, ciddi problemlerle karşı karşıya, hazineden sonra ikinci büyük
bütçeye sahip devasa SSK’de uzun süreden beri…
(Mikrofon otomatik cihaz tarafından kapatıldı) 
FAHRETTİN OĞUZ TOR (Devamla) – Bunu söylemek istiyorum
özellikle. Cümlemi tamamlayım Başkanım. 
BAŞKAN – Tamamlayın. 
Buyurun. 
FAHRETTİN OĞUZ TOR (Devamla) – Evet, ciddi problemlerle
karşı karşıya, hazineden sonra ikinci büyük bütçeye sahip, devasa SGK’de uzun
süreden beri 2 başkan yardımcısı, 3 genel müdürlük maalesef boştur. Asaleten
atama yapılmamasının asla izahı olmaz, diğer genel müdür yardımcıları ve daire
başkanlarını saymıyorum.
Her şeyden önce de bu kurumda iş ehline verilmelidir,
siyasi sebeplerle unvan dağıtılmamalıdır diyorum. Burada birçok defa dile
getirdiğim, yine de dile getirmeye devam edeceğim üzere işi ehline verin
diyorum. Adaletten, haktan, hukuktan ayrılmayın diyorum. 
Genel Kurulu saygıyla selamlıyorum. (MHP sıralarından
alkışlar) 
BAŞKAN – Teşekkür ederim Sayın Tor. 
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir. 
Maddeyi oylarınıza sunuyorum: Kabul edenler… Kabul
etmeyenler… Madde kabul edilmiştir. 
19’uncu maddede iki adet önerge vardır, okutuyorum.
ENGİN ALTAY (İstanbul) – Geri çekiyoruz. 
BAŞKAN – Önerge geri çekildiği için işlemden
kaldırılmıştır.
Diğer önergeyi okutuyorum:
Türkiye Büyük
Millet Meclisi Başkanlığına
Görüşülmekte olan 518 sıra sayılı Kanun
Tasarısı’nın 19’uncu maddesinde yer alan “gönderilmesi hususunda” ibaresinin
“gönderilmesi bağlamında” şeklinde değiştirilmesini arz ve teklif ederiz. 
 Filiz Kerestecioğlu Demir Meral
Danış Beştaş Erol Dora
 İstanbul Adana
 Mardin
 Mahmut Celadet Gaydalı Aycan
İrmez 
 Bitlis  Şırnak

BAŞKAN – Komisyon önergeye katılıyor mu?
PLAN VE BÜTÇE KOMİSYONU SÖZCÜSÜ ŞİRİN ÜNAL (İstanbul) –
Katılamıyoruz Sayın Başkanım. 
BAŞKAN – Hükûmet? 
BAŞBAKAN YARDIMCISI RECEP AKDAĞ (Erzurum) –
Katılmıyoruz efendim. 
BAŞKAN – Gerekçeyi okutuyorum:
Gerekçe:
Yapılan değişiklikle madde metnine açıklık getirilmesi
amaçlanmıştır. 
BAŞKAN – Önergeyi oylarınıza sunuyorum: Kabul edenler…
Kabul etmeyenler… Önerge kabul edilmemiştir. 
19’uncu maddeyi oylarınıza sunuyorum: Kabul edenler…
Kabul etmeyenler… 19’uncu madde kabul edilmiştir. 
20’nci maddede iki adet önerge vardır, okutuyorum:
Türkiye Büyük
Millet Meclisi Başkanlığına
Görüşülmekte olan 518 sıra sayılı Kanun
Tasarısı’nın 20’nci maddesinin tasarı metninden çıkarılmasını arz ve teklif
ederiz. 
 
 Filiz Kerestecioğlu Demir Meral
Danış Beştaş Erol Dora
 İstanbul Adana Mardin

 Mahmut Celadet Gaydalı Aycan
İrmez
 Bitlis Şırnak
BAŞKAN – Komisyon önergeye katılıyor mu?
PLAN VE BÜTÇE KOMİSYONU SÖZCÜSÜ ŞİRİN ÜNAL (İstanbul) –
Katılamıyoruz Sayın Başkanım. 
BAŞKAN – Hükûmet? 
BAŞBAKAN YARDIMCISI RECEP AKDAĞ (Erzurum) –
Katılmıyoruz efendim. 
BAŞKAN – Gerekçeyi okutuyorum:
Gerekçe: 
Yapılan düzenlemeyle 6083 sayılı Tapu ve Kadastro Genel
Müdürlüğü Teşkilat ve Görevleri Hakkında Kanunu’nda değişiklik yapılmıştır.
Maddeye konu olan düzenleme Plan ve Bütçe Komisyonunun ihtisas alanına girmeyip
Bayındırlık, İmar, Ulaştırma ve Turizm Komisyonunun uzmanlık alanına
girmektedir. Bugüne kadar AKP'nin on altı yıllık iktidarı boyunca, özellikle son
yıllarda neredeyse bütün kanunların torba yasa mantığıyla çıkarılması büyük bir
sorun teşkil etmektedir. İlgili komisyonlarda görüşülmeden ve etraflıca
tartışılmadan çıkarılan kanunların uygulamada yarattığı sorunlara sürekli
olarak şahitlik ediyoruz. Uygulamada yaşanan bir sorunu yeni bir torba yasayla
düzeltme çabası da ayrı bir usulsüzlük olarak karşımıza çıkmaktadır. İlgili
düzenlemeye dair Plan ve Bütçe Komisyonundan iktidar çoğunluğuyla geçirilen bu
düzenlemenin de bu mantıkla yapıldığından hareketle sorun çıkma ihtimali
yüksektir. Dolayısıyla, maddenin tasarı metninden çıkarılarak ilgili komisyona
sevk edilerek uzmanlarca etraflıca tartışılması gerektiğini düşünmekteyiz.
BAŞKAN – Önergeyi oylarınıza sunuyorum: Kabul
edenler... Kabul etmeyenler... Önerge kabul edilmemiştir.
Diğer önergeyi okutuyorum:
Türkiye Büyük
Millet Meclisi Başkanlığına
Görüşülmekte olan 518 sıra sayılı Yatırım
Ortamının İyileştirilmesi Amacıyla Bazı Kanunlarda Değişiklik Yapılmasına Dair
Kanun Tasarısı’nın 20’nci maddesinin aşağıdaki şekilde değiştirilmesi arz ve
teklif ederiz.
Saygılarımızla.
 Zekeriya Temizel Mehmet
Bekaroğlu Musa Çam
 İzmir İstanbul İzmir
 Kadim Durmaz Bihlun
Tamaylıgil Utku Çakırözer
 Tokat İstanbul Eskişehir
 Bülent Kuşoğlu Engin
Altay
 Ankara İstanbul
MADDE 20- 25/11/2010 tarihli ve 6083 sayılı Tapu ve
Kadastro Genel Müdürlüğü Teşkilat ve Görevleri Hakkında Kanunun 9 uncu
maddesine aşağıdaki fıkra ilave edilmiştir.
"(5) Yargı mercileri ile yetkili kurum ve
kuruluşların taleplerine istinaden tapu müdürlüklerince tescili sağlanan
işlemler, ilgili mercilerce doğrudan elektronik ortamda tescil, terkin veya
tadil edilerek gerçekleştirilebilir. Genel Müdürlük bu fıkra kapsamındaki
işlemleri belirlemeye yetkilidir.”
BAŞKAN – Komisyon önergeye katılıyor mu?
PLAN VE BÜTÇE KOMİSYONU SÖZCÜSÜ ŞİRİN ÜNAL (İstanbul) –
Katılamıyoruz Sayın Başkanım.
BAŞKAN – Hükûmet?
BAŞBAKAN YARDIMCISI RECEP AKDAĞ (Erzurum) –
Katılmıyoruz efendim.
BAŞKAN – Önerge üzerinde İstanbul Milletvekili Sayın
Engin Altay konuşacaklar.
Buyurun Sayın Altay. (CHP sıralarından alkışlar) 
ENGİN ALTAY (İstanbul) – Çok teşekkür ederim Sayın
Başkan.
Sayın milletvekilleri, şunun için de söz aldım:
Bildiğiniz gibi, tavrımızdan da gördüğünüz gibi bu kanuna defans göstermiyoruz,
bilakis gerek Komisyon aşamasında gerek Genel Kurul aşamasında çok ciddi katkı
verdik. Plan ve Bütçe Komisyonunun Cumhuriyet Halk Partili üyelerine ayrıca
teşekkür ediyorum. Onların da değerli katkılarıyla bu yatırım ortamının
iyileştirilmesiyle ilgili kanun hakikaten beklentilere -tabii, tümüyle mümkün
değil ama- kısmen cevap verecek bir hâle geldi.
Sayın Başkan, sayın milletvekilleri; biz parti olarak
şöyle bir tespit içindeyiz: Türkiye'nin 5 temel sorununu çözmeden aziz
milletimizin huzurunu, refahını ve mutluluğunu tesis etmemiz mümkün değildir.
Bu 5 temel sorun da dış politika, eğitim, Kürt sorunu, demokrasi ve ekonomidir.
Bu görüştüğümüz kanun, Türkiye'nin yaşanan ekonomik sorunlarına yönelik olarak
çok kısmi -yeterli değil bizce ama- iyileştirmeler sağlayacak. Yani ne olacak?
Biz işsiz insanın sudan çıkmış balık gibi olduğunu düşünenlerdeniz. Nitekim ben
bunu beş yıl atanamayan bir öğretmen olarak geriye dönük, Meclisten önceki
hayatımda yaşadım. Yatırım üretime, üretim doğal olarak istihdama yol açacak.
Şu kanundan dolayı 3 işsiz insanımız iş sahibi olacaksa, istihdam, üretim ve
neticede gayrisafi millî hasılada bir artış olacaksa Cumhuriyet Halk Partisinin
buna “hayır” demesi düşünülemez. Bu teklife yaklaşımımız da budur. 
Biraz önce söylediğim gibi, Türkiye'nin temel
sorunlarından biri de -arkada oturuyorlar, kızmasınlar bana- hantal
bürokrasidir, ürkek bürokrasidir. Bürokratlar imza atmaya korkar. Önüne bir iş
gelir “Gidin, bununla ilgili bir kanun getirin.” Biraz cesur olun kardeşim,
Meclisi bu kadar niye meşgul ediyorsunuz? Bürokrat dediğin de biraz cesur olur.
Tabii, cesareti nereden alacak? Bağlı olduğu bakandan. Yani imza atmaya korkan
bürokrasiyle Türkiye'yi kalkındırmak mümkün değil. Onun için, Türkiye'de
yatırım yapanların önüne dağ gibi bürokratik engel çıkar, mevzuat bariyeri çıkar.
Bu hantal bürokrasi de Türkiye'de bir çivi çakmak isteyenin önüne yorgunu
yokuşa süren bir mantık içinde şunu der: “Şuraya şuraya şuraya şuraya
gideceksin, ondan sonra bu yatırıma başlayacaksın.” Bunların bir kısmı
gerçekten bürokrasinin hantallığından ve ürkekliğinden. Tabii, burada şu olsa
-buradaki bürokratlarımızı tenzih ediyorum ama- kamu bürokrasisinde, AK PARTİ
Hükûmetinde -geriye dönük de var ama en çok AK PARTİ hükûmetlerinde var-
ehliyet ve liyakate önem verilse kanun fabrikası gibi burayı çalıştırmak
zorunda kalmayız ve her şey daha güzel olur.
Şimdi, Komisyon üyelerine teşekkür ediyoruz, oldukça
önemli değişiklikler bizim grubumuza mensup Komisyon üyelerinin de katkılarıyla
sağlandı. Bugün belki birçok milletvekilimizin haberi yok, bu görüştüğümüz
kanunda CHP Plan ve Bütçe Komisyonu Grup Başkanımız Sayın Temizel ile Sayın
Bakan Recep Akdağ oturdular, MHP’den de Emin Haluk Ayhan, 1’nci maddeyi daha
doğru bir hâle getirdiler. 
Şuradan şuraya da gelmek istedim: Hani siz hep dersiniz
ya “CHP her şeye karşı.” Biz doğru olana karşı olmayız arkadaşlar, hele
milletin menfaatineyse hiç karşı olmayız. Ama geçen de böyle bir laf dedim. Siz
doğru yapsanız da sizi alkışlamayız dedim. Bunu yandaş medya diline doladı,
doladı. Hatta AK PARTİ Grubunda da gösterildi. 
İLKNUR İNCEÖZ (Aksaray) – Her şeyi doğru yapıyoruz. 
ENGİN ALTAY (Devamla) – Muhalefetin iktidarı
alkışladığı nerede görülmüş? Doğruya “doğru” demiyor muyuz? Geriye dönük bunun
yüzlerce örneği yok mu? Var. Ama hakikaten muhalefet, iktidarı alkışlarsa
muhalefet görevini de yapmamış olur. Meseleye böyle bakmak lazım. Buradaki iş
ve işlemleri de suistimal etmemek lazım. 
İnşallah, yarın bu kanunu bitirmeyi öngörüyoruz.
Bitmelidir bir an önce. Yani müteşebbisler, yatırımcılar bunu bekliyor, iş
âlemi bunu bekliyor. Doğal olarak buradan işsiz insanlara da bir umut doğacağı
için Cumhuriyet Halk Partisi olarak biz bu kanunu -olumlu bakıyor-
destekliyoruz. Bugün de görüldüğü gibi -istersek bu kanunda sabahlardık, bir
hafta sürerdi- görüyorsunuz, göreceksiniz, bu kanunun iki günde çıkması için
-tabii diğer siyasi partilerin tavrı da önemli- maksimum katkıyı yapıyoruz.
Helalühoş olsun. Bu millet için yapılan her şey helalühoş olsun diyorum, Genel
Kurulu saygıyla selamlıyorum. (CHP sıralarından alkışlar) 
BAŞKAN – Teşekkür ederim Sayın Altay.
ERKAN AKÇAY (Manisa) – Sayın Başkan…
BAŞKAN – Sayın Akçay, yerinizden mi konuşacaksınız?
ERKAN AKÇAY (Manisa) – Evet.
BAŞKAN – Bir dakika, buyurun. 
II.- AÇIKLAMALAR (Devam)
25.- Manisa Milletvekili Erkan Akçay’ın,
İstanbul Milletvekili Engin Altay’ın 518 sıra sayılı Kanun Tasarısı’nın 20’nci
maddesiyle ilgili önerge üzerinde yaptığı konuşmasındaki bazı ifadelerine
ilişkin açıklaması
ERKAN AKÇAY (Manisa) – Teşekkür ederim Sayın Başkan. 
Öncelikle bu kanun tasarısının görüşmeleri esnasında ve
şu vakte kadar Milliyetçi Hareket Partisi bütün gereken katkıyı yapmıştır.
Sayın Altay’ın bahsettiği bu görüşmelerde de Milliyetçi Hareket Partisi Plan ve
Bütçe Komisyonu üyesi Denizli Milletvekilimiz Sayın Emin Haluk Ayhan da aktif
bir katılım sağlamış. 
ENGİN ALTAY (İstanbul) – Söyledim, andım.
ERKAN AKÇAY (Manisa) – Bahse konu 1’inci maddede de
Milliyetçi Hareket Partisinin görüşü o toplantıda dile getirilmiştir. 
Ayrıca Sayın Altay’ın bürokrasiyle ilgili söylediği
hususlar tartışmaya açıktır. 
ENGİN ALTAY (İstanbul) – Erkan ağabey de bürokrasiden
geldiği için... Olabilir, bu da benim görüşüm. 
ERKAN AKÇAY (Manisa) – Kendi partisindeki ve yanında
oturan bürokrat arkadaşlarımızın da bunu daha farklı değerlendireceklerini
tahmin ediyorum. Bürokraside çalışan arkadaşlarımızı da ilzam etmemekte fayda
var çünkü her bir imzanın çok büyük bir sorumluluğu vardır. O sorumluluğun
gereği olarak bütün dünyada bürokrasilere böyle bir eleştiri yöneltilir. Ancak
o bürokratların çok büyük bir çoğunluğunun da ülkeye, bulunduğu kuruma ve
devlete en samimi ve yetkin şekilde hizmet etmeye gayret ettiklerini düşünürüz,
öyle düşünüyoruz. Onun için, çok fazla haksızlık da yapmamak lazım. 
Teşekkür ederim.
BAŞKAN – Peki, teşekkür ederim.
VIII.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
1.- Yatırım Ortamının İyileştirilmesi
Amacıyla Bazı Kanunlarda Değişiklik Yapılmasına Dair Kanun Tasarısı (1/912) ile
Plan ve Bütçe Komisyonu Raporu (S. Sayısı: 518) (Devam)
BAŞKAN – Önergeyi oylarınıza sunuyorum: Kabul edenler…
Kabul etmeyenler… Önerge kabul edilmemiştir.
20’nci maddeyi oylarınıza sunuyorum: Kabul edenler…
Kabul etmeyenler… 20’nci madde kabul edilmiştir.
Birleşime iki dakika ara veriyorum.
Kapanma Saati: 20.03
ALTINCI OTURUM
Açılma Saati: 20.04
BAŞKAN: Başkan Vekili Ayşe Nur BAHÇEKAPILI
KÂTİP ÜYELER: Mustafa AÇIKGÖZ (Nevşehir), Mehmet Necmettin AHRAZOĞLU
(Hatay)
-----0-----
BAŞKAN – Türkiye Büyük Millet Meclisinin 59’uncu
Birleşiminin Altıncı Oturumunu açıyorum. 
518 sıra sayılı Kanun Tasarısı’nın görüşmelerine devam
ediyoruz.
Komisyon? Yok.
Ertelenmiştir.
519 sıra sayılı Kanun Teklifi ile Millî Eğitim, Kültür,
Gençlik ve Spor Komisyonu Raporu’nun görüşmelerine başlıyoruz.
2.- Adalet ve Kalkınma Partisi Grup
Başkanvekili Kayseri Milletvekili Mustafa Elitaş’ın Bazı Kanun ve Kanun
Hükmünde Kararnamelerde Değişiklik Yapılması Hakkında Kanun Teklifi (2/2099) ve
Millî Eğitim, Kültür, Gençlik ve Spor Komisyonu Raporu (S. Sayısı: 519)
BAŞKAN – Komisyon? Yok.
Ertelenmiştir.
Gündemimizde başka bir iş bulunmadığından, alınan karar
gereğince kanun tasarı ve teklifleri ile komisyonlardan gelen diğer işleri
sırasıyla görüşmek için, 15 Şubat 2018 Perşembe günü saat 14.00’te toplanmak
üzere birleşimi kapatıyorum.
İyi geceler diliyorum.
Kapanma saati : 20.06




(x) 518 S.
Sayılı Basmayazı 13/2/2018 tarihli 58’inci Birleşim Tutanağı’na eklidir.




