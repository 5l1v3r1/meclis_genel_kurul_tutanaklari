



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 49’uncu
Birleşim
 6
Şubat 2019 Çarşamba

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)

 İÇİNDEKİLER


I.- GEÇEN TUTANAK ÖZETİ
II.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- İstanbul Milletvekili Hayrettin Nuhoğlu’nun, 2820 sayılı Siyasi
Partiler Kanunu’nun ek 1’inci maddesi gereğince siyasi partilere yapılacak olan
devlet ödeneğine ilişkin gündem dışı konuşması
2.- İstanbul Milletvekili Mahmut Tanal’ın, polislerin sorunlarına
ilişkin gündem dışı konuşması
3.- Kocaeli Milletvekili İlyas Şeker’in, Akça Koca Bey’in ölümünün
691’inci yıl dönümüne ve Kocaeli’nin tarihine ilişkin gündem dışı konuşması

III.- AÇIKLAMALAR
1.- Adana Milletvekili Müzeyyen Şevkin’in, bilimsel ve teknik verilerden
uzak yöntemlerle kullanıma açılan Adana-Karataş yolunun can almaya devam
ettiğine ilişkin açıklaması
2.- İstanbul Milletvekili Sibel Özdemir’in, halkın ekonominin iyi
yönetilememesinin hesabını 31 Mart yerel seçimlerinde soracağına ilişkin
açıklaması
3.- Bursa Milletvekili Nurhayat Altaca Kayışoğlu’nun, işçilerin yargıda
yaratılan yandaş ve vicdansız hukuk anlayışı karşısında emeklerinin karşılığını
alabilmek için ne yapmak gerektiğini öğrenmek istediğine ilişkin açıklaması
4.- Ordu Milletvekili Mustafa Adıgüzel’in, yoğun bakım ünitelerindeki
yatak sorununun çözülmesi gerektiğine ilişkin açıklaması
5.- Niğde Milletvekili Ömer Fethi Gürer’in, esnafın sorunlarının
arttığına ve seslerini AKP iktidarının duymasını beklediklerine ilişkin
açıklaması
6.- Balıkesir Milletvekili Ahmet Akın’ın, zeytinciliğin gelişmesi
konusunda katkı sağlanmasını bekleyen sanayici ve üreticilerin yemeklik yağa
atık yağ vergisi getirilmesine izin verilmemesini istediğine ilişkin açıklaması
7.- Kahramanmaraş Milletvekili İmran Kılıç’ın, 12 Şubat Kahramanmaraş’ın
düşman işgalinden kurtuluşunun 99’uncu yıl dönümünün bir hafta süreyle
kutlandığına ilişkin açıklaması
8.- Bartın Milletvekili Aysu Bankoğlu’nun, Türk Hava Yollarının
Zonguldak Havalimanı’ndan Almanya’nın Düsseldorf kentine uçak seferi düzenleyen
Alman hava yolu şirketinin iflas etmesiyle oluşan mağduriyetin giderilmesi için
yurt içi ve yurt dışı uçuşlarına başlaması gerektiğine ilişkin açıklaması
9.- İstanbul Milletvekili Ali Şeker’in, Türkiye’de artan bireysel
silahlanmayla mücadele edebilmek için çözüm üretilmesi ve sağlıkta şiddet
yasasının çıkarılması gerektiğine, İstanbul’un yağmalanmasına devam edildiğine
ilişkin açıklaması
10.- Adıyaman Milletvekili Abdurrahman Tutdere’nin, iş akitleri
feshedilen Adıyaman ili Besni ilçesindeki BETAŞ Tekstil Fabrikası işçilerinin
hakları ödeninceye kadar olayın takipçisi olacaklarına ilişkin açıklaması
11.- Mersin Milletvekili Hacı Özkan’ın, Cumhur İttifakı adaylarının
milletin gönlünü kazanarak 31 Mart yerel seçimlerinde ipi göğüsleyeceğine
ilişkin açıklaması
12.- Bursa Milletvekili Yüksel Özkan’ın, Bursa ili Yenişehir ilçesinde
tesis edilecek olan TSE Otomotiv Test Merkezinin kamulaştırılmasından başka
neden hiçbir adım atılmadığını ve son durumun neden kamuoyuyla
paylaşılmadığını, kamulaştırmayla ilgili herhangi bir mağduriyetin söz konusu
olup olmadığını Sanayi ve Teknoloji Bakanından öğrenmek istediğine ilişkin
açıklaması
13.- İstanbul Milletvekili Hayati Arkaz’ın, 9 Şubat Milliyetçi Hareket
Partisinin kuruluşunun 50’nci yıl dönümünü kutladığına ilişkin açıklaması
14.- Osmaniye Milletvekili İsmail Kaya’nın, on altı yıldan bu yana
Cumhurbaşkanının önderliğinde eğitimde devrim yaşandığına, 2018-2019 eğitim
öğretim yılının ikinci döneminde öğrenci, öğretmen ve eğitim camiasına
başarılar dilediğine ilişkin açıklaması
15.- Mersin Milletvekili Baki Şimşek’in, Mersin ve Antalya başta olmak
üzere bölgede yaşanan sel, hortum ve fırtına nedeniyle zarar gören turfanda
sebze meyve üreticilerinin mağduriyetinin giderilmesi gerektiğine,
hemşehrilerine geçmiş olsun dileğinde bulunduğuna ilişkin açıklaması
16.- Aydın Milletvekili Süleyman Bülbül’ün, Kuşadası Limanı’nın eski
potansiyeline kavuşması ve esnafın durumunun iyileştirilmesi için çalışma
yapılıp yapılmadığını Kültür ve Turizm Bakanından, Kuşadası esnafına özel kredi
ve teşvik projesinin olup olmadığını Hazine ve Maliye Bakanından öğrenmek istediğine
ilişkin açıklaması
17.- Kocaeli Milletvekili Lütfü Türkkan’ın, 6 Şubat Osman Bölükbaşı’na
ölümünün 17’nci yıl dönümünde AIlah’tan rahmet dilediğine, 5 Şubat Gulca
katliamının 22’nci yıl dönümünde şehit Uygur Türklerini rahmetle yâd ettiğine,
Gebze ve Darıca’daki hastanelerde yaşanan çocuk doktoru sorununun giderilmesi
için çalışma yapılıp yapılmadığını Sağlık Bakanından öğrenmek istediğine
ilişkin açıklaması
18.- Sakarya Milletvekili Muhammed Levent Bülbül’ün, 6 Şubat Osman
Bölükbaşı’na vefatının 17’nci seneidevriyesinde AIlah’tan rahmet dilediğine, 9
Şubat Milliyetçi Hareket Partisinin kuruluşunun 50’nci yıl dönümü vesilesiyle
başta Alparslan Türkeş olmak üzere dava şehitlerini rahmetle yâd ettiğine,
KİT’lerde çalışan taşeron işçilerin kadro imkânına kavuşması hususunda gerekli
çalışmanın yapılmasını arzu ettiklerine ilişkin açıklaması


19.- Mersin Milletvekili Fatma Kurtulan’ın, Türkiye’de sorunlu yargı
sisteminin hızla geliştiğine, Sedat Peker’in AKP’yle bağlantısının olup
olmadığını ve tehditler savuran, iç savaş çağrısı yapan bu kişinin
tutuklanmamasının nedenini öğrenmek istediğine, Hakkâri Milletvekili Leyla
Güven’in mevcut hukuka uyulması talebinin karşılanması gerektiğine ilişkin
açıklaması
20.- İstanbul Milletvekili Engin Altay’ın, Cumhurbaşkanının Meclise
geldiği günler Cumhurbaşkanlığı Koruma Hizmetleri Genel Müdürlüğüne bağlı
ekiplerin Meclisi işgal ederek milletvekillerine terör estirilmesini kabul
etmelerinin mümkün olmadığına ve ekonominin kuralları olduğuna ilişkin
açıklaması
21.- İstanbul Milletvekili Mehmet Muş’un, milletin tepesinde güç
kullanmak gibi düşüncelerinin söz konusu olmadığına ve ülke ekonomisini
tefecilere teslim etmediklerine ilişkin açıklaması
22.- Afyonkarahisar Milletvekili Mehmet Taytak’ın, amaçlarının
Afyonkarahisar ilini futbol takımlarının kamp merkezi hâline getirmek olduğuna
ilişkin açıklaması
23.- Adana Milletvekili İsmail Koncuk’un, Bartın Milletvekili Yılmaz
Tunç’un İYİ PARTİ grup önerisi üzerinde AK PARTİ Grubu adına yaptığı
konuşmasındaki bazı ifadelerine ilişkin açıklaması
24.- Bartın Milletvekili Yılmaz Tunç’un, Adana Milletvekili İsmail
Koncuk’un yaptığı açıklamasındaki bazı ifadelerine ilişkin açıklaması
25.- İstanbul Milletvekili Mustafa Sezgin Tanrıkulu’nun, 723’üncü
haftada Cumartesi Annelerinin Serdar Tanış ile Ebubekir Deniz’in akıbetini
öğrenme taleplerine kulak verilmesi gerektiğine ilişkin açıklaması
26.- İstanbul Milletvekili Mehmet Muş’un, İstanbul Milletvekili Ali
Kenanoğlu’nun 41 sıra sayılı Kanun Teklifi’nin tümü üzerinde HDP Grubu adına
yaptığı konuşmasındaki bazı ifadelerine ilişkin açıklaması
27.- Sinop Milletvekili Barış Karadeniz’in, Sinop ili Gerze ilçesindeki
balıkçı barınaklarında çıkan yangında meydana gelen hasarın giderileceği
düşüncesiyle ilgililere teşekkür etmek istediğine ilişkin açıklaması
28.- Ankara Milletvekili Filiz Kerestecioğlu Demir’in, Şule Çet’in
ölümüyle ilgili davadaki Adli Tıp Kurumu raporuna ilişkin açıklaması
29.- İstanbul Milletvekili Mehmet Muş’un, İstanbul Milletvekili
Hayrettin Nuhoğlu’nun 41 sıra sayılı Kanun Teklifi’nin 1’inci maddesiyle ilgili
önerge üzerinde yaptığı konuşmasındaki bazı ifadelerine ilişkin açıklaması
30.- Ankara Milletvekili Filiz Kerestecioğlu Demir’in, bireysel
silahsızlanma mücadelesi veren Umut Vakfı Kurucu Başkanı Nazire Dedeman’ın
vefatı nedeniyle yakınlarına başsağlığı dilediğine ilişkin açıklaması
31.- Kayseri Milletvekili Mustafa Elitaş’ın, hayatını kaybeden Umut
Vakfı Kurucu Başkanı Nazire Dedeman’a Allah’tan rahmet dilediğine ilişkin
açıklaması

IV.- ÖNERİLER
A) Siyasi Parti Grubu Önerileri
1.- İYİ PARTİ Grubunun, Adana Milletvekili İsmail Koncuk ve arkadaşları
tarafından, Millî Eğitim Bakanlığının, Danıştayın Andımız’la ilgili vermiş
olduğu kararı uygulamamakla 2577 sayılı İdari Yargılama Usulü Kanunu’nun
28’inci maddesi ile 52’nci maddesini ihlal etmekle yargının kararları yerine
getirilmemiş olup Türk Ceza Kanunu’nun 257’nci maddesinde yer alan görevi
kötüye kullanma suçunu oluşturduğu açıkça ortadadır. Sorunların çözümü için
gerekli araştırmaları yapmak amacıyla 6/2/2019 tarihinde Türkiye Büyük Millet
Meclisi Başkanlığına verilmiş olan Meclis araştırması önergesinin ön
görüşmelerinin, Genel Kurulun 6 Şubat 2019 Çarşamba günkü birleşiminde yapılmasına
ilişkin önerisi
2.- HDP Grubunun, Grup Başkan Vekili Mersin Milletvekili Fatma Kurtulan
tarafından, derinleşen ekonomik krizin önüne geçilmesi için alınacak
tedbirlerin belirlenmesi amacıyla 6/2/2019 tarihinde Türkiye Büyük Millet
Meclisi Başkanlığına verilmiş olan Meclis araştırması önergesinin ön
görüşmelerinin, Genel Kurulun 6 Şubat 2019 Çarşamba günkü birleşiminde
yapılmasına ilişkin önerisi
3.- CHP Grubunun, Artvin Milletvekili Uğur Bayraktutan ve 25
milletvekili tarafından, Yusufeli’nde yaşanan çeşitli sorunların incelenerek
ilçe halkının talepleri doğrultusunda sorunların giderilmesi için gerekli çözüm
yollarının belirlenmesi amacıyla 17/1/2019 tarihinde Türkiye Büyük Millet
Meclisi Başkanlığına verilmiş olan Meclis araştırması önergesinin (10/890) ön
görüşmelerinin, Genel Kurulun 6 Şubat 2019 Çarşamba günkü birleşiminde
yapılmasına ilişkin önerisi

V.- KANUN TEKLİFLERİ İLE KOMİSYONLARDAN GELEN DİĞER İŞLER
A) Kanun Teklifleri
1.- İstanbul Milletvekili Nevzat Şatıroğlu ve 6 Milletvekilinin Maden
Kanunu ile Bazı Kanunlarda ve Kanun Hükmünde Kararnamede Değişiklik Yapılmasına
Dair Kanun Teklifi (2/1410) ve Sanayi, Ticaret, Enerji, Tabii Kaynaklar, Bilgi
ve Teknoloji Komisyonu Raporu (S. Sayısı: 41)
VI.- YAZILI SORULAR VE CEVAPLARI
1.-  Muğla Milletvekili Mürsel Alban’ın, Bodrum Kissebükü’ndeki bir otel
yatırımına ve şahsına yönelik iddialara ilişkin sorusu ve Kültür ve Turizm
Bakanı Mehmet Nuri Ersoy’un cevabı (7/7707)

6 Şubat 2019 Çarşamba
BİRİNCİ OTURUM
Açılma Saati: 14.03
BAŞKAN: Başkan Vekili Celal ADAN
KÂTİP ÜYELER: Şeyhmus DİNÇEL (Mardin), Barış KARADENİZ
(Sinop)
-----0-----
BAŞKAN
– Türkiye Büyük Millet Meclisinin 49’uncu Birleşimini açıyorum.
Toplantı
yeter sayısı vardır, görüşmelere başlıyoruz.
Gündeme
geçmeden önce üç sayın milletvekiline gündem dışı söz vereceğim. 
Gündem
dışı ilk söz, Siyasi Partiler Kanunu’nun ek 1’inci maddesi gereğince siyasi
partilere yapılacak olan devlet ödeneği hakkında söz isteyen İstanbul
Milletvekili Hayrettin Nuhoğlu’na aittir.
Buyurun
Sayın Nuhoğlu. (İYİ PARTİ sıralarından alkışlar)
Süreniz
beş dakikadır.
II.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- İstanbul Milletvekili Hayrettin Nuhoğlu’nun, 2820 sayılı Siyasi
Partiler Kanunu’nun ek 1’inci maddesi gereğince siyasi partilere yapılacak olan
devlet ödeneğine ilişkin gündem dışı konuşması
HAYRETTİN
NUHOĞLU (İstanbul) – Sayın Başkan, değerli milletvekilleri; 2820 sayılı Siyasi
Partiler Kanunu ek 1’inci madde devlet yardımını, hepimizin bildiği hazine
yardımını düzenlemektedir. Bu kapsamda, 24 Haziran milletvekilliği genel
seçimlerinde hazine yardımı almaya hak kazanmış bir parti olarak gerekli
mercilere bu ödeneği almak için yaptığımız müracaatlar ve orada karşılaştığımız
durumları sizlerle paylaşmak için söz aldım. 
Değerli
arkadaşlar, biz dilekçemizi Cumhurbaşkanlığı Strateji ve Bütçe Başkanlığına
verdik. Bu Başkanlık kendi görev alanına girmediği gerekçesiyle Hazine ve
Maliye Bakanlığına gönderdi müracaatımızı. Bakanlığın Destek Hizmetleri Daire
Başkanlığı da Bütçe ve Mali Kontrol Genel Müdürlüğüne gönderdi. O Genel
Müdürlük Ekonomik Hizmetler Dairesine gönderdi. Bu Daire de başvurumuzu “İlhan
Konuk” isimli bir personele havale etti. Bu personel hiçbir inceleme yapmadan
dosyayı kapatmış ve dilekçemizi sürekli saklama kategorisinde saklıya almıştır.
Doğrusu, saklıya almak ne demektir ben ilk defa öğrendim, belki bilenleriniz
vardır. Saklıya almanın anlamı şuymuş: Evrak içeriğini kendisinden başka
kimsenin görmemesi. Zaten bu memur, oraya giden bizim hukukçu arkadaşımıza
hazine yardımının partimize ödenmeyeceğini, tayini çıktı çıkacağı için de
evrakı başkasının görmemesi için saklıya aldığını açıkça söylemiştir. Bu
işlemden birkaç gün sonra da Cumhurbaşkanlığı Strateji ve Bütçe Başkanlığına
müdür olarak atanmıştır zaten. Geçen hafta, yani ocak ayının son günlerinde
partimizi temsilen hukukçu arkadaşımız gene bu arkadaşımızı, bu personeli
ziyarete gitmiş ve dilekçemizin akıbetini sormuştur. Sümen altı edildiğini
tekrarlamış, ısrarlar üzerine, bu hafta içinde genel müdüre sunulacağını
söylemiştir ama şu ana kadar böyle bir durum gerçekleşmemiştir. Biz bunu sonuna
kadar takip etmeye elbette devam edeceğiz. 
Değerli
milletvekilleri, hak edilmiş bir ödemenin engellenmesi sadece kanuna aykırı
değil, aynı zamanda İYİ PARTİ olarak faaliyetlerimize karşı bir tavır almak
anlamına geliyor. Hazine yardımı almaya hak kazanmış diğer partiler bu yardımı
almışken İYİ PARTİ’nin bundan mahrum edilmesinin hiçbir makul izahı olamaz.
Kuruluş aşamasında başlayan engelleri aşa aşa bugünlere gelen İYİ PARTİ, bir
ihtiyaçtan doğduğu için, Türk siyasetinde yeni bir umut oluşturarak kısa
zamanda milletimizin gönlünde yer bulmuştur. Elbette seçim meydanlarında çok
sık duyulan “Alternatif yok ki, başka kim var, hangi partiye oy verelim?”
sorularının karşılığında bir İYİ PARTİ ortaya çıktı. Bunu istemeyenlerin kimler
olduğunu bu Mecliste bulunan herkes elbette biliyor ama İYİ PARTİ, bugüne kadar
engelleri aştığı gibi bu engeli de aşacak ve hak ettiği devlet yardımını
alacaktır. Ama bizim temennimiz ve beklentimiz, yargıya başvurmadan bu sorunun
çözülmesidir. Bunu Türkiye Büyük Millet Meclisiyle, buradaki değerli
milletvekilleriyle paylaşmak istedim.
Hepinize
saygılar sunuyorum. (İYİ PARTİ sıralarından alkışlar)
BAŞKAN
– Gündem dışı ikinci söz, polislerin sorunları hakkında söz isteyen İstanbul Milletvekili
Mahmut Tanal’a aittir.
Buyurun
Sayın Tanal. (CHP sıralarından alkışlar)
2.- İstanbul Milletvekili Mahmut Tanal’ın, polislerin sorunlarına
ilişkin gündem dışı konuşması
MAHMUT
TANAL (İstanbul) – Değerli Başkanım, değerli milletvekilleri; hepinizi
saygıyla, hürmetle selamlıyorum.
Tabii,
bugün, polislerin sorunlarını dile getirmek için gündem dışı söz aldım. Polis,
devletin millete uzanan koruma ve yardım elidir. Polis devletin emrinde ve
halkın hizmetinde olan, aynı zamanda devlet ile millet arasında tanzim ve bir
düzenleme müessesidir.
Bugün,
iktidar tarafından en çok seçim malzemesi yapılan ve en çok umut verilip
kandırılan meslek grubu olan polislerden bahsedeceğim ben. Ekmeğini hayatını
tehlikeye atarak çıkaran güvenlik güçlerimizin maddi ve manevi tatmine
ulaşamadığı AK PARTİ iktidarında, polis, âdeta Hükûmetin görevlisi hâline
getirilmiştir. Olağanüstü hâl dönemlerinde ailelerinin yüzünü göremeyen
polislerimiz için, günlerce eve uğramadan çalışan polislerimiz için mesai artık
bir yaşam tarzı olmaktadır. Polisler ayda ortalama iki yüz kırk saat
çalışıyorlar. Türkiye'nin içinde bulunduğu görev, risk ve sorumlulukları ile
çalışma koşullarının yanında, ek görev haricinde çalışan polis memurları ayda
üç yüz yirmi saat mesai yapmakta, ek görevleri eklendiğinde bu, dört yüz saate
ulaşmaktadır. Daha kötüsü, gece ve gündüzü birbirine karıştırmakta, aile ve
sosyal çevreleriyle ilişkileri zayıflamaktadır. Polisin tüm sosyal ve aile
yaşamını etkileyen çalışma koşulları ve görevle ilgili sorumlulukları göz ardı
edilmemelidir. Polis ne istiyor sorusunun cevabını somutlaştırmadan bu sorunu
çözmek mümkün değildir. 
1)
Yirmi beş yıl hizmet eden polisin en düşük devlet memuruyla aynı maaş üzerinden
değil, meslekte aldığı maaş üzerinden emekli edilmesini istiyor. 
2)
Polisin çalışma şartları amir ve müdürünün iki dudağının arasında olmamalıdır,
“ikinci bir emir” kavramı ortadan kaldırılmalıdır, polisin de insan olduğu
unutulmamalıdır. 
3)
Liyakat usulünün yerle bir edildiği Emniyet teşkilatında, başka bölümlerden mezun
olan, mesleğini yapamamış olanlar, altı aylık eğitimle yardımcı komiser
olanlar, işi bilmedikleri için polis memuruna mobbinge varan uygulamalarda
bulunuyor. 
4)
Toplumun huzur ve güvenliğini emanet ettiğimiz polislerin hak ettikleri
ücretlendirme için ek göstergelerinde bir düzenleme yapmak gerekmektedir.
Polisler ek göstergelerinin 3600 olmasını istiyor. Polislerin çözülmesini en
çok istediği sıkıntı ek gösterge sorunudur. Polis teşkilatında lise mezunu
polisler yok sayılmış durumda. Mesleğe sonradan giren -meslek içinde-
yüksekokul ve üniversite mezunu olanların ek göstergeleri 3000 yapıldı ancak
lise mezunu olan polislerin ek göstergesi 3000 yapılmadı. Tahsil farkı
gözetmeden, ek göstergenin adil olarak tıpkı Jandarmada olduğu gibi polisler
arasında da ayrım yapılmadan verilmesi gerekmektedir. 
5)
Polislerimizin özlük haklarının Jandarmanın özlük haklarıyla eşitlenmesi
gerekmektedir. Bundan tam üç yıl öncesi, 668 sayılı Kanun Hükmünde
Kararname’yle Jandarma teşkilatının sivilleştirilmesi, Emniyet teşkilatı ile
Jandarma teşkilatının eşitlenmesi amaçlanmış idi ancak yasalar nezdinde
eşitlediğimiz jandarma ile polisin özlük hakları eşitlenmemiştir. Yani ikisi de
şehit oluyor, ikisi de ağır şartlar altında çalışıyor, ikisi sayesinde bu
ülkenin güvenliği sağlanıyor ancak 2 kurum arasında mali eşitlik yok. Terör
tazminatının belirlendiği yılların ocak aylarında sürekli uçuk rakamlardan
bahsedilir ancak bu anlamda adil bir düzenleme yapılmamış durumda. İstanbul ili
içerisinde terör tazminatı 275 TL olarak veriliyor. 
6)
Polise görev esnasında verilen kumanyalar yetersiz. Kantin usulü, bir çocuğun
doyabileceği miktarda kumanya veriliyor. 
7)
Polis memurları yirmi dört saatinin üçte 2’sini çalışarak geçiriyor, fazla
mesai artık polisin yaşam tarzı oldu. Bir polisin fazla mesaileri hesaplanırsa
memurun 2-3 maaşına denk gelir. Polise ek gösterge tazminatı verilmiyor. 
(Mikrofon
otomatik cihaz tarafından kapatıldı) 
MAHMUT
TANAL (Devamla) – Özür dilerim, bitireceğim Sayın Başkanım. 
BAŞKAN
– Toparlayın Sayın Tanal.
MAHMUT
TANAL (Devamla) – 8) Polisin olmazsa olmazı şu kelepçeleri polis kendi
parasıyla alıyor değerli arkadaşlarım. Bunu kendi parasıyla aldığını biliyor
musunuz? Devlet her polise kelepçe vermiyor. Örneğin, Terörle Mücadeleye
veriliyor, Çevik Kuvvete bu kelepçe veriliyor ancak çoğu birime bu kelepçe
verilmiyor. Kelepçenin yanı sıra, polisin kullandığı şu montu, yine monta veya
kazağa taktığı şu armaları polis yine kendi cebinden alıyor ve aynı zamanda,
bazı birimlerde, polis, kullandığı şu copları yine aynı şekilde kendi parasıyla
alıyor. 
Bu
şekilde, devlet bürolarında çalışan polis memurlar var. Bu memurlar göreve
gönderildikleri zaman deniliyor ki: “Şu yeleği kendi paranla al, nereden
bulursan bul, kelepçeyi nereden bulursan bul ama yeleği de sivil giyindiği
zaman giymek zorundasın.” Bu zorunluluğu getiriyor. Mademki sivil olarak polisi
göreve gönderiyorsa devletin, polisin bu teçhizatını, bu malzemesini de temin
etmesi gerekir. 
(Mikrofon
otomatik cihaz tarafından kapatıldı) 
MAHMUT
TANAL (Devamla) – Bitiriyorum Sayın Başkanım, özür diliyorum.
BAŞKAN
– Toparlayın Sayın Tanal.
MAHMUT
TANAL (Devamla) – 9) Polisler için bir başka sıkıntı da POLSAN. POLSAN çok
önemli bir kurum. POLSAN’a üyelik daha önce ihtiyariydi, yasayla bu zorunlu
hâle getirildi. Mademki Jandarmayla eşit hâle getirildi, OYAK’ta verilen
tazminat miktarları daha yüksek, kredi oranları daha yüksek ve faizleri daha
düşük ama POLSAN’daki gerek faiz ve gerekse de verilen kredi oranları polisin
aleyhine bir durum teşkil etmekte. 
Yani
Emniyet mensuplarımızın ek göstergelerinin iktidar için bir gurur meselesi
olması gerekirken iktidar burada üç maymunu oynamaktadır. Halkın huzuru polisin
gururudur, peki, polisin huzuru neden kimsenin umurunda değildir? İktidarın
değil halkın polisinin varlığı güvenli ve huzurlu bir toplum için önemlidir.
Jandarma ile polis arasındaki yasal eşitliği sağladık ancak özlük haklarındaki
eşitliği sağlamadık. Özlük haklarındaki eşitliğin sağlanmaması, aynı kuruma
bağlı iki birim, aynı görevleri yaptıkları hâlde iki birim arasındaki…
(Mikrofon
otomatik cihaz tarafından kapatıldı) 
BAŞKAN
– Toparlayın lütfen.
MAHMUT
TANAL (Devamla) – Vatandaşın huzur ve selameti için görev yapan gerek polis
teşkilatımıza gerek Jandarma teşkilatımıza aynı yasaya tabi oldukları için,
aynı görevleri yaptıkları için, yasal anlamda aynı bakanlığa bağlı oldukları
için, biri belediye sınırlarının içerisinde, biri belediye sınırlarının dışında
görev yaptığı için eşit haklar, eşit özlük hakları verilmesi gerekirken
Jandarmaya verilen hakların polise verilmemesi bir eşitsizliktir, bir insan
hakkı ihlalidir, bir adaletsizliktir. Bu uygulamaya derhâl son verilerek
eşitliğin sağlanmasını talep eder ve Sayın Başkana bu toleranslı davranışından
dolayı da çok teşekkür ediyorum.
Saygılarımı
sunarım.
İyi
çalışmalar diliyorum hepinize. (CHP sıralarından alkışlar)
BAŞKAN
– Gündem dışı üçüncü söz, Akça Koca’nın ölümünün 691’inci yıl dönümü ve
Kocaeli’nin tarihi hakkında söz isteyen Kocaeli Milletvekili İlyas Şeker’e
aittir.
Buyurun
Sayın Şeker. (AK PARTİ sıralarından alkışlar)
3.- Kocaeli Milletvekili İlyas Şeker’in, Akça Koca Bey’in ölümünün
691’inci yıl dönümüne ve Kocaeli’nin tarihine ilişkin gündem dışı konuşması
İLYAS
ŞEKER (Kocaeli) – Teşekkür ediyorum Sayın Başkan.
Değerli
milletvekilleri, Kocaeli’ye ismini veren Akça Koca’nın 681’inci ölüm yıl dönümü
ve Kocaeli’nin tarihi konusunda söz almış bulunmaktayım. Gazi Meclisi saygıyla
selamlıyorum.
Tarihçi
Âşıkpaşazade’ye göre, Akça Koca’nın ailesi Kayı boyundan olup Ertuğrul Gazi’yle
birlikte Horasan’dan Erzurum yoluyla Ankara bölgesine, oradan da Söğüt tarafına
gelmişlerdir. Söğüt’ten Sapanca’ya, oradan Kandıra’ya kadar Sakarya Nehri
boyunca fetihlerde bulunan ve Kocaeli’ye ismini veren Akça Koca, Osmanlı’nın
kurucu beyleri Ertuğrul Gazi, Osman Gazi ve Sultan Orhan’ın silah arkadaşı ve
yoldaşıdır. Osman Gazi, oğlu Orhan Gazi’yi Sakarya boylarında fetihlere
gönderirken yanına Akça Koca’yı ve diğer alpleri de yardımcı olarak
görevlendirmiştir. Osmanlı tarihi yazarlarından İsmail Hakkı Uzunçarşılı “Akça
Koca ise Osmanlı Devleti’nin kuruluşunda hizmeti görülen aşiret beylerinden
olup Osman Gazi’nin silah arkadaşıdır.” diye ifade etmektedir. 
1326
yılında Sakarya’nın batısına akınlar düzenleyen Akça Koca, Kandıra Araman’ı,
Kandıra Kalesi’ni, Akmeşe bölgesini ve Sapanca Gölü çevresini fetheder. Akça
Koca’nın göstermiş olduğu kahramanlık nedeniyle Orhan Gazi bu bölgeye “Koca
ili” adını verir ve idaresini Akça Koca’nın yönetimine bırakır. 1326’da
Kandıra’nın fethiyle adını tarihe “Kandıra’nın Fatihi” olarak yazdıran Akça Koca,
Kandıra bölgesini sever, buraya yerleşir ve Nikomedia yani İzmit için yapacağı
akınlarda burayı üs olarak kullanır.
Değerli
milletvekilleri, Osmanlı Beyliği topraklarını Sakarya Nehri boyunca genişleten
ve ilk defa Karadeniz’e ulaştıran Orhan Gazi ve Akça Koca olmuştur. Akça Koca,
Konuralp ve Abdurrahman Gazi’yle Samandıra ve Aydos Kalesi’ni de fethetmiştir.
Akça Koca’nın asıl hedefi Nikomedia yani İznikmid yani İzmit’i fethetmektir
ancak ömrü vefa etmez, 1328 yılında, 94 yaşlarında vefat eder, mezarı Kandıra
Babaköy yakınlarındaki Baba Tepesi’nde bulunmaktadır. Akça Koca’nın vefatı
sonrası ailesinin büyük bir kısmı Gebze bölgesine taşınır. Akça Koca’nın oğlu
İlyas Bey Gebze’de ilim ve irfanla meşgul olur, Gebze’de bilimin gelişmesine ön
ayak olur; cami, zaviye, kitaplık, tekke, medrese, mektepler yaptırır; hâlen
ismiyle anılan cami, cadde ve resmî kurumlar bulunmaktadır. İlyas Bey’in oğlu
Fazlullah da Gebze’de kadılık ve vezirlik görevlerinde bulunur, bilimin
gelişmesine ön ayak olur. Her ikisinin de mezarları Gebze’de bulunmaktadır. 
Sayın
Başkan, değerli milletvekilleri; Akça Koca’nın Ertuğrul Gazi, Osman Gazi, Orhan
Gazi dönemlerini de görmesi, yaşaması, Osmanlı Devleti’nin kuruluşu aşamasına
şahitlik etmesi ve devletin kurucu iradesini oluşturan alp ve sultanlarla
birlikte mücadele vermiş bir kişi olması bakımından tarihimizdeki önemli bir
şahsiyettir. Akça Koca ölümünden önce İzmit’in fethi için vasiyette bulunur ve
bu vasiyeti Orhan Gazi’ye iletilir. 1337 yılında Orhan Gazi Abdurrahman
Gazi’yle birlikte Nikomedia’yı yani İznikmid’i yani İzmit’i fetheder ve Akça
Koca’nın vasiyeti de yerine getirilmiş olur. 
Sayın
Başkan, değerli milletvekilleri; Orhan Gazi, Akça Koca ve arkadaşlarının
gerçekleştirdiği İzmit ve diğer fetihler sonunda İstanbul Boğazı’ndan Düzce’nin
batısındaki Melen Çayı arasına kadar olan yarımadanın tamamı “Koca ili sancağı”
olarak adlandırılır. Akça Koca ölünce Koca ili sancağının yönetimi 1337’de
Orhan Gazi’nin oğlu Gazi Süleyman Paşa’ya verilir ve Koca ilinin ilk yöneticisi
olur. Cumhuriyetin kurulmasıyla Koca ili Kocaeli olarak değiştirilir ve ilk
valisi 1924 yılında Mehmet Vehbi Demirel olur. 
Bu
cennet vatanı bizlere yurt edinerek emanet eden şehit ve gazilerimizi şükranla,
minnetle anıyor, Gazi Meclisi saygıyla selamlıyorum. (AK PARTİ sıralarından
alkışlar) 
BAŞKAN
– Sayın Şevkin, bir trafik olayıyla ilgili söz istemiştiniz. 
III.- AÇIKLAMALAR
1.- Adana Milletvekili Müzeyyen Şevkin’in, bilimsel ve teknik verilerden
uzak yöntemlerle kullanıma açılan Adana-Karataş yolunun can almaya devam
ettiğine ilişkin açıklaması
MÜZEYYEN
ŞEVKİN (Adana) – Sayın Başkan, yapım çalışmaları uzun yıllardan bu yana devam
eden Adana Karataş yolu can almaya devam ediyor. Yüreğir ilçesine bağlı Hilton
Otel kavşağından başlamak üzere Akdeniz, Havutlu, Doğankent, Seyhan,
Haydaroğlu, Solaklı mahallelerindeki vatandaşların yoğun olarak kullandığı
Karataş yolu âdeta ölüm yoluna dönüşmüştür. 2 Ekim 2018’de Ümit Peynirci adlı
gencin beton mikserinin altında kalarak hayatını kaybettiği acı olayın ardından
son olarak 31 Ocakta, asker uğurlaması sırasında midibüs ile iş makinesi
çarpışmış, 3 kişi hayatını kaybetmiş, 13 kişi de yaralanmıştır. Ne yazık ki
ölenlerden biri de askere uğurlanan bir gencimizdir. Bilimsel ve teknik
verilerden uzak bir yöntemle kullanıma açılan yol ölüm saçmaya devam
etmektedir. Kavşak düzenlemesi olmayan, ışıklı levha, trafik ışığı, kaldırım,
yaya yolu, alt ve üst geçit, okul geçitleri ve duraklardan yoksundur, yolda
yürümek, araç kullanmak, karşıdan karşıya geçmek mümkün değildir. Yeter artık, durdurun,
durdurun, durdurun! Bu yolu yapın!
BAŞKAN
– Teşekkürler.
Mehmet
Taytak var mı? Yok.
Sayın
milletvekilleri, şimdi, sisteme giren ilk 15 milletvekiline yerlerinden birer
dakika süreyle söz vereceğim. Bu sözlerin ardından sayın grup başkan
vekillerinin söz taleplerini karşılayacağım. 
Sayın
Özdemir…
2.- İstanbul Milletvekili Sibel Özdemir’in, halkın ekonominin iyi
yönetilememesinin hesabını 31 Mart yerel seçimlerinde soracağına ilişkin
açıklaması
SİBEL
ÖZDEMİR (İstanbul) – Teşekkür ederim Sayın Başkan.
Değerli
milletvekilleri, hızla eriyen Merkez Bankasının net rezervi 29 milyar dolara
inerken işsizlik yüzde 12’ye dayandı. Asgari ücret 2.020 lirayken açlık sınırı
2.009 liraya, yoksulluk sınırı ise 6.550 liraya yükseldi. Enflasyon yüzde 21’e
yükselirken gıda enflasyonu yüzde 30 oranında arttı. İşte, ekonominin iyi
yönetilememesi nedeniyle işsizlik, pahalılık yüksek enflasyon, refah kaybı ve
iflaslardan kaynaklanan market market, pazar pazar ucuz ürün arayan seçmenlerin
öfkesinin sandığa yansımasını azaltmak için Adalet ve Kalkınma Partisi ve
Cumhurbaşkanı dikkatleri başka yöne çekme gayreti içindedir. Ancak ne kadar
uğraşırsanız uğraşın halkımız bu kötü yönetiminizin hesabını ilk seçimlerde, 31
Martta soracaktır.
Teşekkürler.
BAŞKAN
– Sayın Kayışoğlu…
3.- Bursa Milletvekili Nurhayat Altaca Kayışoğlu’nun, işçilerin yargıda
yaratılan yandaş ve vicdansız hukuk anlayışı karşısında emeklerinin karşılığını
alabilmek için ne yapmak gerektiğini öğrenmek istediğine ilişkin açıklaması
NURHAYAT
ALTACA KAYIŞOĞLU (Bursa) – Teşekkür ediyorum Sayın Başkan. 
Son
dönemlerde işçilerin alacaklarıyla ilgili olarak açmış olduğu davalarda
Yargıtayın işçiler aleyhine kararlar verdiğini daha önce de açıklamıştık;
özellikle boş çikolata kutusu davası bunun en acı örneğiydi. Bununla birlikte,
avukat arkadaşlarla yaptığımız müzakerelerde şöyle bir gerçekle karşılaştık:
İşçilerin hak ettikleri alacaklarla ilgili, AKP’li belediyelere karşı açtığı
davaların Yargıtay tarafından reddedildiği, CHP’li belediyelere karşı açılan
davaların ise kabul edildiğini gördük. 
Şimdi
sizlere soruyorum: Yargıda yaratılan bu yandaş ve vicdansız hukuk anlayışına
karşı, işçiler emeklerinin karşılığını almak için ne yapsınlar, eşkıyalık mı
yapsınlar?
BAŞKAN
– Sayın Adıgüzel…
4.- Ordu Milletvekili Mustafa Adıgüzel’in, yoğun bakım ünitelerindeki
yatak sorununun çözülmesi gerektiğine ilişkin açıklaması
MUSTAFA
ADIGÜZEL (Ordu) – Teşekkür ediyorum Sayın Başkan. 
Yoğun
bakımlardaki yatak sorunu bütün Türkiye’nin sorunu hâline geldi. Ben bu konuyla
ilgili 23 Temmuz 2018 yılında Sağlık Bakanımızın yanıtlaması istemiyle bir soru
önergesi verdim ancak altı ay geçmesine rağmen hâlâ bu soru önergeme cevap
gelmedi. Geçtiğimiz pazartesi günü 2 kamu hastanesiyle, 4 özel hastaneyle tam
47 tane telefon görüşmesi yapmışım bu konuyla ilgili. Şu anda Ordu’nun dışına,
ta Elâzığ’a kadar, Uşak’a kadar -Elazığ 550 kilometre- hasta sevki
yapılmaktadır.
Ben,
Sağlık Bakanına şunu soruyor: Siz hasta olarak değil, sağlam olarak bizim o dağ
yollarında sadece 5 kilometre ambulansın arkasında bir yolculuk yapın, ben
bütün söylediklerimi geri alacağım. O yüzden, bu yoğun bakım sorununu bir an
önce çözmenizi diliyorum.
Teşekkür
ediyorum.
BAŞKAN
– Sayın Gürer…
5.- Niğde Milletvekili Ömer Fethi Gürer’in, esnafın sorunlarının
arttığına ve seslerini AKP iktidarının duymasını beklediklerine ilişkin
açıklaması
ÖMER
FETHİ GÜRER (Niğde) - Teşekkürler Sayın Başkan.
Her
kesim gibi esnafımızın sorunları da artmaktadır. Her gün kapanan iş yerleri
yanında, kent içi AVM’ler mahalle manavı, bakkalı, kasabını yok etmektedir.
İktidarın fiyatını belirlediği doğal gaz, elektrik gibi giderler, esnaf ve
sanatkârlar için ciddi yük oluşturmaktadır. Merkez ve yerel yönetimlerin kayıt
dışılık kontrol ve denetimi tam anlamıyla çalışmadığı için haksız rekabet
esnafları sıkıntıya sokmaktadır. SSK primleri, stopaj vergileri gibi maliyeti
etkileyen yükler de esnaflar için karşılanabilir olmaktan çıkmıştır. BAĞ-KUR ve
SSK yani sosyal güvenlik primlerini ödemekte zorlanan esnaf sayısı artmaktadır.
İşletmeler, ayrıca ciddi finansman sorunları yaşamaktadır. Nakit para
sıkıntısı, piyasa durgunluğu ve kredi faizlerinin yüksekliği esnafımızı
etkilemektedir. Vergi sistemlerindeki sürekli değişiklik, vergi adaletsizliği,
kayıt dışılık esnafın şikâyetleridir. Yeni açılan işletmelere en az iki yıl
vergi muafiyeti istenmektedir. Esnaf sesini AKP iktidarının duymasını
beklemektedir. 
Teşekkür
ederim Başkanım. 
BAŞKAN
– Sayın Akın…
6.- Balıkesir Milletvekili Ahmet Akın’ın, zeytinciliğin gelişmesi
konusunda katkı sağlanmasını bekleyen sanayici ve üreticilerin yemeklik yağa
atık yağ vergisi getirilmesine izin verilmemesini istediğine ilişkin açıklaması
AHMET
AKIN (Balıkesir) – Sayın Başkan, teşekkürler. 
Sayın
Başkan, iktidar elini vatandaşın cebinden çıkarmıyor. Burada devamlı söylüyoruz
ama alışkanlık hâline gelmiş. İktidara geldikleri gün 100 liraya dolan bir
sepet bugün tam 430 liraya doluyor. Bunu da hâlâ görmezden gelerek Çevre
Kanunu’na dayanarak yemeklik yağa vergi getirmek için bir mücadele içindeler.
Vatandaşın yemeğinde kullandığı zeytinyağından, ayçiçeği yağından 10 kuruş atık
yağ vergisi alacaklar yakında. Yemeklik yağın geri dönüşünde kilo başı 10 kuruş
alarak yeni kaynak arayışında olan iktidara zeytin ve ayçiçek üreticilerimiz ve
sanayicilerimiz tepki gösteriyor. Millî varlığımız zeytinciliğin gelişmesi
konusunda katkı sağlanmasını bekleyen yağ sanayicilerimiz, üreticilerimiz
zeytinyağı tüketimine bariyer koyacak bu uygulamaya izin verilmemesini istiyor.
Millet adına sesleniyorum: Elinizi vatandaşın cebinden çekin, yaktınız milletin
ocağını, yaktınız milletin cebini. 
BAŞKAN
– Sayın Kılıç…
7.- Kahramanmaraş Milletvekili İmran Kılıç’ın, 12 Şubat Kahramanmaraş’ın
düşman işgalinden kurtuluşunun 99’uncu yıl dönümünün bir hafta süreyle
kutlandığına ilişkin açıklaması
İMRAN
KILIÇ (Kahramanmaraş) – Teşekkür ederim Sayın Başkanım. 
Bugün,
bir hafta süreyle kutlanan Kahramanmaraş Kurtuluş Haftası etkinlikleri
başlamıştır. Maraş’ın Kurtuluş Savaşı sırasında şehir halkıyla birlikte
topyekûn bir direniş göstererek çevre vilayetlerin de yardımına koşması
toplumda büyük bir takdirle karşılanır. Kurtuluş Savaşı sonrasında Maraş’a bir
yazı gönderilerek Millî Mücadele’ye katılanların listesi istenir. Şehrin ileri
gelenleri ve yöneticileri toplanır, bir durum tespiti yapar, sonunda Ankara’ya
“Maraş’ta Millî Mücadele’ye katılmayan tek bir fert bile yoktur.” cevabı
verilir. Bunun üzerine 5 Nisan 1925 yılında toplanan Türkiye Büyük Millet
Meclisi İstiklal Madalyası’nın Maraş’ta fertlere değil, şehir halkına
verilmesini kararlaştırır. Kırk altı yıl önce, 7 Şubat 1973 tarihinde
“kahramanlık” payesiyle ödüllendirilir Kahramanmaraş. Dün istiklal
mücadelesinin öncü şehri Kahramanmaraş bugün de 1 milyon 300 bin nüfusuyla, 11
ilçesiyle, istikbal mücadelesinde önemli bir şehirdir. 
BAŞKAN
– Sayın Bankoğlu…
8.- Bartın Milletvekili Aysu Bankoğlu’nun, Türk Hava Yollarının
Zonguldak Havalimanı’ndan Almanya’nın Düsseldorf kentine uçak seferi düzenleyen
Alman hava yolu şirketinin iflas etmesiyle oluşan mağduriyetin giderilmesi için
yurt içi ve yurt dışı uçuşlarına başlaması gerektiğine ilişkin açıklaması
AYSU
BANKOĞLU (Bartın) – Teşekkürler Sayın Başkan. 
Seçim
bölgem Bartın ile civar illerimiz Karabük ve Zonguldak’ı ilgilendiren bir
güncel husustan bahsetmek istiyorum. Zonguldak Havalimanı’ndan Almanya’ya uçak
seferi düzenleyen tek firma olan bir Alman hava yolu şirketi bu hafta içinde
iflas müracaatında bulundu ve uçuşlarını durdurduğunu açıkladı; dolayısıyla da
mart ayından itibaren başlayacak seferlere yönelik bilet alan vatandaşlarımız
şu anda mağdur durumdadır. Bölgemizden yaklaşık 700 bin gurbetçinin Almanya’da
yaşadığını da hesaba katarak, bu soruna ilişkin bizim önerimiz nettir: Millî ve
yerli hava yolu şirketimiz Türk Hava Yollarının yurt içi ve yurt dışı
uçuşlarına derhâl başlamasını ve havaalanının aktif hâle getirilmesini
Cumhuriyet Halk Partisinin Zonguldak, Karabük ve Bartın bölge vekilleri olarak
buradan da bir kez daha talep ediyoruz ve böylece vatandaşlarımızın
mağduriyetinin de önleneceğini düşünüyoruz.
Teşekkür
ediyorum.
BAŞKAN
– Sayın Şeker…
9.- İstanbul Milletvekili Ali Şeker’in, Türkiye’de artan bireysel
silahlanmayla mücadele edebilmek için çözüm üretilmesi ve sağlıkta şiddet
yasasının çıkarılması gerektiğine, İstanbul’un yağmalanmasına devam edildiğine
ilişkin açıklaması
ALİ
ŞEKER (İstanbul) – Okmeydanı Eğitim ve Araştırma Hastanesine bağlı Kasımpaşa
Askerî Deniz Hastanesi Psikiyatri Polikliniğinde bir psikiyatri uzmanı silahla
rehin alındı ve daha sonra kurtarıldı. Ortalığa ateş edenlerin, bu kadar
bireysel silahlanmanın yaygınlaştığı bir Türkiye’de bir an önce bireysel
silahlanmaya karşı bir çözüm üretmemiz gerekiyor.
“Sağlıkta
şiddet yasası çıksın.” diye bekliyor hekimler, yıllardır çıkmadı. Bir
psikiyatri uzmanı hayatını kaybetmişti. Tekrar bir arkadaşımız daha, bir doktor
arkadaşımız daha hayatını kaybetmeden sağlıkta şiddet yasası bir an önce
çıkarılmalı.
İstanbul’un
yağmalanmasında sıra üçüncü havalimanı çevresindeki orman alanlarına geldi. 2
milyon 796 bin metrekarelik alan maalesef 31 Ocak tarihinde, Şehircilik
Bakanlığının onayıyla imara açıldı. Ormanlar yağmalanmasın, İstanbul’un
akciğerleri parçalanmasın diyorum.
BAŞKAN
– Sayın Tutdere…
10.- Adıyaman Milletvekili Abdurrahman Tutdere’nin, iş akitleri
feshedilen Adıyaman ili Besni ilçesindeki BETAŞ Tekstil Fabrikası işçilerinin
hakları ödeninceye kadar olayın takipçisi olacaklarına ilişkin açıklaması
ABDURRAHMAN
TUTDERE (Adıyaman) – Teşekkürler Başkanım.
Besni
ilçemizde BETAŞ fabrikasında çalışan 108 işçimizin iş akitleri önceki yıllarda
haksız ve hukuksuz yere feshedildi. Fesih üzerine başlayan yargı süreci
işçilerimizin lehine sonuçlanmış olmasına rağmen bugüne kadar işçilerimizin
tazminatları ve hakları ödenmedi. Ekonomik krizle birlikte ağırlaşan hayat
koşullarıyla mücadele eden işçilerimiz, 108 aile, onlarca çocuk perişan
durumda. Buradan açıkça çağrıda bulunuyorum: Bu işçilerimizin alın terinin
karşılığını, haklarını ödeyin. İşçilerimizin hakları ödeninceye kadar bu işin
takipçisi olacağız.
Teşekkür
ediyorum.
BAŞKAN
– Sayın Hacı Özkan…
11.- Mersin Milletvekili Hacı Özkan’ın, Cumhur İttifakı adaylarının
milletin gönlünü kazanarak 31 Mart yerel seçimlerinde ipi göğüsleyeceğine
ilişkin açıklaması
HACI
ÖZKAN (Mersin) – Teşekkürler Sayın Başkan.
Tevazu,
samimiyet ve gayretle, “Memleket işi gönül işi.” diyerek, “gönül
belediyeciliği” sözüyle 31 Martta aziz milletimizin huzuruna çıkıyoruz.
Hedefimiz, hiç kimseyi ayırmadan tüm fertleriyle milletimizin gönlünü kazanmak,
desteklerini almaktır. Vatandaşlarımızın hayat kalitesini artırmayan hiçbir işe
vakit ve kaynak ayırmadan fiziki dönüşümü kültürel, ekonomik ve sosyal
dönüşümle birlikte tasarlayarak taklitten ve tekrardan uzak, geçmişten
feyzalan, bugünün ve geleceğin ihtiyaçlarına cevap veren bir mimariyi
şehirlerimize hâkim kılacağız. Şeffaf ve hesap verilebilir bir anlayışla insan,
şehir, tabiat dengesini gözeterek yeşil ve sürdürebilir büyüme ilkesiyle değer
üreten şehirler inşa ve ihya edeceğiz. Cumhur İttifakı’nın adaylarının aziz
milletimizin gönlünü kazanarak ipi göğüsleyeceklerine inanıyor, Genel Kurulu
saygıyla selamlıyorum.
BAŞKAN
– Sayın Yüksel Özkan…
12.- Bursa Milletvekili Yüksel Özkan’ın, Bursa ili Yenişehir ilçesinde
tesis edilecek olan TSE Otomotiv Test Merkezinin kamulaştırılmasından başka
neden hiçbir adım atılmadığını ve son durumun neden kamuoyuyla
paylaşılmadığını, kamulaştırmayla ilgili herhangi bir mağduriyetin söz konusu
olup olmadığını Sanayi ve Teknoloji Bakanından öğrenmek istediğine ilişkin
açıklaması
YÜKSEL
ÖZKAN (Bursa) – Sayın Başkan, değerli milletvekilleri; Bursa ili Yenişehir
ilçesinde yapılması planlanan Yenişehir TSE Otomotiv Merkeziyle ilgili karar
2014 yılında 7040 sayıyla Resmî Gazete’de yayınlanmıştır. 2015 yılında ilgili
haritada yer alan ada parsellerin kamulaştırılması tamamlanmış olup ne yazık ki
o tarihten bu yana hiçbir gelişme olmamıştır. Bursa ve bölgemiz için stratejik
bir önemi olan bu TSE Otomotiv Merkezi için Yenişehirliler soruyorlar; ben de
Sanayi ve Teknoloji Bakanı Sayın Mustafa Varank’a soruyorum: Soru önergemize
hâlâ cevap yok. Yenişehir ilçesinde tesis edilecek Yenişehir TSE Otomotiv Test
Merkezinin kamulaştırılması yapılmasına rağmen neden başka hiçbir adım
atılmamıştır? Kamulaştırmayla ilgili herhangi bir mağduriyet söz konusu mudur?
Çalışmaların devam edememesinin sebebi nedir? TSE Otomotiv Merkeziyle
ilgili son durum nedir? Kamuoyuyla neden paylaşılmadığı da merak konusudur.
Teşekkür
ederim.
BAŞKAN
– Sayın Arkaz…
13.- İstanbul Milletvekili Hayati Arkaz’ın, 9 Şubat Milliyetçi Hareket
Partisinin kuruluşunun 50’nci yıl dönümünü kutladığına ilişkin açıklaması
HAYATİ
ARKAZ (İstanbul) – Teşekkür ederim Sayın Başkan.
8-9
Şubat 1969 tarihinde kurulan Türk İslam ülküsü ve Türk milliyetçiliğinin yılmaz
savunucusu Milliyetçi Hareket Partisinin 50’nci yılı kutlu olsun, şanlı olsun.
Milliyetçi Hareket Partisi, Türklüğün güvencesi, Türkiye'nin huzur, istikrar
güvenliğidir. Milliyetçi Hareket Partisi, millî birlik ve kardeşliğe derin
bağlılıktır; vatana, millete ve bayrağa eşit sevgi ve sadakattir. Büyük Türk
milletinin bekası tehlikeye düştüğünde Milliyetçi Hareket Partisi sinmez,
menfaat peşinde koşmaz, bugüne kadar da koşmamıştır. 
Yapacağımız
bellidir; millî bir duruş sergileriz, milletin ve devletin yanında yer alırız,
millî beka için tüm varlığımızla son nefesimize kadar mücadele ederiz. 
Şehidiyle
gazisiyle, şanlı, şerefli mazisiyle nice elli yıllara. Partimizin 50’nci yılı
tekrar kutlu olsun, yeni zaferlere, yeni başarılara müjdeci olsun. Ne mutlu
Türk’üm diyene. 
Genel
Kurulu saygıyla selamlıyorum. (MHP sıralarından alkışlar) 
BAŞKAN
– Sayın Kaya…
14.- Osmaniye Milletvekili İsmail Kaya’nın, on altı yıldan bu yana
Cumhurbaşkanının önderliğinde eğitimde devrim yaşandığına, 2018-2019 eğitim
öğretim yılının ikinci döneminde öğrenci, öğretmen ve eğitim camiasına
başarılar dilediğine ilişkin açıklaması
İSMAİL
KAYA (Osmaniye) – Teşekkür ederim Sayın Başkanım. 
Eğitime
yapılan yatırım insana yapılan yatırımdır, insana yapılan yatırım ülkenin hatta
insanlığın geleceğine yapılan yatırımdır. Bir öğrenci yetişir dünya değişir
anlayışıyla AK PARTİ döneminde Sayın Cumhurbaşkanımız Recep Tayyip Erdoğan'ın
önderliğinde on altı yıldan bu yana eğitimde devrim yaşandı. Eğitime ayrılan
bütçe ise 2,5 milyar liradan 42 milyar liraya çıktı. 2002 yılında 73 olan
üniversite sayısı bugün 181’e yükseldi. Ülkemizi ve yarınlarımızı emanet
edeceğimiz öğrencilerimizin daha iyi donanıma sahip olması için her türlü
gayreti göstereceğiz. 
2018-2019
eğitim-öğretim yılının ikinci döneminde tüm öğrenci, öğretmen ve eğitim camiası
çalışanlarına başarılar dileyerek Genel Kurulu saygıyla selamlıyorum. 
BAŞKAN
– Sayın Şimşek…
15.- Mersin Milletvekili Baki Şimşek’in, Mersin ve Antalya başta olmak
üzere bölgede yaşanan sel, hortum ve fırtına nedeniyle zarar gören turfanda
sebze meyve üreticilerinin mağduriyetinin giderilmesi gerektiğine,
hemşehrilerine geçmiş olsun dileğinde bulunduğuna ilişkin açıklaması
BAKİ
ŞİMŞEK (Mersin) – Teşekkür ediyorum Sayın Başkan.
Sayın
Başkan, son günlerde domates, biber, patlıcan, yaş sebze ve meyve fiyatlarının
yüksekliği Türkiye kamuoyunu meşgul etmektedir.
Tabii,
başta seçim bölgem olan Mersin ve Antalya olmak üzere bu bölgede yaşanan yoğun
yağış, sel, hortum ve fırtınadan dolayı turfanda sebze, meyve yetiştirilen
seraların büyük bir kısmı zarar görmüştür. Maalesef insanların çoğunluğu tapu
sorunlarının olması, miras problemleri bulunması sebebiyle TARSİM’den herhangi
bir destek alamamaktadır. Bu konuyla ilgili başta AFAD olmak üzere Tarım
Bakanlığımızın gerekli girişimleri yaparak çiftçilere mutlaka bir destek
vermesi, en azından bu seraların tamiriyle, onarımıyla ilgili ve fide desteği
verilerek üretimin artırılması, nakliyeyle ilgili de mutlaka nakliyeciler için
mazot fiyatının düşürülmesi ve maliyet ucuzlatılarak bütün Türk insanının ucuz
sebze ve meyve tüketimi sağlanmalıdır. 
Bu
duygu ve düşüncelerle bütün hemşehrilerime geçmiş olsun diyor, saygılarımı,
sevgilerimi sunuyorum. 
BAŞKAN
– Sayın Süleyman Bülbül…
16.- Aydın Milletvekili Süleyman Bülbül’ün, Kuşadası Limanı’nın eski
potansiyeline kavuşması ve esnafın durumunun iyileştirilmesi için çalışma
yapılıp yapılmadığını Kültür ve Turizm Bakanından, Kuşadası esnafına özel kredi
ve teşvik projesinin olup olmadığını Hazine ve Maliye Bakanından öğrenmek
istediğine ilişkin açıklaması
SÜLEYMAN
BÜLBÜL (Aydın) – Sayın Başkan, TÜİK verilerine göre Aydın, 3 milyona yakın
turist konaklama gün sayısı bakımından en önemli turizm merkezlerindendir.
Ancak Aydın’ın en önemli limanı olan Kuşadası yeterli destek ve teşviki
alamamaktadır. Kuşadası Limanı artık yüzde 30 doluluk oranında hizmet
vermektedir. Bacasız sanayi olarak bilinen turizm Kuşadası’nda her geçen gün
etkisini yitirirken esnaflarımız da ağır ekonomik koşullar nedeniyle kiralarını
ödeyemez durumda bir bir kepenk kapatmaktadır. Sayın Turizm Bakanına soruyorum:
Kuşadası Limanı’nın yeniden eski potansiyeline kavuşması için çalışmanız var
mıdır? Eski yıllarda sezon boyu 600’ü bulan gemilerin sayısı 100’ü
geçmemektedir. Bu konuda ve gemiden inan turistlerin esnafı ziyareti ve
alışveriş yolları konusunda bir çalışmanız var mıdır?
Hazine
Bakanına soruyorum: Yaklaşan turizm sezonunda Kuşadası’nda geçimini turizmden
sağlayan esnafımıza özel kredi ve teşvik projeniz var mıdır?
Teşekkür
ederim.
BAŞKAN
– Şimdi, söz isteyen grup başkan vekillerine söz vereceğim.
Buyurun
Sayın Türkkan.
17.- Kocaeli Milletvekili Lütfü Türkkan’ın, 6 Şubat Osman Bölükbaşı’na
ölümünün 17’nci yıl dönümünde AIlah’tan rahmet dilediğine, 5 Şubat Gulca
katliamının 22’nci yıl dönümünde şehit Uygur Türklerini rahmetle yâd ettiğine,
Gebze ve Darıca’daki hastanelerde yaşanan çocuk doktoru sorununun giderilmesi
için çalışma yapılıp yapılmadığını Sağlık Bakanından öğrenmek istediğine
ilişkin açıklaması
LÜTFÜ
TÜRKKAN (Kocaeli) – Sayın Başkan, değerli milletvekilleri; Türk siyasetinin
önemli mihenk taşlarından biri ve halk arasında “Anadolu Fırtınası” olarak
tanınan Osman Bölükbaşı’nın 17’nci ölüm yıl dönümü bugün. Millet Partisinin de
kurucusu olan Sayın Bölükbaşı, hâlâ Türk siyasetinin en renkli kişilerinden
birisi olarak anılmaktadır. Merhum Bölükbaşı’nı hayırla yâd ediyorum, Cenab-ı
AIlah’tan rahmet diliyorum. 
Bugün
aynı zamanda Doğu Türkistan’daki Gulca katliamının da 22’nci yıl dönümü.
Katliamda şehit düşen Uygur Türk’ü kardeşlerimi rahmetle yâd ediyorum, Rabb’im
mekânlarını cennet etsin. Doğu Türkistan bizim millî davamızdır. Bu davadan
taviz vermeyeceğiz. Yaşanan tüm insanlık zulmüne sessiz kalan Hükûmete rağmen,
biz, İYİ PARTİ olarak son nefesimize kadar Doğu Türkistan’ın ve soydaşlarımızın
yanında olmaya devam edeceğiz.
Sayın
Başkan, değerli milletvekilleri; burada Sayın Dışişleri Bakanına bir şey sormak
istiyorum. Sosyal medyada Alaaddin Keykubat Üniversitesi ALES sınavında 48 kişi
arasında sondan ikinci olmasına rağmen Sayın Dışişleri Bakanı Mevlüt
Çavuşoğlu’nun akrabasının -veya “yeğeninin eşi Şeyda Çavuşoğlu” diye ifade
ediliyor- mülakatla sınavı kazandığına dair yazılar çıkıyor. Bu çıkan
yazılardan sonra sınav sonuçlarına ulaşılmasına da engel getirildiği bu
haberler arasında. Biz bunun doğru olmadığını düşünmek istiyoruz. Sayın
Bakandan da eğer doğru değilse bu konuda kamuoyunu aydınlatmasını rica ediyoruz,
zira bu konuda ciddi anlamda bir tepki var. İş bulamayan gençlerin intihar
ettiği, bakan yakınlarının torpille işe yerleştirildiği böyle bir dönemde böyle
bir şey varsa gençlerimizi gittikçe umutsuzluğa sevk edecektir. 
(Mikrofon
otomatik cihaz tarafından kapatıldı)
LÜTFÜ
TÜRKKAN (Kocaeli) – Bir başka konudan kendi seçim bölgem Gebze ve Darıca’dan
bahsetmek istiyorum. Gebze ve Darıca’daki hastanelerde çocuk doktoru sıkıntısı
var, hem özel hastanelerde hem de devlet hastanesinde mesai saati dışında çocuk
doktoru bulmak neredeyse imkânsız. Bu nedenle, hastalar genellikle İstanbul
Kartal’daki Lütfi Kırdar Eğitim ve Araştırma Hastanesine ya da İzmit’teki
hastanelere yönlendiriliyor. Çocuklarımızın ateşli hasta oldukları yetmezmiş
gibi, o hâlde bir de uzaktaki hastanelere gece vakti götürülmeleri isteniyor.
Bu sıkıntı yani Gebze ve Darıca’da mesai saatleri dışında çocuk doktoru
bulunmaması sıkıntısı uzun zamandan beri de devam ediyor. Bölgedeki insanımız
artık bu sorunun ivedilikle giderilmesini bekliyor. Sağlık Bakanı Sayın Koca
Meclis Genel Kurulunda Sağlık Bakanlığı bütçesi görüşülürken...
(Mikrofon
otomatik cihaz tarafından kapatıldı) 
BAŞKAN
– Toparlayalım Sayın Türkkan.
LÜTFÜ
TÜRKKAN (Kocaeli) – ...“2019 yılında pratisyen hekim, uzman hekim, diş hekimi
ve eczacı olmak üzere toplam 25 bin personelin atamasını gerçekleştireceğiz.”
demişti. Şimdi buradan Sayın Bakana da sormak istiyorum: Bu atama kapsamına
Gebze ve Darıca’daki hastaneler de dâhil mi? Buradaki hastanelere çocuk doktoru
ataması yapılması düşünülmekte midir? Gebze ve Darıca’daki hastaneler bu
atamalara dâhil değilse bu ilçelerimizde ivedilikle çözüm bekleyen çocuk
doktoru sıkıntısının giderilmesi için herhangi bir çalışmanız olacak mı Sayın
Bakan? Bu sıkıntıyla ilgili nasıl bir düzenleme yapmayı düşünüyorsunuz?
Teşekkür
ederim efendim.
BAŞKAN
– Sayın Bülbül...
18.- Sakarya Milletvekili Muhammed Levent Bülbül’ün, 6 Şubat Osman
Bölükbaşı’na vefatının 17’nci seneidevriyesinde AIlah’tan rahmet dilediğine, 9
Şubat Milliyetçi Hareket Partisinin kuruluşunun 50’nci yıl dönümü vesilesiyle
başta Alparslan Türkeş olmak üzere dava şehitlerini rahmetle yâd ettiğine,
KİT’lerde çalışan taşeron işçilerin kadro imkânına kavuşması hususunda gerekli
çalışmanın yapılmasını arzu ettiklerine ilişkin açıklaması
MUHAMMED
LEVENT BÜLBÜL (Sakarya) – Teşekkür ederim Sayın Başkan.
Sayın
milletvekilleri, “devlet ve millet adamlığı” denildiğinde akıllara ilk gelen
şahsiyetlerden birisi olan ve bizim Milliyetçi Hareket Partisinin siyasi
geleneğinin öncü liderlerinden olan Sayın Osman Bölükbaşı’nın vefatının
seneidevriyesinde kendisine rahmet diliyor, onu saygı ve minnetle yâd ediyoruz.

Bu
vesileyle 50’nci yılını kutlamış olduğumuz Milliyetçi Hareket Partisinin banisi
Başbuğ’umuz Alparslan Türkeş olmak üzere, bütün dava büyüklerimizi ve
şehitlerimizi saygıyla, rahmetle yâd ediyorum. 
Dünkü
oturumda Türkiye’de 696 sayılı Kanun Hükmünde Kararname kapsamında kadroya
geçirilen taşeron işçilerimizin maaş zamlarının, ücret zamlarının sözleşmeleri
gereğince çok cüzi oranda kaldığını ve enflasyona karşı ciddi oranda bir ezilme
söz konusu olduğunu ifade etmiştik. Bugün de kadroya hak kazanamayan
işçilerimizin sorunlarının hâlâ devam ettiğini ifade ederek bu konuşmayı yapmak
istiyorum.
Kamuda
taşeron işçiliğin sona erdirilmesi maksadıyla çıkartılmış olan 696 sayılı Kanun
Hükmünde Kararname’nin çok garip bir uygulama hâline gelmiş olan kamudaki
taşeron işçiliğin sorunlarını büyük oranda halledebilecek bir çözüm getirdiği
kanaatindeyiz ve bunu biz memnuniyetle karşılamıştık. Ancak, oransal olarak bu
toplam işçi sayısının yüzde 10’unu dahi bulmayan…
(Mikrofon
otomatik cihaz tarafından kapatıldı) 
BAŞKAN
– Toparlayalım.
MUHAMMED
LEVENT BÜLBÜL (Sakarya) – …kamu iktisadi teşekküllerinde, kamu kurumlarının
yemekhane hizmetlerinde, araç teminine dayalı ihalelerde, mal alımı
ihalelerinde ve hastane bilgi yönetim sistemi işlerinde çalışan işçi
kardeşlerimiz bu kadro imkânının dışında kalmışlardır.
Örneğin
tam da genel seçimler öncesinde Çalışma Bakanı Sayın Jülide Sarıeroğlu üç
bakanlığın bu konuda altyapı çalışmasını tamamladığını ve hastane bilgi yönetim
sistemi çalışanlarının artık kadroya geçişinin önünün açıldığını burada ifade
etmişti, bunu da bu çalışan arkadaşlarımız bir müjde olarak kabul etmişti.
Fakat sonrasında bu konuyla alakalı olarak herhangi bir gelişme ortaya çıkmadı.
Biz Milliyetçi Hareket Partisi olarak Konya Milletvekilimiz Sayın Mustafa
Kalaycı Bey’in vermiş olduğu kanun teklifini bu noktada hatırlatmak istiyoruz. 
(Mikrofon
otomatik cihaz tarafından kapatıldı)
BAŞKAN
– Toparlayalım Sayın Bülbül. 
MUHAMMED
LEVENT BÜLBÜL (Sakarya) - Kadroya geçme imkânını yakalayamayan bu cüzi
miktardaki işçi kardeşlerimizin kadro imkânına kavuşması hususunda gerekli
çalışmaların Meclis bünyesinde yapılmasını biz arzu ediyoruz. Bu konuda
Milliyetçi Hareket Partisi hazırdır, kanun tekliflerini de vermiş durumdadır,
oluşacak irade, ortaya çıkacak kanun mutlaka bu işçi kardeşlerimizin
problemlerini halledecektir diyor, saygılarımı sunuyorum. 
BAŞKAN
– Sayın Kurtulan…
19.- Mersin Milletvekili Fatma Kurtulan’ın, Türkiye’de sorunlu yargı
sisteminin hızla geliştiğine, Sedat Peker’in AKP’yle bağlantısının olup
olmadığını ve tehditler savuran, iç savaş çağrısı yapan bu kişinin
tutuklanmamasının nedenini öğrenmek istediğine, Hakkâri Milletvekili Leyla
Güven’in mevcut hukuka uyulması talebinin karşılanması gerektiğine ilişkin
açıklaması
FATMA
KURTULAN (Mersin) – Teşekkürler Sayın Başkan. 
Türkiye'de
sorunlu bir yargı sisteminin hızla geliştiğini hep söyleyedurduk. Bugün de
yakın zamanda da gördük, daha önce de örnekleri olan, organize suç çetesinin
başı olmaktan hüküm almış biri resmen bir iç savaş çağrısı yaptı. Bu kişinin
ilk tehditleri değil, daha önce “Dışarıda yakaladıklarımızın hepsini ağaçlara,
bayrak direklerine astıktan sonra o cezaevlerine de gireceğiz, onları
cezaevlerinde de asacağız. Boyunlarından asacağız bayrak direklerine.” demişti.
Burada yine bir göstermelik dava açılmış, bu davanın sonucunda “Vatan görevini
kendi dünya görüşü çerçevesinde kendince ifa etmiş.” denilerek beraat
ettirilmişti. Barış İçin Akademisyenler İnisiyatifi’yle bir araya gelen 1.128
akademisyen hakkında “Oluk oluk kanlarınızı akıtacağız, ve kanlarınızla duş
alacağız.” demişti. Yine burada da dava açılmış, sonuç, tehdit, tahrik
unsurları oluşmadığı gerekçesiyle beraatla bitmişti. Bir gazeteciye yönelik
“Seni bugüne kadar öldürmemiş olmam bile benim suç örgütü lideri olmadığımın en
büyük kanıtıdır.” demişti. Sonuç, suç unsuru oluşmadığından beraat olarak
bitti. Yine aynı kişi yakın bir zamanda “İmkânı olanlar mutlaka ruhsatlı
silahlar, av tüfekleri alsınlar, mutlaka hazırlıklı olsunlar. Biz kötüye hazır olalım
da iyi gelirse amenna.” diyor. Bu sözlerine de göstermelik bir soruşturma
açılmış. Bize göre bu soruşturma sadece kamuoyunun tepkisini dindirmek için
açılmıştır. Soruşturmanın sonucunu tahmin etmek için müneccim olmaya hiç gerek
yok. Sonuçlarını bildiği için bu kadar rahat tehditler savurabilen bu kişinin,
hakkında dava açılsa bile diğer 3 davada olduğu gibi, yine beraat edeceğini
tahmin ediyoruz.
(Mikrofon
otomatik cihaz tarafından kapatıldı) 
BAŞKAN
– Toparlayalım Sayın Milletvekili.
FATMA
KURTULAN (Mersin) – Buradan sormak da istiyoruz: Bu şahsın AKP’yle bir
bağlantısı var mı? 
Daha
önce sosyal medyada dolar kurunu “tweet” olarak atan insanlar tutuklandı,
“Çocuklar ölmesin.” diyen tutuklandı, “Savaşa hayır.” diyenler tutuklandı ama
tehditler savuran, iç savaş çağrısı yapan kişi tutuklanmıyor. Tutuklanmayı
bırakın, açılan davalar dalga geçer gibi gerekçelerle sonuçlanıyor. Bu kişinin
tutuklanmamasının nedeni, siyasi bağlantıları var mıdır diye sormak istiyorum. 
Değerli
arkadaşlar, bir konuya, yine her zaman değindiğimiz konuya tekrar bir kez daha
burada değinmek istiyorum: Bugün Leyla Güven’in açlık grevi devam ediyor,
91’inci günüdür. Bir kez daha, Leyla yaşasın, hukuki zemini olan talebinin
karşılanması için çaba gösterelim diyorum, teşekkür ediyorum.
BAŞKAN
– Sayın Altay…
20.- İstanbul Milletvekili Engin Altay’ın, Cumhurbaşkanının Meclise
geldiği günler Cumhurbaşkanlığı Koruma Hizmetleri Genel Müdürlüğüne bağlı
ekiplerin Meclisi işgal ederek milletvekillerine terör estirilmesini kabul
etmelerinin mümkün olmadığına ve ekonominin kuralları olduğuna ilişkin
açıklaması
ENGİN
ALTAY (İstanbul) – Teşekkür ederim Sayın Başkan.
Sayın
Başkan, burası Parlamento. Salı günleri bırakın Meclisi izlemeye gelen
vatandaşları, AK PARTİ milletvekilleri dâhil hepimiz, herkes burada bir gerilim
yaşıyor. Gerilimin sebebi şu: AK PARTİ Genel Başkanı ve Cumhurbaşkanı Erdoğan
Meclise geliyor. Gelecek tabii, bir itirazımız yok. Meclisin tepesinde fır
dönen helikopterlere de bir itirazımız yok. Meclisin etrafında, yerleşke dışında
alınan tedbirlere de bir itirazımız yok ama Türkiye Büyük Millet Meclisi
Yerleşkesi’nin içinde yani bahçede ve Genel Kurula, grup toplantı salonuna
bağlı salon ve fuayelerde bir terör estiriliyor Sayın Başkan, koruma terörü
estiriliyor. Meclisin korumasıyla ilgili bir müessese var, Türkiye Büyük Millet
Meclisi Koruma Müdürlüğü var. Fakat o gün bütün bu Meclisin Koruma Müdürlüğünün
yetkileri, etkileri, görevleri baypas ediliyor, Cumhurbaşkanlığı Koruma Genel
Müdürlüğüne bağlı ekipler Meclisi işgal ediyor. İşgalden kastım kötü anlamda
anlaşılmasın. Çok şükür, Türkiye darbeler devrini kapattı diyoruz. Türkiye’nin
Cumhurbaşkanına Türkiye Büyük Millet Meclisinde ve herhangi bir yerinde bir
saldırı olursa, merak etmesin, biz de en az onun kadar kendisini savunma
noktasında gayret içinde oluruz. Ama bana ve diğer milletvekillerine
Cumhurbaşkanlığı Koruma Müdürlüğü tarafından Meclisin içinde her gün geçtiğim
yol kapatılıyorsa ben o koruma müdürünü ya da o polisi fena yaparım, fena
yaparım. Bu, bana değil; bu, millete edepsizliktir.
(Mikrofon
otomatik cihaz tarafından kapatıldı) 
ENGİN
ALTAY (İstanbul) – Bu, millete saygısızlıktır. Ben geçtim, dinlemedim geçtim,
bariyeri kırdıracağımı anladı, açtı. Belki beni tanıdı ama tanınmayan
milletvekillerimize, tanıyamadıkları milletvekillerine zaten direkt “Şuradan
geçeceksin.” diyorlar. Bizim bunu kabul etmemiz mümkün değil. Ben bunu kabul
edenin milletvekilliğinden de şüphe ederim. Bu kadar açık söylüyorum. İşte
Meclise bir darbe arıyorsanız budur. Milletin seçtiği milletvekili Meclis
Yerleşkesi’nde… “Cumhurbaşkanı burada” diye olağanüstü boyutlarda, dünyanın
hiçbir lideri için alınmayan güvenlik önlemini Mecliste niye alıyorsun
kardeşim? Kimden korkuyorsun ya da böyle bir güvenlik basıncıyla muradın ne?
Milletin tepesinde çok büyük bir güçmüş edasını, havasını mı sergileyeceksin ya
da kendisi böyle arzu etmiyorsa, bu kraldan çok kralcılığın anlamı nedir?
Sayın
Başkan, bu vesileyle Başkanlığınıza sözlü müracaat da yapmış oluyorum. Erdoğan
salı günleri Meclisin huzurunu, ahengini bozmasın. Gelsin, toplantısını yapsın.
Makul düzeyde koruma, güvenlik tedbirleri alınsın. Ama işin Türkiye Büyük
Millet Meclisinde milletvekillerine terör estirecek hâle getirilmesini kabul
etmemiz de mümkün değildir. Bu konuda önümüzdeki günlerde daha olumsuz
gelişmelerin yaşanmaması için ben samimi bir uyarı yapıyorum. 
Ve
bir şey daha söylüyorum: Sayın Erdoğan’a Türkiye Büyük Millet Meclisi içinde
kimse bir şey yapamaz. Onu korumalarından önce gerekirse biz koruruz. Ama bu
gösteriş, debdebenin, bu şatafatın koruma noktasında da Türkiye Büyük Millet
Meclisine böyle indirilmiş olması garip.
Ben,
Türkiye'nin en büyük 2’nci partisinin grup başkan vekiliyim. İstanbul’un
sokaklarında, caddelerinde tek başıma geziyorum. 
(Mikrofon
otomatik cihaz tarafından kapatıldı) 
ENGİN
ALTAY (İstanbul) – Bir talebim de yok. Elbette devletin Başkanı, Cumhurbaşkanı
korunsun, siyasi partilerin genel başkanları, sizler korunun. Benim bu
milletten korkum yok. Milletten korkanlar böyle yüzlerce korumayla Meclise
gelir. 
Ben
bunun demokrasimize halel getirdiği kanaatindeyim. Her vesileyle “Demokrasi,
demokrasi…” diyenlerin Türkiye Büyük Millet Meclisine yüzlerce koruma ordusuyla
gelmesi demokrasimizin kaçıncı sınıf olduğunun da açık bir göstergesidir.
Sayın
Başkan, ilgili bakan fiyatlara ayar çekeceğini, patlıcan, patates, domates,
biber fiyatlarına ayar çekeceğini, müdahale edeceğini söyledi. Demokrasiye
yönelik parti devletinin sopasıyla tanıştık ama ekonomiye de sopayla müdahale
edeceğini ilan eden ilk garabet bir yönetimle de bu vesileyle tanıştık. 
Ekonomiye
sopayla müdahale edilmez Sayın Başkan. Ekonominin kuralları var. Kurallara
uymazsınız, ülke ekonomisini tefecilere teslim edersiniz, böyle toslarsınız.
Ondan sonra bakkala, markete, küçük esnafa, kasaba basmak, çökmek mantığıyla bu
işi çözmeye çalışırsınız ki bu da Türkiye için hayırlı sonuçlar vermeyecek bir
iştir. Domates, biber, patlıcan fiyatlarını ucuzlatacaksan önce elektrik ve
akaryakıt zammını geri çekeceksin. Sen akaryakıt zammını geri çek, elektrik
zammını geri çek, domatesin de, biberin de, patlıcanın da fiyatları düşer,
merhum Barış Manço’nun ruhu da rahat eder. 
Teşekkür
ederim. (CHP sıralarından alkışlar) 
BAŞKAN
– Sayın Muş…
21.- İstanbul Milletvekili Mehmet Muş’un, milletin tepesinde güç
kullanmak gibi düşüncelerinin söz konusu olmadığına ve ülke ekonomisini
tefecilere teslim etmediklerine ilişkin açıklaması
MEHMET
MUŞ (İstanbul) – Sayın Başkan, değerli milletvekilleri; Sayın Altay’ı dinledim,
ben de Türkiye’nin en büyük partisinin grup başkan vekiliyim, ben de
İstanbul’un sokaklarında tek gezerim. 
ENGİN
ALTAY (İstanbul) – Ben bunu bir nakisa diye söylemedim kardeşim. 
MEHMET
MUŞ (İstanbul) – Buralarda da tek gezerim. Bunda bir çekincemiz de yok,
milletvekillerimiz de tek gezer. 
Şunu
ifade etmek isterim: Milletin tepesinde bir güç kullanacak, bunu ima edecek,
böyle bir niyet, böyle bir şekil yapalım gibi bir düşünce asla söz konusu
olamaz, bunu Sayın Altay da iyi bilir. Fakat eğer burada koruma ekiplerinin
bazı uygulamalarından milletvekilleri rahatsızlık duyuyorsa, bir rahatsızlık
oluşuyorsa buna biz de gereken hassasiyeti gösterir, ilgililere iletiriz ama korumaların
buradaki bazı uygulamalarından yola çıkıp milletin tepesinde güç gösterisi
yapıyormuş gibi bir şeyin söylenmesini de asla kabul edemeyiz. 
ENGİN
ALTAY (İstanbul) – “Bu mu yapılmak isteniyor?” dedim, “İlla bu yapılıyor.”
demedim. 
MEHMET
MUŞ (İstanbul) – Dolayısıyla bizim meseleye yaklaşımımız budur, bunun bir kere
altının çizilmesini isterim. Recep Tayyip Erdoğan’ın da zaten nasıl birisi
olduğunu milletimiz gayet iyi bilmektedir. 
Ülke
ekonomisiyle alakalı da tabii ki muhalefet partisi eleştirecektir, buna hiçbir
itirazımız olamaz fakat şurada bir konuya açıklık getirmek isterim: Biz ülke
ekonomisini tefecilere asla ve asla teslim etmedik. Biz, ülke ekonomisine eğer
tefeciler çöreklenmeye çalışıyorsa onları bertaraf ettik, onları gönderdik.
Bunun da milletimiz tarafından bilinmesini isterim. 
Genel
Kurulu saygıyla selamlıyorum. 
BAŞKAN
– Sayın Taytak, buyurun. 
22.- Afyonkarahisar Milletvekili Mehmet Taytak’ın, amaçlarının
Afyonkarahisar ilini futbol takımlarının kamp merkezi hâline getirmek olduğuna
ilişkin açıklaması
MEHMET
TAYTAK (Afyonkarahisar) – Teşekkür ediyorum Sayın Başkanım. 
Afyon,
batıyla doğuyu birleştiren, kuzey ve güneyi birbirine kavuşturan Türkiye’nin
bağlantı ve buluşma noktası, hoşgörü ve emeğin şehridir. Son yıllarda ekonomisi
uçsuz bucaksız bir hâl alan ve dünyanın spor oyunu olan futbolda cazibe
noktalarından biri olmak için en büyük adaydır. Afyon ilimizin futbol
takımlarının sezon öncesi kamplarının yapılması için uygun coğrafyaya, iklime,
alana ve altyapıya sahip olduğu futbol otoriteleri tarafından belirtilmiştir.
Geçen yaz, Süper Lig, Türkiye Futbol Federasyonu 1. Lig ve yurt dışından gelen
kulüplerle birlikte 65’e yakın kulübün yaz kampı dönemini Afyon’da geçirdiğini
biliyoruz. Nihai amaç, Afyon’un futbol takımlarının kamp merkezi hâline
getirilmesi, yakın coğrafyadan takımlar için cazibe bölgesi olarak dünya
futboluna örnek bir şehir olması…
(Mikrofon
otomatik cihaz tarafından kapatıldı)
BAŞKAN
– Birleşime beş dakika ara veriyorum.
Kapanma Saati: 14.58
İKİNCİ OTURUM
Açılma Saati: 15.24
BAŞKAN: Başkan Vekili Celal ADAN
KÂTİP ÜYELER: Şeyhmus DİNÇEL (Mardin), Barış KARADENİZ
(Sinop)
-----0-----
BAŞKAN
– Türkiye Büyük Millet Meclisinin 49’uncu Birleşiminin İkinci Oturumunu
açıyorum.
Gündeme
geçiyoruz.
Başkanlığın
Genel Kurula sunuşları vardır.
İYİ
PARTİ Grubunun İç Tüzük’ün 19’uncu maddesine göre verilmiş bir önerisi vardır,
okutup işleme alacağım ve oylarınıza sunacağım.
IV.- ÖNERİLER
A) Siyasi Parti Grubu Önerileri
1.- İYİ PARTİ Grubunun, Adana Milletvekili İsmail Koncuk ve arkadaşları
tarafından, Millî Eğitim Bakanlığının, Danıştayın Andımız’la ilgili vermiş
olduğu kararı uygulamamakla 2577 sayılı İdari Yargılama Usulü Kanunu’nun
28’inci maddesi ile 52’nci maddesini ihlal etmekle yargının kararları yerine
getirilmemiş olup Türk Ceza Kanunu’nun 257’nci maddesinde yer alan görevi
kötüye kullanma suçunu oluşturduğu açıkça ortadadır. Sorunların çözümü için
gerekli araştırmaları yapmak amacıyla 6/2/2019 tarihinde Türkiye Büyük Millet
Meclisi Başkanlığına verilmiş olan Meclis araştırması önergesinin ön
görüşmelerinin, Genel Kurulun 6 Şubat 2019 Çarşamba günkü birleşiminde
yapılmasına ilişkin önerisi
6/2/2019
Türkiye Büyük Millet Meclisi Başkanlığına
Danışma
Kurulu 6/2/2019 Çarşamba günü (bugün) toplanamadığından grubumuzun aşağıdaki
önerisinin İç Tüzük’ün 19'uncu maddesi gereğince Genel Kurulun onayına
sunulmasını saygılarımla arz ederim.
 Lütfü
Türkkan
 Kocaeli
 Grup
Başkan Vekili
Öneri:
Millî
Eğitim Bakanlığının, Danıştayın Andımız’la ilgili vermiş olduğu kararı
uygulamamakla 2577 sayılı İdari Yargılama Usulü Kanunu'nun 28’inci maddesi ile
52’nci maddesini ihlal ettiği, yargının kararları yerine getirilmemiş olup Türk
Ceza Kanunu’nun 257’nci maddesinde yer alan “görevi kötüye kullanma” suçunu
oluşturduğu açıkça ortadadır. Sorunların çözümü için gerekli araştırmaları
yapmak amacıyla, Adana Milletvekili İsmail Koncuk ve arkadaşları tarafından
6/2/2019 tarihinde Türkiye Büyük Millet Meclisi Başkanlığına verilmiş olan
Meclis araştırma önergesinin diğer önergelerin önüne alınarak görüşmelerinin
6/2/2019 Çarşamba günkü birleşimde yapılması önerilmiştir. 
BAŞKAN
– Önerinin gerekçesini açıklamak üzere İYİ PARTİ Grubu adına Adana Milletvekili
Sayın İsmail Koncuk’a söz veriyorum. (İYİ PARTİ sıralarından alkışlar)
Süreniz
beş dakikadır. 
İYİ
PARTİ GRUBU ADINA İSMAİL KONCUK (Adana) – Sayın Başkan, değerli
milletvekilleri; yüce heyetinizi saygıyla selamlıyorum. 
Hepinizin
bildiği üzere, hem şahsım hem TÜRK EĞİTİM-SEN Genel Merkezince Andımız’ı
kaldıran yönetmeliğe yönelik olarak bir dava açılmıştı. Davayla ilgili,
Danıştay yürütmeyi durdurma kararı verdi. Ne zaman verdi? 23 Ekim tarihi
itibarıyla. 23 Ekimden bu yana herhâlde otuz günden fazla süre geçti. Çünkü
idari dava kararlarının otuz gün içerisinde uygulanmak gibi bir mecburiyeti
var. Yani isterse bir üst mahkemeye itiraz edilmiş olsun, idare yargı kararını
otuz gün içerisinde uygulamak zorundadır. Şu anda Millî Eğitim Bakanlığı açıkça
bir suç işliyor. Tabii, doğrudan Millî Eğitim Bakanını ilgilendiren bir konu
değil bu. Bu bir siyasi kararı gerektiriyor mutlaka. Çünkü Millî Eğitim Bakanı,
netice itibarıyla bu konuda kendi siyasi partisinin talimatlarıyla hareket
etmek durumunda. Ama ortada bir yargı kararı var. Hani Türkiye hukuk
devletiydi? Yani siz hukukun gereğini iktidar partisi olarak yerine
getirmezseniz, vatandaşlarımızdan hukuka uygun davranmasını bekleme hakkına
sahip olamazsınız. 
Bu
Andımız’dan aslında rahatsızlığınızın ne olduğunu da bir türlü anlayamadım.
“Türk’üm, doğruyum, çalışkanım.” ifadelerini evlatlarımıza söyletmemizden kim
rahatsız olabilir? Dolayısıyla, millîlik, yerlilik vurgusu yapan bir siyasi
iktidarın “Andımız” gibi bir metinden rahatsız olması asla söylemleriyle
örtüşen bir durum değildir. Ya söylemlerinizde bir hata var, milleti aldatmak
adına millîlik, yerlilik vurgusu yapıyorsunuz, zaman zaman milliyetçilikten
bahsediyorsunuz, Türklükten bahsediyorsunuz ama Türklüğü ifade eden “Andımız”
gibi bir metni uygulatmamak için hukuku ayaklar altına almaktan
çekinmiyorsunuz. Bunu anlamakta zorlanıyoruz. Bunu birilerinin izah etmesi
lazım, millete izah etmesi lazım. 
Bugünlerde
bir sürü, işte “Şu şununla beraber, bu bununla beraber.” dedikodusu
yapıyorsunuz. Hadi buyurun, Andımız’ı okutalım okullarımızda. “Atatürkçüyüz,
Atatürk’ü seviyoruz.” diyorsunuz. Burada “Atatürk” geçtiği için mi, “Ey Büyük
Atatürk!” sözünden mi bir rahatsızlık var, bir hassasiyetiniz var? Bunu da izah
edin, millet de gerçek fikrinizi, gerçek kanaatinizi anlasın. Milliyetçi
misiniz, Türkçü müsünüz, başka bir şey misiniz; milletimiz bunu anlasın.
İYİ
PARTİ Grubu olarak Andımız’ın tekrar okullarımızda evlatlarımıza okutulmasını
istiyoruz çünkü buradaki Türklük kavramı asla ırkçılık değildir. Kaldı ki
Anayasa’nın 66’ncı maddesinde “Türk Devletine vatandaşlık bağı ile bağlı olan
herkes Türktür.” tanımlaması varken Türk’ü sadece bir etnik kökene indirgemek
büyük bir hata olur. Dolayısıyla Andımız’ın okullarımızda okutulması önemlidir,
bunun okutulması için olumlu karar vermenizi ve hukuka uygun davranmayan Millî
Eğitim Bakanlığıyla ilgili vermiş olduğumuz bu araştırma önergemize olumlu oy
vermenizi bekliyorum. Dolayısıyla, vatandaşlarımız burada görecek şimdi kim
buna olumlu oy veriyor, kim olumsuz oy veriyor; kim kiminle beraber, kim kimin
yanında, hep beraber göreceğiz birazdan.
MEHMET
MUŞ (İstanbul) – Bağırmakla olmaz.
İSMAİL
KONCUK (Devamla) – Değerli milletvekilleri, bunu elbette yüreği yanan bir Türk
milliyetçisi duyarlılığıyla anlayabilesiniz diye ifade etmek zorundayım.
(Mikrofon
otomatik cihaz tarafından kapatıldı)
İSMAİL
KONCUK (Devamla) – Sayın Başkanım, bir cümle daha söyleyeceğim.
BAŞKAN
– Toparlayın Sayın Koncuk.
İSMAİL
KONCUK (Devamla) – Varlığım Türk varlığına armağan olsun. Ne mutlu Türk’üm
diyene! (İYİ PARTİ sıralarından alkışlar)
BAŞKAN
- Cumhuriyet Halk Partisi Grubu adına Ordu Milletvekili Sayın Mustafa
Adıgüzel’e söz veriyorum. (CHP sıralarından alkışlar)
Süreniz
üç dakikadır.
CHP
GRUBU ADINA MUSTAFA ADIGÜZEL (Ordu) - Sayın Başkan, sayın milletvekilleri;
Danıştay 8. Dairesinin 24 Nisan 2018 tarihli kararıyla, 8 Ekim 2013’te yapılan
Millî Eğitim Bakanlığı İlköğretim Kurumları Yönetmeliği’ndeki Andımız’la ilgili
değişikliğin Andımız’ın kaldırılmasıyla ilgili kısmı iptal edilmiş durumda.
Fakat o tarihten bu yana, aşağı yukarı dokuz on aydır bununla ilgili Millî
Eğitim Bakanlığından bir uygulama gelmedi. Biz Andımız’daki ifadelere,
Anayasa’mızdaki vatandaşlık hukukuna göre ifade bulan aidiyet duygusuyla
bakıyoruz. Buradaki asıl sorun Andımız da değil; esas, eğitimle ilgili damdan
düşer gibi ani kararlar alınarak paydaşlarına, diğer partilerin fikirlerine
danışılmadan yapılmasını eleştiriyoruz.
Sevgili
milletvekilleri, cumhuriyetimiz 29 Ekim 1923’te kurulduktan sadece dört ay
sonra, 3 Mart 1924’te Tevhid-i Tedrisat Kanunu’yla bu ülkede millî eğitimin çok
önemli olduğunu vurgulayacak şekilde eğitimle ilgili düzenlemeler geldi. Millî
eğitim bütün ülkenin genel bir sorunu, hepimizin paydaş olması gereken bir
sorun. Maalesef, gelen iktidarların birçoğu hep kendine göre, kendi siyasi
felsefesine göre düzenlemeler yapıyor. Şimdi, bu, sadece Andımız’la ilgili de
değil. Bakın, serbest kıyafete geçiş bile ani bir şekilde oldu. Hatırlarsınız,
siyah önlükten mavi önlüğe geçiş bile beş yıla yayılmış, daha yavaş bir süreçte
olmuştu. Şimdi, önce yapıyorsunuz, sonra tekrar geri dönüyorsunuz. 
Türkiye,
ırk temeline dayanan bir devlet değildir, bir siyasi bilinç devletidir.
Andımız’da belirtilen ırk temelli bir şey değil; sınırlarımız içerisinde,
vatandaşlık temelinde, yurttaşlık bilincinde bir mana ifade eder. Burada
tartışılması gereken esas bu mevzu da değil; esas mevzu Sayın Erdoğan’ın
Danıştay hâkimlerini azarlayarak, aşağılayarak âdeta bu kararı tanımaması
meselesidir, bir yargı sorunudur. Danıştay kararı yerindedir ve buna uyulması
zorunludur. Hayati Yazıcı “Danıştay kararı yok hükmündedir.” demiştir yine
benzer bir şekilde. Burada mesele, yargı kararıdır. Andımız’da ne var? Vatan
sevgisi var, kalkınma var, birlikte yaşama arzusu var, aidiyet duygusu
içerisinde millî bir anlayış var, cumhuriyet idealleri var. Bunun neresine
karşı çıkıyorsunuz? O yüzden, bunu bir yargı sorunu olarak görmek lazım.
Yargıyı tabii, kendinize göre dizayn ederseniz öyle oluyor. Biz de ne diyoruz?
Ayarını bozduğunuz kantar gün olur sizi de tartar. 
Teşekkür
ediyorum, saygılar sunuyorum. (CHP ve İYİ PARTİ sıralarından alkışlar)
BAŞKAN
– Adalet ve Kalkınma Partisi Grubu adına Bartın Milletvekili Sayın Yılmaz
Tunç’a söz veriyorum. (AK PARTİ sıralarından alkışlar)
Buyurun
Sayın Yılmaz. 
AK
PARTİ GRUBU ADINA YILMAZ TUNÇ (Bartın) – Sayın Başkanım, değerli
milletvekilleri; İYİ PARTİ grup önerisi hakkında AK PARTİ Grubu adına söz almış
bulunuyorum. Bu vesileyle Genel Kurulu saygılarımla selamlıyorum. 
Görüşmekte
olduğumuz grup önerisiyle Millî Eğitim Bakanlığının, Danıştayın Andımız’la
ilgili vermiş olduğu kararı uygulamamakla Türk Ceza Kanunu’nun görevi kötüye
kullanma suçunu işlediğinden bahisle bu konuda Meclis araştırması komisyonu
kurulması istenmektedir. 
Danıştay
8.Dairesi, Millî Eğitim Bakanlığı İlköğretim Kurumları Yönetmeliği’nin “Öğrenci
Andı” başlıklı 12’nci maddesini yürürlükten kaldıran, 2013 tarihli Resmî
Gazete’de yayımlanarak yürürlüğe giren Millî Eğitim Bakanlığı İlköğretim
Kurumları Yönetmeliğinde Değişiklik Yapılmasına Dair Yönetmelik’in 1’inci
maddesinin iptaline oy çokluğuyla karar vermiştir. 
Değerli
milletvekilleri, Anayasa’nın 125’inci maddesinin dördüncü fıkrası açıktır ve
“Yargı yetkisi, idarî eylem ve işlemlerin hukuka uygunluğunun denetimi ile
sınırlı olup, hiçbir surette yerindelik denetimi şeklinde kullanılamaz. Yürütme
görevinin kanunlarda gösterilen şekil ve esaslara uygun olarak yerine
getirilmesini kısıtlayacak, idarî eylem ve işlem niteliğinde veya takdir
yetkisini kaldıracak biçimde yargı kararı verilemez.” biçiminde düzenlenmiştir.
Benzer hüküm İdari Yargılama Usulü Kanunu’nun 2’nci maddesinde de mevcuttur:
2’nci maddede “İdari mahkemeler… idari eylem ve işlem niteliğinde veya idarenin
takdir yetkisini kaldıracak biçimde yargı kararı veremezler.” denilmektedir.
Hem Anayasa’mız hem diğer mevzuatımız bu hükümleri içermektedir. 
Danıştay
8.Dairesinin vermiş olduğu yönetmelik değişikliğine ilişkin karar, Anayasa’nın
125’inci maddesini ve İdari Yargılama Usulü Kanunu’nun 2’nci maddesini ihlal
eden, idari eylem ve işlem niteliğinde olan ve idarenin takdir yetkisini
ortadan kaldıracak nitelikte bir karardır. Bu kararla Danıştay, kendisini
yürütmenin yerine koymuş ve Andımız’la ilgili yönetmelik değişikliği maddesini
iptal etmiştir. 
İSMAİL
KONCUK (Adana) – Yönetmeliği nereye dava edeceğiz, onu da söyle de öyle
yapalım. Nereye, Amerika’ya mı, Rusya’ya mı? Nereye dava edeceğiz yönetmeliği?
YILMAZ
TUNÇ (Devamla) – Danıştay İdari Dava Daireleri Kurulunda dava devam etmektedir,
karar temyiz edilmiştir. Ortada uygulanması mümkün olan bir yargı kararı
bulunmamaktadır değerli milletvekilleri. 
Ayrıca
yürürlükte de Öğrenci Andı’nın okutulmasını zorunlu kılacak bir yönetmelik
hükmü de bulunmamaktadır. Danıştay 8.Dairesi yönetmelik değişikliğini iptal
etmiştir, değişikliğe uğrayan önceki yönetmelik de ortada yoktur. Dolayısıyla
karar, eski yönetmeliği diriltebilecek, yürürlüğe koyabilecek bir karar
değildir. Aksi takdirde, Danıştaya yönetmelik yapma yetkisi vermiş oluruz ki bu
durum, Anayasa ve hukuk devleti ilkesiyle bağdaşmaz. 
(Mikrofon
otomatik cihaz tarafından kapatıldı)
YILMAZ
TUNÇ (Devamla) – Bitiriyorum Sayın Başkan. 
BAŞKAN
– Toparlayalım Sayın Vekil. 
YILMAZ
TUNÇ (Devamla) – Kaldı ki yönetmelik değişikliğinin iptaliyle ilgili karar
kesinleşmemiş olup temyiz sonucunda da Danıştay İdari Dava Daireleri Kurulu
eğer onama kararı verecekse bu durumda da yeni yönetmelik yapma gereği hasıl
olabilecektir. Bu nedenle İdari Yargılama Usulü Kanunu’nun 28’nci maddesi ve
52’nci maddesinde belirtilen yargı kararlarının yerine getirilmediği yönündeki
iddialar ile Türk Ceza Kanunu’ndaki görevi kötüye kullanma suçunun unsurları şu
aşamada oluşmuş değildir. Karar da henüz temyiz sürecindedir, uygulanmasını
gerektirebilecek ortada bir karar yoktur, yönetmelik de yoktur. O nedenle
Meclis araştırmasını gerektirecek bir husus da söz konusu değildir. 
Bu
duygu ve düşüncelerle Genel Kurulu saygılarımla selamlıyorum. (AK PARTİ
sıralarından alkışlar)
LÜTFÜ
TÜRKKAN (Kocaeli) – Sayın Başkan… 
İSMAİL
KONCUK (Adana) – Sayın Başkan, bir söz hakkı istiyorum. 
BAŞKAN
– Lütfü Bey söz istiyor, Grup Başkan Vekili. 
LÜTFÜ
TÜRKKAN (Kocaeli) – Arkadaşımızın bir maruzatı var. 
BAŞKAN
– Buyurun. 
III.- AÇIKLAMALAR (Devam)
23.- Adana Milletvekili İsmail Koncuk’un, Bartın Milletvekili Yılmaz
Tunç’un İYİ PARTİ grup önerisi üzerinde AK PARTİ Grubu adına yaptığı
konuşmasındaki bazı ifadelerine ilişkin açıklaması
İSMAİL
KONCUK (Adana) – Sayın Başkanım, şimdi, hatip, bir yönetmelikle ilgili aslında
nereye dava açabileceğimiz konusunda hem Meclisin hem kamuoyunun kafasını
karıştıran bir konuşma yaptı. Aslında Andımız’la ilgili kararı beğenmeyenlerin
böylesine anlamsız, hukuki olmayan bir gerekçenin arkasına sığındığını da
geçmişte gördük ancak yönetmelikle Andımız’ın okutulması yasak hâle getirildi.
Dolayısıyla yönetmelikle ilgili davayı açacağımız merci Danıştaydır. Eğer
Danıştaya açılmasının yanlış olduğunu söyleyen arkadaşlarımız varsa bu davanın
nereye açılacağını da burada ifade edebilmeleri gerekir. 
(Mikrofon
otomatik cihaz tarafından kapatıldı) 
BAŞKAN
– Buyurun. 
İSMAİL
KONCUK (Adana) – Yıllardır, Türkiye Cumhuriyeti devleti kuruldu kurulalı, idari
davalar var oldu olalı yönetmeliklere karşı hep Danıştay nezdinde dava açılır.
Onlarca, yüzlerce yönetmeliğe karşı açılmış davalar vardır ve doğru yere
açılmıştır, mahkeme kararı vermiştir. 2577 sayılı İdari Yargılama Usulü
Kanunu’nun 28’inci maddesinde mahkemenin kararının otuz gün içerisinde
uygulanması gerektiği söyleniyor, 52’nci maddesinde de “Temyiz veya istinaf
yoluna başvurulmuş olması, hâkim, mahkeme veya Danıştay kararlarının yürütmesini
durdurmaz." deniliyor. Yani “Temyiz edilmesi kararın uygulanmasının
geciktirilmesi için bir mazeret olamaz.” hükmünü getiriyor. 
Dolayısıyla,
kıymetli kardeşimiz burada doğru bilgilerle bizi bilgilendirmemiştir. 
Saygılar
sunuyorum. 
YILMAZ
TUNÇ (Bartın) – Sayın Başkan…
BAŞKAN
– Buyurun Sayın Tunç. 
24.- Bartın Milletvekili Yılmaz Tunç’un, Adana Milletvekili İsmail
Koncuk’un yaptığı açıklamasındaki bazı ifadelerine ilişkin açıklaması
YILMAZ
TUNÇ (Bartın) – Sayın Başkanım, değerli milletvekilleri; Danıştay 8. Dairesi
yönetmelik değişikliğine ilişkin yönetmeliğin 1’inci maddesini iptal etmiştir.
Dolayısıyla, önceki yönetmeliği yürürlüğe koyacak bir karar ortada yoktur.
Yönetmelik değişikliği iptal edildi, önceki yönetmelik de yok. Dolayısıyla,
uygulanabilecek bir yönetmelik olmadığı için burada “Otuz gün içinde
uygulanması gerekir.” düşüncesi doğru değil çünkü uygulanma kabiliyeti olan bir
karar değildir. Neyi bekleyeceğiz? Danıştay İdari Dava Daireleri Kurulu bir
karar verecek, eğer “8. Dairenin kararı doğrudur, onama kararı veriyorum.”
diyorsa o zaman yeni bir yönetmelik yapılması gündeme gelebilecektir ama şu
aşamada temyiz sonucunu beklemeden uygulanması gereken bir yönetmelik hükmü
olmadığı için…
(Mikrofon
otomatik cihaz tarafından kapatıldı)
YILMAZ
TUNÇ (Bartın) – …Millî Eğitim Bakanlığının görevini kötüye kullandığı yönündeki
gerekçeler doğru değildir.
Teşekkür
ediyorum.
BAŞKAN
– Sayın Türkkan, buyurun.
IV.- ÖNERİLER (Devam)
A) Siyasi Parti Grubu Önerileri (Devam)
1.- İYİ PARTİ Grubunun, Adana Milletvekili İsmail Koncuk ve arkadaşları
tarafından, Millî Eğitim Bakanlığının, Danıştayın Andımız’la ilgili vermiş
olduğu kararı uygulamamakla 2577 sayılı İdari Yargılama Usulü Kanunu’nun
28’inci maddesi ile 52’nci maddesini ihlal etmekle yargının kararları yerine
getirilmemiş olup Türk Ceza Kanunu’nun 257’nci maddesinde yer alan görevi
kötüye kullanma suçunu oluşturduğu açıkça ortadadır. Sorunların çözümü için
gerekli araştırmaları yapmak amacıyla 6/2/2019 tarihinde Türkiye Büyük Millet
Meclisi Başkanlığına verilmiş olan Meclis araştırması önergesinin ön
görüşmelerinin, Genel Kurulun 6 Şubat 2019 Çarşamba günkü birleşiminde
yapılmasına ilişkin önerisi (Devam)
LÜTFÜ
TÜRKKAN (Kocaeli) – Karar yeter sayısı istiyoruz Sayın Başkan.
BAŞKAN
– Öneriyi oylarınıza sunacağım, karar yeter sayısı arayacağım.
Kabul
edenler… Kabul etmeyenler… Karar yeter sayısı yoktur.
Birleşime
beş dakika ara veriyorum.
Kapanma Saati: 15.43
ÜÇÜNCÜ OTURUM
Açılma Saati: 15.52
BAŞKAN: Başkan Vekili Celal ADAN
KÂTİP ÜYELER: Şeyhmus DİNÇEL (Mardin), Barış KARADENİZ
(Sinop)
-----0-----
BAŞKAN
– Türkiye Büyük Millet Meclisinin 49’uncu Birleşiminin Üçüncü Oturumunu
açıyorum.
İYİ
PARTİ Grubu önerisinin oylanmasında karar yeter sayısı bulunamamıştı. Şimdi
öneriyi tekrar oylarınıza sunacağım ve karar yeter sayısı arayacağım.
Kabul
edenler… Kabul etmeyenler… Karar yeter sayısı vardır, öneri kabul edilmemiştir.

LÜTFÜ
TÜRKKAN (Kocaeli) – Sayın Başkan, saydınız mı? 
BAŞKAN
– Arkadaşlar saydılar. 
Halkların
Demokratik Partisi Grubunun İç Tüzük’ün 19’uncu maddesine göre verilmiş bir
önerisi vardır, okutup işleme alacağım ve oylarınıza sunacağım. 
2.- HDP Grubunun, Grup Başkan Vekili Mersin Milletvekili Fatma Kurtulan
tarafından, derinleşen ekonomik krizin önüne geçilmesi için alınacak
tedbirlerin belirlenmesi amacıyla 6/2/2019 tarihinde Türkiye Büyük Millet
Meclisi Başkanlığına verilmiş olan Meclis araştırması önergesinin ön
görüşmelerinin, Genel Kurulun 6 Şubat 2019 Çarşamba günkü birleşiminde
yapılmasına ilişkin önerisi
6/2/2019
Türkiye Büyük Millet Meclisi Başkanlığına
Danışma
Kurulu 6/2/2019 Salı günü (bugün) toplanamadığından, grubumuzun aşağıdaki
önerisinin İç Tüzük’ün 19’uncu maddesi gereğince Genel Kurulun onayına
sunulmasını saygılarımla arz ederim. 
 Fatma
Kurtulan 
 Mersin
 Grup
Başkan Vekili 
Öneri:

6
Şubat 2019 tarihinde Mersin Milletvekili Grup Başkan Vekili Fatma Kurtulan
tarafından (1463 grup numaralı) derinleşen ekonomik krizin önüne geçilmesi için
alınacak tedbirlerin belirlenmesi amacıyla Türkiye Büyük Millet Meclisine
verilmiş olan Meclis araştırması önergesinin diğer önergelerin önüne alınarak
görüşmelerinin 6/2/2019 Salı günkü birleşimde yapılması önerilmiştir. 
BAŞKAN
– Önerinin gerekçesini açıklamak üzere, Halkların Demokratik Partisi Grubu
adına İstanbul Milletvekili Sayın Erol Katırcıoğlu’na söz veriyorum. (HDP
sıralarından alkışlar) 
Süreniz
beş dakikadır. 
HDP
GRUBU ADINA EROL KATIRCIOĞLU (İstanbul) – Teşekkür ederim Sayın Başkan. 
Sayın
üyeler, hepinizi saygıyla selamlıyorum. 
Bu
önergeyi vermemizin bir sebebi var ve sebebi çok karışık bir sebep de değil.
Türkiye’de, bir çevre, ekonomide işlerin iyi gittiğine dair bir kanaati sürekli
vurguluyor, her şeyin kontrol altında olduğuna dair bir kanaati sürekli olarak
televizyonlarda topluma zerk ediyor. Fakat öte yandan hepimiz biliyoruz ve görüyoruz
ki ekonomide işler o kadar iyiye gitmiyor. En azından toplumun bir kesiminin de
işlerin iyi gitmediğine dair bir kanaati var ve bu kanaat esas itibarıyla
birinci görüşle ilintili olarak da kafa karışıklığına sebep olan bir durum
yaratıyor. 
Şimdi,
arkadaşlar, bu sebeple biz bu önergeyi verdik. “Gerçekten Türkiye'de ekonomide
ne oluyor, gerçekten iktidarın söylediği gibi işler iyiye mi gidiyor yoksa
işler kötüye mi gidiyor, eğer iyiye gidiyorsa sevinelim ama kötüye gidiyorsa ne
gibi tedbirler alalım?” diye sorular var ve bu soruların cevabını bulmamız
gerekiyor. Dolayısıyla da biz, Meclisin böyle bir misyonu olduğu kanaatiyle bu
önergeyi tekrar gündeme getirdik; “tekrar” diyorum çünkü daha önce de buna
benzer bir önergeyi gündeme getirmiştik.
Değerli
arkadaşlar, enflasyon rakamları başta olmak üzere son zamanlarda ekonomiden
gelen veriler, esasında işlerin iyi gitmediğine dair işaretler olarak ortaya
çıkıyor. Son olarak Kadir Has Üniversitesinin yaptığı bir araştırmada “Son bir
yılda ekonomide işleriniz iyiye gitti mi?” diye bir sorunun cevabı olarak yüzde
57,1 kötüye gittiğini söylüyor, yüzde 29 civarında da iyiye gittiğini söylüyor
veya -yanılmıyorsam öyleydi- çok bir değişiklik olmadığını söylüyorlar.
Şimdi,
arkadaşlar, ben, geçenlerde Sayın Cumhurbaşkanının iktidarın başı olarak grupta
yaptığı konuşmada ifade ettiği bu iyimserlik havasının gerçekçi olmadığını ve
üstelik de Sayın Cumhurbaşkanının esasında gerçekleri de tam olarak
açıklamadığını iddia edeceğim ve o sebeple de işlerin iyi gitmediğine dair
kuşkularımızın gerçekçi kuşkular olduğunu sizlere anlatmaya çalışacağım.
Şimdi,
Sayın Cumhurbaşkanı -bir kere birinci olarak şunu söyleyeyim, daha önce de
söylediğim bir şeydir bu- diyor ki: “Biz iktidara geldiğimizde millî geliri
3.500 dolardan aldık, 11 bin dolara çıkardık.” Şimdi, arkadaşlar, bu rakamlar
doğru yani hangi tablodan -IMF, Dünya Bankası- bakarsanız bakın doğru ifadeler
fakat bu ifadede eksik olan şey, aynı dönemde diğer başka ülkelerin de ne
yaptığıdır. Şimdi, böyle baktığımızda, arkadaşlar, ben size şunu söyleyeyim:
Arjantin, Brezilya, Rusya, Romanya, hatta Sırbistan -kabaca çıkardığım rakamlar
bunlar- 2002’de bizim kişi başına millî gelirimizin altında bir değerde iken
-veya “eşit” diyelim isterseniz- 2018’de millî gelir rakamları bizim millî
gelir rakamımızdan çok yukarıda. Örneğin Arjantin’de 2018’de kişi başına millî
gelir 14 bin dolar. Bizim ne olduğuna baktığımızda, özellikle ülkemize misafir
olarak gelmiş olan Suriyeli mültecilerin de varlığını dikkate alırsak bu
rakamın esasında 9 bin dolar civarında olduğunu görüyoruz. Dolayısıyla da bu
yanıltmayı Sayın Cumhurbaşkanı çok sıkça yapıyor ama bu doğru değil, gerçeği
ifade etmiyor. 
Bunun
dışında, yine aynı konuşmada şöyle diyor: “Satın alma paritesine göre bakalım,
Türkiye dünyada 13’üncü sırada ve inşallah önümüzdeki yıl da 12’nci sıraya
gelecek.” Biz de temenni ederiz ama arkadaşlar, gerçekten, ben IMF’nin
rakamlarına baktığımda evet, 13’üncü sıradayız biz fakat satın alma paritesine
göre millî geliri kişi başına yaptığınız zaman geldiğiniz rakam nedir biliyor
musunuz arkadaşlar? Dünyada 76’ncı sıradayız. Zaten Türk lirasıyla da
hesapladığımızda 68’inci sırdaydık, şimdi de yani satın alma paritesine göre
yine bize benzeyen birçok ülkenin çok daha altında olduğumuzu görüyoruz. 
(Mikrofon
otomatik cihaz tarafından kapatıldı) 
EROL
KATIRCIOĞLU (Devamla) – Sayın Başkan, bir dakika daha…
BAŞKAN
– Toparlayalım Sayın Milletvekili.
EROL
KATIRCIOĞLU (Devamla) – Dolayısıyla da arkadaşlar, bunlar yanıltıcı
ifadelerdir, yanıltıcı bilgilerdir ve maalesef, Sayın Cumhurbaşkanı bunu çok
sıkça yapıyor. Bu, yanıltıcıdır. Türkiye, evet, 3.900 dolardan 10 bin dolarlara
gelmiştir, doğrudur ama biz bu süreyi yaşarken başka ülkeler, bize benzeyen
ülkeler de en azından bizim kadar veya bizden daha hızlı koşmuşlardır.
Dolayısıyla, burada, anormal, büyük bir başarı hikâyesi yatmıyor arkadaşlar,
lütfen bunu dikkate almanızı tavsiye ederim.
Tabii,
yine çok kısa bir süre bu ama onun ötesinde iki şey söyleyeyim: Bunlardan bir
tanesi, enflasyon oranları özellikle gıdada yüzde 30’lar civarında arkadaşlar;
bu, reel enflasyona işaret ediyor. Hükûmetin yayınladığı yüzde 20,3
civarındadır ama esas itibarıyla reel enflasyon oranını gıda enflasyonundan
çıkarmamız lazımdır. Dolayısıyla, benim gördüğüm kadarıyla, Türkiye ekonomisi,
fiyatlara ne kadar ayar çekerseniz çekin düzelecek bir noktada değil
arkadaşlar. Bunu, bugün söylüyoruz burada, ben bundan önce de söyledim, yarın
da söyleyeceğim muhtemelen…
(Mikrofon
otomatik cihaz tarafından kapatıldı) 
BAŞKAN
– Toparlayın Sayın Milletvekili.
EROL
KATIRCIOĞLU (Devamla) – Teşekkür ederim.
Hepimiz
buradayız nasıl olsa ve bunları tekrar konuşacağız. Yanlış yapılmaktadır,
yanlışın ana sebebi de -altını çizerek tekrar edecek olursam- şu anda
Cumhurbaşkanlığı hükûmet sistemi denilen sistem ekonomideki -siyaseti
bırakıyorum- bütün kararların da merkezileşmesi yolunu açmıştır ve merkezileşen
kararların olduğu bir ülke ekonomisinin sağlıklı gelişme şansı yoktur
arkadaşlar. O sebeple de, lütfen, özellikle birinci partideki arkadaşların bu
gerçeği görmeleri ve Türkiye'nin daha kötü günlere doğru gittiğinin bilinciyle
bir müdahalede bulunmaları lazım geldiğini düşünüyorum. Açıkçası, bu müdahale
de bu oyunu nasıl oynamak istiyorsanız bunu açık ve seçik bir şekilde ifade
edin. Serbest piyasaysa serbest piyasa, devletçi bir ekonomi yapmak
istiyorsanız devletçi bir ekonomi ama böyle iki arada bir derede 31 Marta kadar
medya manipülasyonlarıyla gerçekten bir şey olmayacaktır.
Hepinize
saygılar sunuyorum. (HDP sıralarından alkışlar)
BAŞKAN
– İYİ PARTİ Grubu adına Konya Milletvekili Sayın Fahrettin Yokuş’a söz
veriyorum. (İYİ PARTİ sıralarından alkışlar)
Süreniz
üç dakikadır. 
İYİ
PARTİ GRUBU ADINA FAHRETTİN YOKUŞ (Konya) – Sayın Başkan, değerli
milletvekilleri; hepinizi İYİ PARTİ adına saygıyla selamlıyorum. 
Bugün
ülkemizin en önemli sorunu ekonomik sorunlar. Bunu artık Türkiye’de herkes
biliyor. Bütün kamuoyu araştırmalarında bu mesele herkesçe malum ancak bir tek
Hükûmetimiz ve devletimizi yönetenler bu işin farkında değiller. On yedinci
yıla girmişler, faizleri on yedi yılın rekoruna getirmişler, enflasyonu yine on
yedi yıl sonra rekora ulaştırmışlar. Döviz artışını dememize gerek yok, malum
“dış güçler”. İşsizlik almış başını gidiyor. Aslında Türkiye’yi yönetemiyorlar
ama bir türlü de itiraf etmiyorlar çünkü 24 Haziran öncesi Türk milletine öyle
bir Türkiye vadettiler, öyle bir Türkiye’de hepimiz için her şeyin daha
mükemmel olacağını, daha iyiye gideceğini, hatta Avrupa’yı yakalayacağımızı
filan iddia ettiler “uçacağız, kaçacağız.” dediler amma gelin görün ki bu
sistem, bu elbise bize uymadı. Tek başına bir kişiye verilen tüm yetkiler
sonucu altı ayda Türkiye kaosun eşiğine geldi. Sorumlu asla karar vericiler
değil. Sorumlu, iktidar hiç değil. Bu soğanı depolayanlar, dövizi artıranlar,
karaborsa yapanlar, pazarda patlıcan biberi zamla artıranlar, hele bu
marketler… Herkes suçlu, bir tek iktidar masum! Sanki ülkeyi bunlar yönetmiyor.
On yedi yıldır birileri bu ülkeyi yönetiyor amma AK PARTİ yönetmiyor. AK
PARTİ’nin gölgesi mi yönetiyor, belli değil. İşler kötüye gittiği zaman masum;
iyi bir şey olduğu zaman, aman ya Rabb’i, ballandıra ballandıra “Biz
iktidarımızda şunları yaptık, bunları yaptık…” Şimdi geldiğimiz işsizliğin
sorumlusu da herhâlde Amerika; esnafın, çiftçinin perişanlığının sorumlusu
Rusya; memur ve işçinin sorumlusu Japonya. 
(Mikrofon
otomatik cihaz tarafından kapatıldı) 
BAŞKAN
– Toparlayın Sayın Milletvekili. 
FAHRETTİN
YOKUŞ (Devamla) – Toparlıyorum efendim. 
Hele
bu iflasların, icraların, perişanlığın sorumlusu da Çin ya da bu ülkeyi yönetmekten
aciz hâle gelmiş olan muhalefet. Öyle ya! 
Kardeşim,
bir gün bir sorumluluk alın Allah aşkına ya, itiraf edin ya. Hâlâ diyorsunuz
ki: “Efendim, memleket güllük gülistanlık.” Siz herhâlde esnafa gitmiyorsunuz,
çiftçiyle muhatap olmuyorsunuz, emekli, memurdan haberiniz yok, işçiden
haberiniz yok. Buradaki deri koltuklar size çok iyi geliyor amma bakın, 31 Mart
yaklaştı. Vallahi billahi -inşallah- 1 Nisandan sonra burada hepinize Türk
milleti 1 Nisan şakası yapacak. Ben size söyleyeyim AK PARTİ’liler. Tamam mı
kardeşim? 
Haydi
hoşça kalın. (İYİ PARTİ sıralarından alkışlar) 
BAŞKAN
– Cumhuriyet Halk Partisi Grubu adına Adana Milletvekili Sayın Ayhan Barut’a
söz veriyorum. (CHP sıralarından alkışlar)
Süreniz
üç dakikadır. 
CHP
GRUBU ADINA AYHAN BARUT (Adana) – Sayın Başkanım, değerli milletvekilleri;
Halkların Demokratik Partisi grup önerisi üzerinde partimiz adına söz almış
bulunuyorum. Hepinizi sevgiyle, saygıyla selamlıyorum.
Burası
manav değil. Gördüğünüz gibi, burada biber, domates, patlıcan, kuru soğan var.
Türkiye, ülkemiz tarihinin en büyük siyasi ve ekonomik krizini yaşıyor. Gün
geçmiyor ki konkordatolar, iflaslar olmasın, gün geçmiyor ki iş yerleri
kapanmasın. On altı yıllık siyasi iktidarınızın getirdiği son nokta şu: Esnaf
perişan, çiftçi perişan, işçi perişan, inşaat sektörü perişan. Meclis
çalışmalarına verilen iki haftalık arada seçim bölgeme gittim ve gezdiğimde
şunu gördüm: Bundan iki gün önce, inşaat sektöründeki bir iş adamı ekonomik
kriz yüzünden intihar etti; buradan kendisine Allah’tan rahmet diliyorum.
Özellikle orada gezdiğimde bütün sektörlerin kan ağladığını gördüm. İşsizlik
yüzde 11,6’ya çıkmış, sanayi bir yılda yüzde 6,5 gerilemiş, enflasyon maksimum
seviyelere çıkmış, konut ve inşaat sektörü âdeta son yılların en kötü zamanlarını
yaşıyor. İnşaatçılar diyorlar ki: “Bankalar bize duvar örüyor, kredi
kullanamıyoruz. 0,98 görünen konut kredisinin aslı 1,78’dir; 0,80’ini bize
ödetiyorlar. Buna rağmen, yeterli faydayı sağlayamadı.”
Çiftçiler
kan ağlıyor. Özellikle buradan çiftçilerimize geçmiş olsun diyorum. Türkiye'nin
birçok bölgesinde, Adana’da, Antalya’da, Mersin’de selden, taşkınlardan zarar
gören üreticilerimize geçmiş olsun diyorum. Gördüğünüz bu ürünler gariban
çiftçilerimizin elinde para etmezken, 5 kuruşa satılmazken, bugün burada,
ülkede, Mecliste ve bütün medyada son günlerin konusu bu zam konusu oldu.
Dalında çürümeye terk edilen, kanallara dökülen ürünlerden… Bugün üretici de
ürettiğinden para kazanamıyor, tüketici de fiyatların pahalılığından dolayı
ürünlerden yeterince faydalanamıyor. Yiğit kuru soğana muhtaç olmuş, geçtiğimiz
yıl kanallara dökülürken, çürürken fiyatı avroyla yarışmış; bir ay önce depolar
basılmış, bir ay sonra sıfır gümrükle ithalat yapılmış ve ithalat patlaması
yaşanmış. 
Keza,
patates yine aynı; bir yıl önce yine çürümeye terk edilmiş, o da dolarla
yarışırken bugün yine gelinen noktada zam şampiyonu diye gösterilenlerin
arasında. 
Biber:
Değerli arkadaşlar, biber yüzde 87,87’yle zam almış, fiyatı 15 liraya çıkmış,
daha yemeden hem tüketenin hem de üretenin, acısı elini yakmış. 
(Mikrofon
otomatik cihaz tarafından kapatıldı) 
BAŞKAN
– Toparlayın Sayın Barut.
AYHAN
BARUT (Devamla) – Patlıcan, yüzde 80 zamla… Değerli arkadaşlar, patlıcanın
meşhur yemeği var; karnıyarık. Hem üreticinin hem tüketicinin karnını yardı bu
fiyatlar değerli arkadaşlar. 
Özetle,
milletimiz manavdan ürünleri artık kiloyla değil taneyle, bağla alacak. Şu
gördüğünüz yaş soğan 23 lira, 1 bağı 23 lira olmuş değerli arkadaşlar. Bütün
bunları aşmak yerine marketlere, depolara, baskın ve cezalarla gıda fiyatlarını
düşüremezsiniz. Değerli arkadaşlar, bunlar neyle kontrol altına alınır?
Üretene, çiftçiye destek vermekle. Faizciye, tefeciye, rantçıya değil,
üreticiye, sanayiciye, çiftçiye destek vermekle bunlar aşılır diyorum. 
Ziraat
Bankasıyla ilgili de şunu söylemek istiyorum: Çiftçi bankası olan Ziraat
Bankası, asli görevini yapmalıdır, onun görevi sporcu kulüplerini kurtarmak
değildir, onun görevi borç batağında olan üreticilerimizin, çiftçilerimizin
kredilerini yenilemek, onlara destek vermektir diyorum, hepinizi saygıyla
selamlıyorum. (CHP sıralarından alkışlar) 
EDNAN
ARSLAN (İzmir) - Ağabey, orada servet var, mal beyanında bulun!
ALİ
ŞEKER (İstanbul) – Mal beyanına yaz onları!
AYHAN
BARUT (Adana) – Verelim size. 
İBRAHİM
AYDEMİR (Erzurum) - Ben alayım onları.
AYHAN
BARUT (Adana) – Hemen veriyorum size.
ALİ
ŞEKER (İstanbul) – Soğanın değeri düşmez yere düşmekle. 
MEHMET
MUŞ (İstanbul) – Ağabey, bir saniye… Onları al oradan ya. Kendi masana koy
onları.
BAŞKAN
– Adalet ve Kalkınma Partisi Grubu adına Erzurum Milletvekili Sayın İbrahim
Aydemir’e söz veriyorum.
Süreniz
üç dakika.
Buyurun
Sayın Aydemir. (AK PARTİ sıralarından alkışlar) 
AK
PARTİ GRUBU ADINA İBRAHİM AYDEMİR (Erzurum) – Sayın Başkan, değerli
milletvekilleri; ben de hepinizi saygıyla selamlıyorum.
Efendim,
HDP’nin grup önerisinde bir hüküm cümlesi var, aynen şöyle ifade ediliyor:
“Ekonomik krizin önüne geçilmesi, başta siyasi kriz olmak üzere tüm sebeplerine
çözüm bulunması amacıyla Anayasa’nın 98’inci, İç Tüzük’ün 104 ve 105’inci maddeleri
gereğince Meclis araştırması açılmasını teklif ediyoruz.”
MEHMET
MUŞ (İstanbul) – Sayın Altay, kendi sıranıza koyun, kendi sıranıza koyun
patatesinizi, soğanınızı. 
AYHAN
BARUT (Adana) - Kendisi istedi Başkanım.
ENGİN
ALTAY (İstanbul) - İstedi, arkadaş istedi ya.
MEHMET
MUŞ (İstanbul) – Al onları!
AYHAN
BARUT (Adana) – Çok özür dilerim “Al onları.” diye sen kime emrediyorsun, nasıl
konuşuyorsun?
MUHAMMED
FATİH TOPRAK (Adıyaman) - Sen nasıl konuşuyorsun, sen başkan vekili değilsin.
MEHMET
MUŞ (İstanbul) – Şovun manası yok.
(AK
PARTİ ve CHP sıralarından karşılıklı laf atmalar)
İBRAHİM
AYDEMİR (Devamla) - Başkanım, baştan alalım mı?
BAŞKAN
- Buyurun İbrahim Bey. 
İBRAHİM
AYDEMİR (Devamla) – Değerli arkadaşlarım, HDP önerisinde, altını çizerek
söylüyorum ki bir hüküm ifadesi kullanılmış: “Ekonomik krizin önüne geçilmesi,
başta siyasi kriz olmak üzere...” diye geçiyor ve Anayasa’nın ilgili maddeleri
gereğince Meclis araştırması açılması teklifinde bulunuluyor.
Bir
defa arkadaşlar, kriz nerede var, nereden çıktı bu kriz? [CHP ve İYİ PARTİ
sıralarından alkışlar (!)]
ALİ
ŞEKER (İstanbul) – Soğandan çıktı!
İBRAHİM
AYDEMİR (Devamla) – Arkadaşlar, kriz diye bir şey yok. [CHP ve İYİ PARTİ
sıralarından “Bravo” sesleri, alkışlar (!)]
Arkadaşlar,
bakın, krizin bir tarifi var, tarifi ben yapmıyorum çok genelgeçer bir tarif,
lügatî bir tarif, müsaadenizle onu okumak istiyorum. “Bir yapının üst düzey
hedeflerini, işleyişini tehdit eden veya hayatını tehlikeye sokan acil karar
verilmesi gereken uyum ve önleme sistemlerini yetersiz hâle getiren gerilim
durumu.” Var mı böyle bir şey? (CHP ve HDP sıralarından gürültüler)
ALİ
ŞEKER (İstanbul) – Yok, tövbe haşa!
İBRAHİM
AYDEMİR (Devamla) – Şimdi, arkadaşlar, bakın, şunu bileceğiz: İki kavram...
[CHP ve İYİ PARTİ sıralarından alkışlar (!), CHP ve HDP sıralarından
gürültüler]
Niye
tahammül edemiyorsunuz kardeşim? Tahammül edeceksin.
ALİ
ŞEKER (İstanbul) – Sana kriz yok, memlekete var.
ATİLA
SERTEL (İzmir) – Patates üreticisinin depolarını bastınız. Ayıptır, ayıp!
İBRAHİM
AYDEMİR (Devamla) - Kafası, zihin yapısı, zihin haritası imha üzerine kurulu
olanlar bu dediğimi anlamazlar. 
ALİ
ŞEKER (İstanbul) – Soğan var, kriz yok. 
İBRAHİM
AYDEMİR (Devamla) - Biz ihya siyaseti yapıyoruz. Bugüne kadar on yedi yılda
yaptıklarımız yüz yetmiş yılda yapılmayacak kadar…
ÖMER
FETHİ GÜRER (Niğde) – Tahribattı, doğru. 
İBRAHİM
AYDEMİR (Devamla) - …milletin, memleketin menfaatinedir ve bunu bütün
parametreler ortaya koymaktadır. (AK PARTİ sıralarından alkışlar) 
ÖMER
FETHİ GÜRER (Niğde) – Tahribattır, tahribat.
İBRAHİM
AYDEMİR (Devamla) - Arkadaşlar, bir iktisadi yönelme yaşandı. Bunu herkes
biliyor, bütün dünya biliyor. Neydi bu? 15 Temmuz kanlı ihanetine iktisadi
yönden ayak verme girişimiydi. Bunu herkes biliyor. Akim kaldı, beceremediler. 
ALİ
ŞEKER (İstanbul) – Sizin ortağınız yaptı, biz mi yaptık ya! Tövbe, tövbe ya!
Ortağınız yaptı.
İBRAHİM
AYDEMİR (Devamla) - Şimdi ona ses verme, buradaki sizin gibi, milleti temsil
eden milletvekillerinin hâli olmamalıdır, bu yanlış. 
ATİLA
SERTEL (İzmir) – Aç millet, aç, aç!
ALİ
ŞEKER (İstanbul) – Devleti teslim eden de sizsiniz.
İBRAHİM
AYDEMİR (Devamla) - Arkadaşlar, biz, şu heyet, şu ak heyet her hâlimizle
milletin içindeyiz. 
ATİLA
SERTEL (İzmir) – Halkımız aç, aç! 
ALİ
ŞEKER (İstanbul) – Gülen’e teslim eden de sizsiniz devleti.
İBRAHİM
AYDEMİR (Devamla) - Sadece seçimden seçime değil, seçim bittiği gün de seçim
varmış gibi çalışan bir heyetiz. 
ATİLA
SERTEL (İzmir) – Herkesi süründürdünüz, herkesi mahvettiniz!
İBRAHİM
AYDEMİR (Devamla) - Benim, burada, muhalefette olan bir arkadaşımla beraber
hafta sonu Erzurum’da yaşadığım bir hâli ifade etmek istiyorum. 
Bakın,
muhalefet milletvekili de benimle beraberdi. İş âlemini tarif eden bir sivil
toplum yapısının kongresine katıldım. 
(Mikrofon
otomatik cihaz tarafından kapatıldı) 
BAŞKAN
– Toparlayalım Sayın Milletvekili. 
İBRAHİM
AYDEMİR (Devamla) - Konuşmacıların tamamı, iktisadi hâlin çok verimli olduğunu,
yönelmenin farkında olduklarını ama bunu atlattıklarını…
MUHAMMET
NACİ CİNİSLİ (Erzurum) – Doğru değil!
İBRAHİM
AYDEMİR (Devamla) - …önümüzdeki dönemde çok daha iyi gelişmelerin olacağını…
ALİ
ŞEKER (İstanbul) – Kasa tamtakır, tamtakır. 
MUHAMMET
NACİ CİNİSLİ (Erzurum) – Hayır, doğru değil, doğru değil!
İBRAHİM
AYDEMİR (Devamla) – Aynen bunlar söylendi, yan yana oturuyorduk. 
MUHAMMET
NACİ CİNİSLİ (Erzurum) – Öyle bir şey konuşulmadı. Doğru değil!
İBRAHİM
AYDEMİR (Devamla) – Orada tam da bunlar söylendi.
BAŞKAN
– Meclise hitap edin Sayın Milletvekili. 
İBRAHİM
AYDEMİR (Devamla) – Hatta sen de çıktın, o yapıyı teşyii ettin. 
MUHAMMET
NACİ CİNİSLİ (Erzurum) – Mehmet Sekmen söyledi. Doğru değil!
İBRAHİM
AYDEMİR (Devamla) – Yok, Sayın Sekmen değil…
MUHAMMET
NACİ CİNİSLİ (Erzurum) – Beni katmayın. Doğru değil! Hayır!
İBRAHİM
AYDEMİR (Devamla) - …oradaki sivil toplum yapısının temsilcileri bunu
anlattılar..
MUHAMMET
NACİ CİNİSLİ (Erzurum) – Doğru değil. Beni katmayın yalanınıza! Hayır!
İBRAHİM
AYDEMİR (Devamla) – Sen oradaydın. Yalanı sen söylersin, ben söylemem. Yalanla
itham etme beni. 
BAŞKAN
– Meclise hitap edin Sayın Milletvekili. 
İBRAHİM
AYDEMİR (Devamla) - Yalan senin işin. Ayıptır. 
BAŞKAN
– İbrahim Bey, Meclise hitap edin.
MUHAMMET
NACİ CİNİSLİ (Erzurum) – Hayatta yalan söylemedim ben! 
BAŞKAN
– Sayın Cinisli, laf atmayın arkadaş.
İBRAHİM
AYDEMİR (Devamla) – Amma söylemezsin ki ya!
MUHAMMET
NACİ CİNİSLİ (Erzurum) – Doğru değil. 
İBRAHİM
AYDEMİR (Devamla) – Terbiyesiz adam!
Bakın
arkadaşlar, şunu özellikle not düşüyorum: İnsanların zihnine kriz mefhumunu ne
kadar sokmaya çalışırsanız çalışın, bu millet asla bu neviden negatif
kavramları artık kabul etmiyor. Çünkü ak anlayış on yedi yıldır bu milletin…
(Mikrofon
otomatik cihaz tarafından kapatıldı) 
AHMET
HAMDİ ÇAMLI (İstanbul) – İbrahim Ağabey, İbrahim Ağabeyciğim; muhalefette
hortumlayamama krizi var, hortumlayamama krizi var ya! Kriz bu işte. 
BAŞKAN
– Söz atmayın, arkadaşınız konuşuyor Sayın Milletvekili ya!
İBRAHİM
AYDEMİR (Devamla) – Şimdi, arkadaşlar, bir müsaade ederseniz, krizi tarif
edeyim. Sahici krizi tarif eden iki rakam vereceğim ben size: Dolar…
BAŞKAN
– Sayın Milletvekili, bir, Meclise hitap edelim; bir de toparlayın. 
İBRAHİM
AYDEMİR (Devamla) – Şimdi, arkadaşlar, krizi tarif eden iki rakam veriyorum:
Bakın, dolar 12 lirayken 47 liraya çıkmış, enflasyon yüzde 70’lerden yüzde
125’lere çıkmış. Sadece bu iki rakama bakıp mevcut hâlle kıyasladığınızda kriz
kavramını siz de zihninizden sileceksiniz. Bunu geçin arkadaşlar. 
ÖMER
FETHİ GÜRER (Niğde) – Hangi parti zamanında olmuş, hangi parti? Partisini
söyle!
İBRAHİM
AYDEMİR (Devamla) – Millet, siz bunu söyledikçe zihnini daha da temizliyor.
ÖMER
FETHİ GÜRER (Niğde) – Partisini söyle, partisini söyle, partisini! Söyle de
duysunlar!
İBRAHİM
AYDEMİR (Devamla) – Allah’ın izniyle 1 Nisanda krizin nerede yaşandığını millet
size gösterecek. 
ALİ
ŞEKER (İstanbul) – Söylemeyince kriz olmuyor! 
ÖMER
FETHİ GÜRER (Niğde) – Hangi parti, hangi parti? O artışın olduğu dönemin
partisini söyle!
ALİ
ŞEKER (İstanbul) – Gözümüzü kapatınca kriz olmaz mı?
İBRAHİM
AYDEMİR (Devamla) – Millet kendi kumaşının dışındakilere hep ders verdi, bundan
sonra da verecek Allah’ın izniyle. O tarihi bekleyin. 
Hepinize
saygılar sunuyorum. (AK PARTİ sıralarından alkışlar) 
ALİ
ŞEKER (İstanbul) – Gözümüzü kapatınca kriz olmaz mı şimdi? Böyle yapsak…
BAŞKAN
– Öneriyi oylarınıza sunuyorum: Kabul edenler… Kabul etmeyenler… 
(HDP
sıralarından “Kabul edildi.” sesleri)
BAŞKAN
– Öneri kabul edilmemiştir. 
Sayın
milletvekilleri, değerli milletvekilleri; özellikle bir şey söylemek istiyorum.
Ben şahsen Meclisi yönetirken laf atan bir milletvekiline “Niye laf atıyorsunuz?”
demek istemiyorum. Hatipleri dinleyelim, takdir milletimize ait. O bakımdan,
özellikle rica ediyorum.
Cumhuriyet
Halk Partisi Grubunun İç Tüzük’ün 19’uncu maddesine göre verilmiş bir önerisi
vardır, okutup işleme alacağım ve oylarınıza sunacağım.
3.- CHP Grubunun, Artvin Milletvekili Uğur Bayraktutan ve 25
milletvekili tarafından, Yusufeli’nde yaşanan çeşitli sorunların incelenerek
ilçe halkının talepleri doğrultusunda sorunların giderilmesi için gerekli çözüm
yollarının belirlenmesi amacıyla 17/1/2019 tarihinde Türkiye Büyük Millet
Meclisi Başkanlığına verilmiş olan Meclis araştırması önergesinin (10/890) ön
görüşmelerinin, Genel Kurulun 6 Şubat 2019 Çarşamba günkü birleşiminde
yapılmasına ilişkin önerisi
6/2/2019
Türkiye Büyük Millet Meclisi Başkanlığına
Danışma
Kurulu 6/2/2019 Çarşamba günü (bugün) toplanamadığından, grubumuzun aşağıdaki
önerisinin İç Tüzük’ün 19’uncu maddesi gereğince Genel Kurulun onayına
sunulmasını saygılarımla arz ederim.
 Engin
Altay
 İstanbul
 CHP
Grubu Başkan Vekili
Öneri:
Türkiye
Büyük Millet Meclisi gündeminin “Genel Görüşme ve Meclis Araştırması
Yapılmasına Dair Öngörüşmeler” kısmında yer alan, Yusufeli’nde yaşanan çeşitli
sorunların incelenerek ilçe halkının talepleri doğrultusunda sorunların
giderilmesi için gerekli çözüm yollarının belirlenmesi amacıyla verilmiş olan
(10/890) esas numaralı Meclis Araştırma Önergesi’nin görüşmesinin Genel Kurulun
6/2/2019 Çarşamba günlü (bugün) birleşiminde yapılması önerilmiştir.
BAŞKAN
– Önerinin gerekçesini açıklamak üzere Cumhuriyet Halk Partisi Grubu adına
Artvin Milletvekili Sayın Uğur Bayraktutan’a söz veriyorum.
Buyurun
Sayın Bayraktutan. (CHP sıralarından alkışlar)
CHP
GRUBU ADINA UĞUR BAYRAKTUTAN (Artvin) – Teşekkür ediyorum Sayın Başkan.
Sayın
Başkan, değerli milletvekilleri; Artvin ili Yusufeli ilçesi, Artvin’de
yapılmakta olan Çoruh havzası barajları kapsamı içerisinde kamulaştırmaya
alınan ve bütünüyle baraj gölü içerisinde kalacak olan bir ilçe -bunu bütün
Türkiye biliyor- ve ilçe merkezi yeni bir yere taşınıyor değerli arkadaşlarım.
Bu nedenle, ilçe merkezinde ciddi anlamda sıkıntılar var, hem kamulaştırmadan
kaynaklanan sıkıntılar var hem de ilçe merkezinin yeni yere taşınmasına ilişkin
sıkıntılar var. Değerli arkadaşlarım, ilçe merkezinin taşındığı yeni yerde
250’nin üzerinde bina inşaatı tamamlandı. Ne yazık ki bu bina inşaatlarının
yapılmasındaki malzemelerle alakalı kişilerde sıkıntılar var. Bunun hangi
malzemeden yapıldığı, toprak mı katıldığı konusunda, denetim konusunda da ciddi
sıkıntılar var. Yine, aynı şekilde, ilk üç katlarının bir bölümünün toprakta
kaldığı ve bu konuda vatandaşların da ciddi problemler yaşadığı görülmektedir
değerli arkadaşlarım. 
Biz,
ilçe merkezinin yeni yere taşınmasıyla alakalı olarak bir an evvel taşınmasını
istiyoruz ama ilçe merkezi tamamlanmadan yeni yerde de bir viyadük çalışmasının
yapıldığı gerçeği de bir heyula gibi vatandaşın karşısında durmaktadır değerli
arkadaşlarım. 
Yine
aynı şekilde, hak sahipliğiyle alakalı da ilçe merkezinde ve orada yaşayanlar
bir sıkıntı çekmektedir. O da nedir? 11/9/2014 tarihinden geriye doğru üç yıl
ikamet şartı aranmakta, üç yıl ikamet eden kişilere hak sahipliği tanınmakta,
bunlarla ilgili olarak da mutlaka bir aile şartını yerine getirmesi
gerekmektedir ama ne yazık ki bugüne kadar bu şartla alakalı da ciddi
sıkıntılar yaşanmıştır. Neden? Bekâr olanlarla alakalı, aile olmayanlarla veya
o üç yılla alakalı olarak, o tarihte köyde yaşayanlarla, görevli olanlarla veya
köyde ikamet edenlerle ilgili olarak da bu konuda da hak sahipliğiyle alakalı
sıkıntılı bir durum söz konusu olmaktadır. Değerli arkadaşlarım, ilçe merkezi
çok küçük. Yusufeli, Türkiye'nin ve Artvin’in en güzel, en şirin ilçelerinden
bir tanesi. 1.188 kişiye hak sahipliği çıkmadı. 147 esnafa, 40 şirkete ne yazık
ki hak sahipliği çıkmadı değerli arkadaşlarım. 
Bir
başka problem daha var Yusufeli’de, bu da kamulaştırmayla alakalı.
Kamulaştırmada ne yazık ki devlet ciddi anlamda hani bir tüccar mantığıyla
hareket ediyor ve kamulaştırmada diyor ki: “Seninle beraber pazarlığa
oturabilmem için öncelikle uzlaşma şartını yerine getirmen lazım. Dava yoluna
gitme, sana davada para ödemem.” Böyle de bir problemle Yusufelili, Yusefeli’de
yaşayanlar karşı karşıya kalmaktadır değerli arkadaşlarım. Bakın, bu sorunun
halledilebilmesi için öncelikle Kamulaştırma Kanunu’nun o katı kurallarının
dışında bir uygulamayla Yusufelili karşı karşıya kalmalı. O da nedir? Özellikle
esnafla alakalı. Esnaf olanlar ciddi bir mağduriyet yaşamaktadırlar değerli
arkadaşlarım. 
Yusufeli
başka bir heyulayla da karşı karşıya. O da nedir? Viyadüğün ne zaman
yapılacağıyla alakalı bir belirsizlik söz konusu. Değerli arkadaşlarım, yeni
yerleşim yeriyle alakalı olarak burada herhangi bir şekilde henüz bir
tamamlanma söz konusu değil ama ilçede de hemen 1 Nisanda, 31 Mart
seçimlerinden sonra mutlaka bir viyadük çalışmasının başlayacağına ilişkin
Yusufelilide bir tereddüt var. Eğer böyle bir çalışma başlarsa hemen o
viyadüğün altında 700 kişinin okuduğu Halitpaşa Ortaokulu var, ilk planda 20’ye
yakın esnaf etkileniyor, 100’e yakın konutun etkilenmesi söz konusu değerli
arkadaşlarım. Bu ne demektir, biliyor musunuz? Bir ilçeyi canlı canlı, suların
altında toprağa gömmeyle alakalı bir projedir. O nedenle, Yusufelili, orada
olan esnaflar şunu diyorlar: “Yeni yerleşim birimi bitmeden, yeni yerleşim yeri
tamamlanmadan, biz oraya geçmeden viyadük çalışmasına ilişkin herhangi bir
kazma vurulmasın.” Neden? Eğer böyle bir şey yapılırsa hem oradaki toz
bulutları açısından hem ilçenin sosyoekonomik yapısına darbe vurulması
açısından ciddi tehdit ve tehlikeyle karşı karşıya kalacağız. 
Yine
arkadaşlar, burada sıkıntılardan bir tanesi de şu: Bakın, bir kamu yararı
kararı alınmasına ilişkin olarak 2013 yılında bir düzenleme yapıldı bu
Mecliste, Kamulaştırma Kanunu’nun 25’inci maddesine bir hüküm getirildi.
Denildi ki: “Beş yıl süreyle kamu yararı kararının ilan edildiği tarihten bu
tarafa doğru, herhangi bir şekilde askıda kesinleşme tarihinden bu tarafa doğru
hem bina ve konutların yapılması açısından hem de ağaçların bedelleri ödenmez.”
diye bir hüküm getirildi. Şimdi bu beş yıllık sürenin dolmasına üç gün kala
2018 yılının Ekim ayının sonunda değerli arkadaşlarım Yusufeli’de
Cumhurbaşkanlığı kararnamesiyle -ki bu Yasa’da amir hüküm var, buna cevaz
veriyor- bir beş yıl daha getirdiler. Bu ne demek? Bakın, Yusufeli’de 300 konut
var, bunlar proje üzerinden satılmış veya karkas hâlinde duruyorlar. Bu 300
konutun sahibine ilişkin olarak kamulaştırma bedelleri ödenmiyor. Daha doğrusu
şunu ifade etmeye çalışıyorum: Hangi tarafından tutarsanız tutun, Yusufeli kendini
veriyor, bir şey demiyor, devletin kamulaştırma işlemine ilişkin olarak
“başımın üzerinde” diyor ama Yusufelili kamulaştırma bedelini, toprağın gerçek
bedelini alamıyor değerli arkadaşlarım. O nedenle ben yüce Parlamentodan bir
kere daha Türkiye’ye seslenmek istiyorum. Evet, Çoruh Vadisi projeleri çok
önemli projeler, bu projeler nedeniyle Türkiye’deki özellikle aydınlanma ve
diğer enerji konusunda ciddi bir fedakârlıkta bulunuyor Artvinli, Yusufelili.
Sizlerden beklediğimiz şudur: Eğer bu fedakârlığın da bir karşılığı…
(Mikrofon
otomatik cihaz tarafından kapatıldı) 
UĞUR
BAYRAKTUTAN (Devamla) – Başkanım, bir müsaade eder misiniz.
BAŞKAN
– Tamamlayın.
UĞUR
BAYRAKTUTAN (Devamla) – Çok teşekkür ediyorum Değerli Başkanım.
Artvinli,
Yusufelili şunu bekliyor: “Biz bir kere kamulaştırılırız, bir kere
kamulaştırılıyoruz.” diyor. Bakın, kolay bir olay değil, mezarlarından
kemiklerini çıkartıyorlar, bir ilçeyi canlı canlı suların altına gömüyorlar.
Diyorlar ki: “Biz bu fedakârlıkta bulunuyoruz, devlet de bize baktığı zaman
üvey evlat muamelesi yapmasın.” Bakın, AK PARTİ’deki değerli arkadaşlarım,
Yusufelili size çuvalla oy veriyor, çuvalla oy veriyor. Siz onlara baktığınız
zaman neden üvey evlat muamelesi yapıyorsunuz? Burada bir sıkıntı var, gidin
sokakta esnaf odalarından başlayın, bütün sivil toplum örgütlerine gidin,
minibüsçülere -aklınıza kim geliyorsa- sokaktaki herhangi bir esnaf vatandaşa
gidin, Yusufeli’de bir kanayan yarayla karşı karşıya olduğunuzu göreceksiniz. O
nedenle buradan yöre milletvekili olarak -biraz sonra burada diğer parti
grupları adına da söz alacaksınız- bu kamulaştırmayla alakalı belirsizliğin,
yeni yere taşınan Yusufeli’yle alakalı devam eden bu belirsizliğin ortadan
kalkması için bir an evvel buna müdahale edin. Bakın, Sayın Bakana sordum: “Bu
viyadükle alakalı belirsizlik ne zaman giderilecek?” diye. Sayın Bakan, bana
verdiği cevapta şunu diyor: “Kamulaştırma işlemlerini DSİ, proje işlemlerini
Karayolları yapıyor.” Sanki ben bunların Diyanet tarafından yapıldığını
zannediyorum değerli arkadaşlarım.
(Mikrofon
otomatik cihaz tarafından kapatıldı)
BAŞKAN
– Toparlayın Sayın Milletvekili.
UĞUR
BAYRAKTUTAN (Devamla) – Çok teşekkür ediyorum Değerli Başkanım.
O
nedenle Yusufeli’nin yaşadığı bu belirsizliğin, hem kamulaştırmayla alakalı
yaşadığı belirsizliğin hem yeni yerleşim yeriyle alakalı yaşamış olduğu
belirsizliğin hem de viyadük yapılacak diye bir heyula gibi, başında tehdit
gibi algılanan bu belirsizliğin bir an önce ortadan kaldırılması için
Hükûmetin, yetkililerin bu olaya el koyması gerekiyor.
Değerli
arkadaşlarım, bir ilçeyi anılarıyla, mezarlarıyla, hayalleriyle, umutlarıyla
suyun altına gömüyoruz. Gelin, bu Parlamentoda bir el ele verelim, hep beraber
bu araştırma önergemize destek verelim ve Yusufeli’nin çekmiş olduğu bu
belirsizliği ortadan kaldıralım. Bu konuda Yusufelili adına, bütün siyasi
partilerin adına, orada yaşayanların adına yüce Parlamentoda bu talebimi
yineliyor, yüce heyetinizi saygıyla selamlıyorum.
Teşekkür
ediyorum. (CHP ve İYİ PARTİ sıralarından alkışlar) 
BAŞKAN
– İYİ PARTİ Grubu adına Trabzon Milletvekili Sayın Hüseyin Örs’e söz veriyorum.
(İYİ PARTİ sıralarından alkışlar)
Süreniz
üç dakikadır Sayın Örs. 
İYİ
PARTİ GRUBU ADINA HÜSEYİN ÖRS (Trabzon) – Sayın Başkan, değerli
milletvekilleri; Cumhuriyet Halk Partisinin Artvin’in Yusufeli ilçesinde
yapılan viyadük ve inşaatın ilçeye verdiği zararların araştırılması hakkındaki
önergesiyle ilgili İYİ PARTİ Grubu adına söz almış bulunuyorum. Hepinizi en
derin saygılarımla selamlıyorum.
Artvin
il merkezine 85 kilometre uzaklıkta, Çoruh Nehri ve Barhal Çayı’nın birleştiği
bir vadide yer alan Yusufeli ilçemizde yaşayan vatandaşlarımız bugünlerde bir
hayli dertli, bir hayli sıkıntılıdır.
Değerli
milletvekilleri, öncelikle şunu belirteyim ki, tarihinde 6 kez yer değiştiren
ve 7’inci kez taşınmaya hazırlanan Artvin’in Yusufeli ilçesinde viyadük
inşaatının sebep olduğu sorunlar büyük boyutlara ulaşmıştır. Burada yeni
yerleşim yeri bitmeden bir viyadük çalışması yapılıyor. Viyadük çalışmasının
yapılacağı yerde esnaf ciddi anlamda bir mağduriyet içerisindedir. Şu an ilçede
yani Yusufeli’de faaliyet gösteren 147 esnaf ve iş yeri ile 40 civarında
şirkete ikametgâh ve medeni hâl gibi gerekçelerle hak sahipliği çıkmamıştır
yani yeni yerleşim yerinde insanlar ticari faaliyette bulunamayacaktır. Söz
konusu viyadük ilçenin tam merkezinde yapılacağı için tüm köyler dâhil, ilçe
halkı bu viyadük yapımından olumsuz etkilenecektir. İlçe merkezi viyadük inşası
nedeniyle şantiye sahasına dönüşecektir. Viyadüğün tam da altında 700’e yakın
öğrencisi bulunan Yusufeli’nin en büyük okulu olan Halitpaşa Ortaokulu
bulunmaktadır. Bu okulun başka bir alanda prefabrik bir yapıya taşınması söz
konusudur. Buradaki öğrenciler, veliler, herkes bu durumdan şikâyetçidir.
Viyadük nedeniyle yaklaşık 100’e yakın konutun tahliyesi söz konusudur.
Yusufeli ilçesinde kiralık konut ve boş daire bulma sorunu varken bu insanlar
nerede ikamet ettirilecektir? 
(Mikrofon
otomatik cihaz tarafından kapatıldı) 
BAŞKAN
– Toparlayın.
HÜSEYİN
ÖRS (Devamla) – Biz millete yapılan her hizmeti takdir etmeyi biliriz ancak
yeni bir yerleşim yeri bitmeden ve ilçeyi yeni yerleşim yerine taşımadan
ilçenin tam ortasında ilçeyi her türlü etkileyen bir inşaat yapımı nedeniyle
Yusufeli halkının mağduriyetini dile getirmek de bizim görevimizdir. Yetkililerin,
bu viyadüğün yapımının yeni yerleşim yerine geçildikten sonraki bir tarihe
ertelenmesini sağlaması gerekir diye düşünüyorum. 
Bu
duygu ve düşüncelerle hepinizi en derin saygılarımla selamlıyorum. (İYİ PARTİ
sıralarından alkışlar) 
BAŞKAN
– Halkların Demokratik Partisi Grubu adına Diyarbakır Milletvekili Sayın Adnan
Selçuk Mızraklı’ya söz veriyorum. 
Buyurun
Sayın Mızraklı. (HDP sıralarından alkışlar) 
Süreniz
üç dakika. 
HDP
GRUBU ADINA ADNAN SELÇUK MIZRAKLI (Diyarbakır) – Sayın Başkan, değerli milletvekilleri,
değerli izleyiciler; ben de sözlerime hepinizin çok iyi bildiği, kimilerinin
Kızılderililere, kimilerinin Afrika halklarına atfettiği bir sözle başlamak
istiyorum: “Bu dünya bize atalarımızdan miras kalmadı, çocuklarımızdan ödünç
aldık.”
Şimdi,
bu gerçeklikten hareketle Cumhuriyet Halk Partisi tarafından verilen bu grup
önerisinde Yusufeli ilçesinin yerinin değiştirilmesi kararı üzerine
görüşlerimizi ifade edeceğim. Arkadaşımız bir kısmından bahsetti, Yusufeli
nüfusu sürekli azalan bir ilçe. 1990 yılında nüfusu 35 bin civarındayken 2015
yılında 20.917 olarak sayılmış. Beraberinde, yine -bu yapılacak barajın
altında- tarım alanlarının oldukça az olduğu bir ilçe olan Yusufeli’nin zaten
yüz ölçümünün yüzde 5’i kadar tarım alanı var ve bu alanlar da yine yapılacak
barajın altında kalacak. 
Şimdi,
bu çerçeveden hareketle baktığımız zaman yani kentlerin yerini
değiştirebilirsiniz, binaların yerine çok çok daha güzel binalar
yapabilirsiniz. Diğer başka şeylerde, bina örnekleri olarak İstanbul’da gökdelenleri
yapıp da övündüğünüz zaman gibi yine övünebilirsiniz ama her coğrafyanın
insanıyla beraber binalarının da coğrafyasının da taşının, toprağının da bir
hafızası vardır arkadaşlar. Siz bu hafızaya rağmen iş yapmaya kalktığınız zaman
âdeta Avatar filmindeki hayat ağacının verdiği refleks gibi doğanın size
refleks verdiğini görürsünüz. Ne olur? “Otoyol yaptık.” dersiniz, “Karadeniz
Otoyolu’nu yaptık.” dersiniz ama sürekli heyelanlarla karşılaşırsınız, sürekli
yolun trafiğe kapandığını veya çok sayıda insanın, evin sular altında kaldığını
görürsünüz. Brezilya’da görüldü; maden ocakları açılmıştı, o çamur kümeleri
kentlerin üzerine yürüdü, 350 civarında insan yaşamını yitirdi. Niye? Çünkü
Amazon dünyanın soluk alıp verdiği yerdi. Siz doğaya rağmen iş yaparsanız doğa
size cevabını veriyor. 
Şimdi
bir kenti geçmişiyle birlikte sular altında bırakacaksınız; Hasankeyf’te olduğu
gibi, Halfeti’de olduğu gibi. Bizler bu öyküleri çok iyi biliriz. O anlamda
tarihimizi, insanlığımızı, bizi canlı canlı olarak gömecek bu tür
politikalardan kaçınmalıyız.
(Mikrofon
otomatik cihaz tarafından kapatıldı) 
ADNAN
SELÇUK MIZRAKLI (Devamla) – İzninizle Sayın Başkan. 
BAŞKAN
– Toparlayın Sayın Vekil.
ADNAN
SELÇUK MIZRAKLI (Devamla) – Ve şunu hatırlatayım: Eğer bir yerde doğa katlediliyorsa
bilin ki orada insanlar ve insanlık katlediliyordur. Doğa bizden bağımsız
değil, biz bu doğadan bağımsız değiliz, böyle görmek lazım. 
Şimdi
şu ifadeyi tekrar etmek istiyorum: “Devlet kimdir? Devlet biziz. Ben halkım.
Ben bu toprakların hamuruyla yoğrulmuşum. Ben halkım, devlet bizim sayemizde
devlettir.” demişti Havva Ana Cerattepe’de, değil mi arkadaşlar. O
Cerattepe’nin de patronları vardı, oradaki maden şirketinin. Hani millete böyle
sinkaflı sözler de sarf etmekten hiç de imtina etmeyen birileriydi ama oralar,
o doğa onlara peşkeş çekilmişti. 
Yine
aynı şekilde sevgili Bülent Şık kalktı, bir rapor yayınladı üç yıldır devletin
arşivlerinde olan ve o arşivler açılmadığı için, halk bilgilendirilmediği için
ve gerekli tedbirler alınmadığı için kanser oranlarının nasıl arttığına işaret
ediyordu, âdeta devletin gizli kayıtları gibi kalkıldı, on iki yıl gibi bir
ceza verildi.
(Mikrofon
otomatik cihaz tarafından kapatıldı) 
ADNAN
SELÇUK MIZRAKLI (Devamla) – Çok özür diliyorum Sayın Başkan.
BAŞKAN
– Toparlayın…
ADNAN
SELÇUK MIZRAKLI (Devamla) – Cezayı alması gerekenler acaba oradaki o önlemleri
almayanlar mıydı, yoksa Bülent Şık mıydı? Benim vicdanımca şüphesiz ki o
önlemleri almayanlardır.
Arkadaşlar,
insanlık aşırı üretiyor, gereksiz yere tüketiyor. Bundan kaçınmak lazım. Parayı
ve gücü çok sevmemek lazım ama doğayı ve insanı sevmek gerekiyor. Borcumuza
sadık olmalıyız. Doğaya olan borcumuza sadık olmalıyız yoksa bugün Antalya’daki
yaşanan hortum felaketi gibi daha önce hiç alışık olmadığımız felaketleri görürüz.

Ve
ben son olarak şunu söylemek istiyorum: Burası bir Parlamento, yasama ve
denetleme organı ama aynı zamanda da her Parlamento bir vicdan mahkemesidir,
bizler de onun yargıçlarıyız. Rolümüzü ve sorumluluğumuzu iyi ve doğru bilelim.

Sağlıkla
kalın arkadaşlar. (HDP sıralarından alkışlar) 
BAŞKAN
– Adalet ve Kalkınma Partisi Grubu adına İstanbul Milletvekili Sayın Abdullah
Güler’e söz veriyorum.
Buyurun
Sayın Güler. (AK PARTİ sıralarından alkışlar) 
Süreniz
üç dakikadır.
AK
PARTİ GRUBU ADINA ABDULLAH GÜLER (İstanbul) – Sayın Başkanım, saygıdeğer
milletvekilleri; Cumhuriyet Halk Partisi Grubunun Artvin ili Yusufeli ilçesinin
sorunları hususunda Meclis araştırması açılması için vermiş olduğu grup önerisi
üzerine AK PARTİ Grubumuz adına söz almış bulunmaktayım. Bu vesileyle, aziz
milletimizi ve yüce Meclisi saygıyla selamlıyorum.
Çok
saygıdeğer milletvekilleri, Artvin Milletvekilimiz Erkan Balta şu anda
Artvin’de. Yusufeli ve diğer ilçelerimizle ilgili mevcut vatandaşlarımızın
iletmiş olduğu şikâyetlerle ilgili olarak bir toplantı tertip ettiğinden şu
anda Genel Kurulumuza katılamadılar. Ben de TOKİ’de eskiden görev almış olan ve
aynı zamanda Yusufeli’yi bilen ve yakından takip eden bir milletvekili olarak
bazı hususları da sizlerle paylaşmak istiyorum.
Değerli
milletvekillerimiz, Yusufeli Barajı, Çoruh havzası enerji yatırımları
içerisinde yer alan, 10 tanesi ana kol, 7 tanesi yan kol olmak üzere toplam 17
tane barajın en büyüğüdür. Yükseklik bakımından Türkiye’nin en yüksek, dünyanın
ise 3’üncü en yüksek barajıdır. Toplam 4 milyon metreküp gövde hacmine sahip
olacaktır ve tesisin kurulu gücü de yaklaşık 588 megavat olacaktır. Yıllık
enerji üretiminden merkezi bütçemize 1 milyar TL de katkı sağlayacaktır.
Yusufeli Barajı, bir ilçe merkezini, 4 köyün tamamını ve 14 köyü de kısmen
etkileyecek şekilde yapılan bir enerji yatırım projesidir. Baraj 2020 yılının
ilk yarısında su tutmaya başlayacak, şu an itibarıyla da toplamda 275 metre
olacak baraj yüksekliğinin 61 metresi de gerçekleştirilmiş durumdadır. Yusufeli
ilçemizde şu anda ikamet eden yaklaşık 12 bin vatandaşımızın da yeni ilçe
merkezine taşınması da öngörülmektedir. 
Saygıdeğer
milletvekilleri, Yusufeli Barajı’yla beraber sular altında kalacak mevcut ilçe
merkezinde yaşayan vatandaşlarımızın aynı bölgede yaşantılarını devam
ettirmeleri için yeni bir yerleşim yeri inşa edilmektedir. Yusufeli yeni
yerleşim merkezinin şimdilik üç bölgeden oluşması planlanmaktadır. 3’üncü
bölgede 1’inci etap olarak 334 konut, 6 adet dükkân, 1 adet 24 derslikli lise,
1 adet sağlık ocağı, 1 adet ilçe jandarma komutanlığı inşaatı ve aynı zamanda
altyapı ve çevre düzenlemesi inşaatları yapılacaktır. 1’inci etap inşaat
çalışmaları şu anda yüzde 80 oranında tamamlanmıştır. İnşası devam eden bu 334
konut tipi dediğimiz 3+1, 106 metrekare ve 110 metrekare daireler şeklinde,
Tip5 dediğimiz 4+1, 168 ve 170 metrekare daireler şeklinde de inşaatları devam
etmektedir. 
(Mikrofon
otomatik cihaz tarafından kapatıldı) 
BAŞKAN
– Toparlayın Sayın Milletvekilim. 
ABDULLAH
GÜLER (Devamla) – 1’inci bölge 2’nci etap üstyapı çalışmaları kapsamında da
merkez camisi, müftülük, öğretmenevi, 16 derslikli ortaokul, kapalı spor
salonu, ilçe gençlik spor müdürlüğü, PTT, kütüphane, adliye, hükûmet konağı,
ilçe emniyet amirliği de yer alacaktır. 
Çok
saygıdeğer milletvekilleri, mevcut biraz önce değerli hatiplerin dile getirdiği
üzere, şu anda gündemde olan yaklaşık 225 metre yüksekliğindeki viyadük şu
andaki yeni ilçe merkezine de ulaşımı sağlayacaktır. Dolayısıyla yeni ilçe
merkezine ulaşımı sağlayacak bu viyadüğün -vatandaşlarımızı mağdur etmeden,
orta bir yolu bularak, herhangi bir sorunu ötelemeden- baraj inşaatının da
devamlılığını sağlayacak şekilde mevcut milletvekillerimiz ve bölgede çalışan
yetkililerimiz gerekli çalışmayı yürütmektedirler. 
Bu
konuda ben saygıdeğer vatandaşlarımızın müsterih olmalarını diliyorum, yüce
Genel Kurulu saygıyla selamlıyorum. (AK PARTİ sıralarından alkışlar) 
BAŞKAN
– Öneriyi oylarınıza sunuyorum: Kabul edenler... Kabul etmeyenler... Kabul
edilmemiştir. 
Alınan
karar gereğince, gündemin “Kanun Teklifleri ile Komisyonlardan Gelen Diğer
İşler” kısmına geçiyoruz.
1’inci
sırada yer alan, İstanbul Milletvekili Nevzat Şatıroğlu ve 6 Milletvekilinin
Maden Kanunu ile Bazı Kanunlarda ve Kanun Hükmünde Kararnamede Değişiklik
Yapılmasına Dair Kanun Teklifi (2/1410) ve Sanayi, Ticaret, Enerji, Tabii
Kaynaklar, Bilgi ve Teknoloji Komisyonu Raporu’nun görüşmelerine kaldığımız
yerden devam ediyoruz.
V.- KANUN TEKLİFLERİ İLE KOMİSYONLARDAN GELEN DİĞER İŞLER
A) Kanun Teklifleri
1.- İstanbul Milletvekili Nevzat Şatıroğlu ve 6 Milletvekilinin Maden
Kanunu ile Bazı Kanunlarda ve Kanun Hükmünde Kararnamede Değişiklik Yapılmasına
Dair Kanun Teklifi (2/1410) ve Sanayi, Ticaret, Enerji, Tabii Kaynaklar, Bilgi
ve Teknoloji Komisyonu Raporu (S. Sayısı: 41) (x)
BAŞKAN
– Komisyon? Yerinde.
Dünkü
birleşimde İç Tüzük’ün 91’inci maddesine göre temel kanun olarak görüşülen 41
sayılı Kanun Teklifi’nin tümü üzerindeki ilk konuşma İYİ PARTİ Grubu adına
yapılmıştı. 
Şimdi,
teklifin tümü üzerinde ikinci söz Milliyetçi Hareket Partisi Grubu adına
Antalya Milletvekili Sayın Abdurrahman Başkan’a aittir.
Buyurun
Sayın Başkan. (MHP sıralarından alkışlar) 
Süreniz
yirmi dakikadır.
MHP
GRUBU ADINA ABDURRAHMAN BAŞKAN (Antalya) – Sayın Başkan, değerli
milletvekilleri; yüce heyetinizi ve televizyonları başında bizi izleyen büyük
Türk milletini saygı ve sevgiyle selamlıyorum.
Maden
Kanunu ile Bazı Kanunlarda ve Kanun Hükmünde Kararnamede Değişiklik Yapılmasına
Dair Kanun Teklifi hakkında Milliyetçi Hareket Partisi Grubumuz adına söz almış
bulunuyorum.
Geçen
hafta Antalya’da meydana gelen hortumda hayatını kaybeden Bayram Demir ve 13
yaşındaki Berivan Karakeçili evladımıza Allah’tan rahmet diliyorum. Buse Acar
kardeşimiz ise hâlâ bulunamamıştır, ailesine sabırlar diliyorum. Bu felaket
sonucu zarara uğrayan çiftçilerimize ve esnafımıza tekrar geçmiş olsun diyor,
bir an evvel yaralarının sarılması ve yardımların yapılması konusunun takipçisi
olacağımızı Antalyalı hemşehrilerimin bilmesini istiyorum. 
Bu
kapsamda Tarım Bakanlığımız da hemen harekete geçerek Antalyalı çiftçilerimize
30 milyon lira civarında acil destekte bulunmuş ve oluşan hasar bir nebze
hafifletilmiştir. Artık Antalya’mız yarı tropik iklim kuşağına geçmiş olup bu
tür afetlerin daha sık görülme ihtimalinden dolayı acil önlem alınması ve
hazırlıklı olunması zaruri olmuştur. 
Sayın
Başkan, değerli milletvekilleri; madenler, temelde insanın tabiata karşı
mücadelesinde çok önemli bir güç kazandırmıştır. Öyle ki tarihte insanlığın
gelişim evrelerinde madenlerin bulunması ve işlenmeye başlanması büyük rol
oynamış, çağlara bile madenlerin isimleri verilmiştir; Tunç Çağı, Bakır Çağı,
Demir Çağı gibi. Yerleşik yaşama geçiş ve tarım toplumunun ortaya çıkması, buna
bağlı olarak ortaya çıkan iş bölümü, yönetim alanlarındaki gelişmeler, zaman
içerisinde gerçekleşen sanayileşme ve yaşamın ekonomik, politik, sosyolojik
hemen her alanında yarattığı etkiler büyüktür. Bu noktadan hareketle
madenciliğin dünyanın en eski mesleklerinden biri olduğunu söyleyebiliriz.
Türkiye’de
madencilik faaliyetleri 1935 yılında kurulan Maden Tetkik Arama Enstitüsü, Eti
Maden ve özel sektör tarafından yürütülmektedir. Türkiye, maden çeşitliliği
bakımından zengin bir ülkedir. Günümüzde dünyada ticareti yapılan 90 çeşit
madenden sadece 13’ü Türkiye’de bulunamamıştır. Ülkemizde 60 civarında farklı
madenin fiziki üretimi yapılmaktadır. 
Türkiye’nin
zengin olduğu madenler arasında ilk sırayı, dünya rezervlerinin yüzde 73’ünü
oluşturan bor mineralleri almaktadır. Bugün 3,3 milyar ton bor rezervimiz
olduğu artık bilinmektedir. Rezerv çalışmaları hâlen Eti Maden, MTA iş
birliğiyle sürmektedir.
Ülkemizde
bor tüketiminin artırılması, bora dayalı sanayinin geliştirilmesi, borla ilgili
üretilecek verimli ve yenilikçi yatırımların artırılması amacıyla sektörel iş
birlikleri oluşturularak sanayi kuruluşları desteklenmelidir. Dünyada bor
ürünlerinin tüketimi yaklaşık 3,86 milyon tondur. 2017 yılında dünya bor
talebinin yaklaşık yüzde 57’si Türkiye tarafından karşılanmış olup 2017 yılında
rafine bor ürünlerinin üretimi 2 milyon ton olarak gerçekleşmiştir.
2018
yılı sonu itibarıyla yaklaşık 2,2 milyon ton bor üretimi gerçekleştirilmiş ve 1
milyar dolar civarında gelir elde edilmiştir. Bor üretimine sahip çıkarken, bor
bazlı, katma değeri yüksek ihraç ürünlerinin araştırılması, Ulusal Bor
Araştırma Enstitüsünün en önemli görevlerindendir. 
Bor,
tarımdan kimyaya, sanayiden uzay çalışmalarına kadar birçok alanda kullanılan
çok önemli bir millî servetimiz olup komplo teorilerine ve spekülasyonlara alet
edilemeyecek kadar kıymetli bir madenimizdir. Bor dışında perlit, ponza,
feldspat, bentonit, barit, manyezit, sodyum sülfat, kaya tuzu, trona,
stronsiyum tuzları, zeolit, sepiyolit, mermer, kuvarsit ve linyit zengin
kaynaklara sahip olunan madenlerimizden birkaçıdır.
2018
yılı sonu itibarıyla 7 milyon 461 bin ton doğal taş ihracatıyla 1 milyar 908
milyon dolar, 18 milyon 867 bin ton mineral ihracatıyla 2 milyar 653 milyon dolar,
toplamda da 4 milyar 561 milyon dolarlık maden ihracatımız gerçekleşmiştir. 1
milyar dolarlık bor ihracatımız ve 635 milyon dolarlık soda külü ihracatımız bu
rakamlara dâhil değildir. 
Ton
başı maden ihracat fiyatı ortalama 175 dolar civarında olup bunu işlenmiş maden
olarak ihracıyla önce 250, sonrasında da 500 dolar seviyesine çıkarmak millî
hedefimiz olmalıdır. 2023 yılı hedeflerine ulaşmak için maden ihracatımızın 15
milyar dolar seviyesine çıkarılması maden sektörünün rüştünü ispat etmesine
neden olacaktır. 
Madencilik
sektörünün gayrisafi yurt içi hasıladaki payının düşük olmasının en önemli
nedenleri olarak, ülkemizin sanayileşmede arzu edilen seviyeye henüz
gelememesi, mamul madde üretiminin yeterli düzeyde olmaması ve madenlerimizin
ham madde olarak ihraç edilmesi gösterilebilir. Madenlerimizin ham olarak ihraç
edilmesi yer altı kaynaklarının ekonomimize katkısını düşürmekte olup katma
değeri yüksek üretime geçmemizi elzem hâle getirmiştir.
Son
yıllarda küreselleşmenin etkisiyle sanayideki gelişmeler maden kaynaklarıyla
ilgili yeni durumları gündeme getirmiştir. Bu koşullarda farklı maden
kaynaklarına sahip olmak ülkeler için daha stratejik bir avantaj hâline
gelmiştir. Öyle ki gelişmiş ülkelerin dış politikalarını bile giderek yer altı
kaynaklarına göre şekillendirdiği gözlenmektedir. Dolayısıyla, gelişmiş
ülkelerin, maden kaynakları açısından zengin olan diğer ülkelerle olan ticari
ilişkilerini bu yönde güçlendirdikleri görülmektedir. Örnek olarak Çin’in
Afrika ve Avustralya madenlerine yatırımları gösterilebilir. 
Birçok
ülke, sahip olduğu önemli maden kaynaklarından dolayı Türkiye'ye yönelik
yatırımlarına ivme kazandırmışlardır. Şu anda Türkiye'de maden arama ruhsatı
olan yabancı ortaklı şirketlerin büyük bölümünde yerli sermayenin yok denecek
kadar az olduğu bilinmektedir. Bu açıdan yerli ve millî sermayeye destek
verilmelidir.
Sayın
Başkan, değerli milletvekilleri; madencilik sektörü hakkında kamuoyunun
çoğunlukla sorun olarak gördüğü nokta, sektörde yaşanan iş kazalarıdır. Tabii
ki sektörün sorunları bu iş kazalarıyla sınırlı değildir. Bu iş kazaları
aslında asıl sorunların görünen tarafıdır. 
Madencilik
sektörünün bugününü maden potansiyeli, ihracat ve ekonomiye katkısı olarak ele
alırken sektörün temel sorunlarına değinmek yerinde olacaktır. Sektörün
sorunları şu şekilde özetlenebilir: Madencilik sektörünün en önemli
darboğazlarından biri, gerek kamu gerekse özel kuruluşlardaki yönetsel
yapıların verimliliği konusudur. Madencilik konusunda uzman mühendislere
gereken önem verilmelidir. Teknik nezaretçi uygulamasında, aynı zamanda iş
güvenliğinden de sorumlu olan mühendis ücretini, denetlemek durumunda olduğu
işyeri sahibinden almakta olup bu durumda mühendislerin işletmeyle ilgili
kararlarında adil davranmasında zorlukları vardı. Bu yasayla sorun
giderilmiştir. 
Sektörde
pazarlama araştırması olgusu iyice geliştirilmelidir. 
Sanayimizin
ana girdisi elektrik enerjisinin önemli ham maddelerinden biri olan yerli kömür
kaynaklarının yeterince kullanılamaması, bunun yerine ithal kömür ve ithal
doğal gaza dayalı politikalar enerji arz güvenliğinden öte, ülke güvenliğini de
tehlikeye sokmaktadır. 
Ayrıca,
önümüzdeki elli yılda kömürün öneminin azalacağı düşünülürse bir an önce kömür
rezervleri ekonomiye kazandırılmalıdır. Madencilik sektörüne yeterince değer
verilmesiyle ülkemizdeki işsizlik ve göç sorunu önemli ölçüde azalacaktır.
Madenlerimiz çoğunlukla kırsalda olup istihdam sağlanırsa şehirlere olan ilgi
de azalacaktır. Bugün görüşeceğimiz yasanın hazırlanmasının bir amacı da budur.
Daha
önce belirtildiği gibi, madenlerimizin çoğu ham madde olarak ihraç
edilmektedir. Buna rağmen madencilik sektörünün ihracattaki payının, maden
açısından zengin bir ülke olarak nitelendirilen Türkiye’miz için düşük olduğu
bilinmektedir. Bu durumun sebeplerinden biri, madenlerin pazarlanması konusuyla
ilgilidir. Madencilik sektörünün, pazarlama açısından incelendiğinde çeşitli
sorunları olduğunu görmekteyiz. Sektörün pazarlama açısından en önemli
problemlerinden biri, iç ve dış pazarlarda ortak bir pazarlama stratejisinin
olmaması ve bu durumun sektörün rekabet gücünü olumsuz yönde etkilemesidir.
Gerek var olan gerekse gelişen pazarlara uygun stratejilerin geliştirilmesi
için, pazarlama araştırmaları konusunda zayıf olan sektörün kendini bu yönde
geliştirmesi için gerekli destek çalışmaları yapılmalıdır. 
Maden
ihracatında firmaların uyguladıkları fiyatlandırma politikalarında da dengesizlikler
görülmektedir. Özellikle dış pazara yönelik satışta fiyat birliğinin olmaması
ve yüksek oranda iskontolara gidilmesi piyasadaki fiyat dengelerini
bozmaktadır. Bu durum, ham madde olarak ihraç edilen madenlerimizin
değerlerinin çok altında bir fiyatla dış pazarlara satılmasına ve Türk
firmaların kâr oranlarının düşmesine neden olmaktadır. Dolayısıyla firmaların
pazarlama ve fiyat stratejisi konusunda uyması gereken politikalara ihtiyaç
duydukları belirtilmektedir. Madenleri gerçek değerleriyle pazarlamak ve
piyasada bir fiyat dengesi oluşturmak için firmaların bilgilendirilmesine önem
verilmelidir. 
Bununla
birlikte, bazı madenlerin pazarlama aşamasında bir isim birliğine sahip
olmadıkları da görülmektedir. Bununla birlikte, ülkemizde çok çeşitli renk ve
desende doğal taş işlenmekte ve bazen aynı ocaktan çıkan taşlar bile farklı
isimler almaktadır. Bu durum da müşterinin bazı madenlerin çeşitlerini
tanımasını ve bu madenlerin yurt dışında marka olmasını zorlaştırmaktadır.
Bunun engellenmesi için madenlerde isim birliğine gidilmesinin gerekliliği
artık bir sır değildir. 
Ülkemizde
doğal taş ürünlerinin iç ve dış pazar paylarının arttırılması için üretimde
modern teknolojilerin kullanımı, özellikle bu taşların işlenmesinde
teknolojinin daha da geliştirilmesi öngörülmektedir. Ancak bu gelişmelerle
ilgili malzeme, üretim teknolojisi ve tasarım konularında firmaların pazarlama
departmanında görev alan personelin eğitilmesi olumlu sonuçlara vesile
olacaktır. Yurt dışındaki müşterilerin genellikle kendi ülkelerinde şubesi
bulunan firmaları tercih ettikleri görülmektedir. Ülkemizin en önemli
zorluklarından biri de markalaşmadır ve gerek Hükûmetimiz gerekse firmalarımız
ve sivil toplum örgütlerimiz, ihracatçı birliklerimiz markalaşma konusunda
gerekli destekleri sağlamaktadırlar. 
Bu
açıdan değerlendirildiğinde, Türk firmalarının pazarlarını genişletmelerinin,
ülkelerin pazar yapılarını anlamak ve buna uygun tanıtma stratejileri
belirlemenin, ülke tanıtımı ve markalaşmak için farklı ülkelerde şube
açmalarının yararlı olacağı düşünülmektedir. Bunlara ek olarak, sektördeki
firmaların, işlenmiş ürün kapasiteleri ve ürün çeşitlilikleri ile ürün
kalitelerini arttırmaya yönelik yatırımlar yapmaları ve etkin dağıtım ağları
kurmaları başarının altın anahtarı olacaktır.
Sayın
Başkan, değerli milletvekilleri; Türkiye'de madencilik sektörüne genel olarak
bakıldığında ülkenin sahip olduğu maden kaynaklarından yararlanma noktasında
öngörülen hedeflerin yakalanamadığı görülmektedir. Bu konuyla ilgili olarak
çoğu kez dile getirilen şey, madencilik yatırımlarının ve ihracatının son
derece cazip hâle getirilmesinin gerekliliğidir. Türkiye'de madenciliğin
ekonomiye katkısının arttırılması ve dolayısıyla istihdam sağlama, sosyal yarar
gibi olumlu katkılarının hayata geçirilebilmesi için öncelikle Türk
madenciliğinin önemi üzerinde durulmalı, bu bilinçle gerekli düzenleme ve
uygulamalar gündeme getirilmelidir. 
Madencilik
sektörü, sanayileşmenin temel girdilerini üretmektedir. İnsanlık tarihi
içerisinde, üretimin ve ihracatın zamanla tarımdan sanayiye kayması, sanayi
için kaliteli ham maddelerin ekonomik olarak elde edilmesini gerekli kılmıştır.
Gelişmiş sanayi ülkelerinin hemen hepsinde de bu gelişmeyi sağlayan öncü faktör
madencilik olmuştur. Türkiye'nin kalkınması ve ekonomik gelişmesi için
madenciliğin sağlayacağı bu büyük katma değeri kullanabilmesi şarttır.
Azımsanmayacak sayıda madene sahip ve maden kaynakları yönünden zengin olarak
nitelendirilen bir ülke olarak Türkiye‘mizin bu avantajını kullanabilmesi çok
önemlidir. 
Ayrıca,
ülkemizin, madencilikte dünyada rekabet gücünün yüksek olduğu önemli madenleri
vardır. Bunlar, başta bor tuzları olmak üzere krom, manyezit, trona, toryum ve
mermer gibi madenlerdir. Altın madeni üretimimiz de düşüş trendindeyken 2018
itibarıyla düşüş durmuş, üretim yükselişe geçmiştir. Yıllık üretimimiz 30 tona
yaklaşmış olup bu rakamın altın madenciliğine verilen yeni teşviklerle 50
tonlara çıkarılması, ulaşılabilir bir hedef olacaktır.
Madencilik
sektöründeki sorunların belirlenip bunlara yönelik çözümlerin hızlı şekilde
uygulamaya konulması, bu yasayla daha da mümkün olacaktır. Genellikle üzerinde
hemfikir olunan temel düşünceler, ana girdi maliyetleri ile nakliye
ücretlerinin düşürülmesi, yeni teknolojilerin kullanımı ve AR-GE çalışmalarına
önem verilmesidir. Bu sayede madenciliğin iç ve dış pazarlarda rekabet gücünün
artırılması mümkün olacaktır. Ayrıca, verimlilik artışının yakalanması
açısından teknik eleman istihdamının artırılması, ileri teknolojilere uyum
sağlayacak iyi eğitilmiş iş gücünün kullanılması ve üniversite ile sektör iş
birliğinin artırılması bu yasayla önerilmektedir. Bunlara ek olarak, maden
pazarları yakından izlenerek değişimlere uygun olarak sektörde çeşitli
pazarlama stratejilerinin oluşturulması, rekabette bizi bir adım daha öne geçirecektir.
Sayın
Başkan, değerli milletvekilleri; son dönemlerde enerji alanında atılımlar
yapmakta olan ülkemizde Maden Yasası’nın ve yer altı kaynaklarımızı yönetmekte
olan kurumlarımızın tek bir çatı altında toplanarak günün şartlarına uygun bir
şekilde yönetilmesi kaçınılmazdır. Enerji sektörünün farklı alanlarında gerek
yatırım gerek ihracat ve gerek ithalat yapan birimlerin ayrı ayrı ele alınması
bu sektörleri rahatlatacaktır.
Bugün
görüştüğümüz bu kanun teklifiyle, yerli ve millî sermayeye sahip olan kamu ve
özel sektör temsilcilerimize önemli teşvik ve destekler verilecektir. Son
dönemlerde üretim düşüklüğü yaşanan madenlerde üretimin, verimliliğin ve bunun
sonucu mamul madde ihracatımızın artırılması, ülkemiz açısından önemli bir artı
değer yaratacaktır.
Maden
üreticilerimizin ve maden çalışanlarının memnun olduğu, çevreye duyarlı, katma
değeri yüksek ürünler üretip ihraç etmek, yeni maden çağının ve Türk
madenciliğinin en önemli göstergesi, 4.0’ı olacaktır. Millî madencilik
politikası, arz güvenliği, yerlileştirme ve öngörülebilir piyasa üzerine inşa
edilmelidir. Bu yasanın titizlikle uygulanması, istihdama ve sektörün
büyümesine katkı sağlayacak ve ortaya konan katma değerle Türkiye’nin cari
açığının azalmasına vesile olacaktır.
Sayın
Başkan, değerli milletvekilleri; bizler bu kanunun komisyon aşamasında her
maddesi üzerinde titizlikle durduk. Bazı konularda biz siyasiler olarak fikir
ayrılıklarımız olabilir ama savunma gibi, enerji gibi, beka sorunu olan
konularda birlik olma zorunluluğumuz vardır.
Bu
hafta, 9 Şubatta partimiz Milliyetçi Hareket Partisinin kuruluşunun şerefle
dolu, vazgeçilmez yeminle bir ülkünün peşinde 50’nci yılını kutlayacağız. Tüm
dava arkadaşlarımıza kutlu olsun, daha nice 50 yıllara.
Sözlerimi
Genel Başkanımız Sayın Devlet Bahçeli Bey’in sözleriyle bitiriyorum: “Milletin
gönlüne ilmek ilmek işledik kutlu davamızı. Akıl ve ahlakla düşünüp, cesaretle
büyüyüp bozkurt gibi, Türklüğün şafağında doğduk.”
Milliyetçi
Hareket Partisi Grubu olarak (2/1410) esas numaralı Kanun Teklifi’ne olumlu oy
vereceğimizi belirtiyor, yüce heyetinizi sevgi ve saygıyla selamlıyorum. (MHP
sıralarından alkışlar)
BAŞKAN
– Sezgin Bey buyurun, söz istemiştiniz. 
III.- AÇIKLAMALAR (Devam)
25.- İstanbul Milletvekili Mustafa Sezgin Tanrıkulu’nun, 723’üncü haftada
Cumartesi Annelerinin Serdar Tanış ile Ebubekir Deniz’in akıbetini öğrenme
taleplerine kulak verilmesi gerektiğine ilişkin açıklaması
MUSTAFA
SEZGİN TANRIKULU (İstanbul) – Sayın Başkan, teşekkür ederim. İç Tüzük 60’a göre
söz istedim. 
Cumartesi
Anneleri, maalesef 723’üncü haftasında da Galatasaray Meydanı’nda yaslarını
tutamadılar ve adalet taleplerini dile getiremediler. Cumartesi Anneleri,
geçtiğimiz hafta 25 Ocak 2001 tarihinde Silopi’de zorla kaybedilen Serdar Tanış
ve Ebubekir Deniz’i andılar.
Serdar
Tanış ve Ebubekir Deniz, 25 Ocak 2001 tarihinde çağrı üzerine Silopi Jandarma
Komutanlığına gitmişlerdi, o tarihten itibaren de kendilerinden haber
alınamadı. Beş gün sonra Şırnak Valiliği, kamuoyu baskısı nedeniyle, gözaltına
alındıklarını ama yarım saat sonra serbest bırakıldıklarını açıklamak zorunda
kaldı. İnsan hakları örgütleri, aydınlar, Birleşmiş Milletler Yargısız ve Keyfî
İnfazlar Komisyonu, Tanış ve Deniz’in akıbeti için çalışmalar yaptılar, devreye
girdiler ancak hiçbir sonuç alınamadı. Dosya, Avrupa İnsan Hakları Mahkemesine
taşındı. Avrupa İnsan Hakları Mahkemesi, sözleşmenin 38, 2, 3, 5 ve 13’üncü
maddelerinden Hükûmeti mahkûm etti ve ağır bir mahkûmiyet kararı verdi. O
davada ben de tanıklık yaptım. Serdar Tanış ve Ebubekir Deniz’in yakınları ve
çocukları adalet bekliyorlar. Bu adalet talebinin sözcüsü olarak da burada ben,
faillerin bulunması ve adaletin gerçekleşmesi noktasında Cumartesi Annelerinin
bu sesine bakanlığın ve Parlamentonun kulak vermesini talep ediyorum. 
Sayın
Başkan, teşekkür ediyorum. 
V.- KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Teklifleri (Devam)
1.- İstanbul Milletvekili Nevzat Şatıroğlu ve 6 Milletvekilinin Maden
Kanunu ile Bazı Kanunlarda ve Kanun Hükmünde Kararnamede Değişiklik Yapılmasına
Dair Kanun Teklifi (2/1410) ve Sanayi, Ticaret, Enerji, Tabii Kaynaklar, Bilgi
ve Teknoloji Komisyonu Raporu (S. Sayısı: 41) (Devam)
BAŞKAN
– Teklifin tümü üzerinde üçüncü söz, Halkların Demokratik Partisi Grubu adına
İstanbul Milletvekili Sayın Ali Kenanoğlu’na aittir. 
Buyurun
Sayın Kenanoğlu. (HDP sıralarından alkışlar)
HDP
GRUBU ADINA ALİ KENANOĞLU (İstanbul) – Sayın Başkan, değerli milletvekilleri;
Genel Kurulu saygıyla selamlıyorum. 
Ben
de, HDP adına 41 sıra sayılı Kanun Teklifi üzerine söz almış bulunuyorum. 
Tabii,
bu kanun teklifi, içerisinde Maden Kanununu, petrol ve türevleriyle ilgili
çeşitli düzenlemeleri, ölçü ve tartı aletleriyle ilgili çeşitli düzenlemeleri,
LPG, elektrik piyasası ve benzeri konulardaki doğrudan düzenlemeleri
ilgilendiren bir kanun teklifi. Aslında dolaylı olarak ormanla ilgili birtakım
düzenlemeleri de içeren ve benzeri birtakım konuları da, dolaylı birtakım
yasaları da içeren bir torba kanun hâlindedir bu. Dolayısıyla, biz öncelikle
Komisyonda da bunları dile getirdik. Bu şekilde bir kanun yapılmasının doğru
olmadığını… Çünkü bu kanun teklifi Komisyona gelmeden iki gün önce yani
Komisyon toplanmadan iki ya da üç gün önce bildirildi ve arkasından Komisyon
toplandı ve çalışmalarını sürdürdü. 
Şimdi,
şunu gördük ki bu şekilde yapılan kanunlar aslında kamuoyu ve kanundan doğrudan
yaşamı etkilenen muhatapları tarafından yeterince tartışılmadığı zaman eksik
çıkıyor ve hatalı çıkıyor ve daha sonra da bu hataları düzeltmek için yeniden
düzenlemeler ve kanunlar yapılmak durumunda kalınıyor. Şimdi, bu Maden Kanunu
da 14’üncü kez geliyor karşımıza. Yapılması gereken şuydu ya da bütün
kanunlarda yapılması gereken şudur: Öncelikle, bütün kanunun, yapılmadan en az
bir ay, iki ay, hatta üç ay öncesinden ilan edilmesi gerekir, bunun duyurulması
gerekir. Konunun bütün muhataplarının, o sektörün ilgililerinin, konuyla ilgili
vatandaşların bu kanunları tartışması, görüşlerini bildirmesi, aktarması
gerekiyor. Ondan sonra komisyonlarda bu kanunlar tartışılmalı ve komisyonlarda
son hâli verildikten sonra Genel Kurula gelmeli ve Genel Kurulda da belki de
üzerinde çok fazla tartışmadan, rahatlıkla kanunlar bu şekilde geçebilir hâle
gelecektir. Ama biz bütün bu süreçleri bu şekilde işletmiyoruz, o yüzden de
Genel Kurula sıkıştırıyoruz ve arkasından da torba kanun şeklinde hızlıca
kanunları geçirmek için yol, yöntem üretiyoruz.
Şimdi,
tabii, bu kanunlar çıkarılırken biz Komisyonda şunu gördük: Bu kanunda, demin
saymış olduğum, piyasalardaki “büyük oyuncu” dediğimiz büyük sermaye
sahipleriyle oturulmuş, onlarla düzenlemeler yapılmış, madde üzerinde
çalışılmış, ondan sonra da Komisyona getirilerek kamuoyuna duyurulmuş.
Kamuoyuna duyurulduktan sonra, sektörle ilgili Jeoloji Mühendisleri Odası,
Maden Mühendisleri Odası, çeşitli dernekler, bu konuyla ilgili sivil toplum
kuruluşlarının kanun maddelerinden haberi oldu ve bütün bu süreçlerle ilgili, o
kısa süre içerisinde itirazlarını dile getirmeye Komisyona gelerek biz Komisyon
üyelerine iletmeye çalıştılar. Bütün gayretlerimiz ve çabalarımız neticesinde
onların itiraz ettikleri ancak bir iki noktada, sadece birkaç noktada -belki üç
bile yoktu- düzenlemeler, değiştirmeler yapılabildi kitle örgütlerinin
talepleri doğrultusunda. Ama onun dışında, tüm kanun, hazırlandığı şekliyle,
büyük sermaye şirketlerinin sahipleriyle nasıl hazırlanmışsa o şekilde de şu an
karşımıza gelmiş durumda. Tabii, biz burada, önemli ölçüde, madencilikte iş ve
işçi güvenliği meselesini önemsediğimizi ifade ettik. Şimdi, baktığınız zaman,
Soma, Zonguldak, Şırnak, buralarda yaşanan maden kazalarını biz kaza değil
“cinayet, iş cinayeti” olarak tanımlıyoruz ve Soma benzeri kitlesel
cinayetlerin olduğu yerleri de “katliam” olarak nitelendiriyoruz. Çünkü bunlar
öyle ifade edildiği gibi “fıtrat” “kader” filan değildir, bunlar önlenebilir
kazalardır. Yani önlenebilir olduğu için de kaza kapsamında değerlendirmek de
mümkün değildir. Bunları biz doğrudan “iş cinayetleri” olarak
değerlendiriyoruz. Bunlar zaten hani böyle “kaza” “kader” filan diye
tanımlandığı için, şöyle Soma katliamını bir düşünürsek, Soma katliamına
sağlıkçılardan önce Diyanetin imamlarının gönderildiğini hatırlamamız gerekir.
Çünkü meseleye buradan bakarsanız olaya da böyle yaklaşırsınız. Oysa, burada
yaşanılan bir katliamdı, bir cinayetti, benzeri katliamların ve cinayetlerin
olmaması için de buralardaki tedbirlerin alınması gerekiyor. Dolayısıyla bu
Maden Kanunu’nda da işçilerin güvenliğini sağlayacak düzenlemelerin
yapılmasının öncelik olması gerekiyordu fakat burada bunu göremedik.
Tabii,
diğer bir husus da, orman alanlarının ve tarım alanlarının tahrip edilmesine
yönelik. Her ne kadar Komisyona katılan ilgili dernek yöneticileri bu alanların
yüzdesinin düşük olduğunu ifade etmiş olsa bile, yaşanılan orman tahribatının
yüzdesi ne kadar düşük olursa olsun, netice itibarıyla ülkenin, bu ülkenin
yurttaşlarının ortak değeridir ve ormanlar öyle sonradan ağaç dikerek
oluşturulacak şeyler değil; ekosistem gereğince, sonradan, siz “1 ağaç kestim,
yerine 5 tane diktim.” diyerek orman oluşturamazsınız. Onların, bir bütün
olarak ekosistemin içerisinde kendiliğinden oluşan ormanların tahrip edilmemesi
bu nedenle son derece önemlidir. Yine, su havzaları kirletiliyor, taş ocakları
nedeniyle ormanlar büyük oranda tahrip ediliyor. Bir diğer şey de bu maden
aramaları ve maden çıkarmaları nedeniyle inanç, ibadet mekânları tahrip
ediliyor. 
Şimdi,
inanç, ibadet mekânı dediğimiz zaman, sadece dört duvar, tuğladan yapılı
yapıları algılamamamız gerekiyor çünkü bu ülkede yaşayan Alevi yurttaşların
kutsal ağaçları, kutsal ormanı, kutsal dağları, kutsal suları vardır ve
bunların oralarda inanç, ibadet ritüellerini yerine getirdiği mekânlar vardır.
Divriği’deki Mursal gibi, Antalya Elmalı gibi, Kangal’daki Yılanlı Dağı gibi
birçok mekân var. Bu mekânların üzerine de bu hassasiyetle yaklaşılıp buradaki
meselelere de oradan bakmak gerekiyor.
Rantçı
yaklaşımın tarım alanlarını da önemli ölçüde yok ettiğini görmemiz gerekiyor.
Sadece tarım alanlarındaki kayıplara baktığımızda, Tarım ve Orman Bakanlığının
Türkiye’de Tarım Alanları Tablosu’na göre son dört yılda tarım alanlarında
ciddi bir azalma söz konusudur. 2014 yılında 23 milyon 939 bin hektar olan
tarım alanı 2015’te 5 bin hektarlık düşüşle 23 milyon 934 bin hektara, 2016’da
ise 23 milyon 711 bin hektara gerilemiştir. 2017 yılında tarım alanları önceki
yıla göre 336 bin hektar azalarak 23 milyon 375 bin hektara gerilemiştir.
Böylesine bir gerilemeye yol açan başlıca nedenlerden bir tanesi, tarım
alanlarının rant kıskacında madenciliğe açılmasıdır. Dolayısıyla, bu Maden
Kanunu’nun bu yönüyle de ele alınıp buradaki talancı, rantçı yaklaşımdan
vazgeçilmesi gerekiyor. 
Teklif
içerisindeki maddelerden örneğin 30 ve 37’nci maddelere de baktığınız zaman,
sermayenin tek elde toplanmasını da hedefleyen bir durum söz konusu ve yine
4’üncü maddede “millî menfaatlere uygun olarak maden araması” gibi bir tanım
konuluyor. Biz bunu Komisyonda da söyledik yani bu Mecliste yapılan kanunlar
millî menfaatlere uygun olarak yapılmıyor mu? Yani sadece bu kelimeyi
koyduğunuz zaman mı millî menfaatlere uygun yasa yapmış oluyoruz biz? Dolayısıyla
buradaki koyma amacı nedir? Siz bunu buraya koyarak yarın öbür gün maden
ocaklarının istemediğiniz rantiyeci insanların elinde olması durumunda el
koymayı mı düşünüyorsunuz? Bu maddelerin birçok yönüyle bunu işaret ettiğini
çok net bir şekilde görebiliyoruz.
Yine,
nükleer santrallerdeki denetim özel hukuk tüzel kişilerine devrediliyor. Yani
nükleer santrallerdeki tahribatların nasıl bir sonuca yol açtığını dünyanın
örneklerinden bilmemiz gerekiyor, burada özel sektöre devredilecek bir durum
söz konusu olamaz, “Bu güvenliğin daha da artırılarak yapılması gerekir.”
diyeceğim ama biz zaten nükleer santrallerin olmaması gerektiğini söylüyoruz.
Yani bizim buna bakış açımız çok nettir. Nükleer santraller artık dünyanın terk
ettiği bir sistemdir ve dolayısıyla da kesinlikle nükleer santral projelerinden
vazgeçilmesi gerekiyor.
Sayın
milletvekilleri, gündemin bu maddesinde, bundan sonraki kısmında çeşitli siyasi
konulardaki görüşlerimizi aktaracağım. Biliyorsunuz, bugün Hakkâri
Milletvekilimiz Leyla Güven’in açlık grevinin 91’inci günündeyiz. Kendisinin
açlık grevi için Meclis Grubumuz dün gece sabaha kadar burada barış, adalet,
demokrasi nöbeti tuttu. Ve biz, Leyla Güven arkadaşımızın talebinin yerine
getirilmesi ve tecridin kaldırılması için Leyla Güven’in sesine ses olmaya
devam edeceğiz.
Leyla
Güven ne istiyor? Aslında Leyla Güven, Türkiye Cumhuriyeti devletinin, Türkiye
Cumhuriyeti Hükûmetinin kendi yasalarını uygulamasını istiyor. Ayrıca özel bir
hukuk, özel bir talepten ibaret değil kendisininki ve cezaevlerindeki durum: Şu
anda 285 tutuklu bu amaçla açlık grevinde ve bunun haricinde başka insanlar da
örneğin Selçuk Kozağaçlı’yla birlikte 5 avukat arkadaşı da adalet talebi
nedeniyle açlık grevindeler. Yine, Eren Erdem’in de yakın zamanda bu taleple
açlık grevi içerisinde olduğunu biliyoruz. 
Yine,
Gültan Kışanak ve Sebahat Tuncel arkadaşlarımız, bu Parlamentonun üyesi
arkadaşlarımız, bizim Alevi inancının ocakzade kadınları, yol erenleridir;
kendilerini de buradan saygıyla, sevgiyle anıyorum. Kendileri, özellikle Gültan
Kışanak Başkanımız, belediyeciliği esnasında yedi gün yirmi dört saat, üç yüz
altmış beş gün boyunca müfettişler belediyede yatıp kalktılar, hiçbir
yolsuzluk, hırsızlık bulamadılar ve ondan sonra da siyasi birtakım nedenlerle
görevinden alarak -bütün belediyelerimizde olduğu gibi- kendisini cezaevine
koydular. Ve kayyumların atandığı yerlerde kayyumlar hırsızlıktan, yolsuzluktan
dolayı görevden alındı, arkadaşlar yani atanan birçok kayyum hırsızlıktan
yolsuzluktan dolayı görevden alındı. 
Şimdi,
seçim atmosferindeyiz ve bu seçim atmosferinde görüyoruz ki birtakım önergeler,
araştırma önergeleri filan “Acaba hangi parti, HDP’yle birlikte oy kullanacak?”
üzerinden verilmeye başlamış. Yani HDP olmasa üretecek siyasetiniz, söyleyecek
sözünüz, konuşacak lafınız yok neredeyse. Bekliyorsunuz ki HDP kiminle oy
kullandı, hemen “tweet” atalım. Siyasetinizi bunun üzerine kurmuşsunuz ve HDP
kime oy verecek, HDP’liler kime oy verecek, bunun hesabını yapıyorsunuz. Ve biz
biliyoruz ki HDP kaybetmediği sürece siz kazanamayacaksınız. HDP bu ülkede bu
duruşunu, bu onurlu siyasetini yaptığı sürece de siz kaybetmeye, HDP de
kazanmaya devam edecektir. 
Şimdi,
herkes bir beka sorunu ortaya koyuyor ve HDP’yi de iktidarıyla, kimi
muhalefetiyle, bu beka sorununun bir tarafı olarak gösteriyorlar. Evet, HDP,
bir beka sorunudur ama nasıl bir bekanın sorunudur? Sizin saraycı, saltanatçı
iktidarınız, sizin mevki, makam hevesiniz açısından bir beka sorunudur. Sizin
“Ne istediler de vermedik.” dediklerinize karşı bir beka sorunudur. Sizin bu
ülkeyi parsel parsel sattıklarınıza karşı bir beka sorunudur. Her türlü
hırsızlığı, yolsuzluğu, talanı, yalanı, iftirayı, rantçılığı “Vatan, millet,
Sakarya, bayrak.” edebiyatıyla üstünü örtenlerin oluşturduğu beka sorununun
karşısında HDP vardır. O yüzden sizin için HDP, beka sorunudur. Bu anlamıyla,
HDP, sizin bu rantçı, talancı ve sahte vatansever yüzünüze karşı beka sorunu
olmaya devam edecektir.
Değerli
arkadaşlar, biliyorsunuz bir tane organize suç örgütü lideri var, ceza almış,
hüküm giymiş bundan dolayı ve çıkıyor her seferinde halkı tehdit ediyor,
muhalefeti tehdit ediyor ve toplumdan gelen birtakım baskılar neticesinde
kerhen savcılar göreve geçip hakkında soruşturma açıyorlar. Peki, sonra ne
oluyor? Bir bakıyorsunuz o soruşturmaların hepsinden takipsizlik veriliyor,
beraat ediyor beyefendi. 
Şimdi,
ama bakıyorsunuz, bu ülkede bir ergen bakan var, bu ülkede kendisini
televizyoncu olarak gören televizyoncu bozuntuları var, onlar çıkıyorlar, bu
ülkenin muhalefet liderlerine hakaret ediyorlar, her türlü küfrü ediyorlar ve
bunlar hakkında herhangi bir işlem yapılmıyor. 
Bizim
bir önceki dönemlerde grup başkan vekilimiz olan Ahmet Yıldırım, AKP Genel
Başkanına padişah benzetmesi yaptı diye iki buçuk yıl ceza aldı ve
milletvekilliği düşürüldü ama bir tarafta da atanmış bakanlar muhalefet
liderlerine, sadece bir tanesine de değil, her türlü hakareti yapıyorlar ama
haklarında hiçbir işlem yok, hatta normal eleştiri kapsamında
değerlendiriliyor. Gelinen nokta ve getirdiğiniz yer buradır ve seçimlere de
böyle hazırlanıyorsunuz. Selahattin Başkan –Sayın Demirtaş- boşuna demiyordu
“Adil, özgür ortamda seçim yapalım, istiyorsanız her hafta yapalım. Hiç sorun
yok.” Ama siz bu yöntemlerle bizi ve muhalefeti her gün terörize ederek,
kriminalize ederek, bir yerlere yamamaya, yamatmaya çalışarak, “Efendim, şunun
yanındaydı, bunun yanındaydı.” diyerek bir taraftan da işgal ettiğiniz, ele
geçirdiğiniz havuz medyası, bütünüyle hepsi tek taraflı yayınlarla bu algıları
oluşturarak aldığınız seçimler meşru bir seçim değildir, meşru bir sonuç da
değildir, biz bunların hepsini biliyoruz ama bütün bunlara rağmen, bütün bu
olanaksızlıklara rağmen de sizin siyasetinize mahkûm olmayacağız. 
HDP’liler
nerede kime oy vereceklerini çok iyi biliyorlar. HDP seçmeni, HDP’ye oy veren
seçmen, Türkiye’nin en bilinçli, en politik seçmenidir. Bunu biz söylemiyoruz,
bunu bu konuyla ilgili araştırma şirketleri söylüyorlar. Yaptıkları bilimsel
çalışmaların sonucu olarak söylüyorlar ve biz şunu biliyoruz ki HDP’liler bu
seçimde de nereye oy vereceklerini çok iyi biliyorlar ve kendi kimliklerini yok
sayan, inancını, ibadetini yok sayan, kültürünü, dinini yok sayan, cemevlerini
ibadethane olarak kabul etmeyen, Kürt’ün dilini, ana dilini yok sayan ve
talancı, rantçı, yalancı, iftiracı siyasetlerle manipülasyon yapanlara oy
vermeyecek. Parti ismine filan gerek yok. Herkes kendisini bu süzgeçten
geçirsin, görsün. Kim ki bu tür tavır içerisindeyse HDP’lilerden oy alamaz; bu,
çok nettir. 
HDP
ve HDP’liler, onurlu siyaset yapan ve davasına, mücadelesine sahip çıkan
insanlardır. Her şekilde kendi siyasetimizi de kendi oyumuzu da kendimiz
belirleyerek veriyoruz. Kiminle yan yana düştüğü bizim umurumuzda değil, onu
siz düşünün. 
Değerli
arkadaşlar, iki konuya daha değinip konuşmamı tamamlayacağım. Biliyorsunuz,
avcılık meselesi vardı. Özellikle Dersim’de ve geçen gün de Maraş’ta ilk defa
görülen dağ keçilerini katlettiler. Avcılık bir spor değildir, avcılık bir
katliamdır. Bunun, spor olmaktan çıkarılması ve yasaklanması gerekiyor. 
Bakın,
bizim inancımızda, Alevi inancında avcılar ceme alınmazlar, ibadete alınmazlar.
Niye ibadete alınmazlar? Çünkü zevk için cana kıydıkları için ibadete almayız
biz onları, düşkün sayarız. İbadetten, inançtan menederiz. 
(Mikrofon
otomatik cihaz tarafından kapatıldı) 
BAŞKAN
– Toparlayın Sayın Milletvekili. 
ALİ
KENANOĞLU (Devamla) – Dolayısıyla bu avcılığı da artık kimsenin spor olarak
görmemesi gerekir. Bu, bir katliamdır. 
Şu
an Hızır ayındayız, Hızır inancı içerisindeyiz. Önümüzdeki hafta Hızır
oruçlarımızı da tutacağız. Hızır, cümlemizin yardımcısı olsun. Hızır, darda
kalanların yanında yer alsın, yoldaşı olsun ve cümle mazlumların yar ve
yardımcısı olsun. 
Teşekkür
ediyorum. (HDP sıralarından alkışlar) 
MEHMET
MUŞ (İstanbul) – Sayın Başkanım, yerimden pek kısa bir söz talebim var. 
BAŞKAN
– Buyurun Sayın Muş. 
III.- AÇIKLAMALAR (Devam)
26.- İstanbul Milletvekili Mehmet Muş’un, İstanbul Milletvekili Ali
Kenanoğlu’nun 41 sıra sayılı Kanun Teklifi’nin tümü üzerinde HDP Grubu adına
yaptığı konuşmasındaki bazı ifadelerine ilişkin açıklaması
MEHMET
MUŞ (İstanbul) – Sayın Başkanım, bugün Maden Kanunu ve enerji alanında bazı
düzenlemeleri konuşuyoruz ve tümü üzerindeki müzakereleri dinliyoruz. 
Hatibi
dikkatle dinledim. Şunu özellikle ifade etmek isterim: Kıymet verip cevap verme
gereği hissetmediğimiz bir konuşmadır. Bunun altını özellikle çizmek isterim.
(HDP sıralarından gürültüler) 
KEMAL
BÜLBÜL (Antalya) – Cevap vermeniz için konuşulmadı ki zaten! 
ALİ
KENANOĞLU (İstanbul) – Zaten cevap veresin diye konuşmadım! 
SERPİL
KEMALBAY PEKGÖZEGÜ (İzmir) – Saygılı ol! 
KEMAL
BÜLBÜL (Antalya) – Bu ne nezaketsizlik, bu ne haddini aşma! 
MEHMET
MUŞ (İstanbul) – İfade etmek istediğim şudur: “Hırsızlık, yolsuzluk, rantçı”
gibi kavramların beka meselesiyle, vatan, millet, bayrak sevgisiyle örtülmeye
çalışıldığı gibi iddialar ortaya atıldı. Milletimiz, hırsızı da rantçıyı da
bölücüyü de bölücüye destek olanı da gayet iyi tanıyor.
SERPİL
KEMALBAY PEKGÖZEGÜ (İzmir) – Aynen. 
EROL
KATIRCIOĞLU (İstanbul) – Tanıyor, tanıyor, sen hiç merak etme!
TUMA
ÇELİK (Mardin) – İyi biliyor, merak etme.
MEHMET
MUŞ (İstanbul) – Seçimlerde onlar zaten gereken cevabı alacaklardır. Memleketi
bölmek isteyenler, bu niyeti olanlar, onlara şakşakçılık yapanlar da gereken
cevabı alacaklardır. 
Kimse
kimseyi kriminalize edemez değerli arkadaşlar. Herkes kendisini bir yerde
konumlandırır. Kimse kimseyi de terörize edemez.
MAHMUT
TOĞRUL (Gaziantep) – O bir tek size ait. Onu bir tek siz yapıyorsunuz.
MEHMET
MUŞ (İstanbul) – İnsan, grup ya da kurumsal yapılar kendi kendilerini terörize
ederler. Herkes, yaptıklarıyla karşılaşır, yaptıklarıyla bir değerlendirmeye
tabi tutulur.
Genel
Kurulu saygıyla selamlıyorum.
BAŞKAN
– Barış Bey, söz istemiştiniz 60’a göre. 
Buyurun.
27.- Sinop Milletvekili Barış Karadeniz’in, Sinop ili Gerze ilçesindeki
balıkçı barınaklarında çıkan yangında meydana gelen hasarın giderileceği
düşüncesiyle ilgililere teşekkür etmek istediğine ilişkin açıklaması
BARIŞ
KARADENİZ (Sinop) – Teşekkür ederim Sayın Başkan.
Dün
Sinop Gerze ilçemizdeki balıkçı barınaklarımızda bir yangın çıktı, 16 tane
balıkçı barınağımız kül oldu. Orada yaşayan vatandaşlarımız küçük balıkçılar ve
geçimlerini, eve ekmeklerini, çocuklarının okumasını o balıkçı barınakları
sayesinde sağlıyorlar. Biz de burada Sayın Valimizle görüştük, gerekli inceleme
komisyonunu oluşturdu ve hasar tespiti yapılıyor şu anda. Gerekli yerlerin,
ilgili bakanlığımızın, bu konuda, Sinop Gerze ilçemize, balıkçılıkla geçinen bu
vatandaşlarımıza şimdiden yardım edeceğini, bu yaraların beraber sarılacağını
düşünüyorum. Şimdiden teşekkür ediyorum. Tek tesellimiz, can kaybının olmaması.
Burada
yaşanan olaydan dolayı üzüntülerimi tekrar belirtmek istiyorum.
Teşekkür
ederim.
V.- KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Teklifleri (Devam)
1.- İstanbul Milletvekili Nevzat Şatıroğlu ve 6 Milletvekilinin Maden
Kanunu ile Bazı Kanunlarda ve Kanun Hükmünde Kararnamede Değişiklik Yapılmasına
Dair Kanun Teklifi (2/1410) ve Sanayi, Ticaret, Enerji, Tabii Kaynaklar, Bilgi
ve Teknoloji Komisyonu Raporu (S. Sayısı: 41) (Devam)
BAŞKAN
– Teklifin tümü üzerinde gruplar adına son söz, Cumhuriyet Halk Partisi Grubu
adına Denizli Milletvekili Sayın Kazım Arslan’a aittir.
Buyurun
Sayın Arslan. (CHP sıralarından alkışlar)
Süreniz
yirmi dakika.
CHP
GRUBU ADINA KAZIM ARSLAN (Denizli) – Sayın Başkan, değerli milletvekilleri; 41
sıra sayılı Maden Kanunu ile Bazı Kanunlarda ve Kanun Hükmünde Kararnamelerde
Değişiklik Yapılmasına Dair Kanun Teklifi’nin geneli üzerinde Cumhuriyet Halk
Partisi Grubu adına söz aldım. Hepinizi sevgiyle, saygıyla selamlıyorum.
Değerli
milletvekilleri, tarihimizin en derin üretim ve dış borç krizinin yaşandığı bir
dönemde maliyet ve cezaları artıran bir teklifle karşı karşıya bulunuyoruz. Bu
önemli düzenlemeden sektör temsilcileri son anda haberdar olmuş, onların
görüşleri filan dikkate alınmadan Komisyondan geçmiştir. Bu teklif, enerji
alanında, maden, petrol, LPG başta olmak üzere, girdi maliyetlerini
azaltmayacak ve sektörün asıl taleplerini karşılamayacak bir düzenleme
olacaktır. Kanun teklifi, Komisyonumuzda sektörel talepler yeterince alınmadan,
son derece hatalı hesaplamalarla Komisyonumuza getirilmiş ve Meclise de öyle
gelmiştir. Böylesine önemli alanları etkileyen bir teklifin etki değerlendirme
analizi yapılmamıştır. Bu nedenle, sorunları çözen değil yeni sorunlar yaratan
bir düzenleme olacaktır. Teklifin sektöre, tüketiciye, üreticilere,
dağıtıcılara maliyetinin, kazanç ve kayıplarının açıkça rakamlara dökülmesi
gerekirken, bu hesaplamalar Komisyonumuza sunulmadan, aceleci bir şekilde
Komisyonumuzdan geçirilmiştir. 
Değerli
milletvekilleri, bugün Genel Kurulda görüşmekte olduğumuz kanun teklifiyle
ilgili olarak, dört yıl önce hazırlanan Soma Komisyonu raporundan da, CHP
olarak yayımladığımız Haziran 2018’deki seçim bildirgemizden de -madenciliğe
aynı doğrultuda baktığımız düzenlemeden de- bizim eleştirilerimizden de hiç
faydalanılmamıştır. Bu konularda bir çözümün getirilmediğini görüyoruz. Bazı
konular teklife konulmuşsa da birçok sorunun çözümüne çare olmadığını da
söylemek istiyoruz. 
İki
kitap hâlinde hazırlanan rapordan gerçekten hiç esinlenilmediğini de belirtmek
istiyorum. Özellikle maddeler hâlinde, belirtilen bu Soma Komisyonu raporunun
bazı ana başlıklarını da sizlere arz etmek istiyorum:
“Kamunun
işlettiği madenlerde redevans uygulaması kaldırılmalıdır.” denilmiştir ama
burada özellikle, yine redevansı öne çıkaran ve özellikle madencilik sektörünü
gerçekten zora sokacak yeni düzenlemelerin ortaya konulduğunu görmekteyiz. 
Yine,
raporda “Madencilikte maden rezervlerinin yok yere heba edilmemesi için sahalar
irili ufaklı parçalara ayrılmamalı. Sahadaki rezervi en iyi biçimde çıkarmak ve
işlemek için havza madenciliği uygulanmalıdır.” denildiği hâlde yine bu
düzenlemede hiç dikkate alınmadığını görmekteyiz. Oysa bu teklif, açıkça havza
madenciliğinden uzaklaşmakta, madenciliğin kilit terimi olan “üretimin
zorlanması”na yenik düşmekte, maden sahalarını daha fazla parçalayıp ruhsatları
bölmenin altyapısını hazırlamaktadır. Oysa Soma Araştırma Komisyonu raporunda
madencilikte havza madenciliğine geçilmeyişin kazaların bir nedeni olduğu
belirtilmişse de düzenlemede buna yine yer verilmemiştir. 
Yine
Soma Komisyonu raporunda ulusal madencilik politikasının oluşturulması,
eksiklik ve yanlışlıkların tespiti, iş cinayetlerinin önüne geçilmesi amacıyla
tüm sektör bileşenlerinin, odaların, üniversitelerin, sendikaların ve işçilerin
de katıldığı madencilik zirvesinin yapılması önerilmiş; bu konuda herhangi bir
zirve yapılmadan da bu taslak, bu teklif önümüze getirilmiştir. 
Yine,
raporda madende taşeron sistemine derhâl son verilmesi belirtildiği hâlde,
taşeronlaşmanın madencilik sektöründe giderek arttığını ve teşvik edildiğini
görmekteyiz. 
Yine,
“Genel havza planlamaları en başından yeniden yapılmalı.” denildiği hâlde,
“Kamuya en yüksek yararı sağlayacak şekilde gerek iş güvenliği gerekse
mühendislik ve teknoloji bakımından en yüksek standartlarda projelendirilmeli
ve madencilik bu çerçevede yapılmalıdır.” denildiği hâlde yine bundan da
faydalanılmamıştır. 
Yine,
ilkel koşullarda çalışan çok sayıda madenin faaliyette olduğu bilinen bir
gerçek olduğu hâlde bunlarla ilgili ne tür tedbirler alınacağı noktasına da
düzenlemede yer verilmediğini görmekteyiz. 
“Yalnızca
bölgede değil, yurt genelinde ruhsatsız çalışan madenler ivedilikle, öncelikle
tespit edilmeli.” noktasında bir çalışmanın olmadığını ve bunların koşulsuz
olarak mutlaka önlenmesi ve derhâl kapatılması noktasında da bir çalışmanın
olmadığını görmekteyiz. 
“Çalışma
yaşamını iş sağlığı ve güvenliği açısından düzenlemek ve denetlemek üzere,
idari ve mali özerkliğe sahip, işçi, işveren, devlet ve meslek odaları
temsilcilerinden oluşan bağımsız bir ulusal iş sağlığı ve güvenliği kurumu
kurulmalıdır.” diye belirtilmiş. Bu noktada herhangi bir düzenlemenin
olmadığını görmekteyiz. 
Yine
“Madencilikte denetim zafiyetinin önüne geçilmelidir.” deniliyor ama denetimle
ilgili, bu konularda cezalardan başka bir yaptırımın gelmediğini de
görmekteyiz. 
Ayrıca,
yine, okul sıralarında, ortaöğretim ve üniversitelerde iş kazalarına yönelik iş
güvenliği derslerinin mutlaka okutulması ve müfredata konulması ve
gençlerimizin ve çocuklarımızın bu alanda bilinçlendirilmesi noktasında bir
ibare olduğu hâlde, bu noktada da bir düzenleme yoktur. 
Sektörün
özelliği de dikkate alınarak yepyeni bir maden iş kanunu çıkartılmasına işaret
edilmiştir. Madencilik sektörüne yönelik ihtisas mahkemelerinin kurulması ve
bunun için de hukukçulardan oluşan temsilcilerle ve yine sektör temsilcileriyle
geniş çapta bir düzenlemenin yapılması ve bu alanda oluşan iş kazalarının önlenmesine
yönelik olarak ihtisas mahkemelerinin mutlaka görevlendirilmesi noktasında bir
çalışmanın da yapılması gerekmektedir. 
Madenlerdeki
tüm çalışma alanlarında çalışma ve üretim koşullarının kamerayla görüntülenmesi
yapılmalı, izlenmeli, altyapısı buna göre hazırlanmalıdır. Bununla, maden
işletmelerinde neler oluyor, ne bitiyor, yakinen takip edilmelidir. 
Tehlike
anında çalışanlar için kaçış yönlerini belirlemek amacıyla her maden
işletmesinde kaçış planlarının hazır olması gerekmektedir. Bu bilgiler çalışan
işçilere uygulanarak aktarılmalı ve bu konuda bilinçlendirilmelidir. 
Yine,
yanıklı kazazedelerin sevk edilebileceği ve içinde işlevine uygun olarak yanık
tedavi merkezlerinin bulunduğu hastanelerin yapılmasının zorunlu olduğu
belirtilmiş, bu tedavilerin özellik arz etmesi sebebiyle buna ihtiyaç duyulduğu
arz edilmiş, bu konuda da düzenlemeye bir madde, bir ilave getirilmemiştir. 
AFAD’ın
madencilik alanında meydana gelen iş kazalarında yetersizliği göz önünde
bulundurulduğunda, bu alanda AFAD’a ya da başka bir kuruma bağlı müstakil bir
maden arama kurtarma biriminin derhâl oluşturulması noktasında bir çalışma da
bu düzenlemede yoktur. 
“Kapalı
maden ocaklarında çalışanların en az otuz gün geçirebilecekleri yaşam odaları
kurulması zorunlu olmalıdır.” deniliyor. Bu konuya da bu düzenlemede herhangi
bir yer verilmemiştir. Bu da bana göre bir eksikliktir. 
Yaşamını
iş kazasında kaybedenlerin mirasçılarına bedelsiz sosyal konut verilmesi ve bu
alanda zarar görenlerin zararlarının tazmin edilmesi noktasında birçok söz
verilmesine rağmen, bu konuda da yine madenden zarar görmüş olan ailelerin bu
ihtiyaçlarının da hâlâ giderilmediğini görmekteyiz. Bu yasada bu konuda da bir
düzenleme yoktur. 
Biz
bu teklifin öncelikle geri çekilmesi ve yeniden, geniş anlamda bir düzenleme
yapılması noktasında çok ısrarcı olduk ama bu talebimiz kabul edilmedi. Yine de
bu talebimizi burada yineliyoruz. Bu teklifin geri çekilerek daha geniş
anlamda, detaylı, teferruatlı, gerçekten madencilikte oluşan sorunların
cevabını verebilecek çözüm noktaları ortaya konularak bir düzenleme
yapılmasının ihtiyaç olduğunu belirtmek istiyoruz. 
Özellikle
maliyetleri artıran, cezai hükümleri çoğaltan, sektörde var olmak isteyenleri
yatırımdan soğutabilecek, madenleri ve petrol rafinelerini yok yere kapatabilecek
bir düzenlemeyle karşı karşıya kaldığımızı da belirtmek istiyorum. 
Bugün,
madencilerimiz zor durumda olduğu gibi, özellikle Denizli ilimizde mermer
üretimi yapan mermer üreticilerimizin de zor günler geçirdiğini belirtmek
isterim. Yine, Bilecik’te, Burdur’da ve Afyon’da üretim yapan mermercilerin
sorunlarına da eğilmenin, üretimin devam edebilmesi ve bu işletmelerin
yaşayabilmesi için yeni teşviklerin verilmesi gerektiğini de belirtmek
istiyorum. 
Bu,
plansız, öngörüsüz, hukuken sorunla dolu, maliyeti yüksek olan teklif, zaten
krizle boğuşan maden işletmecisini, Anadolu’daki petrol işletmecisini, LPG
sektörünü derinden etkileyecektir. Bu alanda faaliyet gösteren işletmelerin
sorunlarını azaltmak yerine çoğaltmaktadır. Teklif sahibi 6 milletvekilimize bu
teklifin mali, finansal yönünü sorduğumuzda, rakam istediğimizde yüzeysel bir
çalışmanın ürünü olduğu açıklıkla ortaya çıkmıştır, bize de cevabı
verilememiştir. Neye göre bu hesaplamayı yaptığınızı sorduğumuzda cevap
alamadığımızı söylemek istiyorum. Demek ki madencilikteki sorunları çözmek
yerine artırmaya yönelik bir düzenleme olduğunu tekrar belirtmek istiyorum.
Yer
altı kaynaklarımızın değerlendirilmesi ve ekonomimize kazandırılması yönünde
bir teklif olmadığını da belirtmek isterim çünkü burada, madenciliği teşvik
etmenin ötesinde, madenciliği yok etmeye yönelik bir düzenleme olduğunu
söylemek istiyorum. 
Ayrıca,
sektör temsilcileri, Komisyondaki görüşmeler sırasında, mali hesabı belirsiz
olan kritik maddelerin geri çekilmesini, bunların olgunlaştırılmasını istediler
ama maalesef, bu da geri çekilmemiş ve aynı şekilde Meclisimizin Genel Kuruluna
gelmiştir.
Değerli
milletvekilleri, bu teklif Komisyonda birtakım değişiklikler geçirmiş olsa
bile, bu değişiklikler aslında işin özüne çok uygun olan değişiklikler değil ve
genel anlamda, bir düzenleme, bir iyileştirme yapamamıştır, getirememiştir.
Görüştüğümüz bu düzenlemenin, mevcut işletmeleri kapatmaya ya da minimum kârla
iş yapmaya mecbur bırakacağı bir gerçektir. Madencilikte büyüme olmayacaktır, istihdam
artmayacaktır, ekonomimiz de bu konuda zarar görecektir. Bunu da bilmenizi
isterim. Devletin iş yapanın önünü açması gerekirken bu yasa teklifi üretim
iştahını kesecektir, heyecanı kıracaktır, bazı işletmelerin de kapanmasına
neden olacaktır. Bu yasa teklifi, üretenin, istihdam yaratanın, enerjide
bağımlılığı kırmak isteyenlerin önüne duvar örmektedir; bu alanda yatırım
yapacakların hevesini de kıracak, yok edecek ve yatırım da duracaktır. Bu
teklif, daha nitelikli madencilik için kanun yapmak varken daha çok para
cezasına, daha çok faaliyet durdurma cezasına mahkûm bırakmaktadır. Çalışma
şartlarını ve ortamını düzenlemeden yapılan bu düzenlemelerdeki cezalar sonuç
vermeyecektir. 
Sorunu,
madenciliğimizi topyekûn bilimsel bir anlayışla ele almakla çözüme
kavuşturabileceğimizi düşünüyorum. Dünyada madencilik nasıl yapılıyor, verim
nasıl artırılıyor, burada madenler nasıl ekonomiye kazandırılıyor, bu alanda
iyi bir çalışmanın yapılmasına ihtiyaç olduğunu belirtmek istiyorum. Sorunu,
ayrıntılı yönetmelikler düzenleyerek değil, ayrı bir maden iş kanunu çıkararak
yani yeni bir maden bakanlığı kurarak, siyasi kayırmacılığa son vererek, dünya
ölçeğinde bir madencilik anlayışını getirerek çözebileceğimizi belirtmek
istiyorum. Yer altı kaynaklarımızı iyi bir şekilde değerlendirmek istiyorsak
sektör temsilcileri ve maden mühendisleri odalarıyla geniş kapsamlı bir
araştırma yapmak ve ona göre madenciliğimize yön vermek gerektiğini söylemek
istiyorum. Sorunu, maden sahalarını daha fazla parçalayarak ve redevansa havale
ederek değil, havza madenciliğini teşvik ederek çözebileceğimizi düşünüyorum.
Ayrıca, bu teklif tamamen bunun tersinden hareket etmektedir. 
Sayıştayın,
son Türkiye Taşkömürü Kurumu denetim raporu da göstermiştir ki maden
sahalarında redevans artışı kaçak usulde madenciliği büyütmekte, işçi sağlığını
ve güvenliğini daha riskli hâle getirmektedir. Bu nedenle, sık sık maden
kazaları olmakta, birçok işçimiz kurban edilmekte, ölümler giderek
çoğalmaktadır. Sorun, sadece mühendisi cezalandırmakla, işletmeciyi ağır cezaya
boğmakla çözülmeyecektir. Geniş kapsamlı bir düzenlemeye, sorunları çözmeye
yönelik bir teklife de ihtiyaç olduğunu belirtmek istiyorum. Bunun üzerinde
çalışma yapmak için, kanunun tümü geri çekilmek suretiyle, köklü ve kalıcı,
üretime dönük ve üretimi artıran, yatırımı artıran yeni bir düzenlemeye ihtiyaç
olduğunu söylemek istiyorum.
Değerli
milletvekilleri, bu teklif, madencilikte birikmiş temel sorunlarımızı çözmeye
değil, maden denetimlerinde maden mühendislerini baştan günah keçisi ilan
etmeye yöneliktir. Alt komisyondaki kısmi iyileştirmeler gerçekten yeterli
değildir. Madenciliğe daha topyekûn yaklaşmak gerektiğini belirtmek istiyorum. 
Teklifte,
kriz şartlarında maden işletmelerinin ödeyeceği cezaların insafsızca
katlandığını görmekteyiz. Teklif sanki madenciliğin gerçeklerine ve sorunlarına
gözünü kapatmış, soyut bazı tespitlerle bir hazırlığın yapıldığını
göstermektedir. Ruhsat alanlarındaki muhtemel rezervlerin çok kısıtlı zaman
içinde görünür rezerve dönüştürülmesi şartı teknik ve mali yönden imkânsızdır.
Sektördeki aktörleri iş yapmaktan, yatırımdan soğutacağını söylemek istiyorum.
İştah kabartan bir düzenlemeye ihtiyaç olduğunu, yeni yatırımlara ve yer altı
kaynaklarımızı değerlendirmeye, ekonomiye kazandırmaya yönelik bir düzenlemeye,
teşvike ihtiyaç olduğunu da söylemek istiyorum. 
Bu
teklif, hesapsız, plansız, öngörüsüz bir madenciliğin, daha pahalı petrol arama
ve işletme anlayışının önünü açmaya dayalıdır. Bu anlayışın hiçbirimize faydası
olmayacağı gerçektir. Hele hele millete faydası olmayan bu teklifin, bu
düzenlemenin devlete de faydası olmayacağı bir gerçektir. TÜPRAŞ’ın ve petrol
sektöründeki diğer firmaların da ortaya koyduğu üzere, daha maliyetli petrol
teslimatı konusundaki açık uyarılar gösteriyor ki bu teklif yerli petrole ve
petrol ürünlerine daha çok zarar verecektir; maliyetleri katlayacaktır, hatalı
bir hesaplamayla piyasayı olumsuz etkileyecektir.
Sayın
Başkan, değerli milletvekilleri; bu teklifin 4’üncü maddesiyle madenciliğe
millî menfaat üzerinden yaklaştığını iddia edenlerin, aynı teklifin 31’inci
maddesiyle Batman Petrol Rafinerisini kapatabilecek bir hesaplama hatasının
içine girdiklerini de söylemek isterim. Eğer böyle bir tehlike yoksa, teklif
sahiplerinin getirdikleri teklifin her bir maddesinin mali etki analizini
yaparak önümüze koymaları gerekmektedir, bu da maalesef yoktur.
Teklif
sahipleri “millî menfaat” diyedursun, aynı maddede yerli ham petrolün hem
rafineri alım fiyatını yükseltip hem de rafineri ile üretici arasında eşit
paylaştırılan boru hattı taşıma maliyetinin tamamını bu kriz şartlarında
rafineriye yüklemektedir. Bunun yıllık ek maliyeti 43 milyon doları bulacaktır.
Bu teklif, petrolde, sektör oyuncuları arasında, dere geçerken at değiştirmekle
eş değerdir; bize faydası olmayacaktır, ülkeye de zararı olacaktır.
Yatırımın
kaçtığı, ertelendiği yerlerde bankalar tarafından elde edilen faiz kazancı
artacak, böylece en yüksek kurumlar vergisi ödeyenler, sanayi ve enerji
kuruluşları değil, bugünkü gibi yine bankalar olacaktır. 
Değerli
milletvekilleri, yine, teklifin 8’inci maddesiyle, maden faaliyeti ile bir
köprü, yol, baraj ya da yandaş bir şirketin özel yatırımı aynı arazide
çakışırsa bu maden faaliyetinden vazgeçilmesi ya da tam tersine, madenler için
şahısların yatırımlarının ertelenmesi için Bakanlığa yetki devredilmektedir.
(Mikrofon
otomatik cihaz tarafından kapatıldı) 
BAŞKAN
– Toparlayalım Sayın Milletvekili.
KAZIM
ARSLAN (Devamla) – Teşekkür ederim Sayın Başkan.
Teklif,
MTA’nın şirket kurması, piyasaya açılması hususunda ek düzenlemeye gitmek
isterken biz de sormak isteriz: Peki, Türkiye’deki madenleri kim
araştıracaktır, kim bulacaktır, kim ekonomiye kazandıracaktır? Bu sorunun
cevabı da maalesef bu düzenlemenin içinde yoktur. MTA’nın gerçek anlamda,
ülkenin madenciliğe ilişkin sorunlarını çözmesinin ve ülke içi sorunları,
madencilikle ilgili problemleri çözdükten sonra yurt dışıyla ilgili çalışmalar
yapmasının daha doğru olacağını belirtmek istiyorum. 
Sözlerimi
bitiriyorum. Hepinize çok teşekkür ediyorum, saygılar sunuyorum. (CHP ve İYİ PARTİ
sıralarından alkışlar) 
BAŞKAN
– Gruplar adına konuşmalar tamamlanmıştır. 
Teklifin
tümü üzerinde şahıslar adına ilk söz Kocaeli Milletvekili Sayın Tahsin Tarhan’a
aittir. 
Buyurun
Sayın Tarhan. (CHP sıralarından alkışlar) 
Süreniz
on dakika. 
TAHSİN
TARHAN (Kocaeli) – Sayın Başkan, değerli milletvekilleri; 41 sıra sayılı Maden
Kanunu Teklifi üzerine söz aldım. Genel Kurulu saygıyla selamlıyorum. 
Değerli
milletvekilleri, Türkiye’de madencilik sektörü, orta ve büyük ölçekli kamu
kuruluşlarından ve onların çevresinde küçük ölçekli özel sektör kuruluşlarından
oluşan bir yapıya sahipti. Ancak, yakın zamana kadar devam eden bu yapı
özellikle AKP iktidarıyla değişime uğramıştır. Başta Eti Maden İşletmelerine
bağlı ortaklıkların özelleştirilmesi, Türkiye Kömür İşletmelerine bağlı
şirketlerin özelleştirilmek üzere Elektrik Üretim Anonim Şirketine devredilmesi
sonucunda sistem tamamen değişmiştir. Türkiye, sanayisinin gerek duyduğu, yurt
içi kaynaklardan yeteri kadar üretilmeyen madenleri ithal etmek zorunda kalmaktadır.
Kendi öz kaynağı olan madeni çıkarıp işletmeyen devletler ne yazık ki geri
kalacaklardır. 
Değerli
milletvekilleri, Türkiye’nin acilen enerji ve maden sahaları yapılanmasını
gözden geçirmesi gerekmektedir. Son verilere göre, ülkemizin enerjide dışa
bağımlığı yüzde 73’tür. Bununla birlikte Türkiye, enerji ham maddesinde büyük
oranda yurt dışı firmalara bağımlı durumdadır.
Bugün
tartıştığımız Maden Kanunu yetersizdir. Enerji alanında birçok temel hususun
çağın gereklerine göre yeniden düzenlenmesi gerekmektedir. Enerji politikaları
tüm dünyada gelecek yüzyılın en önemli yatırımları hâline gelmişken ülkemizde
ne yazık ki maden sahaları -iktidara yakın olduğu için- ruhsatsız çalışmaya
devam ediyor. Madenlerde çöküntü yaşanırsa iktidarın ilk işi televizyonlara
yayın yasağı koymak oluyor. 
Bugün
ülkemizde asgari ücretli maden emekçisi otuz altı saat çalışmak zorunda
kalıyorsa sorumlusu on altı yıllık AKP iktidarlarıdır. Maalesef “Kazayı nasıl
önleriz, madenleri daha verimli nasıl çalıştırırız, dışa bağımlı maden
politikasından nasıl vazgeçeriz”i düşünmeyen bir iktidar anlayışı var. Tüm bu
çağın gerisindeki madencilik anlayışı, hafızalarımıza yer eden talihsiz
olaylar, iktidarınızın maden sahalarında doğru ve kararlı uygulamalar
yapmaması, yandaşlara göre yasaları esnetmesi sebebiyle gerçekleşmektedir.
Değerli
milletvekilleri, defalarca dile getirdik, kanun yaparken kaliteli, çözüm
üretecek, günübirlik değil uzun soluklu, sağlam temeller üzerine kurulmuş
yasalar yapmak gerekmektedir. Eğer Maden Kanunu yapılacaksa öncelikle maden
emekçisini koruyacak odaların, sendikaların, sektör bileşenlerinin görüşleri
alınarak yapılması gerekirdi. Ne yazık ki yıllardır devam eden “Ben yaptım
oldu.” anlayışı bu kanun teklifinde de karşımıza çıktı. Ekonomik krizin her
geçen gün etkisini gösterdiği bu dönemde hazırlanan kanun teklifi, hiç kimseye
danışılmadan, sektörün görüşleri alınmadan, ceza kanununa dönüştürülmüş bir
metin olarak karşımıza çıkmaktadır. 
Yeni
sistemde artık kanun tasarıları bakanlıklar eliyle değil doğrudan
milletvekilleri eliyle teklif olarak hazırlanacak ve görüşülecek. “Bu durum
vatandaşın ihtiyaçlarına daha net çözümler üretecek.” deniyordu ancak bu durumu
ne yazık ki görmüyoruz. Sahanın sorunları bürokrasinin işleyişine teslim
ediliyor, sektörün değil bürokratların talepleri dinleniyor.
Değerli
milletvekilleri, kanun teklifinin birçok maddesi kabul edilebilir değil.
Özellikle 10’uncu maddede düzenlenen teknik eleman ve daimî nezaretçiye
verilecek para cezasının Komisyon aşamasında 5 bin TL’den bin TL’ye indirilmiş
olması doğru bir karar olmakla birlikte, bu unvanla çalışan emekçilere mutlaka
iş güvencesi de verilmelidir. Komisyon Başkanı olarak görüşmeler sırasında iş
güvencesi için Genel Kurulda düzenleme yapılacağına dair söz vermiştiniz Sayın
Başkan, şimdi gereğini yapmanızı bekliyoruz.
Yine,
kanun teklifinin 18’inci maddesi maden sahalarını ihale edilmeksizin devlet
kuruluşlarına Bakanlık onayıyla verebilmeyi düzenlemektedir. İhale edilmeden
sahaların Bakanlık onayıyla verilebilmesi talanın önünü açabileceği gibi,
Varlık Fonu devreye sokularak tamamen usulsüz durumlar da ortaya çıkarabilir.
Böyle bir düzenleme bir yandan Anayasa’nın “Çalışma ve sözleşme hürriyeti”
başlıklı 48’inci maddesine, öte yandan planlama ilkelerini düzenleyen 160’ıncı
maddesine aykırıdır. Kanun teklifinin maddeleriyle ortaya çıkan devlet
hakkındaki artışın, ruhsat harçları ve cezaların, idari yaptırımların
madencilik sektörüne nefes aldırmayacağı kesindir. Sektörü ayağa kaldırıp çağ
atlatacak düzenlemelere ihtiyaç vardır. 
Teklifin
45’inci maddesi doğaya ve çevreye zarar verecektir. Ömrünü tamamlamış
santrallerin iki sene daha bulunduğu şehrin havasını, doğasını, çevresini,
çocuklarını zehirlemesine izin vermek Türkiye Büyük Millet Meclisine
yakışmayacaktır. 
Değerli
milletvekilleri, son olarak, sürekli yerli ve millî söylemlerine sığınanlar
için bir konuyu hatırlatmak istiyorum. Türkiye’de yaklaşık 6 bin maden
sahasında üretim yapılıyor. Bu sahaları işletenlerin büyük bir kısmı yerli
sermaye, küçük ve orta ölçekli işletmeler. Peki, Türkiye’deki maden sahalarının
hangilerinin yabancılara ait olduğunu biliyor musunuz? Altın ve değerli metal
çıkarımı yapan maden ocakları. Yani millî sermaye kömürün karasıyla uğraşırken
yabancı sermaye altının ışıltısıyla uğraşıyor. Madenlerin yabancılara satılması
kimin zamanında gerçekleşti? Millî kaynaklarımızı, zenginliklerimizi
yabancılara kim teslim etti? Bu sorunun cevabını hepimiz çok iyi biliyoruz.
Canını tehlikeye atan maden emekçisini değil, cebi tehlikeye giren maden
işletmecisini kolladığınız sürece Türkiye madenciliği gelişmeyecektir. Bir avuç
kömür için bir ömür verenleri sömürü düzenine mahkûm edenler maden emekçisinin
yüzündeki karanın sorumlusudur. 
Genel
Kurulu saygıyla selamlıyorum. (CHP sıralarından alkışlar)
BAŞKAN
– Teklifin tümü üzerinde şahıslar adına ikinci söz İstanbul Milletvekili Sayın
Nevzat Şatıroğlu’na aittir. 
Buyurun
Sayın Şatıroğlu. (AK PARTİ sıralarından alkışlar)
NEVZAT
ŞATIROĞLU (İstanbul) – Sayın Başkan, değerli milletvekilleri; 41 sıra sayılı
Maden Kanunu Teklifi üzerinde şahsım adına söz almış bulunmaktayım. Gazi
Meclisimizi ve aziz milletimizi saygıyla selamlıyorum. 
Hazırladığımız
bu kanunla, başta madencilik olmak üzere, elektrik, petrol, LPG piyasalarını
yakından ilgilendiren düzenlemeler yapılmış, enerji verimliliği, nükleer
kanunla ilgili uygulamalar ve ölçü ayarların ilgili kanunlarında yapılan
düzenlenmelerle belirsizlikler ortadan kaldırılmaya çalışılmış, EPDK’nin
teşkilat yapısında yapılan düzenlemeyle de kurumun denetim fonksiyonunu daha
etkin yürütmesinin sağlanması amaçlanmıştır.
Sayın
Başkan, değerli milletvekilleri; gerek maden gerek enerji sektöründe çağ
atlattığımız on yedi yılı geride bırakmış bulunmaktayız, gururla ve iftiharla.
2002 yılında 680 milyon dolar olan maden ihracatımız AK PARTİ dönemindeki
başarılı politikalar sonucu 4,6 milyar dolara yükseltilmiştir. Bu kanun
teklifiyle maden sektörünün ekonomimizdeki payının daha da artırılması,
sektörün sorunlarına çözümler getirilmesi ve daha sürdürülebilir bir madencilik
politikasının sağlanması amaçlanmıştır. 
Bilindiği
üzere, ülkemiz maden rezervleri bakımından dünyanın sayılı ülkelerinden
biridir; dünyada bilinen 90 çeşit madenden 77 adedi ülkemizde bulunmaktadır.
1985 yılında yürürlüğe giren Maden Kanunu’yla madenlerin aranması, işletilmesi,
üzerinde hak sahibi olunması ve terk edilmesiyle ilgili esas usuller
düzenlenmektedir. Ancak gelişen şartlar ve uygulamada ortaya çıkan ihtiyaçlar
sebebiyle kanunda değişiklikler yapılması zarureti doğmuş ve bu nedenle bazı
düzenlemeler yapılmıştır. 
Bu
kanun teklifiyle, MTA’nın yurt dışında faaliyet göstermek üzere kuracağı
şirketlerin arama ve araştırma faaliyetleri dışında işletme faaliyetlerinde de
bulunması imkânı sağlanacaktır. Petrol Kanunu’nda yer alan “millî menfaatlere
uygun” ifadesi Petrol İşleri Genel Müdürlüğü ile Maden İşleri Genel
Müdürlüğünün birleşmesi doğrultusunda, uyum sağlanması için Maden Kanunu’na
eklenmiştir.
Uygulamada
ortaya çıkan ihtiyaçlar kapsamında, “görünür rezerv geliştirme hakkı” kavramı
geliştirilmiş ve bunun hisselere bölünemeyeceği ve bu hakkın Bakanlık onayıyla
devredilebileceği düzenlenmiştir. Ayrıca, madencilik yapacak şirketlerin
statüsünde madencilik yapabileceği yazılı olma şartı kaldırılarak Maden Kanunu,
Ticaret Kanunu’yla uyumlu hâle getirilmiştir. 
İşletme
izinlerinin tapu kayıtlarına işlenmesi sağlanarak, diğer yatırımlar
planlanırken bölgede maden işletmesi olup olmadığının tespiti kolaylaştırılmış,
böylece rezerv kaybının önlenmesi amaçlanmıştır.
Sayın
Başkan, değerli milletvekilleri; yine Maden Kanunu kapsamında yatırım çakışması
durumları için oluşturulan kurul kaldırılarak daha hızlı hareket edilebilmesi
amacıyla kurulun yetkileri Enerji Bakanlığına devredilmiştir. Yetkilendirilmiş
tüzel kişilerin ve teknik elemanların yaptıkları beyanlara sorumluluk
getirilerek gerçek dışı ve yanıltıcı beyanların önüne geçilmesi amaçlanmıştır.
Mahallinde yapılacak tetkik ve incelemeler esnasında denetimin engellenmesi
hâlinde mahallinde tetkik ve inceleme yapılıncaya kadar üretim faaliyetleri
durdurma müeyyidesi getirilmiştir. Kaçak üretim ve izinsiz sevkiyata ilişkin
madde yeniden düzenlenmiş ve bu hususta cezayı uygulayacak idarelere açıklık
getirilmiştir. 
Yurt
içinde çıkarılan IV. Grup (c) bendi madenlerden altın, gümüş ve platin hariç
diğer madenlerin yurt içinde entegre tesislerde metal hâle getirilmesi
durumunda devlet hakkının yüzde 75’i alınmayarak madencilik sektörü uç ürün
üretimine yönelik teşvik edilmiştir. Buluculuk talepleri için Ulusal Maden
Kaynak ve Rezerv Raporlama Komisyonu koduna göre teknik standartlar getirilmiş,
görünür rezerv hakkı geliştirme hakkının maden siciline şerh edilme hakkı elde
edilmiştir. Maden sahalarının tamamında maden rezervlerinin tespit edilmesi
amacıyla işletme izinli ruhsatların birleştirilebileceği düzenlenmiştir.
Değerli
milletvekilleri, madencilik faaliyetlerinin yapılması mümkün olmayan küçük
alanların madencilik faaliyetlerine engel teşkil etmemesi için ruhsattan taksir
edilmesi ile ayrı ayrı üretilmesi imkânı olmayan farklı gruptaki madenlerle
ilgili uygulamalarda yeknesaklık sağlanması amaçlanmıştır. Ara ve uç ürün
üretmek ve tesis kurmak şartıyla maden sahalarının Bakan onanıyla ihale
edilmeksizin ihtisaslaşmış devlet kuruluşlarına -ki bu kuruluşlar madencilik
faaliyeti yapan kuruluşlarımızdır- verilmesi ve bu sayede ara ve uç ürün ithalatının
azaltılması amaçlanmıştır. Kanun maddesi değişiklik teklifiyle yerli ham
petrolün gerçek fiyatlandırılması sağlanmış olacak, ayrıca, mevcut ve yeni
arayıcı şirketler için de teşvik ve güven ortamı sağlanmış olacaktır. 
Enerji
piyasalarımızın adil, şeffaf ve rekabetçi yapısının korunmasına büyük önem
veriyoruz. Piyasalarımız için daha fazla yatırım, daha fazla yatırımcı ve daha
fazla istihdam istiyoruz. Bu açıdan, hazırlanan bu kanun değişikliğinin
sektörümüzün yapısına ve işleyişine büyük katkılar sunacağına inanıyorum. Hiç
şüphesiz piyasalarımızın, özellikle de akaryakıt piyasalarımızın sağlıklı
işleyişi, şeffaf ve adil yapısının muhafaza edilmesi de sektörümüz için hayati
önem taşımaktadır. Piyasa yapısını bozucu faaliyetlere izin vermemek adına yapılan
düzenlemeyle 5015 sayılı Petrol Piyasası Kanunu’nun 3’ünü maddesinde yer alan
lisansların tabi olacağı usul ve esaslar yeniden düzenlenerek piyasayı bozucu
etkisi olan şirketlerin sistemden ayıklanması amaçlanmıştır. 
Ayrıca
bu düzenlemeyle kaçak akaryakıt ticareti yapılması, ÖTV ve KDV usulsüzlükleri
yaparak oluşturulan vergi kaybının önlenmesi amaçlanmıştır. Akaryakıt
kaçakçılığı kapsamına giren ve niteliği itibarıyla düzeltme imkânı bulunmayan
fiiller yönünden doğrudan soruşturma açma ve gerektiğinde cezai işlem uygulama
usulü belirlenmiş, kaçakçılıkla ilgisi olmayan ve niteliği itibarıyla düzeltme
imkânı bulunan mevzuat ihlalleri için ise soruşturma açma veya idari para
cezası uygulanmadan önce ihtar müessesesi getirilmiştir. Yani akaryakıt kaçakçılığıyla
sektörümüzü âdeta dinamitleyen eylemlere asla taviz verilmeyecek, denetimler
hız kesmeden sürdürülecek ve gerekli cezai işlemler uygulanacaktır.
Sayın
Başkan, değerli milletvekilleri; hepimizin bildiği üzere, çok zengin
hidrokarbon kaynaklara sahip ülke değiliz ama su gibi, rüzgâr gibi, güneş gibi
yenilenebilir kaynaklar bakımından zengin bir ülkeyiz. Bu noktada 2002 yılından
bugüne kadar yerli ve yenilenebilir kaynaklarımızın ekonomiye kazandırılması
konusunda çok büyük gelişmelere imza attık. Şöyle ki: 2002 yılı 2018 yılı
mukayesesine baktığımızda baraj hidroelektrik santrallerimizi 11.469 megavattan
20 bin megavata, nehir tipi hidroelektrik santrallerimizi 770 megavattan 7.700
megavata, rüzgâr kurulu gücümüzü 19 megavattan 7 bin megavata, güneş kurulu
gücümüzü hiç yokken, sıfırdan 5 bin megavata ve jeotermal kurulu gücümüzü de 18
megavattan 1.283 megavata yükseltmiş bulunmaktayız. 
Yine
2002-2018 yılları arasında toplam elektrik kurulu gücümüzü 31.800 megavattan 88
bin megavata yükseltmenin gururunu yaşıyoruz. 
EPDK’nin
görev alanında doğal gaz, elektrik, petrol ve LPG piyasalarında izleme,
inceleme ve analiz etmek amacıyla yapılan yazılımlar, talep edilen bilgi ve
datalar gün geçtikçe daha fazla artmakta ve bu işe özel detay işlemler
artmaktadır. Bu maksatla EPDK bünyesinde Bilgi İşlem Daire Başkanlığı kurulması
sağlanmış olacaktır. 
3516
sayılı Ölçüler ve Ayar Kanunu’nda yapılan düzenlemeyle ölçü aletlerinin
muayenelerini veya tamir ve ayarını yapmak için bakanlık tarafından
yetkilendirilen servislerin, yetki kapsamındaki hizmetlerde ilgili kanun ve
yönetmeliklere aykırı faaliyette bulunmasının yasaklanması öngörülmektedir.
Yine
bu düzenlemeyle nükleer enerji ve iyonlaştırıcı radyasyona ilişkin
faaliyetlerin çerçevesinin çizildiği 702 sayılı Nükleer Düzenleme Kurumunun
Teşkilat ve Görevleri ile Bazı Kanunlarda Değişiklik Yapılması Hakkında Kanun
Hükmünde Kararnamede de bazı değişiklikler yapıyoruz. Bu meyanda, nükleer
enerji ve radyasyon güvenliği alanlarında faaliyet gösteren kişi ve
kuruluşların uyması gereken kuralları daha net bir şekilde belirliyor, birinci
önceliğimiz olan çalışanların, halkın ve çevrenin korunması amacıyla konulan
kuralları ihlal edenlere uygulanacak olan yaptırımları düzenleme altına
alıyoruz.
Sayın
Başkan, değerli milletvekilleri; sözlerime son verirken bu kanunun
hazırlanmasında emeği geçen imza sahibi milletvekillerimize, Enerji Bakanlığı
bürokratlarımıza, Sanayi, Ticaret, Enerji, Tabii Kaynaklar, Bilgi ve Teknoloji
Komisyonumuzun Kıymetli Başkan ve üyelerine, sektörün çok değerli
temsilcilerine teşekkür ediyorum.
Kanun
teklifimizin ülkemiz ve milletimiz için hayırlı olmasını diliyor, hepinizi
saygıyla selamlıyorum. (AK PARTİ sıralarından alkışlar) 
BAŞKAN
– Şimdi, teklifin tümü üzerinde yirmi dakika süreyle soru-cevap işlemi
yapacağız. Bu sürenin on dakikası sorulara, on dakikası cevaplara ayrılacaktır.
Sayın
Oral? Yok.
Sayın
Çelik? Yok.
Sayın
Aksoy? Yok.
Sayın
Çepni? Yok.
Kaçaklar
tespit ediliyor, bak.
Sayın
Arslan...
KAZIM
ARSLAN (Denizli) – Enerji ve Tabii Kaynaklar Bakanlığına soruyorum:
1)
Kömür rezervlerimizin değerlendirilmesi açısından bu konuyu değerlendirecek bir
kurumu kurmayı ve kömür enstitüsü gibi bir kurumu kurmayı düşünüyor musunuz?
2)
Madencilik alanında dünya tecrübesi, kanunlardan ziyade, her olası duruma karşı
saha elemanlarının, müfettişlerin nasıl bir yaptırım uygulanacağını belirten
ayrıntılı yönetmeliklerin hazırlanması yönündedir. Yaşadığımız mevzuat
eksikliğinin temelinde ayrıntılı yönetmeliklerin olmaması da yatmaktadır. Öyle
ki madencilikte bazı başarılı ülkelerde kısa kanunlara karşılık 600 sayfalık
yönetmeliklerin olduğu biliniyor. Gecikmeli olarak çıkarılan 50 sayfalık 21
Eylül 2017 tarihli Maden Yönetmeliği haricinde Bakanlığınız bir yönetmelik
çalışması yapacak mıdır?
3)
Madencilik Fonu’nun yerine ikame edilen Madenciliği Teşvik, Destekleme ve Kredi
Komisyonunun daha işler ve daha verimli hâle getirilmesi için neler yapmayı
düşünüyorsunuz?
Teşekkür
ederim.
BAŞKAN
– Sayın Şevkin...
MÜZEYYEN
ŞEVKİN (Adana) – Türkiye Cumhuriyeti sınırları içerisinde mühendislik, mimarlık
meslekleriyle ilişkili iş ve işlem yapan tüm mühendislerin 6235 sayılı Yasa
gereği ilgili meslek odalarına üye olmaları ve bunu devam ettirmeleri
zorunludur. Meslek örgütlerinin üyeleri üzerinde mesleki denetim faaliyetleri
yürütebilmeleri, ilgili meslek erbabının ürettiği mühendislik hizmetine her
türlü rapor, harita ve belgeyi kendi siciline kaydettirmesiyle mümkün
olabilecektir. Tüm dünyada Pan-European Code for Reporting of Exploration
Results, Mineral Resources and Reserves, PERC, CRIRSCO, SAMREC madencilik
sektöründe çalışan yetkin mühendislerin meslektaşlarına karşı hesap verebilir
olmasını istemekte olup bu mühendisler tarafından düzenlenen her türlü proje,
rapor, harita, belgenin doğruluğu meslek odasına karşı sorumluluğu yerine
getirerek mesleki sicile kaydettirmesiyle sağlanmaktadır. 
Sayın
Bakana soruyorum: Mühendislik hizmeti üreten gerçek tüzel kişiler ile daimî
nezaretçiler beyanlarını...
(Mikrofon
otomatik cihaz tarafından kapatıldı) 
BAŞKAN
– Sayın Fendoğlu...
MEHMET
CELAL FENDOĞLU (Malatya) – Teşekkür ederim Başkanım.
Sözcü
yazarlarından Soner Yalçın’ın 5 Şubatta yazmış olduğu bir yazı var. “Siz önce
aynaya bakın." diye bir yazı yazmıştı. Bu yazısı da Adalet ve Kalkınma
Partisi kurucularından 2 dönem milletvekili olan Ramazan Toprak’la ilgili, ki
Ramazan Toprak 1960 doğumlu, 12 Eylül savcısı olarak itham ediyor yazısında, ki
12 Eylül olduğunda da kendisi 20 yaşında, savcı falan da değil. Sonra,
Malatyalı şehidimiz, Allah cennet mekân eylesin, Cengiz Baktemur’un davasında
da savcılık falan yapmadı. Böyle bir yazıyı yazarak neyi kastetti? Olsa olsa
İzmir’deki Tunç Soyer’i kurtarmaya çalıştı. 
Teşekkür
ederim. 
BAŞKAN
– Sayın Gaytancıoğlu…
OKAN
GAYTANCIOĞLU (Edirne) – Teşekkür ederim Sayın Başkan. 
1)
Türkiye’de petrol aramaları ne durumdadır?
2)
Doğal gazda tamamen dışa bağımlıyız. Doğal gazı ağırlıklı olarak hangi
ülkelerden ithal ediyoruz? 
3)
Türkiye kömür zengini bir ülkeyken neden sanayide ve ısıtmada doğal gaza
başvurulmaktadır? 2018 yılında ne kadar doğal gaz ithal edilmiş ve buna ne
kadar döviz ödenmiştir?
4)
Geleceğin enerjisi olarak nitelendirilen kaya gazında Türkiye’nin ne kadar
rezervi vardır? Kaya gazının kullanımına ve işletilmesine yönelik
çalışmalarınız var mıdır? 
BAŞKAN
– Sayın Gürer…
ÖMER
FETHİ GÜRER (Niğde) – Teşekkürler Sayın Başkan. 
Sayın
Başkan, kişilerin yaşamını ve sağlığını tehlikeye düşürecek şekilde bozulmuş,
değiştirilmiş gıdalar üreten ve satan firmaların adı ürün markası ilgili
Bakanlıkça kamuoyuna duyuruluyordu. Bakanlık denetim sonuçları kamuoyuyla
paylaşılıyordu. 2012 yılından 2018 yılına kadar 769 firma ve bozuk 1.605 ürün
açıklanmıştı. Son olarak Bakanlık 23/3/2018 tarihinde taklit ve bozulmuş gıda
ürünlerini açıkladı. Tarım ve Orman Bakanlığı sitesinde bunlar yer alırken şu
anda arasanız da zor buluyorsunuz. 
Sayın
Başkan, bozuk ve zararlı ürünü, katkılı ürünleri halkın bilme hakkı olduğunu
düşünüyorum. Bu nedenle Başkanlığınız tarafından Tarım ve Orman Bakanlığına
piyasada yapılan denetimler sonucu bozuk ve taklit ürünlerin neden açıklanmadığı
konusunun iletilerek bununla ilgili kamuoyunun bilgilendirilmesi yönünde soru
yöneltmenizi talep ediyorum. 
Teşekkür
ederim. 
BAŞKAN
– Sayın Tarhan…
TAHSİN
TARHAN (Kocaeli) – Teşekkür ederim Sayın Başkan.
Türkiye’nin
enerji ihtiyacının yüzde 10’unu karşılaması beklenen Akkuyu Nükleer Güç
Santrali Projesi’ni Rus devlet nükleer enerji şirketi ROSATOM yürütüyor. Altmış
yıl işletme ömrüne sahip olması planlanan nükleer santral için Türkiye'nin
yapacağı yatırım tutarı ne kadardır? 
BAŞKAN
– Sayın Erbay…
BURAK
ERBAY (Muğla) – Örgütlenme hakkı, temel insan haklarının olmazsa olmazı,
demokrasinin temel taşlarından biridir. Muğla TÜVTÜRK Araç Muayene İstasyonunda
çalışan işçi kardeşlerimiz Anayasa’nın 51’inci maddesinin kendilerine tanıdığı
sendika kurma ve üye olma hakkını kullanarak insan onuruna yakışır bir ücret ve
çalışma koşulları için DİSK Nakliyat-İş Sendikasına üye olmuşlardır. Araç
muayene istasyonunda çalışan işçiler işverenin hukuk tanımaz tutumu ve sendika
düşmanlığı sonucunda işten atılarak açlığa ve sefalete mahkûm edilmiştir. Bu
hukuksuzluk karşısında susmayan işçi kardeşlerimiz bütün olumsuz koşullara
rağmen yüz yetmiş beş gündür iş yerinin önünde direnmekte, işine, ekmeğine ve
geleceğine sahip çıkmaktadır. Yetkililerin bu haklı çağrıya kulak vermesini
bekliyoruz. En kutsal değer olan emek ve alın teri için mücadele eden işçi
kardeşlerimizin bu haklı mücadelelerinde yanında olduğumuzu bilmelerini
istiyoruz. 
BAŞKAN
– Sayın Çilez…
HASAN
ÇİLEZ (Amasya) – Teşekkür ederim Sayın Başkanım. 
Madencilik,
ekonomik kalkınmaya büyük katkılar sağlar. Yer altı kaynaklarının etkin
kullanımı, bunların madencilik faaliyetleriyle çıkarılmasını ve işlenmesini
ifade eder. Yüzyıllardır ülke ekonomilerine yön veren madenler ülke halklarının
refahını doğrudan etkilemiştir. Yeni buluşların ve araştırmaların tetikleyicisi
olan madencilik faaliyetleri medeniyetin gelişmesine ve bugünkü boyuta
erişmesinde çok önemli bir faktör olmuştur. Ülke kaynaklarımızın,
madenlerimizin etkinlik ve verimlilik prensipleri doğrultusunda kullanılması
cari açığı azaltacak ve makro ekonomik dengeleri olumlu yönde etkileyecektir. 
Teşekkür
ederim. 
BAŞKAN
– Sayın Ceylan…
ÖZGÜR
CEYLAN (Çanakkale) – Sayın Başkan, seçim bölgem Çanakkale’nin Bayramiç ilçesine
bağlı Karaköy köylüleri odunculuk ve elmacılıkla geçiniyorlar. Köylülerimiz,
devletin kestirdiği odunu metreküpü 100 TL’den alıp kendilerine metreküpü 500
TL’ye satmasından şikâyetçiler. Alış fiyatının düşüklüğü, devletin kesim
maliyet hesabında taşıma için öküz ve eşek kullanıldığını varsaymasından
kaynaklanıyor. Köylü, kesimde traktör kullandığı için fiyatın artması
gerekmektedir. 
Elmacılıkta
ise ihracata verilen destek artırılmalıdır. 
Ayrıca,
Çan termik santrallerinin etkisiyle, çiftçimiz eskiden 4 ilaçla ürün alırken
şimdi tam 30 çeşit ilaç atarak ürün alabiliyor. Buna bir de köy bitişiğinde
açılmaya çalışılan altın arama işletmesinin verebileceği zarar da eklenince
köylümüz gelecek endişesi taşıyor. 
Devlet
köylümüze ve üretime sahip çıkmalı, gereken önlemleri almalıdır. 
BAŞKAN
– Sayın Arslan… 
KAZIM
ARSLAN (Denizli) – Enerji ve Tabii Kaynaklar Bakanlığına soruyorum: Maden
ruhsatları verme yetkisini doğrudan Başbakana bağlayan (2012/15) sayılı
Başbakanlık Genelgesi hakkında Ocak 2016’da Danıştay tarafından verilen iptal
kararına rağmen bu yargı kararı neden uzun süreden beri uygulanmamış ve ruhsat
yetkisi neden uzun süre MİGEM’e devredilmemiştir? 
İki:
150 bini aşan maden işçisinin en az 60 bini kömür alanında çalışmaktadır. Kömür
madenciliğinde ayrı bir iş sağlığı ve güvenliği yasası çıkarmayı düşünüyor
musunuz?
Üç:
Yıllar süren bir gecikmeyle Temmuz 2017’de kurulan Türkiye Yerbilimleri Veri ve
Karot Bilgi Bankasının kurulduğu tarihten bu yana somut faaliyetleri neler
olmuştur, hangi verilere ulaşmıştır?
Rezerv
raporları konusunda uluslararası alanda akredite ulusal rezerv raporlama
kurumunu oluşturması konusunda bir çalışmanız var mıdır? 
Cevher
nakliyesinde kolaylık sağlanması adına hangi çalışmaları yapmayı
düşünüyorsunuz?
Teşekkür
ederim.
BAŞKAN
– Sayın Gaytancıoğlu…
OKAN
GAYTANCIOĞLU (Edirne) – Teşekkür ederim Sayın Başkan.
Türkiye,
ciddi bir petrol ithalatçısı ülkedir. Bütün dünya ülkelerinde petrole tarımsal
ürünler ve kullanılabilir atıklar katılarak maliyetler düşürülmektedir.
Örneğin, Brezilya’da mazota yüzde 10 civarında bitkisel yağ katılmaktadır yani
biyodizel elde edilmektedir. Yine, şeker pancarı atıkları benzine katılarak
biyoetanol elde edilmektedir. Bitkisel atık yağlar katılarak elde edilen
biyodizelde bizde yüzde 1’lere kadar izin verilmektedir. Bu karışım miktarını
daha yukarılara çekerek hem çevreyi korumak hem de petrole harcanan dövizi
azaltma yönünde bir politikanız var mıdır?
BAŞKAN
– Şimdi cevaplar için Komisyona söz veriyorum.
Buyurun
Sayın Başkan.
SANAYİ,
TİCARET, ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI MUSTAFA
ELİTAŞ (Kayseri) – Teşekkür ediyorum Sayın Başkanım.
Öncelikle,
Genel Kurulda görüşlerini beyan eden değerli milletvekili arkadaşlarımıza
teşekkür ediyorum. Dikkatle dinledik. Komisyonda da genellikle Komisyon üyesi
arkadaşlarımız burada sözlerini beyan ettiler. Komisyondaki yaptıkları
çalışmalardan, katkılardan dolayı da teşekkürlerimi sunuyorum. 
8
arkadaşımız soru sormak için söz aldı, 2 arkadaşımız da kalan vakitte ikinci
kere değerlendirdiler, Sayın Arslan ve Sayın Gaytancıoğlu. 
Sayın
Gaytancıoğlu’nun birinci turda sorduğu soru: “Doğal gaz hangi ülkelerden ithal
edilmektedir? 2018’e kadar ne kadar doğal gaz ithal edilmiştir?” 2018 yılında
yaklaşık doğal gaz ithalatı 50 milyar metreküp, kasım sonu itibarıyla
ocak-kasım döneminde 44 milyar 308 milyon metreküp, yani yıllık ortalama 50
milyar metreküp diyebiliriz. İthal ettiğimiz ülkeler Rusya, İran, Azerbaycan ve
diğer ülkeler diye tanımladığımız Katar, Cezayir, Nijerya, Amerika Birleşik
Devletleri, Norveç. Çoğunluk Rusya, İran, Azerbaycan, diğer ülkeler kısmında da
Cezayir, Amerika Birleşik Devletleri Nijerya gelmektedir. 
Diğer
konu: “Akkuyu Nükleer Santrali’yle ilgili ne kadar yatırım yapılacak?” Santrale
ilişkin tüm yatırımlar Rusya Federasyonu tarafından yapılacak. Konu, hükûmetler
arası anlaşma kapsamında düzenlenmiştir. Bu çerçevede de Türkiye’nin Rusya’yla
yaptığı uluslararası sözleşme çerçevesinde yapılan bir düzenleme hasıl olmuştur.

Diğer
konulardan kömür rezervlerinin değerlendirilmesi, kömür faaliyetlerinin daha
etkin bir şekilde çalışmasıyla ilgili Enerji ve Tabii Kaynaklar Bakanlığıyla
yapılan bir soru önergesiyle ifade edebileceğimiz bir durum söz konusu. Onu,
Bakanlık yetkilileri notlarına aldılar, Sayın Arslan’a gerekli cevapları yazılı
bir şekilde bildireceklerdir diye tahmin ediyorum. 
Petrol
ve doğal gaz aramalarına altlık oluşturulması açısından Oruç Reis ve Barbaros
Hayrettin Paşa Gemilerimiz sismik faaliyetlerine devam etmektedir. Bir
arkadaşımız bu konuyla ilgili “Petrol araması nasıl gidiyor?” diye soru
sormuştu. Ayrıca, Fatih Sondaj Gemisi de sondaj faaliyetlerine devam ediyor,
karada da Türkiye Petrolleri Anonim Ortaklığı sondaj ve aramaya devam ediyor.
Kaya
gazıyla ilgili rezerv tespit çalışmaları devam etmektedir.
Güvenli
madencilik vizyonumuz doğrultusunda iş sağlığı ve güvenliği, işletme güvenliği
denetimleri yapacak müstakil bir birim kurulması için çalışmaların devam
ettiğini Bakanlık yetkilileri ifade etti. 
Tarım
Bakanlığının bozuk gıdalarla ilgili faaliyetleri kapsamında ve taklit, tağşiş
ürünlerle ilgili bir açıklama yapılmasını söyledi Sayın Gürer. Buradan Sayın
Bakanlık yetkilileri muhakkak bu tutanakları inceleyecekler, Sayın Gürer’le de
meseleyi tartışacaklardır. 
Yine,
sendika kurduklarından dolayı araç muayene istasyonundan ihraç edilen işçilerin
yüz yetmiş gündür yaptıkları etkinlikler konusunu da herhâlde ilgili mahkemeler
ve Çalışma Bakanlığı dikkate alacaktır.
Bakanlığa
sorulan soruların cevaplarını Bakanlık mensubu arkadaşlarımız burada bize
iletiyorlar. Sayın Arslan, onu yazılı soru yerine bize verdikleri yazılı
metinlerle biz size intikal ettirmiş olalım. 
TÜVEK
(Türkiye Yerbilimleri Veri ve Karot Bilgi Bankası) devreye alınarak -sektörde
karot ve numuneler alınarak- veri bankasında depolanmaya başlanmıştır. 
Bize
gelen sorularla ilgili kısım bu. 
Sayın
Başkanım, Komisyon çalışmalarıyla ilgili bazı arkadaşlarımızın itirazları oldu,
“Aniden yapıldı, görüşüldü, bilgi sahibi olmadık.” diye ifade ettiler. 
Türkiye
Büyük Millet Meclisi Başkanlığı 7 Aralık 2018 tarihinde -biraz önce isimleri
zikredilen milletvekili arkadaşlarımız- Sayın Nevzat Şatıroğlu ve 6
milletvekilinin imzasıyla kanun teklifi olarak verilen teklif, 7 Aralık 2018
tarihinde Başkanlığımıza ulaştı. 25 Aralık tarihinde ilk toplantımızı
gerçekleştirdik ve aldığımız karar çerçevesinde biz de alt komisyon
kurulmasıyla ilgili bir mutabakat doğrultusunda bunu yaptık. Alt
komisyonumuzdaki arkadaşlarımız hakikaten gerekli bir çalışmayı gerçekleştirdiler.
Bu süre içerisinde Komisyon Başkanı olarak bana müracaat eden sivil toplum
örgütlerinin, ilgili kanun maddeleri konusundaki hassasiyetlerini ve
eleştirilerini dinledik, aynı şekilde alt komisyona gönderdik. 
Komisyona
ilgili kamu kurum, kuruluşu ve bakanlıklardan 18 kurumu davet ettik. Yine,
Komisyona 29 sivil toplum örgütü kuruluşu temsilcilerini davet ettik. Alt
komisyonda sivil toplum örgütlerinin temsilcileri görüşlerini beyan
etmişlerdir. Her bir sivil toplum üyesi temsilcisi o komisyonda bulunup
görüşlerini beyan etmiştir. Orada arkadaşlarımızın itirazı şu, daha sonra bize
geldi: Maddeler üzerinde görüşme yapmadıklarını ifade ediyorlar. Biliyorsunuz
kanun genel anlamda enerji piyasasını ilgilendiren bir kanun; burada Maden
Kanunu’nu ilgilendiren, Petrol Piyasası Kanunu’nu ilgilendiren, LPG- Gaz
Piyasası Kanunu’nu ilgilendiren üç ana başlıkta düzenlenmiş. Maden Kanunu’yla
ilgili baktığımızda, 1, 2, 3, 4, 5 gibi çeşitli alt gruplar hâlinde de toplanan
maden unsurlarının her birinin paydaşlarının farklı görüşleri ve burada ilgili
maddeler neyse o konuyu beyan etmeleri gerekirken belki sivil toplum örgütleri
İç Tüzük’te yapılan değişiklik doğrultusunda ilk defa herhâlde geneli üzerinde
bir konuşma yapacaklarını düşündüklerinden dolayı maddelerdeki hassasiyetini
dile getirme imkânı, fırsatı bulamamış olabilirler ama bize, Komisyon Başkanlığına
bütün sivil toplum örgütleri kanun maddeleriyle ilgili hangi sorunlar olduğunu
teker teker detaylı bir şekilde intikal ettirmişler ve bunu da biz
değerlendirmek imkânı bulduk. 
Alt
komisyonda sivil toplum örgütlerinden 70’e yakın arkadaşımız toplantıya
katılmış ve milletvekillerimizin, ilgili kurum, kuruluşlarımızın görüşlerini
dinleme imkânı bulmuşlar. Aynı şekilde, üst komisyona gelen sivil toplum
örgütlerinin talepleri hâlinde her bir sivil toplum örgütüne de konularıyla
ilgili madde geldiği anda söz verdiğimizi herhâlde Komisyon üyesi
arkadaşlarımız da burada teyit ederler diye tahmin ediyorum.
Sayın
Başkan, eleştirilen maddelerden biri bu kanunun madencilikle ilgili kısmı.
Bakın, maden işletmelerinin daha verimli ve güvenli çalışmasını sağlayabilmek,
iş sağlığı ve güvenliği açısından denetimlerini etkin bir hâle getirmek
amacıyla yapılan önemli bir düzenlemedir. Verimliliğin denetimlerin etkin bir
hâle getirilmesinin kişiye yetki verilmesi, artı yetki verilen kişilerin
yetkilerini kullanmadıkları takdirde ne gibi bir müeyyideyle
karşılaşacaklarının da altı çizildiğinden dolayı maden sahalarında ortaya
çıkabilecek sorumlulukları, iş kazalarını, ihmallerden kaynaklanan iş kazaları
sonucunda ortaya çıkacak olumsuz meselelerin önlenmesi açısından önemli bir
düzenlemedir diye düşünüyorum.
Bakın,
madenlerle ilgili kimler denetim yapma imkânına sahip? Bir, daimî nezaretçi
var; iki, işletmede sorumlu olarak çalışan mühendis var; üç, yetkilendirilmiş
tüzel kişilik mensubu olan kurumlar var. Daimî nezaretçiler eğer herhangi bir
şekilde kamunun denetim yapmasıyla ilgili bir kısmı engellemeye çalıştıkları
takdirde… 10’uncu maddede yani orada bir müeyyide getirilirken ne ifade
ediliyor, madde metnini buradan sizinle paylaşmak istiyorum: “Gerçek dışı veya
yanıltıcı beyanda bulunmak suretiyle bu Kanun hükümlerinin uygulanmasını
engelleyen ve/veya haksız surette hak iktisabına sebep olan teknik elemana ve
daimi nezaretçiye 1.000 TL idari para cezası uygulanır.”
Bu
ne diyor? Teknik bir elemanın, ilgili kurum ve kuruluşun maden sahasında, maden
işletmesinde yapacağı incelemeyi engellediği takdirde, oradaki olumsuzlukları
bertaraf etmek, ötelemek, ertelemek için o anda anlık yapılan takibi…
(Mikrofon
otomatik cihaz tarafından kapatıldı)
BAŞKAN
– Toparlayalım Sayın Başkanım.
SANAYİ,
TİCARET, ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI MUSTAFA
ELİTAŞ (Kayseri) -…engellediği takdirde daimî nezaretçiye, teknik elemana 1.000
lira para cezası verilmesi, ikinci kere olduğu takdirde 5.000 liralık para
cezasıyla karşı karşıya kalması, ayrıca bunların bir yıllık raporlarının
dikkate alınmamasıyla ilgili durum söz konusu. 
Yetkilendirilmiş
tüzel kişiliklerle ilgili kısma baktığımızda, yetkilendirilmiş tüzel kişilikler
kendilerine verilen görevi bihakkın yerine getirmedikleri takdirde -çünkü
bunlar kamu adına bir denetim yapıyorlar- bunların da sorumluluklarını artırmak
için yapılan bir unsurdur. 
Biraz
önce Komisyon Üyemiz, Değerli Milletvekilimiz Tahsin Tarhan’ın ifade ettiği
10’uncu maddedeki iş güvenliğiyle ilgili konuyu Sayın Bakanla, ilgili
arkadaşlarla tartıştık. Orada “İş güvenliğiyle ilgili herhangi bir şekilde para
cezası müeyyidesiyle karşı karşıya kalan daimî nezaretçi ve diğer ilgililer iş
akdi feshiyle karşı karşıya kaldıkları takdirde iş güvencesi kapsamına alalım.”
diye bir durum ifade ettik.
(Mikrofon
otomatik cihaz tarafından kapatıldı) 
BAŞKAN
– Toparlayalım Sayın Başkanım. 
SANAYİ,
TİCARET, ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI MUSTAFA
ELİTAŞ (Kayseri) – İlk anlamda bu uygun gibi geliyor ama karşılıklı bir
zorlama, yaptırım da beraberinde gelebilir endişesi hasıl oluyor. Aslında, yasa
metnini tam olarak okuduğumuz takdirde, kimlerin bu konuda müeyyideye tabi
olduğunu, hukuk dışı yollarla yaptığını ifade ettiğimiz takdirde zaten o
konunun önemli bir hadise, iş güvenliği açısından da bir problemi beraberinde
getirmediğini, eğer biz böyle bir şey yaparsak daimî nezaretçi ve diğer ilgili
arkadaşlarımızın para olmadığı takdirde işlerini savsakladığı gibi o
yetkililere de o kişilere de bir haksızlık yaptığımızın ifade edildiğinin
altını çizmek istiyorum ki bu da o sektörde çalışan arkadaşlarımıza bir manada
haksızlık olur. Eğer kontrol dışı, olumsuz çalışmaları veya raporları,
ihmalleri neticesinde ortaya çıkabilecek bir kaza varsa bunun da sorumlulukları
herhâlde kendilerine aittir diye düşünüyorum. 
Teşekkür
ediyorum.
BAŞKAN
– Teklifin tümü üzerindeki görüşmeler tamamlanmıştır. 
Maddelere
geçilmesini oylarınıza sunuyorum: Kabul edenler… Kabul etmeyenler… Kabul
edilmiştir. 
Şimdi,
birinci bölümün görüşmelerine başlıyoruz.
Birinci
bölüm 22’nci maddeye bağlı geçici madde 38 ile geçici madde 42 dâhil 1 ila
25’inci maddeler arasını kapsamaktadır. 
Birinci
bölüm üzerinde ilk söz, İYİ PARTİ Grubu adına Denizli Milletvekili Sayın Yasin
Öztürk’e aittir.
Buyurun
Sayın Öztürk. (İYİ PARTİ sıralarından alkışlar)
Süreniz
on dakikadır.
İYİ
PARTİ GRUBU ADINA YASİN ÖZTÜRK (Denizli) – Sayın Başkan, kıymetli milletvekilleri;
Maden Kanunu ile Bazı Kanunlarda ve Kanun Hükmünde Kararnamede Değişiklik
Yapılmasına Dair Kanun Teklifi geneli üzerinde değerlendirmelerde bulunmak için
İYİ PARTİ Grubu adına söz almış bulunmaktayım.
Konuşmama
başlamadan önce, ekmeklerini, tabiri caizse taştan, madenden çıkaran,
çıkarırken Rahmetirahman’a kavuşan maden işçilerini saygıyla anıyorum. 
Teklifteki
maddelerin birçoğu birbiriyle bağlantılı değildir. Bu şekliyle getirilen bir
kanun teklifi yasama yapma faaliyetinin de özüne aykırıdır. Göstermiş olduğumuz
yoğun gayret ve yapıcı muhalefet anlayışıyla alt komisyonda ve üst komisyonda
Komisyon Başkanının iyi niyetli gayretleriyle teklifin birçok maddesinde,
yeterli olmasa da iyileştirmeler yapılmıştır. Fakat teklifin içeriğinde hâlâ
kamu yararı, ekonomik şartlar ve üretimdeki verimlilik açısından tartışmalı
maddeler söz konusudur. Bu kanun teklifine tekniği açısından karşı olmamızın ve
muhalefet etmemizin nedeni iktidar partisi grubunun alışılagelmiş bir yöntem
olarak kullanmış olduğu torba kanun teklifidir. Örneğin, teklifin 46’ncı ve
50’nci maddeleri Nükleer Düzenleme Kurumuyla ilgilidir.
(Uğultular)
BAŞKAN
– Yasin Bey, bir dakika.
Değerli
arkadaşlar, Sayın Ağbaba, değerli milletvekilleri; sohbetiniz kuliste devam
ederse daha keyifli olur, çok ses geliyor.
Buyurun
Sayın Öztürk.
YASİN
ÖZTÜRK (Devamla) – Bu şekliyle yapılan çalışmalar da çok kısa sürede uygulamada
hatalara sebep vermektedir. Nükleer Düzenleme Kurumu 9 Temmuz 2018 tarihinde
yayınlanan kanun hükmünde kararnameyle kurulmuştur. Bu kanun teklifinde açıkça
görülmektedir ki daha altı ay önce yayınlanan kanun hükmünde kararnameyle
kurulan bir kurumla ilgili bile hızlı ve tartışılmadan yapıldığından dolayı
eksik, hatalı maddeler bulunmaktadır. Bu kanun teklifiyle bu eksik ve hatalı
maddeler revize edilmektedir, unutulan hükümler eklenmektedir. Bu kanun
teklifinde 5 tane madde de bu duruma örnek olarak gösterilebilir. 
Konuyla
ilgili uzmanların ve sivil toplum kuruluşlarının bile takip etmekte zorlandığı
bir kanun yapma sistemimiz vardır. Örneğin Maden Kanunu’yla ilgili bir
değişikliğin içinde ölçme ve tartmayla ilgili bir maddeyi bulabiliyoruz. Kişi
ve kurumlar kendi sektörlerini ilgilendiren yasa maddesini mevzuatta, ayrı ayrı
kanunlarda aramak zorunda kalıyor. Madencilik sektörünün temsilcileri günün
şartlarına göre teknolojik gelişmelere uygun, bütünlük içeren, sektörün
gerçeklerine uygun, yorumdan uzak, daha anlaşılır ve net bir kanunun hayata
geçirilmesini beklemektedirler. Uzmanların ve sektör temsilcilerinin öneri ve
talepleri Anayasa’ya uygunluk içerisinde, serbest piyasa ekonomisine ve millî
menfaatlerimize uygun bir şekilde değerlendirilmelidir. 
Bu
kanun teklifi ise genel itibarıyla idari yaptırımları ve para cezalarını
artırmaya ve yeniden düzenlemeye yöneliktir. Ülkemizin ekonomik olarak
bulunduğu şartlar göz önüne alındığında yaptırımların ve idari para cezalarının
artırılması işletmeler açısından işçi ve işveren krizine yol açabilir,
şirketlerin kapanmalarına ve işsiz sayısının artmasına sebep olabilir. Teklifle
iptaller kolaylaştırılarak ruhsat güvencesi iyice azaltılmakta, ruhsat
bedelleri ve devlet hakkı oranları altından kalkılamayacak şekilde
artırılmaktadır. Kanun teklifi kabul edilirse maden ve benzeri işletmeler
küçülmeye devam edecek ve ayağa kalkamayacaktır. 
5015
sayılı Petrol Piyasası Kanunu’nda da birçok değişiklik öneren bu teklif piyasa
şartlarını ve sektörü zora sokacaktır. Kanunun kendini tanımlarken ”Yurt içi ve
yurt dışı kaynaklardan temin olunan petrolün doğrudan veya işlenerek güvenli ve
ekonomik olarak rekabet ortamı içerisinde kullanıcılara sunumuna ilişkin piyasa
faaliyetlerinin şeffaf, eşitlikçi ve istikrarlı biçimde sürdürülmesi için
yönlendirme, gözetim ve denetim faaliyetlerinin düzenlenmesini sağlamaktır. Bu
Kanun; petrole ilişkin piyasaların sağlıklı ve düzenli işlemelerinin
sağlanmasına ve geliştirilmesine yönelik; düzenleme, yönlendirme, gözetim ve
denetim işlemlerini kapsar.” denilmektedir. Bu kanun teklifi, piyasa
faaliyetlerinin istikrarlı, eşitlikçi ve şeffaflık içinde sürdürülmesini hüküm
altına alan 5015 sayılı Kanun’la da çelişmektedir. Söz konusu teklif, bir
tekelleşme yaratacak ve yerli işletmelerin birçoğunun kapısına kilit
vurulmasına neden olacaktır. 
Kanun
teklifinin bütün maddeleri üzerinde gerek esas komisyon gerekse alt komisyonda
ülkemiz ve sektörümüz açısından uygun olmayan hükümleri ifade etmiştik. Bazı
maddeler üzerinde iyileştirmeler ve düzenlemeler yapıldı ama yapılan bu
düzenlemeler beklentileri karşılayacak şekilde yapılamadı. Teklifin 8’inci
maddesinde yer alan “Ruhsat sahaları, hafriyat toprağı, cüruf, inşaat yıkıntı
atığı ve benzeri atıklar için döküm alanı olarak kullanılamaz.” ibaresi,
madencilik faaliyetleri sonrasında ruhsat alanının rehabilitasyon amaçlı
kullanılmak şartıyla aynı alandaki dekupajlar sonucu alınan üst örtü toprağı
için, ilgili saha içinde yeterli bir alan bırakılması, hem işletmecinin
rehabilitasyon maliyetlerini düşürmesi açısından hem de doğaya uygun olarak
toprak dokusuyla rehabilite etme açısından önemli olduğu kanaatindeyiz. 
Yine,
kanun teklifinin 10’uncu maddesinde “Daimî nezaretçinin yıllık izindeyken veya
raporluyken, işletmede yeni bir durumun ve/veya işletme güvenliği açısından
riskli bir durumun ortaya çıkması hâlinde bu hususu aynı gün deftere kaydetmesi
zorunludur.” ibaresinin uygulanabilirlik açısından mümkün olmadığını komisyon
toplantısında da ifade etmiştik. Ayrıca, 10’uncu maddede bulunan (h) ve (ı)
bentlerindeki yaptırım ve cezalar 12’nci ve 7’nci maddede ayrıca
düzenlenmiştir. Aynı suç nedeniyle iki farklı ceza uygulanamayacağına dair hukukun
evrensellik ilkesi gereğince bu bentlerin teklifte bulunmasının uygun olmadığı
kanaatindeyiz. 
Kanun
teklifinin 12’nci maddesinde idari para cezalarının tekrarı hâlinde bir zaman
sınırlaması yoktur. Burada bir zaman sınırlaması olması gerekmektedir. Yine,
aynı madde içinde ruhsatsız alanda ya da kaçak maden üretimine uygulanan
cezalar ile ruhsatlı ancak, izin sınırı aşımı faaliyetlerine uygulanan cezalar
orantısız bir şekilde düzenlenmektedir. Ruhsatsız üretim ile taşmalara neden
olanlara uygulanan ceza oranının yasal açıdan değerlendirildiğinde, ruhsatlı
olanlara oranla daha fazla olması gerektiği ya da aynı oranda cezai işleme tabi
tutulmaları gerektiği bu maddede açıklığa kavuşturulmalıdır. Taşmalarla ilgili
tanımların olduğu söylense de patlatmadan kaynaklı veya yanlışlıkla çok az olan
bir taşmada bile ruhsatlı olanlara uygulanacak ceza oranlarının orantısız
olduğu ortadadır. Ya bu cezalar ruhsatsız olanlar için de artırılmalı ya da her
taşma durumuna bağlı olarak ruhsatlı olanlara verilecek cezaların daha net bir
şekilde tanımlanarak düzenlenmesi gerekmektedir. 
Teklifin
14’üncü maddesinde devlet hakkı ödeme hükmünde, ruhsat sahibinin zorlayıcı
sebeplere dayanarak aldığı bir geçici tatil döneminde dahi devlet hakkı ödeme
yükümlülüğü bulunmaktadır. Piyasa şartları nedeniyle veya mücbir sebeplerden
-deprem, sel, heyelan veya grizu patlaması ve bunun gibi- üretimi durduran
kişilerden ise buna ek olarak üretim yapmadığı hâlde bir bedel daha talep
edilmektedir. Ülkemizin şu anda bulunduğu ekonomik şartlar göz önünde
bulundurularak bu madde tekrar düzenlenmelidir. 
Teklifin
21’inci maddesi redevansçıyı sorumluluktan muaf tutarak sorumluluğu ruhsat
sahibine veriyor. Devredilmiş olan ruhsat sahalarında yapılacak madencilik
faaliyetlerinden doğacak Maden Kanunu, İş Kanunu, iş sağlığı ve iş güvenliğiyle
ilgili idari, mali ve hukuki sorumluluklar ruhsatı devralana aittir. Sahayı
işleten, kullanan kişi redevansçı olduğu için redevansçıya da sorumluluk
yüklenmesi gerekmektedir. 
Kanun
teklifinin 27’nci maddesinde periyodik muayene yapan kuruluşların TÜRKAK
tarafından akredite olma zorunluluğu açıkça belirtilmemiştir. Bu zorunluluğun
açıkça belirtilmesinde fayda vardır. 
Teklifin
45’inci maddesinde 31 Aralık 2019’a kadar verilen süre, 31 Aralık 2021’e kadar
uzatılmıştır. 31 Aralık 2019 tarihine kadar belirlenen sürenin aşılamayacağına
ve kesin olduğuna dair 2014 ve 2017 yıllarında iki ayrı Anayasa Mahkemesi
kararı vardır. 2014 tarihli Anayasa Mahkemesi kararında “Sağlıklı ve dengeli
bir çevrede yaşama hakkı uzun süreli olarak vazgeçilecek haklardan değildir.
İnsanın, toplumun ve çevrenin varlık, sağlık ve güvenliği ile bu konuda
Anayasa’nın devlete yüklediği görev göz önünde bulundurulduğunda, dava konusu
kuralda belirtilen süre zarfında EÜAŞ’a bağlı santraller ve özelleştirilen
santrallerin elektrik üretim faaliyetlerinde çevre mevzuatına tabi olmaması
kabul edilemez.” denilerek bu santrallerin çevre mevzuatından bu kadar uzun bir
süreyle muaf tutulmasının kabul edilemez olduğu vurgulanmıştır. Özelleştirme
yapılırken alıcı şirketlere getirilen veya getirildiği ifade edilen üretim ve
yatırım şartları ihlalinin yaptırımı nedir? 30 Mart 2013 tarihli Resmî
Gazete’de yayımlanarak yürürlüğe giren 6446 sayılı Kanun’da yer alan
düzenlemeyle şirketlere beş yıl süre verilirken 31 Aralık 2018’de biten süre
Bakanlar Kurulu kararıyla bir yıl uzatılmıştı, bu düzenlemeyle iki yıl daha
uzatılıyor. Süre bittiğinde tekrar uzatılmayacağı ne malum? Bu düzenleme çevre
mevzuatına aykırıdır. 
(Mikrofon
otomatik cihaz tarafından kapatıldı)
BAŞKAN
– Toparlayalım Sayın Öztürk. 
YASİN
ÖZTÜRK (Devamla) – Bu kanun teklifini tümüyle incelediğimizde, birbirinden
farklı konularda düzenleme yapılmıştır. Birbirini ilgilendirmeyen konuları tek
bir kanun hâlinde, bir torba kanun hâline getirip Meclis gündemine getirilmesi
kanun yapma tekniği açısından uygun değildir. Eminim ki değiştirdiğimiz bu
maddeler bile birkaç yıla kalmaz tekrar Meclis gündemine gelecektir çünkü AK
PARTİ iktidarı kanun yaparken sektörlerin ihtiyaçları ve sorunları konusunda
bir çalışma yapıp gerekli düzenlemeleri yapmamaktadır. Ekonomik sıkıntıların
yaşandığı ülkemiz piyasalarında moral ve desteğe ihtiyaç duyan sektörün ağır
cezalarla karşı karşıya bırakılması bu kanun teklifinin Ceza Kanunu’na
dönüştüğü algısına neden olmaktadır. 
Genel
Kurulu saygıyla selamlıyorum. (İYİ PARTİ sıralarından alkışlar)
BAŞKAN
– Bölüm üzerinde ikinci söz, Milliyetçi Hareket Partisi Grubu adına Eskişehir
Milletvekili Sayın Metin Nurullah Sazak’a aittir. 
Buyurun
Sayın Sazak. (MHP sıralarından alkışlar)
Süreniz
on dakikadır. 
MHP
GRUBU ADINA METİN NURULLAH SAZAK (Eskişehir) – Sayın Başkan, değerli
milletvekilleri; hepinizi saygıyla selamlıyorum. 
Bugün
Maden Kanunu ile Bazı Kanunlarda ve Kanun Hükmünde Kararnamede Değişiklik
Yapılmasına Dair Kanun Teklifi hakkında Milliyetçi Hareket Partisi adına söz
almış bulunmaktayım. 
İnsan
et, kemik ve kandan ibaret olmadığı gibi, insan olmasını sağlayan değerleri
vardır. Toprak da taş, kum ve çakıldan ibaret olmayıp vatan yapan değerleri
malumdur. 
İnsan
için toprak kavramı iki anlamda önemlidir. Birincisi, yaratılışın ham maddesi
olan toprak ile insan arasında görünenin ötesinde manevi bir bağ ve aidiyet
vardır. İnsanın, toplumun, milletin toprağıyla olan bağı, aidiyeti yok olursa
varlığının, maneviyatının anlamı kalmaz. Bundan bir asır önce bir karış toprak
uğruna açlık, sefalet, parasızlık içinde sadece iman, aidiyet duygusu ve canı
pahasına savunulan toprak Türkçede vatan kelimesiyle anılır.
Mensubu
olmaktan gurur ve onur duyduğum, Allah’ın bize şeref olarak bahşettiği Türk
milleti tarihin başından beri geçimini sağladığı, yurt edindiği bütün
toprakları vatan hâline getirmiştir. Göçtüğü, savaştığı, fethettiği her karış
toprak ve eşliğindeki mahlukatı, insanı bağrına basmış, aidiyetinden
ayırmamıştır ve kendinden saymıştır. 
Toprağın
ikinci önemi ise yaşamının fiziksel olarak devamı için şart olan maddi
ihtiyaçların karşılanmasıdır. Hayatta kalabilmek için beslenme ihtiyacının
toprağın üst kısmındaki verimli bölgede tarım yaparak kullanan insan varoluş
standardını artırmak için aklını ve gücünü kullanarak toprağın altındaki enerji
kaynaklarını keşfetmiştir. İnsanoğlunun hayatını kolaylaştırmak için yaptığı
her keşif hem refahı hem de bozgunculuğu bir arada getirmiştir. Bugün gelinen
noktada dünyanın en verimli tarım toprakları ve rezervi en güçlü yer altı
kaynakları üzerinde oturan insanlar en büyük sefaleti ve açlığı çeken
topluluklar hâline gelmiştir. Bu yaman çelişkinin ana unsuru ise aynı aileden
türeyen krallıklar diyarı, sözde yüksek demokrasi şûrası, insan hakları merkezi
Avrupa -“Batı” da diyebiliriz- başlangıcı Avrupa’nın kanun kaçakçılarının
oluşturduğu “yeni dünya” denilen, insanını, kaynaklarını talan ederek
yerleştiği topraklarda olmayan gelenekleri, töresizliği, devleti, aidiyetiyle
dünyayı sinema filmine çevirmeye çalışan Amerika ve bunları elinde tutan
isimsiz, topraksız fakat kanlı ve pis parasıyla kendince yeni dünya düzeni
kurma çabasındaki sakat akıllı güçlerdir. 
Konuyu
güncel olarak örneklediğimizde dünyanın en büyük petrol rezervlerinden birine
sahip olan Venezüella yıllardır ekonomik müdahalelerle yıpratıldıktan sonra
hâlâ istenilen sonuca ulaşamayınca demokrasi denilen başlığıyla demokrasi
savunucuları tarafından en antidemokratik hamleyle darbeye sürüklenmektedir.
Bizim coğrafyamızda ise petrol rezervlerine göre yüz yıl önce dantel işlenir
gibi çizilen sınırlarımızda 1950’den başlayarak İran’da demokrasi getirilmek
adına kan ve gözyaşıyla bölünen Irak’ta ve Orta Doğu’da bitmeyen kaos ve
savaşlar malumunuzdur. 
Bugün
dünyada ham madde olarak en zengin ve en verimli topraklara sahip ama en
garibanların yaşadığı Afrika’ya gelelim. Yıllardır insanlarına yapılan zulmü,
topraklarına yapılan sömürüyü kimler yaptı da insan haklarından bahsediyorlar,
o da ayrı bir meseledir.
Bugün
dünyadaki kaosun ana sebeplerinden birisi Afrika’nın yer altı ve yer üstü
zenginliğinin paylaşılamayışı, tıpkı yüz yıl önce Osmanlı’yı paylaşamayarak
Dünya Savaşı’na sürükleyişini hatırlatmaktadır. Bu güçler, toprağın üstü, altı
ve maneviyatı yüksek olan her yerde insanı hem fiziken hem ruhsal olarak
yıpratma ve sonuçta yok etme oyununu oynamaktadır. Kudüs, İstanbul, kutsal
topraklar, verimli Mezopotamya havzası ve petrol şehirleri bu yüzden rahat
nefes alamamaktadır. Öyle ki, kapımızda canla başla mücadele veren Kerkük ve
Musul Türkmenlerini gündeme almamız engellenirken kanayan yaramız Doğu
Türkistan’daki kardeşlerimize yapılan zulme verdiğimiz ve asla vermekten geri
durmayacağımız tepki bile menfaatlerimize ket vuracak Çin ticaret yolunun
engellenmesi adına onursuzca kullanılıyor. Fakat biz necip Türk milleti bu
oyuna yıllardır direndik ve direniyoruz. 
Maddi
imkânsızlıklar ve savaş sonrası yorgunluklar içerisinde imanla kurulan son Türk
devleti olan Türkiye Cumhuriyeti devleti, içindeki hainleri temizleme
çabalarına, doğrulma çabalarına devam etmektedir. Her türlü iç ve dış
işbirlikçilerine karşın millî ekonomi ve kalkınma yolunda adımlar atılacak, bu
toprakların yer altı kaynaklarına bu millet sahip çıkacak, bu toprakların
manevi değerlerine de çocuklarımızın, gençlerimizin aklından çıkarma çabalarına
mahal verilmeyecektir. Millî kalkınma, millî ekonomi ve tam bağımsızlık için
atılan bütün adımlar her vatansever tarafından desteklenmeli, yola çıkılıp
atılan adımlar atıldıktan sonra, tabii ki mükemmelleşmesi için sorgulanmalı,
eleştirilmeli ve gerekli düzenlemeler her daim yapılmalıdır. Mecliste görmek
istediğimiz tablo bu olmalıdır. Yoksa bölücü ve bölücü destekleyicisi görmek,
siyasi çıkar umarak bunlara göz yummak zavallılıktır, görmek istemediğimiz bir
tablodur.
Nükleer
enerji, elektrik, petrol ve madencilik sektörleri, ülkelerin ekonomilerinde
lokomotif rol oynamaktadır. Maalesef ki ülkemiz senelerdir enerjide dışa
bağımlılığı sürdürmektedir. Ülkemizin enerji ihtiyacının büyük çoğunluğunu
ithalat yoluyla karşılaması, cari açığın artmasında temel sebeplerdendir. Millî
enerji hamlesiyle elde edilen gelişmeler sevindirici olsa da 2018’de enerji
ithalatı yani mineral yakıtlar, mineral yağlar ve bunların damıtılmasından elde
edilen ürünlerin ithalatı, TÜİK verilerine göre bir önceki yıla kıyasla
yaklaşık yüzde 15 artarak neredeyse 43 milyar doları bulmuştur. Ekonominin
yanında, enerji bağımlılığının yüksek olması, dış politikada ülkelere karşı
bağımsız bir politika yürütülmesini zorlaştırmaktadır. Ülkemizde enerji
üretiminde çeşitliliğe yönelerek dışa bağımlılık azaltılmalı, bu kapsamda yerli
ve yenilenebilir enerji kaynaklarının efektif değerlendirilmesine ve
madenciliği etkili olarak kullanmasına yönelik çalışmalar için atılacak her
türlü adım desteklenmelidir. Altmış yıldır çıkarılmayan atom kanunu konusunda
geç kaldığımız bir gerçektir. Nükleer silahlanma yarışının hız kazandığı bu
dönemde artan nükleer atıkların maalesef, gemilere doldurularak ülkemizin
kıyılarına boşaltıldığı bilinmektedir. Bu konu üzerinde duracak ilave yasa ve
mevzuat değişikliğine acilen ihtiyaç duyulmaktadır. 
Bugün
esas konuşmamız gereken ise Endüstri 4.0 dönemiyle gelişen uzay madenciliğidir.
Meteorlar üzerinde tespit edilen kıymetli madenlerin, kazınarak dünya
piyasasına sunulmasına yönelik düzenlemeler ABD tarafından 2015 yılında
yasalaştırılarak pazarlanmaya hazır hâle getirildiği bilinmektedir. Türkiye’nin
yer altı kaynaklarında geç kalınmış düzenlemeleri yaparken uzay madenciliğinde
de zamanı yakalamamız gerektiği gerçeği göz ardı edilmemelidir. 
Maden
Kanunu Teklifi’nde yapılan bu değişikliklerle MTA Genel Müdürlüğü yurt dışında
petrol, gaz ve maden arama ve işleme faaliyetlerinde bulunabilecek olması
olumlu bir gelişmedir. MTA’nın kuracağı şirketler evrensel ve millî değerlere
sahip olmalı; bu, tıpkı Rusların Gazprom’u, Arap dünyasının Aromco’su gibi
yüksek hacimlere ve cirolara ulaşmalıdır. Yüksek hacimli bu şirketlerin, ülke
genelindeki yatırımlar için finansmanlar sağlayacağı gibi yurt dışından
borçlanarak alınan kredilerin önüne geçeceği umulmaktadır. Bu kapsamda, MTA’nın
yurt dışında araştırma ve işletme faaliyetleri Türk-İslam dünyasının kalkınması
için önem arz edecek millî bir adımdır. 
Kanun
teklifinin 9’uncu maddesinde altın, gümüş ve platin madenleri için uygulanan
devlet hakkı teşvikinin yüzde 25 olarak düzenlenmesiyle artırılması
planlanmaktadır. Doğal kaynakların devlet gelirine katkı sağlaması doğru bir
gelişmedir. Çıkarılan ürünlerin nihai ürün hâline getirilerek kendi
sınırlarımız içerisinde işlenebilmesi millî ekonomi açısından çok kıymetli bir
adımdır. Yurt içerisinde çıkarılan altın, gümüş ve platin hariç maddelerin yurt
içinde entegre tesislerde metal hâline getirilmesi durumunda devlet hakkının
yüzde 75 alınmayarak madencilik sektörünün nihai ürün üretimine teşviki
hedeflenmektedir. 
10’uncu
maddeyle teknik elemanların ve yetkilendirilmiş tüzel kişilerin beyanlarında
sorumluluk getirilerek gerçek dışı beyanların önüne geçilmesi amacıyla tüzel
kişilerin hazırladıkları rapor, proje ve sundukları bilgi ve belgelerin
hepsinde sorumlu tutularak idari para cezası getirilmesi, masa başı gayriciddi,
bilimsellikten uzak atılan imzaların önünü keserek süreçlerin doğru ve olması
gerektiği yönde işlemesine sebep olacaktır.
Türkiye’de
özelleştirmeden ziyade devlet destekli millî şirketler dönemi başlamalıdır. Ülkemizin
kalkınması ve yarınlarını kurtarmanın yolunun devlet destekli millî maden
şirketlerinin kurulmasından geçtiği kanaatiyle ülkemizde verimsiz maden
işletmelerinin ruhsatlarını veyahut işletilmeyen, yıllardır bekleyen
ruhsatların devletleştirilmesi ve MTA’nın kuracağı millî şirketlere
devredilmesi gerekmektedir. 
Ülkemiz
keşfedilen, keşfedilmek üzere olan, keşfedilmeyi bekleyen, keşfedilip de
üretime geçilmeyen yer altı kaynakları açısından oldukça zengindir. 2016 yılı
verilerine göre, dünyada yaklaşık olarak 6,35 milyon ton toryum rezervi olduğu
ve bu rezervlerin yüzde 6’sının ülkemizde olduğu tahmin edilmektedir. İngiliz
fizikçilerin bir avuç toryum ile Londra’yı bir hafta aydınlatabileceği iddia
ettikleri bir dönemde ülkemiz toryuma gereken ilgiyi göstermelidir. Seçim
bölgem Eskişehir ve çevresi dünya bor rezervinin yüzde 70’ine sahiptir. Bugün
dünya bor pazarında neredeyse yüzde 50’lik bir pazar payımız bulunmaktadır.
Dünyadaki en büyük tinkal rezervlerinin üzerinde kurulu Eskişehir Kırka
tesisleri aynı zamanda dünyanın en büyük bor üretim kompleksi olma özelliğini
haizdir. Millî servetimiz olan bor üretimine verilen destekler artırılmalı ve
bor içeren nihai ürünlerin araştırılması ve üretilmesi teşvik edilmeli, bu
kapsamda Eskişehir’e yapılan yatırımlar artırılmalıdır. Bu tesislerde üretilen
ve yeni yılla birlikte pazara sunulan Boron deterjanı inşallah dünya pazarında
millî kaynaklarımızla ürettiğimiz ürün olarak gelecekte önemli bir yer
tutacaktır. Temennim odur ki ülkemizde bulunan madenlerin daha iyi
değerlendirilmesi ve yeni nitelikli ürünlerin üretilmesi için verilen destekler
artırılır ve yurt genelinde kurulacak olan teknoloji merkezlerinde yapılan
araştırma ve geliştirme faaliyetlerine önem verilir.
Son
olarak, belki de bugünlerde en önemli noktalardan biri olarak petrol ve doğal
gaz kaynaklarıyla alakalı Doğu Akdeniz bölgesinin öneminden bahsetmek
istiyorum. Hâlihazırda stratejik önemi büyük olan bölgede keşfedilen enerji
kaynakları ülkemizdeki, bölgedeki jeopolitik ve siyasi durum önemini katlamıştır.
Yavaş yavaş ısınan Ege sularındaki gerilimlerin sebebini görmemek mümkün
değildir. 
(Mikrofon
otomatik cihaz tarafından kapatıldı) 
BAŞKAN
– Toparlayalım, Sayın Sazak.
METİN
NURULLAH SAZAK (Devamla) - Doğu Akdeniz’de ülkemizin yüzlerce yıllık ihtiyacını
karşılayacak hidrokarbon rezervinin olduğu tahmin edilmektedir. Geçtiğimiz ay
Doğu Akdeniz’de Gaz Form’uyla beraber Türkiye Cumhuriyeti’ni dışlayan kirli bir
enerji ittifakı oluşturulmuştur. Güney Kıbrıs Rum Yönetimi Lozan Anlaşması’ndan
doğan haklarımızı, kazanımlarımızı görmezden gelerek Doğu Akdeniz’i
paylaştırmış, küstahça tek taraflı münhasır ekonomik bölge ilan etmiştir. Ancak
ilan ettiği 13 ruhsat sahasının 7’si Kuzey Kıbrıs Türk Cumhuriyeti’nin kıta
sahanlığıyla kesişmektedir. Barbaros Hayrettin Paşa’nın komutasında Preveze
Deniz Zaferi’yle Türk gölü hâline gelen Akdeniz’de şuursuz akılların yaptığı,
çalıştığı yok sayma hareketi kabul edilemez, edilmeyecektir. Bölgede huzurun
oluşması ve barışın tesis edilmesi için Türkiye, Doğu Akdeniz gelişmelerinde
her daim var olacaktır. Bu bağlamda, merhum Büyükelçi Orhan Eralp’in 1979
Birleşmiş Milletler Güvenlik Konseyi toplantısında Rum temsilcisine sarf ettiği
“Kıbrıs sorunu bir aritmetik toplama işlemi değildir, bir cebir denklemidir. Bu
denklemin X’i de Türkiye’dir. Tüm dünya sizi tanısa bile Türkiye sizi
tanımadıkça bu denklem çözülemez.” ifadesini hatırlatmak isterim.
Var
olan birliğimizi bozmaya çalışan, kalkınmamızı engelleyen, kardeşi kardeşe
düşman eden emperyal tuzağa düşülmemesi dileğiyle sözlerime son vermeden önce;
Milliyetçi Hareket Partisinin “Önce Ülkem ve Milletim, Sonra Partim ve Ben”
ilkesiyle, necip Türk milletinin faydasına olacak bütün kanunları
desteklediğimizin altını çizer, muhterem heyetinizi saygılarımla selamlarım.
(MHP sıralarından alkışlar) 
FİLİZ
KERESTECİOĞLU DEMİR (Ankara) – Bir söz talebim vardı Sayın Başkan.
BAŞKAN
– Buyurun.
III.- AÇIKLAMALAR (Devam)
28.- Ankara Milletvekili Filiz Kerestecioğlu Demir’in, Şule Çet’in
ölümüyle ilgili davadaki Adli Tıp Kurumu raporuna ilişkin açıklaması
FİLİZ
KERESTECİOĞLU DEMİR (Ankara) – Teşekkürler Sayın Başkan.
Bugün,
kamuoyunda oldukça tepki uyandıran Şule Çet cinayetiyle ilgili olarak o davayı
takip ettik ve dava da özellikle şimdi mayıs ayına ertelendi daha derin
araştırmalar yapılması için ve sanıkların tutukluluk hâlinin devamına karar
verildi. Tabii ki herkes mahkûm olana kadar masumdur, bu anlamda masumiyet
karinesine saygı duyarız fakat bu davada gerçekten çok vahim olan bir şey var,
bir adli tabip raporu var, özellikle bunu ifade etmek için söz aldım. Bu raporu
veren adil tıp uzmanı Mehmet Nuri Aydın’ın, 1989’da işkencede kolu kırılan
Kutay Meriç’e sağlam raporu verdiği için Ankara Tabip Odası tarafından dokuz ay
meslekten men edildiği ve bu cezasının da Tabipler Birliği tarafından
onaylandığı ortaya çıktı ve aynı kişi bu davayla ilgili raporda şöyle bir ifade
kullandı, çok vahim bir şey bu, kendisine gerçekten tabip demeye dilim
varmıyor: “Bir kadın bir erkekle tenha bir yerde içki içmeyi kabul etmişse
cinsel ilişkiye rıza göstermiş sayılır.” Böylelikle aslında kadın
cinayetlerinin üstü örtülmeye çalışılıyor. Ama bugün adliyede bütün kadın
örgütleri ve avukatlar gücünü gösterdi ve gerçekten davayı izlemek, müdahil
olmak için ciddi bir çaba gösterdiler. 
(Mikrofon
otomatik cihaz tarafından kapatıldı)
BAŞKAN
– Toparlayın Sayın Milletvekili.
FİLİZ
KERESTECİOĞLU DEMİR (Ankara) - Bizler de Meclisin çeşitli komisyonlarından
vekiller olarak oradaydık ve hatta söz alma fırsatımız da oldu. Önemli olan
adil yargılamaya ve adalete ulaşmaktır. Gerçekten bunun için özellikle de kadın
örgütlerinin bu tür davalarda müdahale taleplerinin artık kabul edilmesi
gerekir çünkü “suçtan zarar görme” kavramının böyle yorumlanması gerekir. Bütün
kadınlar, bizler de aslında potansiyel olarak tacize, tecavüze uğramaya ya da
bir cinayetle karşı karşıya kalma tehlikesiyle karşı karşıyayız. Bu nedenle
suçtan zarar görme ve orada olayın aydınlatılması için özellikle önleme
yükümlülüğü olan devletin önlem almadığı yerlerde kadın örgütlerinin davalarda
müdahil olma taleplerinin artık çağımızda bütün uluslararası sözleşmelere uygun
olarak kabul edilmesi gerekir. 
Teşekkürler.

BAŞKAN
– Teşekkür ederim. 
V.- KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Teklifleri (Devam)
1.- İstanbul Milletvekili Nevzat Şatıroğlu ve 6 Milletvekilinin Maden
Kanunu ile Bazı Kanunlarda ve Kanun Hükmünde Kararnamede Değişiklik Yapılmasına
Dair Kanun Teklifi (2/1410) ve Sanayi, Ticaret, Enerji, Tabii Kaynaklar, Bilgi
ve Teknoloji Komisyonu Raporu (S. Sayısı: 41) (Devam)
BAŞKAN
– Bölüm üzerinde gruplar adına üçüncü söz, Halkların Demokratik Partisi Grubu
adına İzmir Milletvekili Sayın Serpil Kemalbay Pekgözegü’ye aittir. 
Buyurun
Sayın Pekgözegü. (HDP sıralarından alkışlar) 
HDP
GRUBU ADINA SERPİL KEMALBAY PEKGÖZEGÜ (İzmir) – Teşekkür ederim Sayın Başkan. 
Birinci
bölüm üzerine konuşma yapacağım fakat öncelikle sizlere tekrar Leyla Güven’i
hatırlatmak istiyorum. Hakkâri Milletvekilimiz Leyla Güven 91’inci gününde
açlık grevinin. Bu Parlamentonun çok değerli bir üyesi olarak (Amed) Diyarbakır
Cezaevinde başlattığı açlık grevini evinde sürdürüyor.
Değerli
arkadaşlar, ben, Leyla Güven’in açlık grevini daha başladığı ilk hafta burada
gündemleştirmiştim ve herkesi bu konuya duyarlı olmaya davet etmiştim. Burada,
özellikle AKP Grup Başkan Vekili, bizlerin, milletvekillerimizin yaptığı
konuşmaların hemen ardından şöyle bir cümle kuruyor ve yaptığımız konuşmalara
dair sözlerini söylüyor, diyor ki: “Ben hatibi dikkatle dinledim.” Grup başkan
vekili, herhâlde şimdiye kadar Leyla Güven hakkında yaptığımız çağrıları pek
dikkatle dinlememiş olacak ki bugüne kadar bu konuda, neden gereğinin
yapılmadığı konusunda bize herhangi bir söz söylemiş değil.
Biz
şunu söylüyoruz: Bir açlık grevi var. Bu açlık grevinin talebi, İmralı’daki
tecridin, mutlak tecridin kaldırılmasıyla ilgili, barışın ve demokrasinin
yolunun açılmasıyla ilgili bir taleptir ve anayasal bir taleptir. Yasalar,
uluslararası sözleşmeler, zaten izolasyonu, mutlak tecridi yasaklamıştır.
Onlara sorduk, dedik ki: Siz tecritten yana mısınız, tecridi savunuyor musunuz,
neden bu tecrit kalkmıyor? 
Parlamentonun
işlevi konusunda sık sık tartışıyoruz: Bu Parlamento işlevli midir, işlevsiz
midir; tek adam rejimi bu Parlamentoyu boşa mı düşürmüştür, baypas mı etmiştir?
Buradan, işte, Parlamentonun kendisini ortaya koyması, kendisini kanıtlaması
için bir fırsat; kendisi hem yasama hem de denetleme yetkisini işte burada
ortaya koyabilir, kendi yasasının uygulanmaması üzerine çıkan bu sorunu
çözebilir.
Bakın,
doksan bir gün sonra tablo nasıl değişti? Bu açlık grevleri bütün cezaevlerine
yayıldı. Bugün 60’ı aşkın cezaevinde süresiz, dönüşümsüz açlık grevi var ve bu
açlık grevleri sadece cezaevlerinde değil, yurt dışında da yaygınlaşmış
durumda. 295 tutsak bedenini açlığa yatırmış durumda ve açlık grevleri
Hewlêr’de 78’inci gününde, Strazburg’da 23’üncü gününde ve cezaevlerinde aynı
şekilde tehlikeli boyutları, 50’li günleri aşmış durumda. Dolayısıyla aslında
aynı zamanda bir siyasi sorunla da, siyasi bir krizle de karşı karşıyayız.
Şimdi biz Türkiye’de cezaevlerinden tabutların çıktığına hep beraber tanık
olduk, yıllardır böyle sorunlarla karşı karşıyayız. Ne bekliyoruz? Türkiye
tekrar cezaevlerinden tabutların çıkmasını mı bekliyor, insanların yaşamını
yitirmesini mi bekliyor?
Açlık
grevi dünyada medeniyetin olduğu tarihten bugüne pek çok kez denenmiş,
ezilenler tarafından ortaya konmuş eylemlerdir ve kendi tarihimizde de Nazım
Hikmet’ten Celal Bayar’a kadar sesini duyurmak isteyen, bir baskıya, ezilmeye
uğradığını düşünen herkes açlık grevine başvurmuştur. Gandhi’nin bu açlık
grevine ne kadar çok başvurduğunu hepimiz biliyoruz. Açlık grevi aslında
toplumu sorunların çözümüne çağırmaktır, toplumu bu politik meseleyi çözmeye
davet etmektir, duyarlı olmaya da çağırmaktır aynı zamanda. Dolayısıyla ben,
burada halkımızı da açlık grevlerine karşı duyarlı olmaya çağırıyorum; Türk,
Kürt, Alevi, Sünni kim olursak olalım açlık grevine karşı hukukun hayata
geçirilmesini, tecridin kaldırılmasını ve zindanlarda süren açlık grevlerinin
son bulmasını diliyorum, Leyla Güven’in yaşatılması için bu mücadeleye destek
verelim diyorum.
Bakın
Emile Zola’nın şöyle bir sözü var, diyor ki: “Bir kişiye yapılmış haksızlık
insanlığa yapılmış haksızlıktır.” Eğer siz İmralı’da tecrit uygularsanız, kendi
hukukunuzu, Anayasa’nızı ihlal ederseniz o zaman Türkiye’de hiç kimse hukuk
güvenliğinden söz edemez. Bu ülkede kanun hükmünde kararnamelerle 100 bini
aşkın, 130 bine yakın insanın bir gecede işsiz kalması bunun bir sonucudur ya
da akademisyenlerin ihraç edilmeleri bunun sonucudur; e, açlık, yoksulluk,
bunun sonucudur. İşsizlik ve bütün sorunların kaynağında işte bu hukuk
güvenliğinin olmaması yatmaktadır. Dolayısıyla ben, buradan bir kez daha
Parlamentoyu göreve çağırıyorum ve Türkiye Büyük Millet Meclisi başkanlarını,
başkan vekillerini konuyu gündemlerine almaya çağırıyorum. 
Değerli
arkadaşlar, gündemimiz Maden Yasası. Dilerdim ki burada emeklilikte yaşa
takılanlarla ilgili bir yasayı konuşalım biz ve bu sorunu çözelim ya da “İş
cinayetlerini nasıl önleyebiliriz?”i, böyle bir yasayı konuşalım. Bakın, iş
cinayetleri ocak ayında, yine, İşçi Sağlığı ve İş Güvenliği Meclisinin
açıklamalarına göre son derece yüksek boyutlarda seyrediyor. 155 işçi ocak
ayında -en az 155 işçi- yaşamını yitirdi ve madenlerde işçiler yaşamını yitiriyor.

Bu
yasa teklifi, Komisyon Başkanının ifade ettiği gibi, aslında, işçi sağlığı, iş
güvenliği daha iyi olsun diye getirilmiş bir yasa teklifi değil; tam tersine,
bu yasa teklifi “Madenleri nasıl daha çok sömürebiliriz; doğayı, ormanları,
meralık alanları nasıl daha hızlı bir şekilde maden işletmeleri hâline
dönüştürebiliriz; patronları cezasızlık politikasıyla nasıl kurtarabilir ve
madenlerde yaşanan iş cinayetlerini, iş güvenliğiyle ilgili sorunları sadece o
madenlerde çalışan insanlara yükleyip cezasızlık politikasıyla bu sömürü
politikasını, sömürü rejimini nasıl sürdürebiliriz.”i anlatıyor. Bugün
baktığımız zaman, Türkiye’nin bir enerji sorunu yok; Türkiye enerji
kapasitesinin neredeyse sadece yüzde 50’nin altındaki, yüzde 60’ın altındaki
kısmını kullanabiliyor. Enerji kapasitesini yüzde 60’ların altında hayata
geçiren bir ülkenin yeni maden alanları, sahaları açmasının altında yatan temel
şey, aslında yeni yandaş sermayeler oluşturmak ve bu sermayeye dayalı bir
şekilde kendi iktidarını sürdürmek. 
Yani,
burada gördüğümüz gibi, redevans meselesi yine karşımıza çıkıyor; oysa,
redevansın ne kadar büyük bir cinayet olduğunu hepimiz biliyoruz. Soma’da 301
maden işçisi toprağın altında yatıyor fakat işte, biz burada o redevans
şirketlerinin, taşeronların yarattığı bu işçi kıyımının sürdürülmesi için
yasada redevans sistemine yeni yetkilerin verilmesini konuşuyoruz. Oysa,
redevansın ortadan kaldırılması gerekiyor.
Yine,
madenler halkın yaşamını, topraklarını, ormanını, merasını, doğasını elinden
alan, halkı sadece bu katil şirketlere mecbur bırakan sistemler; o nedenle bu
talanın, yağmanın durması gerekiyor. Eğer enerji ihtiyacı varsa bu, ancak
yenilenebilir ve o yöre halkının, yerel halkın ihtiyacı olan bir şekilde
tasarrufta bulunulabilir, hayata geçirilebilir. Fakat biz görüyoruz ki burada,
sadece ve sadece sermayenin ihtiyaçları, yandaş şirketlerin ihtiyaçları ön
planda. 
Bir
Maden Yasası 14 kez değiştirilir mi, bunu sormak istiyorum. Yani, Maden Yasası
on altı yılda 14 kez değiştirilmiş. Yani, her ay, her yıl ve on altı yıl
boyunca İşçi Sağlığı ve İş Güvenliği Meclisi Türkiye’de iş cinayetlerinin
sürdüğünü açıklıyor; bununla ilgili bir tane denetim, iş cinayetlerini ortadan
kaldıracak yeni bir yasa üzerinde çalışmak gibi bir çaba göremiyoruz. 
(Mikrofon
otomatik cihaz tarafından kapatıldı) 
BAŞKAN
– Toparlayın Sayın Milletvekili. 
SERPİL
KEMALBAY PEKGÖZEGÜ (Devamla) – Teşekkürler.
Fakat
bunun karşısında, Maden Kanunu 14 kez değiştiriliyor. 
Kamu
kurumu niteliğindeki meslek kuruluşları burada tamamen dışarıda bırakılıyor.
Belki fikirlerine başvurulmuş olabilir fakat bu yasa içerisinde kamu kurumu
niteliğindeki meslek kuruluşları ortadan kaldırılıyor. 
Yine,
burada millî menfaatlere uygun olarak maden çıkarılacakmış. Sormak istiyoruz:
Yani bu “millî menfaatlere uygunluk” ne demek? Siz bu rant şirketlerini, bu
talan, yağma şirketlerini “millî menfaatler” adı altında örtüyorsunuz. Bu
“millî menfaatler” adı altında yaratacağınız şirketler acaba kaç işçiyi
katledecekler, doğayı nasıl tahrip edecekler, talan edecekler? Bu millî
menfaatler neden hep sizin bu talanınızı ve yağmanızı örtmek için kullanılıyor
diye sormak istiyorum. 
(Mikrofon
otomatik cihaz tarafından kapatıldı) 
SERPİL
KEMALBAY PEKGÖZEGÜ (Devamla) - Dolayısıyla bu Maden Yasası, sadece ve sadece
sermaye kesimleri için getirilmiş bir yasadır diyorum ve yasaya karşı
olduğumuzu söylemek istiyorum.
Teşekkürler.
(HDP sıralarından alkışlar)
BAŞKAN
– Bölüm üzerinde gruplar adına son söz, Cumhuriyet Halk Partisi Grubu adına
Adana Milletvekili Sayın Müzeyyen Şevkin’e aittir.
Buyurun
Sayın Şevkin. (CHP sıralarından alkışlar)
Süreniz
on dakikadır.
CHP
GRUBU ADINA MÜZEYYEN ŞEVKİN (Adana) – Sayın Başkan, değerli milletvekilleri;
sizleri partimiz ve şahsım adına saygıyla selamlıyorum.
Değerli
milletvekilleri, bu kanun teklifi -sayın iktidar milletvekilleri, hadi
muhalefetin görüşlerini almadınız ama- meslek odalarının, sendikaların,
üniversitelerin görüşü alınmadan, sektörün görüşü alınmadan tek taraflı olarak,
toplum içerisinde tartışmaya açılmadan, kapalı kapılar ardında kimi çevrelerin
özel talepleri doğrultusunda hazırlanmıştır. Kanun teklifi, ilk maddesinden son
maddesine kadar teklifin amaç maddesinde belirtilen millî menfaate ve Enerji ve
Tabii Kaynaklar Bakanlığı tarafından sürekli olarak dile getirilen yerli ve millî
madencilik politikasına aykırı olduğu için derhâl geri çekilmesi yönünde gerek
sivil toplum örgütleri gerekse sektör temsilcileri ve odaların bütün
önerilerine rağmen, alelacele öncelikle bir günde alt komisyonda, daha sonra da
bir günde Komisyonda görüşülerek Meclis Genel Kuruluna getirilmiştir. 
Kanun
teklifi, kamu kurumu niteliğindeki meslek odalarının anayasal bir hak olarak
meslektaşları üzerindeki denetim yetkisini ortadan kaldırarak en riskli
sektörlerden biri olan madencilik alanında niteliksiz mühendislik hizmetlerinin
önünü açan ve meslek odalarının üyeleriyle olan bağlarını yok etmeye yönelik ve
onları yalnızlaştıracak bir düzenlemedir. 
Kanun
teklifi, gerek daimî nezaretçi gerekse yetkilendirilmiş tüzel kişilerde
istihdam edilen maden, jeoloji, jeofizik mühendislerinin günah keçisi ilan
edilerek emeğinden ve ekmeğinden edilmesinin önünü açacaktır. 
Yine
bu kanun teklifi, MAPEG’in görev ve sorumluluklarını daimî nezaretçilere
yüklerken onlara hiçbir mesleki yetki ve güvence vermeyerek cezalandırmaktadır.

Kanun
teklifi, kömür havzalarında özellikle havza madenciliğini ortadan kaldırarak
zaten sorunlu olan redevans sisteminde böl, parçala ve sat yöntemini
getirmektedir. 
Yine
bu kanun teklifiyle, UMREK kodları üzerinden tamamen yerli ve millî olan 50
bine yakın maden, jeoloji ve jeofizik mühendisinin diplomaları yok sayılmakta
ve bunlar, kimler tarafından kurulduğu anlaşılmayan YERMAM diye bir derneğin
vereceği uzmanlık belgesine mahkûm edilmektedir. 
Yine
bu kanun teklifi, Türkiye Taşkömürü ve Türkiye Kömür İşletmelerine ait
sahaların redevans üzerinden devredilerek özelleştirileceği için işsizliğin,
güvencesizliğin ve ölümlerin kol gezdiği bir kanun olacaktır.
Kanun
teklifi, EÜAŞ’ın, yandaş firmaların yurt dışından getirdiği kömür alımını
kolaylaştırarak rant aktarmayı amaçlayan bir düzenlemedir. 
Kanun
teklifi, artırılan cezalar ve ruhsat bedelleri nedeniyle sektörün sorunlarını
daha da artıracak ve üretimi düşürecektir. Kanun teklifi, iş cinayetleri ve
maden kazalarının önünü açacaktır. Yine bu kanun teklifi, ruhsat iptallerine,
ihalelerde keyfîliğe, hukuksuzluğa ve adaletsizliğe neden olacaktır. Kanun
teklifi, mülkiyet hakkını ortadan kaldıracak, çevre sorunlarını yaratan
firmalara süre uzatımı vererek örtülü bir af getirecektir. 
Hükûmet
her ne kadar kabul etmese de ülkemiz bir ekonomik krizle karşı karşıyadır.
1970’li yıllarda sanayi bir miktar canlanmaya başlamıştı ama şu anda sanayi
bitirilme noktasına getirilmiştir, tarım bitirilmiştir, şimdi de sıra
madenciliğe gelmiştir. 
AKP
hükûmetleri döneminde 4’ü köklü olmak üzere bu Maden Kanunu tam 14 kez
değiştirilmiştir ancak hiçbir yaraya merhem olmamıştır. Siyasi istikrar özel
sektörün en önemsediği şeydir sayın iktidar milletvekilleri, siz de bunu sık
sık vurgularsınız. Böyle her çıkan kanun, bir diğer kanunu yeniden aratır hâle
geldiği için âdeta vergi ve ceza kanununa dönüştürülmüş ve madencilerin hiçbir
sorununa çözüm getirmemiştir. 
Şimdi,
sizlere soracağım değerli milletvekilleri: 14 kez yapılan bu değişiklikle
sektörde faaliyet gösteren madencilerin işleri kolaylaşmış mıdır? Çalışan işçi
ve memurların sorunu çözülmüş müdür? Madenciliğin gayrisafi millî hasıla
içerisindeki payı artmış mıdır? Meslek örgütlerinin sorunları çözülmüş müdür?
Madencilik sektöründe yaşanan iş kazaları veya iş cinayetleri önlenmiş midir?
Ülkede üretilen ham maddenin uç ürüne dönüştürülerek ülke ekonomisine katkısı
artırılmış mıdır? Çevrenin korunmasına hizmet etmiş midir? Ekonomileri
madenciliğe bağlı illerimizin, ilçelerimizin gelişmesine katkı sunmuş mudur?
Ülkemizin insan varlığı veya teknik kapasitesinin geliştirilmesine katkısı
olmuş mudur? Kocaman bir “Hayır.” Peki, bu düzenleme tüm bu sorunları çözmeye
dönük olarak yine bir çözüm getirecek midir? Yine kocaman bir “Hayır.” 
Madenciler,
ülkemizde yaşanan ekonomik krizi aşabilmek için sorunlarına çözüm beklerken
yeni yükümlülükler içeren yasal düzenlemelerle karşı karşıya bırakılmıştır. Bu
kanun teklifiyle cezalar artırılmakta, ruhsat iptalleri kolaylaştırılmakta ve
devlet hakkı yükseltilmektedir. AKP hükûmetlerinin Maden Kanunu’nda her
fırsatta yaptığı değişiklikler sonucu madencilik sektörü önünü göremez
olmuştur. Ekonomik anlamda yatırımcının aradığı en önemli ortam yatırımcı
açısından sık sık değişmeyen yasalardır. 
Ülkemizde
rezervlerin çoğu orta ve küçük boyutta; bu madenleri üreten, sizlerin sıklıkla
vurgu yaptığı millî ve yerli madenciler de ağırlıklı olarak KOBİ
niteliğindedir. Sektörde yaklaşık olarak 150 bin doğrudan çalışan vardır. Kanun
teklifinin yasalaşması durumunda gelecek yük, sektörü daha da küçültecek, bu da
üretimi ve istihdamı olumsuz yönde etkileyecektir. Bu küçülmenin hâliyle
olumsuz etki, sektörün ilişkili olduğu diğer birçok iş kolunu ve sanayiyi de
etkileyecektir. 
Ülkemizde
yabancı sermayeli şirketler ile millî ve yerli şirketlerimiz arasında mevzuat
açısından bir farklılık yokmuş gibi görünmektedir ancak ciddi farklılıklar
vardır. Yabancı şirketler, şirketin geldiği devlet garantisi altındadır.
Türkiye’nin de imzaladığı anlaşmalar incelendiğinde, diğer ülkelerle yapılan
anlaşmalarda yabancı sermayeyi ülkemize çekebilmek için 80’in üzerinde ülkeyle
çifte vergilendirmeyi önleme anlaşmaları imzalandığı görülmektedir. Bu
nedenledir ki yabancı sermayeli şirketler millî ve yerli madencilik
şirketlerine göre daha az vergi ödemekte, bürokratlar yabancı şirketlere daha
sıcak bakmakta, onların işini daha hızlı görmektedir. Daha başlangıçta yabancı
şirketler, sizin sık sık vurgu yaptığınız yerli ve millî şirketlere göre
artılarla işe başlamaktadır. 
Madenlerin
yerine konulamayan ve milyonlarca yılda oluşan servetler olduğu
unutulmamalıdır. Üretilmesi, uç ürüne dönüştürülmesi, ülkemiz sanayisinde
kullanılır hâle gelmesi madenlerimizden en yüksek seviyede fayda sağlanması
için zorunludur. Kalkınmak isteyen her ülkenin madencilik politikası bu yönde
olmalıdır. Ülkemizde tüvenan madenciliğin ihracatını artırmak hedefi, şu anda
olduğu gibi bir Hükûmetin, bir Bakanlığın madencilik politikası olmamalıdır.
Maden ihracatının artırılması amacı ile madenlerin uç ürünlere dönüştürülmesi
taban tabana zıttır. Son on beş yıldır Hükûmetler, sayın bakanlar,
madenlerimizin sömürüldüğünün önemli bir göstergesi olan maden ihracat
rakamlarını, ulaşılması gereken hedefleri göstermekte, ihracat değerlerini
övünç kaynağı olarak bize sunmaktadırlar. Ülkemizde madenler üretilip ham madde
olarak elimizden kayıp gitmektedir değerli milletvekilleri. Bunların uç
ürünlere dönüştürülme masalına artık derhâl bir son verilmeli ve ülkemizde
sözde değil, özde millî madencilik politikasının hazırlanma zamanı gelmiş de
geçmektedir. 
Değerli
milletvekilleri, İstanbul Maden İhracatçıları Birliği istatistiklerine
bakıldığında, mermerin dışardan ithal edilen, para değeri en yüksek ham madde
olduğunun yanı sıra; krom, çinko, bor, feldspat, kurşun, bakır ilk sırada yer
almaktadır. Bu ürünler katma değeri olmadan, ham madde olarak, konsantre
cevherler olarak ihraç edilmektedirler. Neden bunların biz burada tesisini
kurup uç ürünler üretmiyoruz?
Ülkemiz
2017 yılında 2 milyar dolar doğal taş ihraç ederken aynı taş ithalatı 170
milyon dolar olarak gerçekleştirilmiştir. Neden özellikle kamu ihalelerinde
veya ülkemizde yapılmakta olan bina ve bina türü yapılarda yerli taş kullanma
zorunluluğu getirmiyoruz, neden imar planlarına bunu koymuyoruz? 
(Mikrofon
otomatik cihaz tarafından kapatıldı) 
MÜZEYYEN
ŞEVKİN (Devamla) – Bir dakikada toparlayacağım. 
BAŞKAN
– Toparlayalım Sayın Milletvekili. 
MÜZEYYEN
ŞEVKİN (Devamla) – Ülkemizin altın dış ticaretine bakıldığında, yine ilginç
rakamlarla karşılaşıyoruz. 2000’li yıllarda “150 ton altın ithal ediyoruz.
Ülkemizde altın üretildiğinde bu ithalat azalacak, Türkiye takı sektöründe
cazibe merkezi olacak.” ifadeleri çok sık kullanılmıştı. Bu söylemlerin
üzerinden yaklaşık yirmi yıl geçmiş, 2018 yılına gelindiğinde ülkemizde yıllık
altın üretimi 35 tona kadar çıkmış ancak bunun yüzde kaçı acaba İstanbul Altın
Rafinerisine gönderilmiştir? Ülkemiz madenlerinde üretilip dore olarak, külçe
olarak ihracat var mıdır, varsa kaç tondur, ihracat ve KDV ne kadar ödenmiştir?

Dış
ticarete konu olan külçe altının ne olduğu… Ülkemiz, bir taraftan milyarlarca
dolar külçe altın ithal ederken diğer taraftan da bir o kadar ihraç ediyor
olmasının nedenini birileri çıkıp anlatmalıdır. 
Değerli
milletvekilleri, bu kanunun yasalaşması durumunda madencilik sektörü cazibesini
yitirecek, sektöre yeni yatırım yapılmayacağı gibi, çoğu madenci sektörden
uzaklaşacak…
(Mikrofon
otomatik cihaz tarafından kapatıldı)
BAŞKAN
– Toparlayın Sayın Şevkin. 
MÜZEYYEN
ŞEVKİN (Devamla) – …orta ve küçük boyutlu çoğu maden kapanacak, bunun sonucunda
istihdam ve üretim düşecek, sonuçta tarımda ve hayvancılıkta olduğu gibi
madencilikte de ülkemizin dışa bağımlı hâle gelmesi kaçınılmaz olacaktır. 
Sayın
iktidar milletvekilleri, hâlbuki ülkemizin üretime, istihdama daha çok ihtiyacı
vardır. Hükûmetin sayın milletvekillerine gerçekleri görebilmeleri açısından bu
kanuna oy vermeden önce başlarını ellerinin arasına koyup bir kez daha
düşünmelerini önerir, Genel Kurulu saygıyla selamlarım. 
Teşekkür
ediyorum. (CHP ve İYİ PARTİ sıralarından alkışlar)
BAŞKAN
– Gruplar adına konuşmalar tamamlanmıştır. 
Birinci
bölüm üzerinde şahıslar adına ilk söz, Ankara Milletvekili Sayın Filiz
Kerestecioğlu’na aittir. 
Buyurun
Sayın Kerestecioğlu. (HDP sıralarından alkışlar)
Süreniz
beş dakikadır. 
FİLİZ
KERESTECİOĞLU DEMİR (Ankara) - Sayın Başkan, değerli milletvekilleri; açlık
grevindeki Leyla Güven ağır bir yaşam mücadelesi veriyor; Türkiye'de barışın da
yolunu açacağına inandığından, bir insanlık suçu olan tecridin son bulması için
yaşamını ortaya koymuş durumda. 
Leyla
Güven -belki bilmiyorsunuz ama- ömrü boyunca kadın hakları mücadelesi vermiş
bir dostumuz. Türkiye'de bugün bile parmakla sayılacak kadar kadın belediye
başkanı varken yıllar önce, imkânsız denilecek bir şeyi hayata geçirmiş bir
kadın. Bilmediğiniz hikâyeler bunlar. 
Leyla,
2004 yılında Adana’nın Küçükdikili Beldesinde Belediye Başkanı olur olmaz
belediyenin toplu iş sözleşmesini kadınlarla birlikte değiştirdi ve 4 madde
getirdi kendisi bunun üzerinde uğraşarak. Artık, eşinin üzerine kuma getiren
personel tazminatsız işten atılacaktı. Eşine şiddet uygulayanın maaşı eşine
verilmeye başlandı. Kız çocuklarını okula göndermeyenlerin erkek çocuğuna
verilen eğitim yardımı kesildi. Bunlar belki Türkiye'de ilk defa Leyla Güven’in
başardığı şeylerdi. 
Leyla
Güven hep yaşamdan yana tavır aldı aynı annesi gibi. Gültan Kışanak’a “Kürt
Siyasetinin Mor Rengi” kitabını yazarken anlattığı gibi, şöyle diyor Leyla:
“Evde annemin sözü geçerdi. Aslında annem yaptıkları kadar konuşurdu. Çok bilge
bir kadındı; doğum yaptırır, iğne yapar, çok iyi dikiş dikerdi, civar köylerden
akın akın anneme gelirlerdi.” Bilge bir kadının, köyün şifacısı, ebesi,
veterineri olan bir yaşam taşıyıcısının kızı Leyla. Annesinden el almış, benim
deyimimle bir sosyal şifacı o da, annesi belki sağlık şifacısı ama kendisi de
bir sosyal şifacı. Cenazesine katılamadığı annesinden el almış. Bunu bir kez
daha yüzünüze vuracağım, belki bu kez utanırsınız: Açlık grevinde olmasına
rağmen, cenazeye ring aracıyla gitmeye zorlandığı için annesinin cenazesine
katılamadı Leyla Güven. Aslında, Leyla Güven’in açlık grevi, Türkiye
siyasetinin, Türkiye barışının içinde bulunduğu bu tecride karşı. 
Bakın,
geçen hafta 2 siyasetçiye, kadın mücadelesinde kol kola verdiğimiz 2 dostumuz
Gültan Kışanak ve Sebahat Tuncel’e çok açık, net, tartışmasız biçimde siyasi,
ısmarlama ve hukuksuz olarak on üç yıl dört ay ve on beş yıl hapis cezası
verildi. İnsafın, vicdanın ve hukukun bittiği yer olarak tanımlıyoruz biz bunu.
Yüzlerce yılla yargılandıkları davalarda birçok kez mahkemede bulunmalarına
bile müsaade edilmedi. Gültan Kışanak’a, 12 Eylülün ağır işkencelerinden geçmiş
bir insana “Sanki yeniden 12 Eylülü yaşıyorum.” dedirttiniz, üstelik
“Darbelerle hesaplaşıyoruz.” diyerek iktidara gelen bir hükûmet olarak yaptınız
bunu. Önce 19 yaşında genç bir kadınken dünyayı iyiye doğru değiştirmeye
inanmış, gencecik bir öğrenciyken girdiği Diyarbakır Cezaevinde yaşadığı,
“işkence” sözünün bile hafif kalacağı travmaları anlattırdınız, enikonu
komisyon kurdunuz, bir bir yaşananları not aldınız, sonra Diyarbakır Cezaevinden
bahsetmeyi bile suç sayıp iddianamesine koydunuz. 
Gültan
Kışanak’ın sözlerini dinleyin istiyorum: “19 yaşında cezaevine girdim ve Esat
Oktay’ın zulmüne boyun eğmedim. Yanında ayağa kalkmadığım için beni köpeğinin 2
metrekarelik odasına koydu. İki ay pisliğin içinde kaldım. Zorla okutmak
istedikleri marşları okumadım, askerî saç tıraşı olmadım diye işkenceler
gördüm. Bunca olana rağmen zulmün biteceğine inandım, umudumu korudum, böylece
ruh sağlığımı da korudum. Bunları hiçbir yerde dile getirmedim ama yaşadıklarım
suçlama olarak karşıma çıkıyor. Diyarbakır Cezaevindeki o vahşetle
yüzleşilmeden hiçbir sorun çözüme kavuşmaz. Bu devlet bana özür borçludur ama
kalkmış suç olarak önüme koyuyor. Asla suç olarak kabul etmiyorum.” 
Ya
Sebahat Tuncel… Kadın mücadelesini Meclise taşıyan, feministlerin, Kürt kadın
hareketinin, pek çok cenahtan kadının Meclisle bağını kuran dostumuz Sebahat
Tuncel.
(Mikrofon
otomatik cihaz tarafından kapatıldı) 
BAŞKAN
– Toparlayın Sayın Vekil.
FİLİZ
KERESTECİOĞLU DEMİR (Devamla) – Soma’daki katliamın ardından öğrencilerin işgal
eylemi yaptığı İTÜ Maden Fakültesine pencereden girecek kadar sokaktan
kopmamış; sakallı, bıyıklı bu Meclisle, erkek siyasetle sürekli mücadele etmiş,
Mecliste kadın mücadelesinin simgesi olmuş isimlerden biri. Sebahat Tuncel ve
Gültan Kışanak neden on beş yıl ceza aldı biliyor musunuz? 8 Mart ve “Nevroz”
mitinglerinde yaptıkları konuşmalar, 25 Kasım Kadına Yönelik Şiddetle Mücadele
Günü’ndeki kadın etkinlikleri, Sur’daki sokağa çıkma yasağının kaldırılması ve
halkın mağduriyetinin önlenmesi talebiyle adliye önünde basın açıklaması ve
belki de en acısı, 12 Eylül Dönemi’nde Diyarbakır Cezaevinde yaşananları
eleştiren bir konuşma yapmak. Bunların hangisi suç? Hepsi ifade özgürlüğü,
hepsi siyasete katılım hakkını kullanmak. 
“Özgürlük”
demeyi hapisle eşit kıldınız artık bu ülkede. Ama bugünler geçecek ve özgürlük
dolu günleri el birliğiyle kuracağız.
Saygılar
sunuyorum. (HDP sıralarından alkışlar) 
BAŞKAN
– Birleşime beş dakika ara veriyorum.
Kapanma Saati: 19.31
DÖRDÜNCÜ OTURUM
Açılma Saati: 19.45
BAŞKAN: Başkan Vekili Celal ADAN
KÂTİP ÜYELER: Şeyhmus DİNÇEL (Mardin), Barış KARADENİZ
(Sinop)
-----0-----
BAŞKAN
– Türkiye Büyük Millet Meclisinin 49’uncu Birleşiminin Dördüncü Oturumunu
açıyorum.
41
sıra sayılı Kanun Teklifi’nin görüşmelerine devam ediyoruz. 
Komisyon
yerinde. 
Sayın
milletvekilleri, birinci bölüm üzerinde görüşmeler tamamlanmıştır. 
Şimdi
birinci bölümde yer alan maddeleri, varsa o madde üzerindeki önerge işlemlerini
yaptıktan sonra ayrı ayrı oylarınıza sunacağım. 
1’inci
madde üzerinde iki önerge vardır, aynı mahiyetteki bu önergeleri birlikte
işleme alacağım. 
Buyurun.

Türkiye Büyük Millet Meclisi Başkanlığına
Görüşülmekte
olan (2/1410) esas numaralı Maden Kanunu ile Bazı Kanunlarda ve Kanun Hükmünde
Kararnamede Değişiklik Yapılmasına Dair Kanun Teklifi’nin 1’inci maddesinin
(3)’üncü fıkrasının dördüncü cümlesinde yer alan "alınmaksızın” ibaresinin
"alınarak” ibaresiyle değiştirilmesini arz ve teklif ederiz.
 Tuba
Vural Çokal Ayhan Erel Hayrettin
Nuhoğlu
 Antalya Aksaray İstanbul
 Mehmet
Metanet Çulhaoğlu Hüseyin Örs İmam
Hüseyin Filiz
 Adana Trabzon Gaziantep
Aynı
mahiyettekidiğer önergeninimza sahipleri:
 Kazım
Arslan Müzeyyen Şevkin Tahsin
Tarhan
 Denizli Adana Kocaeli
 Ahmet
Akın Tacettin Bayır Ahmet
Vehbi Bakırlıoğlu
 Balıkesir İzmir Manisa

BAŞKAN
– Komisyon aynı mahiyetteki önergelere katılıyor mu? 
SANAYİ,
TİCARET, ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI MUSTAFA
ELİTAŞ (Kayseri) – Katılamıyoruz Sayın Başkanım. 
BAŞKAN
– Aynı mahiyetteki önergeler hakkında söz isteyen İstanbul Milletvekili
Hayrettin Nuhoğlu. 
Buyurun
Sayın Nuhoğlu. (İYİ PARTİ sıralarından alkışlar) 
Süreniz
beş dakikadır. 
HAYRETTİN
NUHOĞLU (İstanbul) – Sayın Başkan, değerli milletvekilleri; selamlarımı sunarak
sözlerime başlıyorum.
Her
ne kadar “Maden Kanunu” deniyorsa da bir torba kanunla karşı karşıyayız gene.
Böyle olunca da söz aldım ve son günlerde yapılan önemli gaflardan birine
değinerek konuşmamı sürdürmek istiyorum.
Bir
Sivas Milletvekili 25 Ocakta Sivas’ta bir toplantıda yaptığı konuşmada belediye
başkan adayına oy isterken “Desteğinizi bekliyorum, vereceğiniz destek yarın
ruzumahşerde beraat belgelerinizden biri olacak diye düşünüyorum.” demiş.
Tepkiler üzerine söylediklerini düzeltmek isterken “Benim cümlemde ‘cennet
beratı alır’ şeklinde bir ifade kesinlikle yoktur, kimin cennete gideceğini
Allah bilir, bizim cümlemiz ‘Ruzumahşerde beratlarınızdan bir berat olacaktır.’
şeklindedir.” demek suretiyle verilen desteğin bir berat olacağını
tekrarlayarak sözünü teyit etmiştir. 
Değerli
arkadaşlar, dinin siyasete alet edilmesi hiçbir zaman makul görülemez. Türk
halkı için din kutsal bir değerdir ve değerlerin en büyüğüdür. Aslında hiçbir
dindar kendisinin ve dininin şu veya bu şekilde istismar edilmesini istemez,
buna bilerek göz yummaz. Din istismarı yani din üzerinden siyasi veya maddi
çıkar sağlama çabası çok iğrenç bir şeydir ama ne var ki seçim dönemlerinde
sıkça görülen bu tür faaliyetler nedense hep aynı kesimlerce yapılmaktadır. Hem
de çoğu zaman yalan ve iftira üzerine kurulan kötü propagandalarla yürütülür.
Bu defa bu istismarı yapan kişi, daha önce yaptığı devlet görevleri göz önüne
alınınca çok önem kazanıyor. Milletvekili olmadan önce müsteşarlık ve Ulaştırma
Bakanlığı yaptıktan sonra Millî Savunma ve Millî Eğitim Bakanlıkları yaptı.
Türk gençliğini yarınlara taşıyacak olan okullar, güvenliğimizi sağlayan Türk
Silahlı Kuvvetlerinin kışlaları bu bakanlıklara bağlıydı. Bir de Türkiye Büyük
Millet Meclisi Başkanlığı yaptı. Atatürk’ün oturduğu o koltukta oturmanın
önemini ne yazık ki kavrayamamış. 
Hep
söyledik, bir kez daha söylüyorum: Siyaseti camiye, okula ve kışlaya sokmak bu
millete yapılacak en büyük kötülüktür. Ama Adalet ve Kalkınma Partisi iktidarı
döneminde en etkin şekilde bu üç kuruma da siyaset maalesef sokulmuştur. (İYİ
PARTİ sıralarından alkışlar) 
Doğrudan
dinî bir kurum olan müftülüklerin de siyaset merkezleri hâline getirilmek
istendiği görülüyor. Size bir örnek vermek istiyorum: İstanbul’da, 17 Kasım
2018’de, Kutlu Doğum Haftası dolayısıyla Sinan Erdem Spor Salonu’nda yapılan
toplantıya İstanbul’daki bütün camilerin imam ve müezzinleri davet edilmiştir.
“Davet edilmiştir.” benim bu işi biraz daha nazik hâle getirmemden
kaynaklanıyor, “Mecbur edilmiştir.” Orada kalabalığı sağlamak için müftülüklerden
cami görevlileri aranarak “Gelip gelmeyenler kamera kaydıyla tespit edilecek.”
denilmek suretiyle tehdit edilmiştir. Camileri dolduran cemaat hangi parti
taraftarı olursa olsun aynı safta, aynı imamın arkasında namaz kılarlar. Namaz
ibadetinin huşu içerisinde kılınması esastır. Bunu bozmak cemaatin birliğini de
bozar. Birliğe çok ihtiyacımız olan bir dönemde bunu niçin yapıyorlar? Çünkü
camileri oy deposu, hatta arkabahçelerden biri olarak görmek bana göre bu
millete yapılacak en büyük kötülüklerdendir. 
Seçimler
yaklaşırken kutsal değerlerimize saygı gösterilmesini ve istismarlardan
kaçınılmasını ülkeyi yönetenlerden, yönetmeye talip olanlardan ve mahallî
seçimlerde aday olanlardan beklemek Türk milletinin en tabii hakkıdır.
Hepinizi
saygıyla selamlıyorum. (İYİ PARTİ sıralarından alkışlar) 
MEHMET
MUŞ (İstanbul) – Sayın Başkanım, 60’a göre bir söz…
BAŞKAN
– Buyurunuz Sayın Muş.
III.- AÇIKLAMALAR (Devam)
29.- İstanbul Milletvekili Mehmet Muş’un, İstanbul Milletvekili
Hayrettin Nuhoğlu’nun 41 sıra sayılı Kanun Teklifi’nin 1’inci maddesiyle ilgili
önerge üzerinde yaptığı konuşmasındaki bazı ifadelerine ilişkin açıklaması
MEHMET
MUŞ (İstanbul) – Sayın Başkanım, sayın hatibin dile getirdiği konuyla alakalı
dün bir açıklama yaptım. Sanırım takip edemedi hatip. Bir kere daha izah etme
ihtiyacı hasıl oldu Genel Kurulda, gördüğüm kadarıyla.
Kimin
cennete, kimin cehenneme gideceğini Cenab-ı Hak bilir. Herkes yaptıklarıyla,
amel ettikleriyle, sevaplarıyla, günahlarıyla ahirete irtihal ettiğinde onun
değerlendirmesini Cenab-ı Hak yapacaktır, ona göre karşılığı ne olursa
alacaktır. (İYİ PARTİ sıralarından alkışlar) Bu açıdan, ne bizim ne Bakanımızın
veya başka birisinin -ötesine de gidiyorum- bu anlamda bir şeyi tayin etme gibi
bir durumu söz konusu değildir. Ben, Bakanımızın da böyle bir maksatla… Yani
“Verirseniz cennete gidersiniz.” veya farklı bir noktaya çekilmesi konusunda da
sanırım o da üzgün. Böyle bir kastı olmadığını -ben görüştüm kendisiyle- o
anlamda ifade etti.
Bir
diğer konu: Tabii ki dinin siyasete alet edilmesi bizim tasvip ettiğimiz bir
şey değildir. Biz muhafazakâr demokrat bir partiyiz. Geleneklerimiz
göreneklerimiz bellidir ama hiçbir kurumda… Kurumlar kanunlara göre hareket
ederler, geleneklerine göre hareket ederler. Bunu da özellikle belirtmek
isterim. 
İBRAHİM
HALİL ORAL (Ankara) – Yüce Meclise kastını belirtmesinde yarar var.
V.- KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Teklifleri (Devam)
1.- İstanbul Milletvekili Nevzat Şatıroğlu ve 6 Milletvekilinin Maden Kanunu
ile Bazı Kanunlarda ve Kanun Hükmünde Kararnamede Değişiklik Yapılmasına Dair
Kanun Teklifi (2/1410) ve Sanayi, Ticaret, Enerji, Tabii Kaynaklar, Bilgi ve
Teknoloji Komisyonu Raporu (S. Sayısı: 41) (Devam)
BAŞKAN
– Aynı mahiyetteki önergeler hakkında söz isteyen Adana Milletvekili Müzeyyen
Şevkin.
Buyurun
Sayın Şevkin. (CHP sıralarından alkışlar) 
Süreniz
beş dakikadır.
MÜZEYYEN
ŞEVKİN (Adana) – Sayın Başkan, değerli milletvekilleri; teklifin 1’inci
maddesinde yapılmak istenen değişikliğe verdiğimiz önergeyle MTA üzerinden
kurulacak şirketlere geçecek personelin kurumdaki görevlerine geri dönerken
haklarının korunması amaçlanmış, personelin göreve dönüşünde görevden
ayrılmadan önceki kadro ve pozisyonlarının dikkate alınmasının yolu açılmak
istenmiştir. Personeli kurumundan ayırıp özel şirkete geçiren hükmün kıdem
tazminatına engel teşkil etmesinin önüne geçilmek istenmiştir. Bu madde
yasalaşırsa MTA üzerinden kurulacak şirkete kamu izniyle geçen personel zaman
içinde şirketten ayrılarak eski görevine yani kurumuna döndüğünde kurumunda
daha önceden aldığı hiçbir kadro ve pozisyon dikkate alınmayacak, bu personelin
hangi şartlar altında görevine geri döneceğini o anki siyasi kadrolaşmanın
karar vermesi beklenecek, liyakat ve kurumsal hafıza arka plana itilecektir.
Beraberinde, İş Kanunu hükümleri de yok sayılacak, çalışma mevzuatına aykırı
biçimde bu personel geri dönüşü hâlinde şirketten kıdem tazminatı
alamayacaktır. Özetle, şirketleşme uğruna personelin kıdemi, birikimi, liyakati
ve iş tatmini görmezden gelinmektedir.
Değerli
milletvekilleri, MTA Genel Müdürlüğü, 1935 yılında Ulu Önder Atatürk’ün
talimatıyla ülke sanayisinin ihtiyaç duyduğu ham madde, yer altı ve yer üstü
kaynaklarının aranarak bulunması ve geliştirilmesi amacıyla kurulmuştur. Bu
çerçevede MTA Genel Müdürlüğü bir yandan ülkemiz yer bilimlerinin ihtiyaç
duyduğu insan varlığının geliştirilmesi için çaba sarf ederken diğer yandan
kendisine verilen görevleri yerine getirmiştir. Bugün ülkemizin sahip olduğu
Türkiye Petrolleri Anonim Ortaklığı Genel Müdürlüğü, Türkiye Kömür İşletmeleri
Genel Müdürlüğü, Eti Maden İşletmeleri, Türkiye Taşkömürü İşletmeleri, TÜPRAŞ,
Petrol Ofisi gibi dev kuruluşların oluşmasında da ana kaynağı oluşturmaktadır. 
Ülkemizin
göz bebeği olmuş bu önemli kuruluşların oluşumuna ve gelişmesine vesile olmuş
MTA Genel Müdürlüğünün tarihsel süreç içerisinde görev fonksiyonları
değişmiştir. Bugün ve gelecekte ülkemizin ihtiyaç duyduğu kaynak ve varlıkların
araştırılması, bulunması, geliştirilmesi, çevreye duyarlı bir şekilde işletilmesi
süreçlerinde karşılaşılacak problemlerin çözümü noktasında yeterli olup
olmadığını sorgulamamız gerekmektedir. Tek kelimeyle cevap vermemiz gerekirse
buna cevabımız “Hayır.” olacaktır. 
MTA
Genel Müdürlüğü, ülkemizin jeolojik araştırma kurumudur. Ancak gelişmiş
ülkelerin jeolojik araştırma kurumlarının, Amerika’nın USGS yani Amerika
Birleşik Devletleri Jeoloji Araştırmaları Kurumu, İngiltere’nin BGS,
Japonya’nın JGS, hatta bırakınız, İran’ın İGS gibi kuruluşlarının şu anda
oldukça gerisinde yer almakta; bugün gösterilen kötü yönetim anlayışı nedeniyle
ülkenin ihtiyaç duyduğu jeolojik araştırmaları zamanında ve yeterince
yapamamaktadır. 
Örneğin,
ülkemizin üç tarafı denizlerle kaplıdır ve ülke coğrafyası büyüklüğünde denizel
alanlarda bir ekonomik münhasır alanımız bulunmamasına rağmen kurumsal
yapılanmasını gerçekleştiremediği için denizel alanda sahip olduğumuz kaynak ve
varlıklarımız hakkında yeterli bilgiye sahip değiliz. Doğu Akdeniz bölgesinde
İsrail 2000’li yılların başından itibaren, ardından Mısır ve Güney Kıbrıs
kaynak aramalarını hızlandırıp bu kaynakları realize ederken MTA Genel
Müdürlüğü ve Enerji ve Tabii Kaynaklar Bakanlığı geç kalmış, bugüne kadar elle
tutulur, doğru dürüst bütünlüklü bir araştırma programı ortaya koyamamıştır. 
Yine,
ülkemiz coğrafyasının yüzde 70’i deprem tehlikesi altında yaşarken tüm dünyada
o ülkelerin deprem araştırma kurulları ülkenin jeolojik kurumuna bağlı faaliyet
gösterirken bizde bu birim götürülüp ilgisi olmayan İçişlerine bağlandı. Deprem
araştırma ile İçişleri Bakanlığının Allah aşkına ne alakası var? Bugün herhangi
bir depremde ilk söz söylemesi gereken o ülkenin jeolojik araştırma kurumu
olması gerekirken MTA Genel Müdürlüğü suspus oturuyor, ülkemiz insanları
Amerika’nın USGS’si yani Amerika Birleşik Devletleri Jeoloji Araştırmaları
Kurumundan bilgi alıyor. Nerede kaldı millîlik arkadaşlar? Bugün Çin, ülkesinin
sanayisini geliştirmek için gelecekteki ihtiyaçlarını karşılamak amacıyla
jeolojik araştırmalar kurumunu yeniden yapılandırmış, 80 bin kişiye ulaşarak
dünya kaynakları üzerinde hegemonik bir yapı inşa ederken…
(Mikrofon
otomatik cihaz tarafından kapatıldı)
BAŞKAN
– Toparlayalım Sayın Vekilim.
MÜZEYYEN
ŞEVKİN (Devamla) – …AKP iktidarı zamanında MTA Genel Müdürlüğü, ihtiyaç duyduğu
mühendislerin teminini Anayasa’ya da aykırı biçimde, taşeron firma, daha
doğrusu temizlik firmaları vasıtasıyla temin ederek çalışmalarını yürütür bir
pozisyona itilmiştir. 
Ulu
Önder Atatürk yurt dışına genç beyinleri göndererek İhsan Ketin gibi dünya
çapında yer bilimleri tarihine adını yazdıran insanlarımızın yetişmesine vesile
olurken, MTA, AKP iktidarında taşeron temizlik firmalarından teknik eleman
temin eden bir MTA Genel Müdürlüğü hâline dönüştürülmüştür. 
MTA
Genel Müdürlüğü çok acil bir şekilde, dünyadaki benzerleriyle yarışabilecek
şekilde ülke ihtiyaçları çerçevesinde yeniden yapılandırılmalı, ilk kurulduğu
aşamada olduğu gibi, insan kaynağını temizlik ve taşeron yoluyla değil,
uluslararası seçkin akademik kuruluşlardan temin etmeli ve ülkenin gelecekte
ihtiyaç duyabileceği kaynak ve varlıkların araştırılması ve gelişmesine
odaklanacak şekilde yeniden yapılandırılmalıdır. 
Saygılar
sunuyorum. (CHP sıralarından alkışlar)
BAŞKAN
– Aynı mahiyetteki önergeleri oylarınıza sunuyorum: Kabul edenler… Kabul
etmeyenler… Önergeler kabul edilmemiştir. 
1’inci
maddeyi oylarınıza sunuyorum: Kabul edenler… Kabul etmeyenler… Madde kabul
edilmiştir. 
2’nci
madde üzerinde iki adet önerge vardır, önergeleri aykırılık sırasına göre
işleme alacağım.
Türkiye Büyük Millet Meclisi Başkanlığına
Görüşülmekte
olan (2/1410) esas numaralı Maden Kanunu ile Bazı Kanunlarda ve Kanun Hükmünde
Kararnamede Değişiklik Yapılmasına Dair Kanun Teklifi’nin 2’nci maddesinin
ikinci fıkrasının son cümlesinde yer alan “istinaden” ibaresinin “dayanılarak”
ibaresiyle değiştirilmesini arz ve teklif ederim. 
 Ahmet
Kamil Erozan Ayhan Erel Feridun
Bahşi
 Bursa Aksaray Antalya
 İsmail
Koncuk Zeki Hakan Sıdal
 Adana Mersin
BAŞKAN
– Komisyon önergeye katılıyor mu? 
SANAYİ,
TİCARET, ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI MUSTAFA
ELİTAŞ (Kayseri) – Katılamıyoruz Sayın Başkanım. 
BAŞKAN
– Önerge hakkında konuşmak isteyen Bursa Milletvekili Ahmet Kamil Erozan. (İYİ
PARTİ sıralarından alkışlar)
Süreniz
beş dakikadır. 
AHMET
KAMİL EROZAN (Bursa) – Sayın Başkan, değerli milletvekilleri; hatırlarsanız
ocak ayında bu Genel Kurulda kabul ettiğimiz son kanun teklifini ben bir “çuval
kanun teklifi” olarak ifade etmiştim rakamından ötürü, 71 tane madde vardı.
Bugünkü ondan çok farklı değil, bunda da 52 tane var ve birbiriyle alakasız
maddeler arka arkaya sıralanmışlar, âdeta bir çuvala tıkılmışlar. 
Ben,
tabii, 2’nci maddeyi ele aldığımda, gerekçesini de okuduğumda çözemedim
bilmecesini ve bir bilene danışayım dedim ve o bilene danıştığımda da garip bir
tabloyla karşılaştım TAEK açısından. Ben onu, TAEK’i bir “cadı kazanı” olarak
tarif edeceğim ve anlayabildiğim kadarıyla size TAEK’teki garabeti tarif etmeye
çalışacağım.
Hâlen
TAEK’te kadro karşılığı sözleşmeli, kadrolu personel ve uzman yardımcısı olmak
üzere farklı özlük haklarıyla üç ayrı kategoride teknik personel
çalıştırılmaktadır. Ayrıca 2003 yılında bir yönetmelik değişikliği yapıldı ve
sınavların yazılı ve sözlü yarışma sınavı olması kabul edildi alınacak personel
açısından ama bu da 2016 yılında değiştirildi ve şöyle bir cümle eklendi bu
yönetmeliğe: “Veya yalnızca sözlü sınav” yani yazılıyı unuttular. Yani yazılı
bir çöpe atıldı, sadece sözlü sınavla nükleer mühendis alınıyor, yazılısı yok,
ne bildiği meçhul, mülakat yapılıyor. Dünyanın hiçbir yerinde mülakatla nükleer
enerji mühendisinin işe alındığını ben bilmiyorum, duymadım ama Türkiye’de
olabiliyor. 
Sayıştay
raporlarıyla bu personel kanunundaki çeşitli aksaklıklar, eksiklikler hep
TAEK’e bilgi olarak getirildi ve kurum da “Biz bunu yeni bir teşkilat yasasıyla
gözden geçireceğiz, her şeyi ayarlayacağız.” dediler ama ben size şunu tavsiye
ediyorum: TAEK’in internet sayfasına girin ve karşınıza çıkacak teşkilat
yasasına bir bakın. Yasa teklifine ben “bohça” dedim, teşkilat yasası ise
yamalı bohça. Yani çuval, bohça, neye benziyorsa şüpheli. 
Akkuyu’da
bir nükleer santralin kurulması gündeme geldiğinde TAEK’in Enerji Bakanlığına
bağlı bulunması sorun hâline gelmişti. Bunun üzerine birtakım değişiklikler
yapıldı ve bir Nükleer Düzenleme Kurumu kuruldu. Bu Nükleer Düzenleme Kurumunu
çıkaran TAEK’in aynı vesileyle bilim, sanayi ve teknoloji alanında başka
kurumlar varken ya da TAEK bağımsız olabilecekken neden hâlen de Enerji
Bakanlığına bağlı kaldığı meçhul bir vakıa olarak ortada duruyor. 
2012
yılından beri istihdam edilen uzman yardımcısı ve uzmanların da Nükleer
Düzenleme Kurumuna geçişiyle birlikte son yedi yıldır istihdam edilen
personelden hiçbiri TAEK’te kalmamıştır. TAEK’in teknik personel sayısı
hâlihazırda yeterli değildir ve bundan sonra da bu değişikliğe rağmen yetersiz
olmaya devam edecek, TAEK’te farklı özlük haklarına sahip birkaç sınıf
personelin istihdam edilmesine devam olunacaktır. 
Çok
iyi bir şeymiş gibi sunulan sözleşmeli personel istihdamının koşulları da iş
güvencesi açısından vahim hükümler içermektedir. Ayrıca kadro karşılığı
sözleşmeli çalışmış olmanın emeklilik maaşlarına da herhangi bir yansıması
yoktur. Örnek vermek gerekirse TAEK’te otuz yıl boyunca hizmet vermiş teknik
hizmetler sınıfından bir fizikçi 1’inci derecenin 4’üncü kademesinden 3000 ek
göstergeyle emekliye ayrıldığında ancak 3 bin TL emekli maaşı alabilmektedir.
Hem Nükleer Düzenleme Kurumu hem de TAEK’te görevli üstün yetenekli elemanların
her an sözleşmeden çıkarılma riskiyle yaşamaları ve bununla tehdit edilmeleri kabul
edilemez. Sayıları 500'ü bile geçmeyen söz konusu personelin emekliliklerine de
yansıyacak yeni özlük haklarına ve kariyer açısından da yeni kadrolara, ayrıca
eşit fırsatlara kavuşturulmaları gerekmektedir.
İzninizle
bir başka kurumun, Emniyet Genel Müdürlüğünün de sivil personelinin sorunlarına
değinmek isterim. Emniyet teşkilatında görevli polislerin yüzde 27’si yani her
4 polisten 1’i sivil personel eliyle yürütülmesi gereken büro işlerinde
çalışmaktadır. Büro hizmetlerinde görev yapan bu polis memurları fazla mesai
yapıp yapmadıklarına bakılmaksızın fazla mesai ücreti almaktadırlar. Emniyet
teşkilatı bünyesinde sosyal tesislerde, kantinlerde, kreş ve gündüz
bakımevlerinde binlerce polis memuru çalışmakta, bunların çoğu da rütbeli
personelden oluşmaktadır. Buna mukabil sivil personelin küçümsenmeyecek bir
kısmı görevleri dışında angarya olarak tabir edilecek işlerde, çaycılık,
bulaşıkçılık, bariyer taşıma, temizlik gibi işlerde çalışmaktadır. Oysa yapılan
hesaplara göre büro işlerinde çalışan 66 bin polis memuru yerine alanında uzman
35 bin sivil memur alınabilse bunun devlet bütçesine aylık tasarruf miktarı 200
milyon TL olacaktır. 
Emniyet
Genel Müdürlüğü merkez ve taşra teşkilatlarında çalışan sivil memurlar için on
beş yıldır görevde yükselme ve unvan değişikliği sınavları yapılmamıştır. Buna
karşılık, emniyet hizmetleri sınıfında yer alan personel için bu sınav her sene
yapılmaktadır.
(Mikrofon
otomatik cihaz tarafından kapatıldı)
BAŞKAN
– Toparlayın Sayın Milletvekili.
AHMET
KAMİL EROZAN (Devamla) – Görevde yükselme ve unvan değişikliğine tabii
kadrolarda ilk seçenek olarak liyakat ve kariyer ilkeleri çerçevesinde eldeki
personelden yararlanmak gerekirken bu da yapılamamaktadır. Dolayısıyla, ayrıca
farklı hizmet sınıflarındaki bu personel doğusuyla batısıyla, kuzeyiyle
güneyiyle ülkenin her yerinde ve her biriminde beraber çalıştıkları hâlde
emniyet hizmetleri tazminatından, terör tazminatından, yıpranma payı gibi
emniyet hizmetleri sınıfının yararlandığı haklardan yararlanamamaktadır.
Dolayısıyla bu tedbirlerin alınması suretiyle bu sivil memurların haklarının da
verilmesinden yanayız.
Son
bir hususa değinmek isterim. Dün Aden Körfezi’yle ilgili bir tezkere onayladık
burada. Bu onaylama çerçevesinde üç muhalefet partisi altmış dakika, ayrıca
Cumhuriyet Halk Partisinden bir arkadaşımız kişisel olarak on dakika
eleştirilerde bulundu. Bu eleştirilerin karşılığını iktidar partisinden kim
cevaplayacak diye merak ettim. Zor bir işti yetmiş dakikanın karşılığını
vermek. Zor olduğu da ortaya çıktı çünkü iktidar partisi ancak dokuz dakika
konuşabildi. Benim de üstüme düşen vazife, bu dokuz dakikayı tutanaklara
geçirmektir.
Saygılarımı
sunarım. (İYİ PARTİ sıralarından alkışlar)
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 41 sıra sayılı Maden Kanunu ile Bazı Kanunlarda ve Kanun Hükmünde
Kararnamede Değişiklik Yapılmasına Dair Kanun Teklifi’nin 2’nci maddesinin
geçici madde 5 içerisinde yer alan “sözleşmeli personel statüsünde bulunan”
ibaresinin “sözleşmeli personel statüsünde çalışan” şeklinde değiştirilmesini
arz ve teklif ederiz.
 Kazım
Arslan Müzeyyen Şevkin Tahsin
Tarhan
 Denizli Adana Kocaeli
 Tacettin
Bayır Ahmet Akın Ahmet
Vehbi Bakırlıoğlu
 İzmir Balıkesir Manisa
BAŞKAN
– Komisyon önergeye katılıyor mu?
SANAYİ,
TİCARET, ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI MUSTAFA
ELİTAŞ (Kayseri) – Önergeye katılmadığımızı ifade ediyorum.
Sayın
Başkan, biraz önceki konuşmacı 2’nci maddeyle ilgili bir konuyu ifade etti,
yönetmeliklere aykırı olarak yapılan bir alım konusunu dile getirdi, “Yazılı
varken yazılı yapmıyorlar, sözlü sınavla doğrudan doğruya mülakata
çağırıyorlar.” diye ifade kullandı. İşin aslı şu: Türkiye Atom Enerjisi Kurumu
bugüne kadar, 2003 yılından bu tarafa KPSS’de belirli bir puan sıralamasına
tabi tutarak ihtiyacı olan personelin 4 katını çağırıyor ve onlar içerisinden
yapılan mülakatla alım gerçekleştiriliyor. Bugüne kadar, 2003’ten bu tarafa
yapılan alımlarda hiçbir yazılı sınavın yapılmadığı TAEK tarafından bildirildi.
BAŞKAN
– Önerge hakkında konuşmak isteyen Balıkesir Milletvekili Ahmet Akın.
Buyurun.
(CHP sıralarından alkışlar)
Süreniz
beş dakikadır. 
AHMET
AKIN (Balıkesir) – Sayın Başkan, değerli milletvekilleri; hepinizi saygıyla
sevgiyle selamlıyorum. 
375
sayılı Kanun Hükmünde Kararname’nin geçici 10, geçici 12 ve geçici 16’ncı
maddeleri dikkate alınarak uygulamasına devam olunacağının açıklığa
kavuşturulmasına yönelik bir düzenleme yapılıyor. Bu düzenleme, bizim açımızdan
da onayladığımız bir düzenlemedir. Neden? Çünkü biz Cumhuriyet Halk Partisi
olarak her zaman, her koşulda emeğin ve emekçinin yanındayız, bu konuda da
emeklerinin karşılığının alınması için buna biz de olumlu görüş bildirdik. 
Yalnız,
Sayın Başkan ve değerli milletvekili arkadaşlarım; maden sektörü başta olmak
üzere, enerji, petrol, nükleer santrallerle ilgili yeni düzenlemeler getiren,
çevre ve insan sağlığını olumsuz yönde etkileyecek bu teklif geneli anlamında
geri çekilmelidir bize göre. Çünkü iktidarınızın anlayışını kısaca özetlersek
karbon salınımını azaltan ve enerji güvenliğini artıran, hava kirliliğini
azaltan bir kaynak olarak ve devamlı sığındığınız nükleer enerjiyi ortaya
koyarken mesela, bir taraftan da orman katliamı, doğa katliamı durmadan bir
şekilde devam ediyor, hatta AK PARTİ hükûmetlerinin bir ismi de “doğa katliamı
hükûmetleri” olarak yenilenmiş oldu. Çünkü yaptığınız bütün enerji projelerinde
asla ve asla çevrenin geldiği duruma bakma gibi bir anlayışınız yok. Yani net
olarak anlayışınız ve kamuoyunda da net olarak gözüken, yeşile düşman bir
anlayışınız var, bunu rahatlıkla görebilirsiniz. Mesela bir örnek Sinop, Sinop
cennet. Sinop’a birkaç kere gittim, arkadaşlarımızla beraber dolaştık, resmen bir
cennet ama orada proje sahası endüstriyel orman niteliğine sokularak 650 binin
üzerinde ağaç katliam hâlinde kesiliyor. Yani şimdi, ormanları kim tehdit
ediyor, kim ormanları savunuyor ve iktidarınız bu tehdidi nasıl destekliyor,
bunu kendi kendinize sormanızı rica ediyorum. Bakın, bu teklifte orman
alanlarını, izinsiz enerji tesislerini, başvurdukları tarihteki bedellerin
ödenmesiyle ne yapıyorsunuz? İzinli hâle getirmiş oluyorsunuz yani kendi
kendinize bir af çıkarmışsınız, bu afla da aslında bu -6831 sayılı Kanun
gereğince bu bir suçtur- suçu ortadan kaldırıyorsunuz, diyorsunuz ki: “Siz
gelin, ormanları yıkın, yağmalayın, istediğinizi yapın, biz bir sorun
çıkarmayız, biz geliriz bunları affederiz.” Yani bir de ondan sonra bu teklifi
buraya, Meclise getiriyorsunuz yani bu akılla, mantıkla örtüşecek bir şey
değil. Düşünebiliyor musunuz, öncesinde enerji tesisini yapmak için izin
almadan ormanları kesmesine göz yumuyorsunuz, sonra da affı için böyle
alavereli dalavereli yolları getiriyorsunuz. 
Şimdi,
Sayın Başkan, değerli milletvekili arkadaşlarım; şimdiye kadar ithal kaynakları
hep öne koydunuz. Çünkü neden? İthal ederek yönetmek en basitidir yani doğal
kaynaklar yerine, alternatif çözümler yerine ithal edelim, yapalım anlayışınız
devam ediyor. Hani diyoruz ya her seferinde, politikanızın esasında millîlik,
yerlilik olması lazım; bu, sadece sizin ağzınızda veya bildirgelerinizde. Ama
inanın ne politikalarınızda ne de yaptığınız eylemlerde ne yerlilik var ne de
millîlik var. Şimdi, nükleer santrallere yerli diyorsunuz, millî diyorsunuz ama
cıvatasından tutun insan kaynağına, her türlü malzemesine kadar ithal olan bir
enerji kaynağından bahsediyorsunuz. Politikalarınızı değiştirin değerli
arkadaşlar. Sizlere buradan, sözde değil, özde millî ve yerli olmanızı tavsiye
ediyoruz.
Bakın,
enerjide önümüzde bir sürü alternatif var. Enerji verimliliği var, tek başına
yüzde 20’nin üzerinde enerji kaynağı. Onun yanında, sık sık dile getiriyoruz,
Allah’ın bize verdiği bir sürü nimet var, doğal kaynaklarımız var, sonuna kadar
değerlendirin. Onu da yapamıyorsanız -her zaman bizim projelerimizi
kopyaladığınız, yapıştırdığınız gibi- enerji kooperatifleri projemiz var, gelin
bu enerji kooperatiflerini belediyelerinizde de her yerde de canlandırın. Biz
belediyelerimizde enerji kooperatiflerini hayata geçirmeye başladık. Buradan,
bunun da bir alternatif olduğunu düşünüyor, yüce heyetinizi saygıyla
selamlıyorum. (CHP sıralarından alkışlar) 
BAŞKAN
– Önergeyi oylarınıza sunuyorum: Kabul edenler... Kabul etmeyenler... Önerge
kabul edilmemiştir.
2’nci
maddeyi oylarınıza sunuyorum: Kabul edenler... Kabul etmeyenler... Madde kabul
edilmiştir.
3’üncü
madde üzerinde iki adet önerge vardır, önergeleri aykırılık sırasına göre
işleme alacağım.
Türkiye Büyük Millet Meclisi Başkanlığına
Görüşülmekte
olan (2/1410) esas numaralı Maden Kanunu ile Bazı Kanunlarda ve Kanun Hükmünde
Kararnamede Değişiklik Yapılmasına Dair Kanun Teklifi’nin 3’üncü maddesiyle
değiştirilmesi öngörülen 3096 sayılı Türkiye Elektrik Kurumu Dışındaki
Kuruluşların Elektrik Üretimi, İletimi, Dağıtımı ve Ticareti ile
Görevlendirilmesi Hakkında Kanun’a eklenmesi teklif edilen ek madde 7’nin son
cümlesine aşağıdaki cümlenin eklenmesini arz ve teklif ederim.
“EÜAŞ
ve ilgili şirket arasında yapılan sözleşmeye göre yapılacak kömür alımında
sözleşme kapsamında devlet alım garantisi uygulanmaz.”
 Mehmet
Metanet Çulhaoğlu Ayhan Erel Feridun
Bahşi
 Adana Aksaray Antalya
 İmam
Hüseyin Filiz Metin Ergun Bedri
Yaşar
 Gaziantep Muğla Samsun
BAŞKAN
– Komisyon önergeye katılıyor mu?
SANAYİ,
TİCARET, ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI MUSTAFA
ELİTAŞ (Kayseri) – Sayın Başkan, maddenin kendisi zaten işletme ile devlet
arasında iki tarafın da uygun görmesi hâlinde yapılacak bir süreci
gerektiriyor. Burada alım garantisi diye bir durum söz konusu değil. Devlet
ihtiyaç duyduğu anda, üretimin herhangi bir şekilde aksamasını engellemek için
bu şirketlerden yapacağı sözleşme kapsamında kömür alımı yapabilir; sözleşme
neyse o şartlara uygun olarak yapılacak, onun için katılamadığımızı ifade
ediyorum. 
BAŞKAN
– Önerge hakkında konuşmak isteyen Samsun Milletvekili Bedri Yaşar. 
Buyurun
Sayın Yaşar. (İYİ PARTİ sıralarından alkışlar)
Süreniz
beş dakikadır. 
BEDRİ
YAŞAR (Samsun) – Sayın Başkan, değerli milletvekilleri; yüce heyetinizi
saygıyla selamlıyorum. 
Maden
Kanunu ile Bazı Kanunlarda ve Kanun Hükmünde Kararnamede Değişiklik Yapılmasına
Dair Kanun Teklifi’nin 3’üncü maddesiyle ilgili önerge üzerinde söz almış
bulunuyorum. Bu teklif incelendiğinde göze çarpan önemli hususun maden
emekçilerinin, jeoloji, elektrik, maden mühendislerinin ve odalarının, sivil
toplum kuruluşlarının, ilgili sendikaların, konuya hâkim akademisyenlerin yani
üniversitelerin, ilgili kurumların görüşlerinin alınmaması olduğunu
gözlemliyoruz. 
Değerli
milletvekilleri, 2017 yılı Sayıştay Türkiye Taşkömürü denetim raporu da
göstermektedir ki özellikle redevans artışı kaçak usulde madenciliği
büyütmektedir, işçinin sağlığı ve güvenliğini de risk hâline getirmektedir.
Sorun, mühendisi cezalandırmakla, işletmeciye ceza vermekle çözülecek bir konu
değildir. Sorunun kaynağı redevans işletme anlayışıdır. Bu teklifle maden
sahalarının havza işletmeciliğiyle işletilmesi gerekirken ruhsat sahalarını
daha fazla parçaya bölmek rezerv kaybına neden olacaktır. 
Doğal
kaynakların insan ve toplum yaşamındaki önemi bilinmektedir. Yaşamı fonksiyonel
hâle getiren araç ve gereçlerin yüzde 90’ı doğal kaynaklardan, özellikle
madenlerden sağlanmaktadır. Toplumların refah ve gelişmişlik düzeyleri ile
madencilik faaliyetleri arasında çok yakın bir ilişki vardır. İnsanlar ilk
çağlardan itibaren madencilik faaliyetlerinden ve madenlerden yararlanmaya
başlamış, bu faaliyetlerin sonucunda da medeniyetin doğuşu sağlanmıştır.
Günümüzün gelişmiş ülkeleri, madenlerini 16’ncı yüzyıldan itibaren etkin
şekilde üretmiş ve sonucunda 18’inci yüzyılda da endüstri devrimini
gerçekleştirmişlerdir. Türkiye gibi madenlerini yeterince üretemeyip
endüstrisini geliştiremeyen ülkeler ise gelişmiş ülkelerin pazarı konumunda
kalmışlardır. Uzay çağı ve sanayi ötesi bilgi toplumunun doğuşu da maden
ürünlerinden sağlanan özel metal alaşım ve malzemeler sayesinde
gerçekleşmiştir.
Ülkelerin
kalkınma ve ekonomik gelişiminde önemli yer alan madencilik ve entegre üretim
sanayisi en büyük katma değeri yaratmaktadır. Bizler madenlerimizi üretirken,
daha çok ham madde satışıyla gündeme geliyor. Hepimizin bildiği gibi, özellikle
bor madenlerinin yaklaşık yüzde 73’ünü Türkiye üretirken pazardaki payımız
yaklaşık yüzde 45. Aynı şekilde, bugün, Zonguldak Taşkömürü İşletmeleri, üretiminin
tamamını Demir Çelik İşletmeleri almaya hazırken, maalesef, yeterli üretimi
sağlayamadığı gibi, pazarın sadece yüzde 10’unu karşılamaktadır. Ama bununla
paralel olarak Taşkömürü İşletmelerinin sadece 2018 yılı itibarıyla zararı 900
milyon lira civarındadır.
Buradan
anlatmak istediğimiz şu: Bizim, bir an önce, özellikle Zonguldak’la ilgili,
Taşkömürüyle ilgili şu an 1.500’ün üzerinde kadro açığı olmasına rağmen…
Yeterli taş kömürü üretimi de yok ama maalesef şu an orada işe başlamayı
bekleyen 1.500 kişi var. Aynı şekilde Zonguldak taş kömürünün üretimi hâlâ eski
teknoloji olduğu için işletme zarar ediyor. Dolayısıyla bu tür işletmelerin bir
an önce yenilenerek üretim kapasitelerinin modern teknolojiyle arttırılması
şart. Dolayısıyla özellikle cari açığın bu derece yüksek olduğu ülkemizde kendi
madenlerimize, kendi kaynaklarımıza dönmekten başka çaremiz de yok. Bunu aynı
şekilde toryum madeni için de söyleyebiliriz, çinko için de söyleyebiliriz.
Ha
bire limanlarımıza ham madde taşıyoruz. Bunun yerine, entegre tesislerle
üretimimizi artırarak mamul madde olarak ihracatımızı desteklememiz lazım, cari
açığımızı ortadan kaldırmamız lazım. 
Bugün
dünya ülkeleri için oldukça öneme sahip olan madenciliğin gelişmiş ülkelerde
gayrisafi millî hasıladaki payı ABD’de yüzde 4,2; Almanya’da 4, Kanada’da 7,5;
Avustralya’da 8,7; Rusya’da 20 ile 25; Türkiye’de ise sadece 1,2. Türkiye’de
ham madde olarak yüzde 1,5; entegre ürünlerle birlikte yüzde 3,5 düzeyindedir.
Bunlar, Türkiye’nin madenlerini yeterince işletemediğinin, ekonomiye
sunamadığının, katma değer oluşturamadığının en bariz örnekleridir. 
Aynı
şekilde, Sayın Komisyon Başkanımız personel alımıyla ilgili cevap verdiği için
söylüyorum.
(Mikrofon
otomatik cihaz tarafından kapatıldı)
BAŞKAN
– Toparlayın Sayın Yaşar.
BEDRİ
YAŞAR (Devamla) – Diyor ki: “Atom Enerjisi Kurumunda biz sınavlarda, sınav
sonuçlarına göre 4 katı eleman çağırıyoruz, bunun yüzde 25’ini alıyoruz.” Yüzde
75’ini nasıl eliyorsunuz? Eğer ortada bir inisiyatif varsa otomatikman bir
haksızlık da vardır. Biz diyoruz ki ister 99 yılından itibaren uygulansın, ne
zaman uygulanırsa uygulansın ortada inisiyatif varsa haksızlık olma ihtimali
yüksektir. Dolayısıyla bu mülakat sistemini orta yerden kaldırıp fakirin
fukaranın çalışarak bu sınavlara hazırlanıp aldığı sonuçlar neyse bunun aynı
zamanda iş alımı sonuçlarına da yansıması, hak ve hukuk açısından hepimizin
üzerinde titizlikle durması gereken en önemli hususlardan biridir. İnisiyatifi
orta yerden kaldıralım; kim, hangi puanı alıyorsa bu şartlarda sınava girsin
diyorum.
Yüce
heyetinizi saygıyla selamlıyorum. (İYİ PARTİ sıralarından alkışlar)
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 41 sıra sayılı Maden Kanunu ile Bazı Kanunlarda ve Kanun Hükmünde
Kararnamede Değişiklik Yapılmasına Dair Kanun Teklifi’nin 3’üncü maddesinin, ek
madde 7 içerisinde yer alan "etkin” ibaresinin "aktif' şeklinde
değiştirilmesini arz ve teklif ederiz. 
 Kazım
Arslan  Ömer Fethi Gürer  Tahsin
Tarhan
 Denizli
 Niğde  Kocaeli
 Ahmet
Vehbi Bakırlıoğlu  Müzeyyen Şevkin  Ahmet
Akın
 Manisa
 Adana  Balıkesir
BAŞKAN
– Komisyon önergeye katılıyor mu? 
SANAYİ,
TİCARET, ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI MUSTAFA
ELİTAŞ (Kayseri) – Katılamıyoruz Sayın Başkanım. 
BAŞKAN
– Önerge hakkında konuşmak isteyen Niğde Milletvekili Ömer Fethi Gürer. 
Buyurun
Sayın Gürer. (CHP sıralarından alkışlar)
Süreniz
beş dakika. 
ÖMER
FETHİ GÜRER (Niğde) – Sayın Başkan, değerli milletvekilleri; sıra sayısı 41
olan Maden Kanunu ile Bazı Kanunlarda ve Kanun Hükmünde Kararnamede Değişiklik
Yapılmasına Dair Kanun Teklifi’ni görüşüyoruz. 
Burada
kanun teklifinde 7 milletvekili arkadaşımızın adı yazıyor. Tabii, bu torba
kanun olduğu için 1 milletvekilinin adı yazılsa ayıp olur diye düşünmüşler
herhâlde, 7 tane isim yazmışlar. Ama kanunun bütününü incelediğiniz zaman
görüyorsunuz ki Bakanlık bürokratları tarafından hazırlanmış ve Meclise
getirilmiş. Yani Anayasa değişikliğiyle ortaya çıkan bence ucube durumun somut
yansıması. Şimdi, burada milletvekili arkadaşlarımız gündemde halkın var olan
sorunlarıyla ilgili kanun tekliflerini getirme yerine, bakanlık bürokratlarının
düzenlemelerini buraya kanun teklifi diye getiriyorlar. Adalet ve Kalkınma
Partisinin bir alışkanlığı var, her yıl Maden Kanunu’nda bir değişiklik
yapıyor. Bu kanun teklifinin 3’üncü maddesinde “Elektrik Üretim Anonim Şirketi
(EÜAŞ) ihtiyaç duyulması halinde kamu kaynaklarının etkin ve verimli kullanılması
amacı ile bu Kanun kapsamında elektrik üretim tesisleri kurması ve işletmesi
ile ticaretinin yaptırılması konusunda görevlendirilen veya kendisine üretim
tesisi işletme hakkı devredilen sermaye şirketlerinin sözleşme kapsamında
tahsis edilen sahasından kömür alımı yapabilir.” diyor. Böyle bir maddeye neden
ihtiyaç duyuldu ve milletvekili arkadaşlar niçin böyle bir maddeyi burada kanun
teklifi olarak huzurumuza getirdi, açıkçası kendi aramızda da biraz evvel
tartıştık. Çünkü buradaki uygulamada satır arasına gizlenen olay, acaba burada
enerji üretmek için kömür sahasını işleten firmaların, kendilerinin enerji
üretmesi dışında, devlete kömür satıcılığına da mı soyunacağı konusunda bir
kaygı açıkçası var. Kömür alımıyla ilgili yapılan düzenleme için Cumhuriyet
Halk Partisi olarak “Bu kömür alımı, Elektrik Üretim Anonim Şirketi ve ilgili
sermaye şirketi arasında yapılan sözleşmeye devlet alım garantisi uygulanmaz.”
şeklinde değişiklik önerisini Komisyona arkadaşlarımız getirmesine rağmen kabul
edilmedi. Oysa, bu sayede, çöken elektrik devlet alım garantili modelin kömür
alımı garantisi modeline çevrilerek EÜAŞ tarafından uygulanmasını ve devlet
kaynaklarının verimli kullanılmasını, zarar etmesinin önüne geçilmesini
istemiştik; bu öneri dikkate alınmadı.
Değerli
arkadaşlar, konu enerji olunca, tabii, Niğde’yle ilgili de Niğde Milletvekili
olarak olanları anlatmazsam olmaz. Niğde’mizde bu konuda bekleyen yatırımlar
var. Örneğin, Karaman’la birlikte enerji ihtisas bölgesinin Niğde’ye kurulacağı
2015 yılından beri söyleniyor. Bu dönemde, 2019 yılında tekrar devreye
alınacaktı ama bununla ilgili hâlâ bir çivi çakılmadı. Bor Enerji İhtisas
Bölgesi Yenilenebilir Enerji Kaynak Alanları tahsisi için Enerji ve Tabii
Kaynaklar Bakanlığı ihaleye çıktı; Resmî Gazete’de yayımlanan ihale kararı,
gerekçe gösterilmeden, 13 Ocak 2019 tarihinde iptal edildi. 2014 yılında enerji
ihtisas bölgesi kurulması Karaman’dan önce de Niğde’de konuşuluyordu; ne yazık
ki bundan Niğde mahrum kaldı şu aşamada. Bununla ilgili 2.539 hektar yatırım
alanı ayrıldı. Yatırımın ne zaman yapılacağını Niğdeliler soruyorlar.
Yine,
Niğde’de özel sektörün bir yatırımı vardı, bu yatırım da güneş panelleriyle
ilgiliydi. Bor Karma Organize Sanayi Bölgesi’nde 32 bin metrekare alanda güneş
paneliyle ilgili yatırımın da temeli 2016 yılında siyasilerin de katılımıyla
atıldı. O günden bu yana bir değişim olmadı; temel, temel olarak kaldı. Bu
arada, 23 Haziran 2018’de Resmî Gazete’de burayla ilgili de süper teşvik
desteği sağlanan bir karar da alındı. Umarım, dilerim bir an önce bu yatırım
bölgeye gelir.
Yine
seçim geliyor. Niğde’de petrol aramasıyla ilgili haberler gazetelere düştü.
Değerli arkadaşlar, bunu ben Türkiye Petrolleri Anonim Şirketinin Genel
Müdürüne sordum, dedim ki: “MTA ‘Niğde’de petrol var.’ diyor.” Bu konudaki KİT
toplantısında Genel Müdüre sorduğum soruya verilen yanıt şu: “Kesinlikle Niğde
bölgesinde petrol kaya sayacına rastlandı. İşletilmesi olası olmadığı için
gittim, mührü ben çaktım, orada petrol yok.” E, şimdi bu neyin nesi? Devletin kurumlarının
birbirinden haberi yok mu? Keşke Niğde’de petrol çıksa ama olmayan petrol niye
hep seçimden önce “Niğde’de petrol aranıyor.” diye gündeme geliyor, bunu
anlaşılır bulmak da mümkün değil. 
Ayrıca,
milletvekili arkadaşlarıma tavsiyemdir: Bu ara tarımda yaşanan sorunları
hepiniz biliyorsunuz. Yer altından enerjiyle çıkarılan su var. Çiftçilerin
bundan dolayı borçları bulunuyor, icralıklar. 
(Mikrofon
otomatik cihaz tarafından kapatıldı) 
BAŞKAN
– Toparlayalım Sayın Milletvekili.
ÖMER
FETHİ GÜRER (Devamla) – Bu konuda çiftçilerin yer altından çıkardıkları su için
enerji borçlarından dolayı yapılandırmaya yönelik bir kanun teklifi de verdim.
Milletvekili arkadaşlarımız bunlara destek versinler. Onunla ilgili çiftçilerin
sorunlarını en azından kısmen hafifletecek, icralık olanların da mağduriyetini
giderecek bu tür kanunlar Meclisimizde gündeme gelsin, bunları görüşelim.
İşçinin, çiftçinin, esnafın, köylünün, emeklinin, engellinin beklentileri var;
atanamayanların, atanıp da hakkını alamayanların, taşeronların, EYT’lilerin.
Bunlarla ilgili bu Meclise kanun teklifleri getirsek de bakanlık
bürokratlarının teklifini milletvekilleri getiriyormuş gibi gündeme taşımayıp
Meclisimizin çalışmasını verimli kılacak başka alanlara yönelsek daha yararlı
olur diye düşünüyorum.
Yüce
Meclisi saygıyla selamlıyorum. (CHP sıralarından alkışlar)
BAŞKAN
– Şimdi önergeyi oylarınıza sunuyorum: Kabul edenler… Kabul etmeyenler… Önerge
kabul edilmemiştir.
3’üncü
maddeyi oylarınıza sunuyorum: Kabul edenler… Kabul etmeyenler… Madde kabul
edilmiştir.
4’üncü
madde üzerinde üç önerge vardır. İlk okutacağım iki önerge aynı mahiyettedir,
bu önergeleri birlikte işleme alacağım.
Türkiye Büyük Millet Meclisi Başkanlığına
Görüşülmekte
olan 41 sıra sayılı Kanun Teklifi’nin 4’üncü maddesinin tekliften çıkarılmasını
arz ve teklif ederiz.
 Muazzez
Orhan Zeynel Özen Kemal
Bülbül
 Van İstanbul Antalya
 Züleyha
Gülüm Musa Piroğlu Ayşe
Acar Başaran
 İstanbul İstanbul Batman
Aynı
mahiyetteki diğer önergenin imza sahipleri:
 Kazım
Arslan Tacettin Bayır Tahsin
Tarhan
 Denizli İzmir Kocaeli
 Ahmet
Vehbi Bakırlıoğlu  Müzeyyen Şevkin  Ahmet
Akın
 Manisa Adana
 Balıkesir
  Hasan
Baltacı
  Kastamonu
BAŞKAN
– Komisyon aynı mahiyetteki önergelere katılıyor mu? 
SANAYİ,
TİCARET, ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI MUSTAFA
ELİTAŞ (Kayseri) – Sayın Başkanım, “millî menfaatlere uygun olarak” ibaresi, 30
Mayıs 2013 tarihli ve 6491 sayılı Türk Patent Kanunu’ndaki amaç maddesi
kısmında var olduğundan dolayı paralellik sağlamak amacıyla buraya da, Maden
Kanunu’na yerleştirilmiş. Eğer değerli milletvekillerimiz bu söylediğim kanunun
Genel Kurul görüşmelerine baktıkları takdirde “millî menfaatlere uygun”
ibaresinin, muhalefet partilerinin verdiği bir önergeyle bu kanuna girdiğini
görürler. 
Bir
paralellik sağlamak açısından olduğunu, o anlamda da bu çıkarma önergelerine
katılmadığımızı ifade ediyorum. 
BAŞKAN
– Aynı mahiyetteki önergeler hakkında söz isteyen Antalya Milletvekili Kemal
Bülbül.
Buyurun.
(HDP sıralarından alkışlar)
Süreniz
beş dakikadır. 
KEMAL
BÜLBÜL (Antalya) – Sayın Başkan, değerli milletvekilleri; herkese iyi akşamlar,
sevgi ve saygılar. 
Aslında
kanunla ilgili murat hasıl oldu. İlk birkaç konuşmada kanunun neye hizmet
edeceği, mahiyetinin ne olduğu, nereye evrileceği, bununla amaçlanan şeyin ne
olduğu çok bariz bir şekilde görüldü. Şu anda biraz havanda su dövüyoruz, biraz
güzelleme yapıyoruz, biraz da başka başka amaçlar peşindeyiz.
Değerli
arkadaşlar, öncelikle, Antalya’da meydana gelen hortum felaketi nedeniyle
Kumluca, Finike, Kemer yöresindeki, Kundu ve çevresindeki üreticilere geçmiş
olsun dileklerimi iletiyorum. Yine dün akşam saat 18.10 itibarıyla Antalya’da
bir deprem meydana geldi, bugün beş altı ilçede yine hava koşulları nedeniyle
okullar tatildi. Antalya’mız bir felaketle karşı karşıya maalesef. Felaketler
bitmiyor ki her dakika, her saniye bir felaketle karşılaşıyoruz. Efendim,
Kartal’da 7 katlı bina çökmüş ve bu da başlı başına bir afet. 
Şimdi,
değerli arkadaşlar, bu “yerli ve millî” kavramı kullanıla kullanıla aşındırılmış.
Kimileri, bazı kavramları kendi yaşamsal, düşünsel, kültürel anlayışından şüphe
duydukları için sıkça kullanırlar. Bu sahte dindarlar da böyledir, bu sahte
politika üretenler de böyledir. O nedenle zaten bu ülkede ülke yurttaşları için
yapılması amaçlanan ve planlanan şeyler için ayrıca “yerli” ya da “millî”
kavramını kullanmış olmanın hiçbir anlamı söz konusu değildir değerli
arkadaşlar. 
Kaldı
ki Maden Dağı dumandır, memleketin hâli yamandır. Bakınız, Soma’nın,
Ermenek’in, Zonguldak’ın, Şırnak’ta kaçak madenlerde katledilenlerin hesabı
sorulmadan bu ne maden yasası? Bununla ilgili karikatürize laflar ortadan
kalkmadan, yok işin fıtratı gereğiymiş, yok kaderde varmış gibi ipe sapa
gelmeyecek laflar ortadan kalkmadan kalkıp da böyle bir yasa teklifi getirmek,
son derce gayriciddi bir tutumdur değerli arkadaşlar.
Sevgili
dostlar, tam doğanın uyandığı, cemrenin 19-20 şubatta önce havaya, sonra suya,
sonra toprağa düşeceği ve cemrenin kendisinin de ateş olması hasebiyle doğanın
çâr anasırdan, 4 elementten canlanacağı bir süreçte kürsüye gelen hemen
herkesin Şeyh Edebali’den devşirdiği ama anlamını saptırdığı, farklı
yorumladığı, farklı tefsir ettiği bir lafla bazı hakikatleri anımsatmak
istiyorum. “İnsanı yaşat ki devlet yaşasın.” deniyor ya, o ulu, o veli, o
Hakk’ın ve hakikatin mürşidi Şeyh Edebali, bugünkü inkârcı, ırkçı bir devleti
kastetmedi. Hakk’ın, hakikatin, adaletin, merhametin, eşitliğin, özgürlüğün
olduğu, kardeşliğin, birliğin, beraberliğin, dayanışmanın olduğu bir yapıyı
kastetti ve bu yapı, maalesef şu anda söz konusu değil, Şeyh Edebali’nin lafı
böyle bir yapı için alet edilemez. İnsanı yaşat ki devlet yaşasın madem, şu
anda 245 can cezaevlerinde açlık grevinde. Leyla Güven’i yaşat o zaman, niye
yaşatmıyorsun? 245 canın açlık grevi çığlığını niye duymuyorsun? Bu çığlıkların
sebebi ne? Bu çığlıkların sebebi: “Buraya eşitlik, özgürlük, adalet gelsin.”
Ama ne yapılıyor? Biz bu konuları gündeme getirdiğimizde hemen kaba bir
yaklaşımla, ırkçı, inkârcı bir yaklaşımla refüze etme, suçluluk psikolojisine
havale etme, reddetme, susturma... Yok arkadaş, burası Türkiye’nin, Türkiye
halklarının kürsüsü; bu Meclis, Türkiye’nin, Türkiye halklarının, Kürtlerin,
Alevilerin, Ermenilerin, Süryanilerin kürsüsü. Ben bir Alevi olarak diyorum ki:
Bu saydığımız halklarla biz et ve tırnak gibi değiliz, kan ile can gibiyiz.
Türklerle, Kürtlerle, Ermenilerle, Süryanilerle, Leyla Güven’le, cezaevinde
açlık grevi yapanlarla kan ile can gibiyiz. Kan giderse can da gider. Kanın ve
canın gitmesine izin vermeyeceğiz değerli arkadaşlarım.
Sevgili
dostlar, tam da Hızır aylarında bulunuyoruz. Hızır, hazır nazır ola; Hızır,
mazlum ve masumları gözete, koruya. 13, 14, 15 Şubatta Hızır orucu tutacağız.
Takvime göre, kimi yerellere göre, ihtiyaca göre, yerellerde bazı farklılıklar
arz etse de Hızır orucu aslında 13, 14, 15 Şubatta tutulmakta.
(Mikrofon
otomatik cihaz tarafından kapatıldı) 
BAŞKAN
– Toparlayın Sayın Milletvekilim.
KEMAL
BÜLBÜL (Devamla) – Teşekkür ediyorum.
Arkasından
cemrelerin getirdiği doğa coşkunluğuyla Heftemal’a gidilmekte, arkasından
“Nevroz”a, arkasından Hıdırellez’e gidilmekte ve bu, bizim ibadetimizdir. Biz
ibadetimizi yaparken baskıya, zulme, tecride, inkâra, ırkçılığa rağmen
yapıyoruz. Bu baskı ve zulmün adını bazıları “diktatörlük” koyuyorlar. Bu,
diktatörlük değil arkadaşlar, bu, olsa olsa “diktakörlük”tür. (HDP sıralarından
alkışlar) Türkiye halklarının, bu toplumun gerçeğini görmeyen bir körlüktür. Bu
körlüğün gözüne hak ve hakikati, adaleti, barışı, eşitliği, özgürlüğü sokacağız
ve Börklüce Mustafa’nın tabiriyle biz “Ne saltanat ne
padişah/Tevekkeltütealallah." diye yürüyen bir toplum olarak Türkiye
halklarıyla, Türkiye’nin hakikatiyle, inanç birliği, eşitlik, özgürlük, adalet
içerisinde bunu gerçekleştireceğiz. Hızır’ı hak bilen, Hızır için, hakikat için
ibadet edenlerin niyetleri ve ibadetleri Hak divanına yazıla, cümle
dinleyenlere aşk ola, eyvallah. (HDP sıralarından alkışlar) 
BAŞKAN
– Aynı mahiyetteki önergeler hakkında söz isteyen Kastamonu Milletvekili Hasan
Baltacı.
Buyurun.
(CHP sıralarından alkışlar)
Süreniz
beş dakikadır. 
HASAN
BALTACI (Kastamonu) – Sayın Başkan, değerli milletvekilleri; Genel Kurulu
saygıyla selamlıyorum. 
Bugün
burada Maden Kanunu ve bazı kanunlar hakkında değişiklik öngören torba yasa
teklifini görüşüyoruz. Bu teklifin ulusal kaynaklarımızı çevreye duyarlı, işçi
sağlığıyla işçi güvenliğini ön planda tutan, uç ürüne dönüştürüp katma değer
yaratılmasının önünü açan mevzuat düzenlemelerini içermesi gerekirdi, maalesef
bundan çok uzak.
Seçim
bölgem Kastamonu, sahip olduğu 50 milyon ton görünür bakır rezervi ve kaliteli
mermer varlığıyla önümüzdeki süreçte ülkemizin en önemli maden şehirlerinden
biri olmaya adaydır. Yalnız, Kastamonu’nun madenleri kadar, bir o kadar da
değerli bir ürün daha var ki o da kenevirdir. Bilindiği gibi, seçimlere sayılı
günler kala Sayın Cumhurbaşkanı çıkıp izne bağlı kültür bitkisi olan ve
aralarında Kastamonu’nun da bulunduğu yaklaşık 16 ilde ekilen kenevirin
üretimine yeniden başlanacağını söyledi. Bunun ardından yandaş medyada
kenevirin millî politika olduğu, ülke ekonomisine milyarlarca dolar gelir
getireceği üzerine haberler yazılıp çizildi. Ancak, şunu belirtmek gerekir ki
son on yedi yılda kenevir üretimindeki çarpıcı düşüşten ve SEKA’nın Taşköprü’de
kurduğu kenevir selülozundan kâğıt üreten fabrikanın mevcut iktidar tarafından
2003 yılında MOPAK’a satılıp ekonominin dışına itilmesinden hiç kimse
bahsetmedi.
Bakın,
Türkiye 2000’li yıllarda 43 bin ton kenevir ihracatı yaparken 2018 yılında bu,
1,9 tona düştü. AKP’nin iktidar olduğu 2003-2017 yılları arasında yaklaşık 17
bin ton kenevir tohumu ithal edildi ve yaklaşık 14 milyon dolar para ödendi.
Sadece Kastamonu’da 2001 yılında 700 hektarda ekimi yapılan kenevir, 2018
yılında 2 hektara kadar düştü. Yani kenevir ekimi, AKP iktidarı döneminde
bitirildi. Bugün, kenevirle ilgili karar almaktan çok daha önemlisi, bu
kararların somut politikalara dönüştürülmesidir. Hem çiftçiye hem ülke
ekonomisine hak ettiği şekilde katkı sağlanmalıdır.
Üretici
köylüye “Kenevir ekin.” demek kolay. Üretici üretmekten vazgeçmeyecek ve
kenevir de ekecektir, bundan şüphe yok ama üreticinin bilmek istediği bazı
gerçekler var: Ne kadar kenevir ekilecek? Kenevirde taban fiyat uygulanacak mı,
uygulanmayacak mı? Köylü kenevirini kime satacak? Alım garantisi olacak mı,
olmayacak mı? Bu kenevir hangi tesislerde işlenecek? Kenevir üretimine devlet
destekleme verecek mi, vermeyecek mi? Üreticilerimiz, köylülerimiz bunu bilmek
istiyor. Çünkü, üreticinin en korktuğu şey belirsizliktir, üreticinin en çok
korktuğu şey bilinemezliktir. 
Bugün
Kastamonulu üreticimiz, kenevir ekmeye hazırdır fakat Kastamonulu üretici,
sarımsakta yaşadığını kenevirde yaşamamalıdır, siyezde yaşadığını kenevirde
yaşamamalıdır, pancarda yaşadığını kenevirde yaşamamalıdır, belirsizlikler
ortadan kaldırılmalıdır. Kenevir üretimi bir devlet politikasıysa eğer, bu
devlet politikasının tüm yönlerini ve hatlarını Kastamonulu üretici bilmeli,
kenevir ektikten sonra kumar oynadığını düşünmemelidir. 
Kastamonu’da
geçmiş yıllarda yaklaşık 24 bin tona kadar üretilen kenevir, özellikle Taşköprü
Ovası, Germeç bölgesi ve Hanönü havzasındaki köylülerimize iş, ekmek, aş
olmuştur. Kenevirin değerlendirilmesi amacıyla kamu tarafından geçmişte yapılan
ilk yatırımlar Kastamonu’da kurulmuştur. Sümerbank Taşköprü Kendir Fabrikası,
Kendir Sanayii Müessesesi ve özelleştirilen Taşköprü SEKA Fabrikası bunlara
örnektir. Sayın Cumhurbaşkanı kenevir üretiminde Vezirköprü’yü merkez ilan
etmiştir ama kağıttan ilaç yapımına, kozmetikten kumaşa, otomotivden yakıt
üretimine kadar pek çok sektörde ham madde olarak kullanılan kenevirin
ülkemizdeki üretim üssü Kastamonu’dur. Kenevir üretiminde merkez yine Kastamonu
olmalı, bu hak Kastamonu’ya teslim edilmelidir. Kenevir Taşköprü’dür,
Hanönü’dür, Germeç’tir. Geçmiş dönemde kenevirin değerini artıracak ilk kamu yatırımları
Kastamonu’ya nasıl yapıldıysa bu tesisler tekrar Kastamonu’ya kurulmalıdır ya
da sembolik olarak bugün faaliyet gösteren Taşköprü SEKA Fabrikası,
kamulaştırılıp modernize edilmeli, kenevirin ham madde olarak kullanıldığı 50
bin üründen birinin endüstrisi muhakkak Kastamonu’ya kurulmalıdır. 
Bu
yapılmadığı müddetçe tüm söylemler 31 Marta sayılı günler kala kenevir
üzerinden sahte bir millî kahramanlık devşirmekten başka bir anlam
taşımayacaktır. Ekonomideki, siyasetteki tüm belirsizlikleri kaldırmak bizim
görevimizdir.
Teşekkür
ediyorum. (CHP sıralarından alkışlar) 
BAŞKAN
– Aynı mahiyetteki önergeleri oylarınıza sunuyorum: Kabul edenler... Kabul
etmeyenler... Önergeler kabul edilmemiştir.
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan (2/1410) esas numaralı Maden Kanunu ile Bazı Kanunlarda ve Kanun Hükmünde
Kararnamede Değişiklik Yapılmasına Dair Kanun Teklifi’nin 4’üncü maddesinde yer
alan “eklenmiştir” ibaresinin “ilave edilmiştir” ibaresiyle değiştirilmesini
arz ve teklif ederim.
 Ayhan
Erel Feridun Bahşi Aylin
Cesur
 Aksaray Antalya Isparta
 Metin
Ergun Bedri Yaşar  İsmail
Koncuk
 Muğla Samsun Adana
BAŞKAN
– Komisyon önergeye katılıyor mu?
SANAYİ,
TİCARET, ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI MUSTAFA
ELİTAŞ (Kayseri) – Katılamıyoruz Sayın Başkanım.
BAŞKAN
– Önerge hakkında konuşmak isteyen, Adana Milletvekili İsmail Koncuk. (İYİ
PARTİ sıralarından alkışlar)
Süreniz
beş dakikadır.
İSMAİL
KONCUK (Adana) – Sayın Başkan, değerli milletvekilleri; heyetinizi saygıyla
selamlıyorum.
Aslında,
önemli bir kanun teklifini görüşüyoruz. Bu 4’üncü madde de çok enteresan bir
madde. Maddeyle “millî menfaatlere uygun olarak” ifadesi, 3213 sayılı Kanun’un
1’inci maddesine yani amaç maddesine dercediliyor. Ne kadar güzel bir ifade
“millî menfaatlere uygun”. Az önce Andımız’la ilgili teklif verdim hayır
dediniz. Yani Andımız’a gelince hayır ama burada Sayın Başkan da ifade etti
hangi kanunla ilgili bir bağlantısı olduğunu, orada olduğu için burada da olsun
istedik. Güzel bir ifade. Ben bu “millî” kelimesini çok severim. Milliyetçi bir
adam olduğum için bu “millî” kelimesini çok severim. Ama tabii “millî”
kelimesine de uygun olarak davranmak lazım. 
Yani
Andımız’a tekrar dönmek istemiyorum ama içimde bir ukde olduğu için tekrar
söylüyorum. Gerçekten bu coğrafya zor bir coğrafya. Yani 1071’de girdiğimiz bu
coğrafyada tutunabilmek için çok zorluklar yaşadık, büyük badireler atlattık
ama bunu millî kimliğimizle, millî kimliğimizi sağlam tutarak, adımızı unutmayarak,
nereden geldiğimizi, nereye gittiğimizi hatırlayarak bu mücadeleyi yaptık. Yani
bir İlâyıkelimetullah davamız vardı, onu da adımızla, “Türk” adıyla başardık.
Onun için böyle Andımız gibi metinler son derece önemli metinlerdir. Gerçekten
millî olmak önemli ama millî olmak öyle sözle olmuyor, yerli olmak öyle sözle
olmuyor. Yaptıklarımızın, eylemlerimizin fikirlerimizle örtüşmesi lazım. 
Onun
için, değerli milletvekilleri, gerçekten bu coğrafyada tutunabilmemiz lazım.
Kimliğimizi unutmadan tutunabilmemiz lazım. Onun için Andımız gibi metinlerin
mutlaka ama mutlaka okutulması lazım. Kim rahatsız olursa olsun, kim
rahatsızlık duyarsa duysun millî varlığımızı devam ettirmenin başka yolları
olmadığını hepimizin bilmesi lazım. Onun için bu “millî menfaatlere uygun.”
ifadesi doğrudur, biz de destekliyoruz. Bunda bir yanlışlık yok. 
Tabii,
burada muhalefet partilerinin şerhi var, Cumhuriyet Halk Partisinin, HDP’nin,
İYİ PARTİ milletvekillerinin, ilgili arkadaşlarımızın, bu kanunu derinlemesine
inceleyen arkadaşlarımızın şerhleri var. Hepsini okumaya gayret gösterdim.
Hepsinin ortaklaştığı nokta şu: Sektörle yeterli bağlantı kurulmadan bu kanun
tekliflerinin hazırlandığı tespiti yapılmış. Yani üç siyasi partinin tespitinde
bunlar var ve büyük şirketlere yol açıldığı… Küçük işletmelerin batma riski bu
kanundan sonra daha da artabilecektir. Ruhsat izninin tehlikeye girdiği, burada
ifade ediliyor. Yani bu 3 siyasi partinin ilgili milletvekilleri –ki bundan
anlayan insanlar- araştırmışlar, bu tespitleri yapmışlar. 
Şimdi,
değerli milletvekilleri, burada birçok kanunda değişiklikler yapıyoruz. Yani
geçmişte çıkardığınız kanunları bugün oturup değiştiriyoruz. Neden? Çünkü
sormadan, bir ortak akıl oluşturmadan yaptığınız kanunlar olduğu için bugüne
cevap verir kanunlar değil. İşte bu kanun da, maden ve madencilikle ilgili son
derece önemli bu kanun da böylesine hazırlanmış yani “Ben bilirim.” “Ben yaptım
oldu.” mantığıyla hazırlanmış bir kanun. Böyle kanunlar yaparak neyi
başarabiliriz? Yarın rahatsızlıkları artırır bu kanunlar, problemleri artırır.
Ve yarın yine gelirsiniz, “Efendim, bu 3213 sayılı Maden Kanunu’nu filan,
tekrar değiştirelim.” dersiniz çünkü ihtiyaç doğacak buna. Onun için, bir kere
mantaliteyi, kanun yapma mantığımızı değiştirmemiz lazım.
Tamam,
gücünüz var, milletvekili sayınız buna uygun, amenna, buna bir sözümüz yok ama
“çoğunluk” değil, “çoğulculuk” diye bir kavram var dünyada gelişen. Yani
gelişmiş dünyada gelişen kavram, “çoğulculuk” kavramıdır. Bu kavramı es geçerek
devlet yönetebilmek, millete arzu ettiğimiz derecede huzur verebilmek mümkün
değildir.
(Mikrofon
otomatik cihaz tarafından kapatıldı)
İSMAİL
KONCUK (Devamla) – Sayın Başkanım…
BAŞKAN
– Toparlayalım Sayın Koncuk.
İSMAİL
KONCUK (Devamla) – Bu sebeple, çoğunlukçu anlayışla yapılan ama çoğulcu kavramını
göz ardı eden bir mantıkla hazırlanan bu kanun teklifini doğru bulmuyor, küçük
işletmeleri zaman içerisinde yok etme tehlikesiyle karşı karşıya bırakan bir
kanun teklifi olduğunu ifade ediyor, saygılar sunuyorum. (İYİ PARTİ
sıralarından alkışlar)
BAŞKAN
– Şimdi önergeyi oylarınıza sunuyorum: Kabul edenler… Kabul etmeyenler… Önerge
kabul edilmemiştir. 
4’üncü
maddeyi oylarınıza sunuyorum: Kabul edenler… Kabul etmeyenler… Madde kabul
edilmiştir. 
5’inci
madde üzerinde iki önerge vardır, önergeleri aykırılık sırasına göre işleme
alacağım. 
Türkiye Büyük Millet Meclisi Başkanlığına
Görüşülmekte
olan 41 sıra sayılı Maden Kanunu ile Bazı Kanunlarda ve Kanun Hükmünde
Kararnamede Değişiklik Yapılmasına Dair Kanun Teklifi’nin 5’inci maddesinin
dördüncü fıkrasında geçen “herhangi bir durumu” ibaresinin “herhangi belirli
bir durumu” şeklinde değiştirilmesini arz ve teklif ederiz. 
 Kazım
Arslan Müzeyyen Şevkin Tahsin
Tarhan
 Denizli Adana Kocaeli
 Ahmet
Akın Tacettin Bayır Ahmet
Vehbi Bakırlıoğlu
 Balıkesir İzmir Manisa

 İbrahim
Özden Kaboğlu
 İstanbul
BAŞKAN
– Komisyon önergeye katılıyor mu? 
SANAYİ,
TİCARET, ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI MUSTAFA
ELİTAŞ (Kayseri) – Katılamıyoruz Sayın Başkanım. 
BAŞKAN
– Önerge hakkında konuşmak isteyen, İstanbul Milletvekili İbrahim Özden
Kaboğlu. 
Süreniz
beş dakikadır. 
Buyurun
Sayın Kaboğlu. (CHP sıralarından alkışlar) 
İBRAHİM
ÖZDEN KABOĞLU (İstanbul) – Sayın Başkan, Divan, değerli milletvekilleri; 41
sıra sayılı torba kanun madde 5 üzerine söz almış bulunuyorum. 
Bu
torba yasa vesilesiyle bugüne kadar yapılan mevzuat çalışmasını incelediğimiz
zaman toplam 31 Cumhurbaşkanlığı kararnamesi ve 21 kanun -bunların çoğu torba
kanun- ve madde sayısı olarak, bizim burada yaptığımız kanunların madde sayısı
toplam 450, Cumhurbaşkanlığı kararnamelerinin madde sayısı ise 1.818. Ortak
payda şu: Aslında bütün bu mevzuat, atanmışlar tarafından yapılıyor, burası
sadece tevsik makamı hâline dönüştürülmüş bulunuyor. 
Şimdi
bu, o kadar önemli bir kanun ki aslında bu kanun bütün Türkiye’yi, Türkiye
çevresini ve Türkiye ülkesini ilgilendiriyor. Ve Türkiye ülkesi aslında farklı
torbalara doldurulmak suretiyle tahrip ediliyor, şöyle ki: 6 torba kanunda
çevreyle ilgili olarak 9 yasada değişiklik yapılmış bulunuluyor, 3 kez Mera
Kanunu’nda, 2 kez İmar Kanunu’nda ve 2 kez de Kıyı Kanunu’nda değişiklik
yapılmak suretiyle hep giderek Türkiye'nin tahrip edilmesi, çevre ve doğanın
bozulması farklı torbalar yoluyla gerçekleştiriliyor. 
Bu
teklif, bir Türkiye kanunudur çünkü bütün Türkiye’yi ilgilendirmekte, bütün
Anayasa’yı ilgilendirmekte ve aynı zamanda gelecek kuşaklara dair bir kanundur.
Neden bütün Türkiye? Çünkü bu, ülkeyi düzenleyen bir kanundur, kamu yararına
ilişkin bir yasadır. Hak ve özgürlükler bütününe ilişkindir bu yasa; yaşam
hakkından çalışma ve sözleşme özgürlüğüne kadar bu devlet yapısına ilişkin bir
düzenlemedir. Zira “kamu hizmeti” kavramı, devletin varlık nedeninin temelinde
yer almaktadır. MTA bunun örneğidir. MTA’nın yeni statüsü buna örnek teşkil etmektedir
ama daha doğrudan devletin düzenleme yetkisi, devletin denetim yetkisi ve
yaptırım yetkileri bu kanunun bağrında yer almaktadır. Burada deprem-maden
ilişkisini dikkate aldığımız zaman gerçekten 5’inci madde, düzenleme, denetim
ve yaptırımın eşiğini oluşturan bir maddedir. Bu açıdan görev, yetki ve
sorumluluk ilkesi de bu çerçevede yer alan üçlüdür. 
Bu
bakımdan, aslında getirilen kavramlar, diğer maddelerde tartışıldığı üzere
“millî menfaatler” kavramı, bir yasa kavramı değildir ama buna karşılık “kamu
düzeni” “kamu hizmeti” “kamu yararı” kavramları gibi tıpkı “çevresel kamu
düzeni” “orman kamu düzeni” kavramları, kamu düzeni açısından ülke üzerinde
kalıcı etkiler yaratan düzen kavramları, hukuki kavramlardır. İşte, bu da hem
5’inci maddenin düzenlediği konuyla hem de bütün teklifle ilişkili bir
husustur. 
Bu
açıdan bakıldığı zaman, 5’inci maddede usul açısından partimiz, alt Komisyonda
verdiği önergeyle oda sicil belgesi gerekliliğinin yeniden buraya eklenmesini
sağlamıştır. Bu da aslında bu metinlerin tartışılmasının, elden geldiğince
ayrıntılı bir biçimde tartışılmasının ne kadar önemli olduğunu göstermektedir.
Ama buna karşılık, mesela UMREK düzenlemesi: Ulusal Maden Kaynak ve Rezerv
Raporlama Komisyonu UMREK’in kuruluşu değiştirilmiştir, buna yeni yetkiler
verilmiştir, yabancı mühendisler buna dâhil edilmiştir ama bununla paralel
olarak UMREK’e sorumluluk yüklenmemiştir. Bu açıdan da bakıldığı zaman görev,
yetki ve sorumluluk ilkesi, bir kez daha bu madde bağlamında yetersiz
kalmaktadır. 
Bu
çerçevede, diğer maddeler bütününde 5’inci maddeyi değerlendirdiğimiz zaman,
esasen bu yasanın, bu torba yasanın gelecek kuşaklar açısından göz önüne alması
gereken “sürdürülebilir gelişme” kavramı burada gözetilmemiştir. 
(Mikrofon
otomatik cihaz tarafından kapatıldı) 
BAŞKAN
– Toparlayalım Sayın Milletvekili. 
İBRAHİM
ÖZDEN KABOĞLU (Devamla) – Çünkü sürdürülebilir gelişmeye göre, doğanın tahrip
edilmesi durumunda… Ki madencilikte, Cerattepe’de olduğu üzere, bütün
Türkiye'de olduğu üzere, doğanın tahrip edilmesi kaçınılmazdır ama bunu önlemek
için birçok ülkenin anayasasında eski hâle getirme yükümlülüğü öngörülmektedir
girişimciler için. Yani eski hâle getirme yükümlülüğü eğer öngörülürse o zaman
doğa daha az tahrip edilerek inşaat yapılacaktır ve sürdürülebilir gelişme
kurallarına uygunluk ilkesi gözetilecektir. Şimdi, bununla bağlantılı olarak
mesela havza madenciliği yerine, tıpkı HES’lerde olduğu gibi parçalı
madenciliğin tercih edilmesi, esasen ÇED açısından da bir olumsuzluktur.
Çevresel Etki Değerlendirmesi, ülke genelinde madencilik faaliyetlerinin
belkemiğidir.
Sayın
Başkan, tamamlayayım izninizle.
Bu
bakımdan, sözlerimin başında belirttiğim üzere, çevresel etki değerlendirmesi;
düzenleme, denetim ve yaptırım zincirinin başlangıç eşiğidir. Bu ilke bu 52 maddelik
kanunda maalesef gözetilmemiştir. Bu bakımdan, bu yasa, esasen, diğer
vekillerin de dile getirdiği gibi, keşke bürokratlar tarafından hazırlanmış bir
teklif yerine Türkiye Büyük Millet Meclisi tarafından hazırlanmış olan bir
Maden Kanunu Teklifi olarak buraya getirilseydi. Ki tam da bugünlerde “Meclis
artık kanun yapmasın. Çok ayrıntılı düzenleme yapılıyor, bunun yerine
yönetmelik ve kararnamelerle düzenleme yapılsın.” biçiminde basına yansıyan
haberler ile bu tarz örtüşmektedir.
Bu
vesileyle Anayasa madde 7’yi hatırlatmakta yarar var: “Yasama yetkisi Türk
Milleti adına Türkiye Büyük Millet Meclisinindir. Bu yetki devredilemez.”
Saygılarımla.
(CHP sıralarından alkışlar) 
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan (2/1410) esas numaralı Maden Kanunu ile Bazı Kanunlarda ve Kanun Hükmünde
Kararnamede Değişiklik Yapılmasına Dair Kanun Teklifi’nin 5’inci maddesinin (1)’inci
fıkrasında yer alan “eklenmiştir” ibaresinin “ilave edilmiştir” ibaresiyle
değiştirilmesini arz ve teklif ederiz. 
 Yasin
Öztürk Ayhan Erel Feridun
Bahşi
 Denizli Aksaray Antalya
 Zeki
Hakan Sıdalı  İmam
Hüseyin Filiz
 Mersin  Gaziantep
BAŞKAN
– Komisyon önergeye katılıyor mu? 
SANAYİ,
TİCARET, ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI MUSTAFA
ELİTAŞ (Kayseri) – Katılamıyoruz Sayın Başkanım. 
BAŞKAN
– Önerge hakkında konuşmak isteyen Denizli Milletvekili Yasin Öztürk. 
Buyurun
Sayın Öztürk. (İYİ PARTİ sıralarından alkışlar)
Süreniz
beş dakikadır. 
YASİN
ÖZTÜRK (Denizli) – Sayın Başkan, kıymetli milletvekilleri; görüşülmekte olan
kanun teklifi üzerinde değerlendirmelerde bulunmak üzere İYİ PARTİ Grubu adına
söz almış bulunmaktayım. 
Madencilik
sektörü ülkelerin kalkınmasında rol oynayan en önemli sektörlerden biridir.
Maden ürünleri, sanayi, enerji, tarım ve inşaat sektörlerinin yani bütün ana
yatırım alanlarının temel girdilerini oluşturmaktadır. 
Gelişmiş
ülkelerin kalkınma süreci incelendiğinde madenciliğin itici gücünden
yararlandıkları görülecektir. Gelişmiş ve gelişmekte olan ülkeler
kalkınmalarını maden zenginliklerine dayandırdıkları hâlde ülkemizde madencilik
bulunması gereken yerde değildir. Ülkemizde madencilik sektörü uzun yıllardan
bu yana yeterli desteği görmediği gibi, göz ardı edilmiş, üretim, verimlilik ve
teknolojik açıdan diğer ülkelerle rekabet edebilecek seviyeye ulaşamamıştır.
Türk madencilik sektörüne yön verecek kalıcı ve günün koşullarına uygun bir
madencilik politikasının olmayışı sektörü içinden çıkamayacağı bir duruma
itmiştir. Mevcut yasal düzenlemeler ve işleyişle de madencilik sektöründe bir
atılım yapmak mümkün değildir. Artık madencilik sektörüne yön verecek kalıcı
ama zaman içinde günün değişen kurallarına, koşullarına uyacak esnek bir
madencilik politikası belirlenmelidir. 
Maden
Kanunu şu ana kadar çok sayıda değişikliğe uğramış durumda. Peki, bu
değişiklikler gerçekten madencilik sektörünün önünü açtı mı veya gayrisafi
millî hasılamıza ne kadar etkide bulundu? Bugün Meclise sevk edilen mevcut
düzenlemenin madenciliğin önünü açmaktan uzak olduğunu görüyoruz. Son yıllarda
uygulanan yanlış ekonomi politikalarından en çok zarar gören sektörlerin
başında madencilik sektörü gelmekte. Türkiye Büyük Millet Meclisinde bir
araştırma komisyonunda belirlendiğine göre, bir madencinin madenini çalışabilir
hâle getirebilmek için 8 tane bakanlık, 92 tane yasa, 87 tane yönetmelik, 16
tane uluslararası sözleşme, 8 tane tüzük ve 21 değişik gruptan izin alması
gerekmekte, dolayısıyla böyle bir bürokrasi yoğunluğu söz konusu. Burada çok
hızlı alınan kararların ilerleyen dönemde yine uygulamada problemlere sebep
olacağı da aşikâr. 
Ülkelerin
kalkınmasında ve ekonomik gelişiminde önemli yeri olan madencilik ve entegre
üretim sanayisi en büyük katma değeri yaratmaktadır. Gelişmiş ülkelerde hâlen
gayrisafi millî hasılada madenciliğin payı Amerika’da yüzde 4,5; Almanya’da
yüzde 4, Kanada’da yüzde 7,6; Avustralya’da yüzde 8,7; Rusya’da yüzde 14,
Çin’de yüzde 13, Hindistan’da yüzde 15 ama Türkiye’de ham madde olarak oran
yüzde 1,5 düzeyindedir. Görüldüğü gibi Türkiye’de madencilik, olması gereken
yerden çok uzaktadır. İyi bir stratejik planlama ve özendirmeyle bugünkünden
çok ileri noktalara taşınabilir. Ülkemizin gerçekten kalkınmasına, cari açığın
ortadan kaldırılmasına ve refahın tüm Türkiye’ye, ülkemize yayılmasına, ülke
madenlerinin işletilmesi büyük destek olacaktır. 
Madencilik
sektörü, özellikle çevre standartları, uluslararası standartlar, iş kazaları
nedeniyle çok ciddi sıkıntılar yaşıyor. Kanunun uluslararası normda olmaması
nedeniyle, Hükûmet de Bakanlık da dönem dönem yeni düzenlemelere ihtiyaç
duyuyor. Uluslararası standartlara geçişle ilgili çalışmalar var, bunun da çok
sancılı olduğunu biliyoruz. Çünkü, madencilik kültürümüz, yapımız, sistemimiz,
ruhsat hukukumuz çok eski. Bu çağda, bu yapıyla, bu işin sürdürülebilir olması
mümkün değil. Ancak, bu kanun teklifi çağın ihtiyaçlarını karşılayacak
nitelikte değil. Madencilerin en büyük sıkıntıları, önlerini görememekten kaynaklı.
Ruhsat güvenliği çok önemli bir konu. Bu konuda işletmelerin yapacağı küçük
birkaç hatadan dolayı ruhsatlarının iptal edilmesinin önüne geçilmeli. 
Maden
Kanunu yapılan değişikliklerle amacından ve hedefinden uzaklaştırılmış, deyim
yerindeyse yamalı bohçaya dönüştürülmüştür. Değişiklikler, sektörde faaliyet
gösteren madencilerin işini kolaylaştırmamış, çalışanların sorununu çözmemiş,
madenciliğin gayrisafi millî hasıla içindeki payını artırmamış, madencilik
sektöründe yaşanan iş kazalarını önlememiş, çevrenin korunmasına hizmet
etmemiş, ekonomileri madenciliğe bağlı illerimizin gelişmesine katkı
sunmamıştır. Maden Kanunu’muz, ülkemiz yer altı servetlerinin, iş güvenliği ve
iş sağlığı çerçevesi içinde, kaynak kaybı olmadan aranıp üretilmesine, zenginleştirilip
kullanılabilir hâle getirilmesine yönelik düzenlemeler içermesi, mali ve diğer
yükümlülüklerden arındırılması yönünde düzenlenmelidir. 
Demokratik
toplumlarda, ortada bir sorun varsa, bu sorun tarafların katkı ve
katılımlarıyla çözülmektedir. Maden sektörü için önce sorunlar ortaya
konulmalı, değişik çözüm önerileri üretilmeli, her önerinin artıları ve
eksileri ortaya konulmalı ve en doğru çözüm üretilip uygulanmalıdır. Madenler,
milyonlarca yıllık süreç içinde oluşan, bir daha geri kazanılamayan kaynaklardır.
Bu kaynakların uluslararası norm ve standartlara göre aranması, araştırılması,
çevreye duyarlı bir şekilde işletilerek toplumsal faydanın yaratılması
gerekmektedir.
(Mikrofon
otomatik cihaz tarafından kapatıldı)
BAŞKAN
– Toparlayalım Sayın Öztürk.
YASİN
ÖZTÜRK (Devamla) – Hazırlanan bu tasarının bu anlayıştan uzak olduğunu, ülke
ekonomisine de önemli bir katkı getirmeyeceğini düşünmekteyiz. Bu manada, Maden
Kanunu’nu yeniden ele alarak tutarlı, sektörün önünü açacak yeni bir kanunun
tamamen yeniden yapılması gerektiğini düşünmekteyiz. 
Daha
fazla ekonomik getiri sağlayabilmek için, çıkarılan madenleri ham madde olarak
ihraç etmektense, zenginleştirip yarı mamul veya mamul hâlde ihraç etmenin
yöntemlerini ve geleceğe yönelik sistemlerini kurmalıyız. 
Genel
Kurulu saygıyla selamlıyorum. (İYİ PARTİ sıralarından alkışlar) 
LÜTFÜ
TÜRKKAN (Kocaeli) – Sayın Başkan, karar yeter sayısı istiyoruz. 
BAŞKAN
– Önergeyi oylarınıza sunacağım ve karar yeter sayısı arayacağım. 
Kabul
edenler… Kabul etmeyenler… Var.
LÜTFÜ
TÜRKKAN (Kocaeli) – Sayın Başkanım, karar yeter sayısı yok. 
ŞAHİN
TİN (Denizli) – “Var.” dedi Başkan. 
SANAYİ,
TİCARET, ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI MUSTAFA
ELİTAŞ (Kayseri) – “Var.” dedi Başkan. 
HAYDAR
AKAR (Kocaeli) – Nerede var ya?
LÜTFÜ
TÜRKKAN (Kocaeli) – Nerede var canım? Böyle bir şey olur mu? 
Sayın
Başkanım, lütfen… 
MEHMET
DOĞAN KUBAT (İstanbul) – Cihazla yapalım.
BAŞKAN
– Karar yeter sayısı yoktur. 
Birleşime
on dakika ara veriyorum. 
Kapanma Saati: 21.08
BEŞİNCİ OTURUM
Açılma Saati: 21.37
BAŞKAN: Başkan Vekili Celal ADAN
KÂTİP ÜYELER: Şeyhmus DİNÇEL (Mardin), Barış KARADENİZ
(Sinop)
-----0-----
BAŞKAN
– Türkiye Büyük Millet Meclisinin 49’uncu Birleşiminin Beşinci Oturumunu
açıyorum.
41
sıra sayılı Kanun Teklifi’nin 5’inci maddesi üzerinde Denizli Milletvekili
Yasin Öztürk ve arkadaşları tarafından verilen önergenin oylamasında karar
yeter sayısı bulunamamıştı. Önergeyi tekrar oylarınıza sunacağım ve karar yeter
sayısı arayacağım. 
Kabul
edenler… Kabul etmeyenler… Önerge kabul edilmemiştir, karar yeter sayısı
vardır. 
41
sıra sayılı Kanun Teklifi’nin görüşmelerine devam ediyoruz. 
Komisyon
yerinde. 
5’inci
maddeyi oylarınıza sunuyorum: Kabul edenler… Kabul etmeyenler… Kabul
etmeyenler… Madde kabul edilmiştir. 
6’ncı
madde üzerinde iki önerge vardır. Önergeleri aykırılık sırasına göre işleme
alacağım. 
İlk
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 41 sıra sayılı Maden Kanunu ile Bazı Kanunlarda ve Kanun Hükmünde Kararnamede
Değişiklik Yapılmasına Dair Kanun Teklifi’nin 6’ncı maddesinde geçen “muamele”
ibaresinin “işleme” şeklinde değiştirilmesini arz ve teklif ederiz. 
 Kazım
Arslan Müzeyyen Şevkin Tahsin
Tarhan
 Denizli Adana Kocaeli
 Ahmet
Akın Tacettin Bayır Ahmet
Vehbi Bakırlıoğlu
 Balıkesir İzmir Manisa

BAŞKAN
– Komisyon önergeye katılıyor mu? 
SANAYİ,
TİCARET, ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI MUSTAFA
ELİTAŞ (Kayseri) – Katılamıyoruz Sayın Başkanım. 
BAŞKAN
– Önerge hakkında konuşmak isteyen, Manisa Milletvekili Ahmet Vehbi
Bakırlıoğlu, buyurun. (CHP sıralarından alkışlar) 
Süreniz
beş dakika. 
AHMET
VEHBİ BAKIRLIOĞLU (Manisa) – Sayın Başkan, değerli milletvekilleri; 41 sıra
sayılı Maden Kanunu ile Bazı Kanunlarda ve Kanun Hükmünde Kararnamede
Değişiklik Yapılmasına Dair Kanun Teklifi’nin 6’ncı maddesinde vermiş olduğumuz
önerge üzerine söz almış bulunuyorum. 
Bugün
burada Maden Kanunu’nda önemli değişiklikler yapılmak isteniyor. Havza
madenciliği hedefinden uzak, bölünmüş küçük ruhsatlar oluşturma ve devletin
sorumluluğunu ortadan kaldırma telaşı içindeyiz. Oysa Cumhurbaşkanı kısa bir
süre önce yapmış olduğu açıklamada, 301 madenciye mezar olan ocağı işleten ve
bugüne kadar sözleşmesi iptal edilmeyen Soma Kömürleri AŞ’nin Işıklar Ocağı’nda
çalışan 2.400 işçinin TKİ’ye ait şirkette kadroya alınacağını beyan etti. Bu
durum “Yarın işe gidebilecek miyim? Maaşım bu ay yatacak mı? Bugün sağ salim
evime gidebilecek miyim?” endişelerini her gün yaşayan 2.400 işçimiz için
sevindiricidir ancak bir o kadar da gecikmiştir. Gecikmiştir çünkü yaklaşık beş
yıl önce ülkemize acıların en büyüğünü yaşatan faciada kusurları ortada olan,
neredeyse kasta varan ihmalleri söz konusu olan Soma Kömür İşletmeleri AŞ’nin
bu zamana kadar Işıklar Ocağı’nı işletebilmesini kabul etmemiz, anlamamız
mümkün değildir. Neden kazadan hemen sonra sözleşme iptal edilmemiştir? Neden
bu işçilerimiz beş yıl önce TKİ bünyesine katılmamıştır? Bu kadar işçinin
senelerce endişe içinde çalışmak zorunda kalmasına neden göz yumuldu? Bu ocağın
bunca sene verimsiz bir şekilde çalışmasına nasıl izin verildi?
Değerli
milletvekilleri, sorularımızı uzatabiliriz. Mesela “Kazanın olduğu ocakta
çalışan, kazadan sonra bir cep telefonu mesajıyla işsiz kaldıklarını öğrenen
2.831 işçinin tazminatları hâlâ neden ödenmiyor?” sorusunu sormak belki de en
doğal hakkımızdır. Bir SMS’le işten çıkartılan bu 2.831 emekçimiz bugün için
tazminatlarının yarısını ancak alabilmiş durumda ve birçoğu hâlâ işsiz ve
ekonomik sıkıntı içinde.
Evet,
bugün 2.400 madencimiz işlerine devam edebilecekleri için seviniyoruz ancak beş
yıl önce işten çıkartılan bu kardeşlerimizin, 2.831 emekçinin TKİ bünyesinde
işe alınması Sayın Özgür Özel önerdiği zaman neden dikkate alınmadı? Ruhsat
sahibi olan yani gerçek sorumlu olan devlet neden bu işçilerimizin
tazminatlarını ödemez? Üstelik kelli felli, devletin koskoca bakanı “İşçilerin
hakları ödenecek.” diye söz vermesine rağmen neden bunca süre bunca insan
mağdur edildi?
Mağduriyetler
bununla sınırlı değil ne yazık ki. Benzer durum, Uyar Madencilikte çalışan ve
işten çıkartılan 748 işçinin de başına geldi. Onlar da yıllarca en ağır
şartlarda çalıştılar, birçok mesai arkadaşlarının ölümüne şahit oldular, sonra
kapının önünde kendilerini buldular, alacaklarının ve tazminatlarının büyük bir
kısmını hâlâ alamadılar. Uyar Madencilik ismi bizlere yabancı gelmemeli, Ekim
2014’te 18 işçimizin hayatını kaybettiği Ermenek’te de karşımıza Uyar ailesi
çıkmıştı.
Değerli
milletvekilleri, şimdi sizlere tuhaf bir olaylar zincirinden bahsetmek
istiyorum. 2013 yılında Soma’da ocağı kapatılıp 748 emekçisini işten çıkartan
bir şirket düşünün; aynı aileye ait bir başka şirketin Ermenek’te maden
işletmeye devam etmesi, daha doğrusu devam edebilmesi tuhaf değil mi? Kötü olan
ise zaten sabıkalı olan bu şirketin Ermenek’teki ocağında bir yıl sonra yaşanan
kazada 18 kişinin hayatını kaybetmesi. Trajikomik olan ise yüzlerce insanı
mağdur etmiş olan bu şirketin Konya’da şu an bile madencilik faaliyetlerinde
bulunabiliyor olması. 
Tüm
bu anlattığım olumsuzlukların, saçmalıkların nedeni redevans sisteminde ısrar
etmemizdir. Bugün Maden Kanunu’nda birçok değişiklik yapılmak isteniyor,
geçmişte de onlarca değişiklik yapıldı; yaptığımız değişiklikler bu sıkıntıları
ortadan kaldıracak mı? Bu sistem ortada durduğu müddetçe bu ve buna benzer
olaylarla karşılaşmaya ne yazık ki devam edeceğiz, birçok mağduriyet yaratmaya
devam edeceğiz. 
Yapmamız
gereken şey belli esasında, çağın gerçekleriyle örtüşen millî ve yeni bir maden
kanununa ihtiyacımız olduğu kesin. Kesin olan bir diğer şey ise kanun metninin
1’inci maddesine “millî menfaatlere uygun” ibaresini koymakla kanunun millî
olamayacağıdır.
Bu
duygu ve düşüncelerle Genel Kurulu saygıyla selamlarım. (CHP sıralarından
alkışlar) 
BAŞKAN
– Önergeyi oylarınıza sunuyorum: Kabul edenler... Kabul etmeyenler... Önerge
kabul edilmemiştir.
Diğer
önergeyi okutuyorum: 
Türkiye Büyük Millet Meclisi Başkanlığına
Görüşülmekte
olan (2/1410) esas numaralı Maden Kanunu ile Bazı Kanunlarda ve Kanun Hükmünde
Kararnamede Değişiklik Yapılmasına Dair Kanun Teklifi’nin 6’ncı maddesinin
birinci fıkrasında yer alan “eklenmiştir” ibaresinin “ilave edilmiştir”
ibaresiyle değiştirilmesini arz ve teklif ederiz.
 Mehmet
Metanet Çulhaoğlu Feridun Bahşi İmam
Hüseyin Filiz
 Adana Antalya Gaziantep
 Ayhan
Altıntaş  Ayhan
Erel
 Ankara  Aksaray
BAŞKAN
– Komisyon önergeye katılıyor mu?
SANAYİ,
TİCARET, ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI MUSTAFA
ELİTAŞ (Kayseri) – Katılamıyoruz Sayın Başkanım.
BAŞKAN
– Önerge hakkında konuşmak isteyen Aksaray Milletvekili Ayhan Erel. 
Buyurun.
(İYİ PARTİ sıralarından alkışlar)
Süreniz
beş dakikadır.
AYHAN
EREL (Aksaray) – Sayın Başkan, değerli milletvekilleri, yüce Türk milleti;
Maden Kanunu ile Bazı Kanunlarda ve Kanun Hükmünde Kararnamede Değişiklik
Yapılmasına Dair Kanun Teklifi’nin 6’ncı maddesindeki önergemiz üzerine İYİ
PARTİ adına söz almış bulunmaktayım. Hepinizi saygıyla selamlıyorum.
Ülkemizdeki
yer altı kaynaklarından mermer, çok fazla katma değer oluşturulmadan blok
hâlinde yurt dışına satılmaktadır. Sizi yanlış bilgilendirmek istemem ama
bildiğim kadarıyla mermer blok hâlinde metreküpü 300-500 dolara satılmakta;
ülkemizde kurulu mermer kesim, silim ve boyutlandırma atölyelerinde işlendikten
sonra metreküpü 1.200 dolara kadar satılabilmektedir. Sadece Mersin Limanı’ndan
her gün binlerce metreküp mermer işlenmeden blok hâlinde satılmaktadır.
İşlendikten sonra satılan mermer hem istihdama katkı sağlıyor hem de ülkemizin
vergi kaybını engellemiş oluyor. En azından devletimiz “antidamping” adı
altında “Blok hâlde satılsa bile işlenmiş hâliyle aynı vergiyi alacağım.”
diyebilir, böylece vergi kaybının önüne geçmiş olur. Örnek olarak Mısır’dan
kalitesinden dolayı işlenmemiş talk cevherini tonunu 30 dolardan ithal ederken
mevcut Mısır Hükûmeti bir karar alarak “Talk, ülkemizde işleniyor, işlenmiş
hâlinin tonunu 200 dolardan satıyoruz.” diyor ve böylece işlenmemiş talk
alsanız bile 200 dolar üzerinden vergi ödüyorsunuz.
Sayın
Başkan, değerli milletvekilleri; seçim bölgem olan Aksaray’da Ekecikgödeler
köyünde bundan yaklaşık bir yıl önce halkın da katkılarıyla bir sağlık ocağı
yapıldı. Gödeler köyüne yakın olarak Cankıllı, Fatmauşağı, Çolaknebi, Şeyhler,
Macarlı ve Yağan köyleri bulunmaktadır. Bu köylerde yaklaşık 1.500 kişi
yaşamaktadır. Yaklaşık bir yıl önce Aksaray milletvekilimiz buraya hemşire
gönderilmesi hususunda söz verdiği hâlde bugüne kadar maalesef hemşire
gönderilmemiştir. Oysa tayin bekleyen on binlerce hemşiremiz vardır ve hemşire
bekleyen Gödeler Sağlık Ocağı vardır, ilgilileri buradan göreve davet ediyorum.
Sayın
Başkan, değerli milletvekilleri; Aksaray’ın Güzelyurt ilçesine bağlı, doğal
güzelliğe sahip jeolojik bir oluşum olan ve Ihlara köyünden Selime’ye doğru
uzanan 14 kilometre uzunluğundaki Ihlara Vadisi, şifalı su kaynakları, çeşitli
aktivitelerin yuvası, doğal ve tabii güzellikleriyle dünyada örnektir ve en
uzun vadilerden bir tanesidir. Doğanın armağanı olan bu vadide dünyanın dört
bir yanından gelen turistlerden gelir elde edilmektedir. Yılda yaklaşık 6
trilyon, yeni parayla 6 milyon lira Ihlara Vadisi’ne gelen turistlerden gelir
elde edildiği hâlde maalesef bu 6 milyon liradan Ihlara Belediyesi bir kuruş
dahi faydalanamamaktadır. Oysa, Ihlara Vadisi’nin çok acil olarak bir cam
terasa, bir asansöre ve bir teleferiğe ihtiyacı vardır. 
Yine,
aynı bölgede bulunan, peri bacalarıyla ünlü, dünyanın en önemli
katedrallerinden birinin olduğu Selime de aynı kaderi yaşamaktadır. 
Yine,
cana yakınlıklarıyla, dostluklarıyla gelen misafirlere çok büyük
misafirperverlik örneği gösteren Saratlı’da 7 katlı yer altı şehri vardır ve bu
yer altı şehrine yılda yaklaşık 150 bin turist gelmektedir ancak Kültür ve
Turizm Bakanlığı buraya bir kuruş dahi harcama yapmadığı hâlde buradan elde
edilen gelirin yaklaşık yüzde 60’ına -pay olarak- el koymaktadır. 
Şimdi
ben buradan Kültür ve Turizm Bakanlığına soruyorum: Ihlara’ya hiçbir katma
değerin yok, Selime’ye hiçbir şey yapmıyorsun, yine Saratlı’da yer altı
mağaralarından dünya kadar gelir elde ediyorsun ama buralara bir kuruş
harcamıyorsun, elektriğini getirmiyorsun, temizliğini yapmıyorsun, çöpünü
almıyorsun; gelirini alıyorsun ama hizmet götürmüyorsun. 
Yine
aynı kaderi Güzelyurt’taki Manastır Vadisi’nde bulunan açık müze de
yaşamaktadır. Binlerce turist burayı ziyaret ettiği hâlde Güzelyurt ilçemiz bu
turistlerin getirmiş olduğu paradan maalesef pay alamamaktadır. Buradan Kültür
ve Turizm Bakanına sesleniyorum: Turizm sadece Antalya’dan, Akdeniz’den ibaret
değildir. Aksaray’da bulunan Selime, Ihlara, Saratlı, Belisırma, Güzelyurt
dünyanın en güzel tarihî ve tabii turizm merkezlerindendir.
(Mikrofon
otomatik cihaz tarafından kapatıldı)
BAŞKAN
– Toparlayın Sayın Milletvekili. 
AYHAN
EREL (Devamla) - Turizm Bakanını bu bölgeye davet ediyorum. Bugüne kadar bu
bölgeye, Selime Belediye Başkan Adayımız Sefer Bey’den, yine Güzelyurt Belediye
Başkan Adayımız Doğan Bey’den aldığım bilgilere göre bir tane Turizm Bakanı
gelmemiştir, Turizm Bakanını davet ediyor ve turizm aktivitelerinin burada
yapılması hususunda ilgilileri uyarıyorum. 
Yüce
heyetinizi sevgiyle saygıyla selamlıyorum. (İYİ PARTİ sıralarından alkışlar) 
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
6’ncı
maddeyi oylarınıza sunuyorum: Kabul edenler… Kabul etmeyenler… Madde kabul
edilmiştir. 
7’nci
madde üzerinde iki önerge vardır, önergeleri aykırılık sırasına göre işleme
alacağım. 
İlk
önergeyi okutuyorum: 
Türkiye Büyük Millet Meclisi Başkanlığına
Görüşülmekte
olan 41 sıra sayılı Maden Kanunu ile Bazı Kanunlarda ve Kanun Hükmünde
Kararnamede Değişiklik Yapılmasına Dair Kanun Teklifi’nin 7’nci maddesinde
geçen “intikali” ibaresinin “geçişi” şeklinde değiştirilmesini arz ve teklif
ederiz. 
 Kazım
Arslan Tacettin Bayır Tahsin
Tarhan
 Denizli İzmir Kocaeli
 Ahmet
Vehbi Bakırlıoğlu Müzeyyen Şevkin Ahmet
Akın
 Manisa Adana Balıkesir
  Kemal
Zeybek
  Samsun
BAŞKAN
– Komisyon önergeye katılıyor mu?
SANAYİ,
TİCARET, ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI MUSTAFA
ELİTAŞ (Kayseri) – Katılamıyoruz Sayın Başkanım.
BAŞKAN
– Önerge hakkında konuşmak isteyen Samsun Milletvekili Kemal Zeybek. 
Buyurun
Sayın Zeybek. (CHP sıralarından alkışlar) 
Süreniz
beş dakikadır. 
KEMAL
ZEYBEK (Samsun) – Sayın Başkan, değerli milletvekilleri; hepinizi saygıyla
selamlıyorum. 
Dünyadaki
teknolojik ve teknik gelişmeler ülkemizde enerji ve yer altı madenlerimize
yeteri kadar uygulanmadığı gibi, yer altı zenginliklerimiz de istenildiği kadar
işlenip ekonomimize katkı sağlamamaktadır. 1950’li, 1970’li yıllardaki linyit
kömürü, taş kömürü çıkarılmasında otuz kırk yıl öncesinin çalışma tekniği,
malzemeleri kullanılmaktadır. Ülkemizdeki sanayi ürünlerinin verimli
kullanılamaması, özellikle on yedi yıllık iktidarda sermaye, bürokrasi
oligarşisinin, ülkemizin yer altı madenlerinin, enerji üretiminin, dağıtımının
bir ağızdan talimatlı yönetilmesinden kaynaklanıyor.
Değerli
milletvekilleri, Maden Yasası bugün görüşülürken 1980 öncesi Amasya Yeni Çeltek
Linyit İşletmesinden örnekler vererek konuyu aydınlatmak isteyeceğim. Yeni
Çeltek İşletmesinde 1980 öncesi oligarşinin yani hükûmet, işveren ve bürokrasinin
beraber yürüttüğü, yönettiği dönem içerisinde bin kişinin üzerinde işçi
çalışmaktaydı. O dönem, ülkemizde o günkü koşullarda tüm hanelerde kömür
yakıldığı, linyit kömürünün olağanüstü kullanıldığı ve sanayimizde de en çok
linyit kömürünün kullanıldığı dönem ve yeterli bir şekilde kullanılıyordu. Ne
yazıktır ki o günün koşullarında o günün hükûmetleri, aynen bugünkü koşullar
gibi “Zarar ediyoruz.” bahanesiyle YERALTI MADEN-İŞ’in işletmiş olduğu o Yeni
Çeltek’i kapatmak istemişlerdi. O günün koşullarında o sendikal yapı, özgür,
demokrasiden yana, daha demokratik sendikalarla yönetilen bir dönem içerisinde,
YERALTI MADEN-İŞ Sendika Başkanı, o yiğit insan Çetin Uygur’un önderliğinde ve
YERALTI MADEN-İŞ’in o günkü koşullardaki o yürekli temsilcisi Osman Fahri
Şanlı’nın yönetiminde -bin kişilik yönetim, işçi yönetimi- o günkü sendikasıyla
beraber yer altından kömürün çıkarılmasına el koydu. Kömürün çıkarılmasında o
günün hükûmeti zarar ederken çalışan işçiler aylık 15 ton kömür karşılığı maaş
alır durumundaydı, sendikal yönetimlerle beraber o gün o gücü gösterdiler. 15
ton kömür fiyatı, 1 ton tüvenan kömür fiyatıyla eş değerde uyguladığımız zaman
bugün 1 ton kömürün ortalama fiyatı 600 TL, 15 ton kömürü hesap ettiğimiz zaman
bugünkü fiyatlarla 9 bin TL yapıyor. Yani o günün koşullarında kendi özgür
iradesiyle maden işçisi 9 bin TL maaş alabilir durumdaydı, bugün madende
çalışan işçilerimiz 3 bin-4 bin TL aralığında ücret alabilmektedir. Bunu
uygulayan yönetim, işte o gün 12 Eylül faşizminin 1980’de demokrasiyi kesintiye
uğratmasında büyük rol oynamıştı. İşte 12 Eylül -faşizmi- işçi haklarını
vermemek için, demokrasiyi yok etmek için, insan hak ve özgürlüklerini
engellemek için yapılmıştı. O günden bugüne geldiğimizde bugün Türkiye’nin
işçisinin, köylüsünün ürettiği tüm ürünlerin ürün bedellerini elde edilemediği,
kazanç sağlayamadığı, alın terinin karşılığını alınmadığı, işçilerimizin daha
çok işsiz kaldığı bir dönemde yaşar durumdayız. İşte o günkü koşulları
hatırladıkça biz o günkü YERALTI MADEN-İŞ Sendikasının “Üreten de biz, yöneten
de biz.” anlayışının yıkılmasında 12 Eylül faşizm damgasının ne kadar etkili
olduğunu görüyoruz. Aynı etkin yönetim bugün Hükûmetiyle, sermayesiyle,
yönetimiyle, sermayedarlarıyla yine iş başında. Bugün iş başındaki yönetim, işte
bugün sermayedara yani oligarşiye hizmet etmektedir. Yani oligarşik yönetim
bugün yine ülkemize hâkimdir.
(Mikrofon
otomatik cihaz tarafından kapatıldı)
BAŞKAN
– Toparlayalım Sayın Zeybek.
KEMAL
ZEYBEK (Devamla) – Biz yer altı zenginlik kaynaklarımızı üretimden yana,
istihdamdan yana ve çalışanlarımızdan yana kullanacaksak bu üretimimizi
-dışarıdan ithal edilmeyen kömürlerle- yer altı kaynaklarımızın en randımanlı
kullanılması koşuluyla yeniden ele almak zorundayız. Bugün yer altında
çalışanlarımızın durumu otuz kırk yıl öncesinden daha iyi değildir, otuz kırk
yıl öncesi hangi mantıkla kömür çıkarılıyorsa bugün de aynı mantıkla kömür
çıkarılmaktadır. 
Bu
zihniyet, bu düşünce devam ettiği müddetçe… Yine ileriki dönemde sarı
sendikaların olmadığı, devrimci, demokrat sendikaların olduğu bir dönem
içerisinde ülkemizde daha özgür, daha demokratik, daha halkçı bir düzenin
olacağını düşünüyor, hepinize saygılar sunuyorum. (CHP sıralarından alkışlar)
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Diğer
önergeyi okutuyorum: 
Türkiye Büyük Millet Meclisi Başkanlığına
Görüşülmekte
olan (2/1410) esas numaralı Maden Kanunu ile Bazı Kanunlarda ve Kanun Hükmünde
Kararnamede Değişiklik Yapılmasına Dair Kanun Teklifi’nin 7’nci maddesinin
birinci fıkrasında yer alan “eklenmiştir” ibaresinin “ilave edilmiştir”
ibaresiyle değiştirilmesini arz ve teklif ederim. 
 Mehmet
Metanet Çulhaoğlu  Ayhan Erel  Feridun
Bahşi
 Adana
 Aksaray  Antalya
 İmam
Hüseyin Filiz  Metin Ergun  Zeki
Hakan Sıdalı 
 Gaziantep
 Muğla  Mersin

BAŞKAN
– Komisyon önergeye katılıyor mu?
SANAYİ,
TİCARET, ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI MUSTAFA
ELİTAŞ (Kayseri) – Katılamıyoruz Sayın Başkanım. 
BAŞKAN
– Önerge hakkında konuşmak isteyen Muğla Milletvekili Metin Ergun. (İYİ PARTİ
sıralarından alkışlar)
Süreniz
beş dakikadır. 
METİN
ERGUN (Muğla) – Yüce heyetinizi saygıyla selamlıyorum. 
Kanun
teklifinin 7’nci maddesi üzerinde vermiş olduğumuz değişiklik önergesi için İYİ
PARTİ adına söz almış bulunuyorum. 
Sözlerime,
geçen hafta Milas’ta yaşanan sel felaketinde genç yaşta hayatlarını kaybeden
Billur Atik ile Çağlar Bencik’e rahmet dileyerek başlamak istiyorum. Ailelerine
sabır diliyorum. Allah bir daha böyle felaketler yaşatmasın. 
Ayrıca,
önümüzdeki mayıs ayında 5’inci yılını dolduracağımız ve dünyanın en büyük maden
kazalarından biri olan Soma faciasında kaybettiğimiz 301 vatandaşımızı rahmetle
anıyorum. Bu tarz kazaların bir daha yaşanmamasını Cenab-ı Allah’tan niyaz
ediyorum.
Sayın
milletvekilleri, bu elim faciadan sonra ortaya çıkan rapor ve verilerin
gösterdiği gibi, Soma faciası maden sektöründeki yanlış politikaların bir
sonucudur. Ne yazık ki Soma faciasında bedelini acı şekilde ödediğimiz maden
sektöründeki iş güvenliği ve denetim problemleri aynı şekilde devam etmektedir.
Hükûmetin sektöre yönelik politikaları bu sorunları ortadan kaldıracak yapısal
çözümlerden uzaktır. Maden ve enerji sektörünü beraberce ilgilendiren bu
yapısal düzenlemeler, başta iş güvenliği olmak üzere, maksimum fayda sağlayacak
entegre üretimin teşvik edilmesi, çevre kirliliğini azaltacak ve insan
sağlığına zarar vermeyecek önlemlerin alınması konusundadır. Getirilen bu
teklif, söz konusu sorunları çözmemektedir, çözememektedir. Bu teklif,
madenlerin ve ilişkili tesislerin çevreyi kirletmesini engelleyecek önlemleri
alması konusunda yürürlükteki mevzuatta öngörülen süreyi iki yıl daha uzatarak
2021 yılına ertelemektedir. Bu muafiyet ve erteleme, madencilik sektörüyle
beraber enerji sektörünü de kapsamaktadır. Bu erteleme Türkiye’deki bütün maden
ve enerji tesislerini kapsadığı gibi, seçim bölgem olan Muğla’daki Yatağan,
Yeniköy ve Kemerköy Termik Santrallerini de kapsamaktadır. Muğla, bu
santrallerde söz konusu koruyucu önlemlerin alınmamasından ötürü çok yoğun bir
hava kirliliğine maruz kalmaktadır. Bu santrallerin neden olduğu hava kirliliği
seviyesi Dünya Sağlık Örgütünün belirlediği azami sınırın katbekat üzerindedir.
Teklifteki bu muafiyet, Anayasa Mahkemesinin 2013 yılındaki, vatandaşlarımızın
sağlıklı ve dengeli bir çevrede yaşama haklarının her tür ekonomik, bürokratik
yükümlülüğün ve enerji arz güvenliği ihtiyacının üstünde bir hak olduğu
yönündeki kararına açıkça aykırıdır. Bununla beraber, bu tesislerin çevreye
olan zararlı etkilerini azaltacak yasal önlemleri daha fazla ertelemek, bu
bölgelerdeki insanlarımızın sağlığını riske atmak ve çevreyi kirletmeye devam
etmek demektir. 
Sayın
milletvekilleri, kömüre dayalı enerji kullanımının çeşitli zararları, çevresel
etkileri olduğu konusunda kimsenin şüphesi yoktur fakat bu zararlar gerekli
önlemler alındığında minimize edilebilir. Biz İYİ PARTİ olarak kömürü yok sayan
bir enerji modeli önermiyoruz, tam tersine Türkiye'nin enerjide dışa
bağımlılığını azaltabilmek için bu rezervlerini ve potansiyelini harekete
geçirmek zorunda olduğunu düşünüyoruz. Biz bunu söylerken bu potansiyelin
modern tesislerle, çevreye zararlarını azaltan önlemlerle ve sıkı denetimlerle
harekete geçirilmesini savunuyoruz. Türkiye'nin yer altı ve yer üstü
kaynaklarını maksimum fayda üretecek şekilde kullanmamız ülkemizin ekonomik ve
siyasi geleceği açısından stratejik bir öneme sahiptir fakat maden sektörümüzün
gelişmesinin önünde değişik engeller bulunmaktadır. Bu engelleri ortadan
kaldırmamız gerekmektedir. Bu engellerin en önemlilerinden biri, bürokratik
işlerin çok uzaması, hem kaynak hem de zaman kaybettirmesidir. Bu konuda
bürokrasiyi azaltacak şekilde de yapısal reformlar gerekmektedir. Türkiye'nin
tamamını ilgilendiren böylesi konularda değişiklik yaparken Hükûmetin hem
sektörün hem de muhalefetin görüş ve onayını alması ve uzlaşmacı yöntemlerle
hareket etmesi gerektiğini düşünüyoruz. 
Bu
duygu ve düşüncelerle konuşmama son verirken yüce heyetinizi saygıyla
selamlıyorum. (İYİ PARTİ sıralarından alkışlar)
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir.
7’nci
maddeyi oylarınıza sunuyorum: Kabul edenler… Kabul etmeyenler… Madde kabul
edilmiştir.
8’inci
madde üzerinde üç önerge vardır, önergeleri aykırılık sırasına göre işleme
alacağım.
Türkiye Büyük Millet Meclisi Başkanlığına
Görüşülmekte
olan 41 sıra sayı numaralı Maden Kanunu ile Bazı Kanunlarda ve Kanun Hükmünde
Kararnamede Değişiklik Yapılmasına Dair Kanun Teklifi’nin 8’inci maddesinin
altıncı fıkrasının aşağıdaki şekilde değiştirilmesini arz ve teklif ederiz.
"Ruhsat
sahalarında ruhsat sahibi veya madencilik faaliyeti ve bağlı tesisi olanlar
ancak Bakanlık tarafından uygun görülmesi hâlinde ticari veya sınai faaliyette
bulunabilir. Bu ticari ve sınai faaliyetler, 3573 sayılı Zeytinciliğin Islahı
ve Yabanilerinin Aşılattırılması Hakkında Kanun ve 4342 sayılı Mera Kanunu
hükümleriyle korunan tarımsal ve hayvansal faaliyetleri sınırlayıcı içerikte
olamaz.” 
 Kazım
Arslan Tacettin Bayır Tahsin
Tarhan
 Denizli İzmir Kocaeli
 Ahmet
Vehbi Bakırlıoğlu  Müzeyyen Şevkin  Ahmet
Akın
 Manisa Adana
 Balıkesir
  Deniz
Yavuzyılmaz
  Zonguldak
BAŞKAN
– Komisyon önergeye katılıyor mu? 
SANAYİ,
TİCARET, ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI MUSTAFA
ELİTAŞ (Kayseri) – Katılamıyoruz Sayın Başkanım.
BAŞKAN
– Önerge hakkında konuşmak isteyen Zonguldak Milletvekili Deniz Yavuzyılmaz.
Buyurun
Sayın Yavuzyılmaz. (CHP sıralarından alkışlar)
Süreniz
beş dakikadır. 
DENİZ
YAVUZYILMAZ (Zonguldak) – Sayın Başkan, değerli milletvekilleri; bu Maden
Kanunu’nu ilgilendiren teklif, özellikle ve özellikle iktidar partisinin son
aylarda yaptığı devlet ve özel teşebbüslerin yetkilerinin birbirine
karıştırılması, yetkililerinin de birbirine karıştırılmasının somut bir
sonucudur. 
Devlet,
Anayasa’mıza göre, yetkilerini özel firmalara devredemez, aynı zamanda kendi
üzerindeki sorumlulukları da yine özel firmalara terk edemez. Anayasa’nın
166’ncı maddesi “Planlama; Ekonomik ve Sosyal Konsey”, 167’nci maddesi
“Piyasaların denetimi ve dış ticaretin düzenlenmesi”, Madde 168 “Tabii
servetlerin ve kaynakların aranması ve işletilmesi” Yani Anayasa diyor ki:
Madenlerle ilgili planlamayı devlet kurumları siz yapacaksınız, siz
denetleyeceksiniz, her şey sizin sorumluluğunuzda olacak. 
İlgili
madde -Arkadaşlar, eğer maddenin detaylarını okumamış olanlar varsa lütfen
dikkatli bir şekilde dinlesin- Madde 8 diyor ki: “Madencilik faaliyetleri ile
Devlet ve il yolları, otoyollar, demir yolları, havaalanı, liman, baraj, enerji
tesisleri, petrol, doğalgaz, jeotermal boru hatları, su isale hatları gibi kamu
yararı niteliği taşıyan ya da gerçek veya tüzel kişilere ait diğer yatırımların
birbirlerini engellemesi, maden işletme faaliyetinin yapılamaz hale gelmesi,
yatırım için başka alternatif alanların bulunamaması durumunda, madencilik
faaliyeti ve yatırımla ilgili karar, kamu yararı açısından yatırımların
önceliği ve önemini tespit etmek üzere, ilgili Bakanlığın uygun görüşü alınarak
Bakanlık tarafından verilir.” Bu görüş, öncelik görüşü, yatırım önceliği görüşü
Bakanlık tarafından veriliyor. “Bakanlık tarafından alınan bu kararlar, kamu
yararı kararı yerine geçer.” Tüm kararı Bakanlık veriyor. Sonra devam ediyor,
Anayasa’ya aykırılık kısmı zaten burada. “Yatırım çakışması işlemleri nedeniyle
Bakanlıkça veya Genel Müdürlükçe herhangi bir sebeple ödenmek zorunda kalınan
tutar –herhangi bir sebeple, herhangi- lehine karar verilen tarafa rücu
edilir.” Devlet kurumlarının arasındaki koordinasyonsuzluğun bedeli orada
kendisine izin verilen ve yatırım yapan özel firmaların üzerine terk ediliyor.
Bu Anayasa’ya aykırıdır, bu uygulanamaz, hukuki olarak da geçerliliği yoktur.
Dolayısıyla, zaten uygulayamayacağınız bir şeyden, bir konu üzerinde şu anda
konuşuyoruz. Bunun, bu kısmının ivedilikle yasadan çıkartılması gerekiyor. 
Aynı
zamanda bakın, Madde 1’de MAPEG’le ilgili konular görüşüldü ve yurt dışı
firmalarının kurulmasının ne kadar güzel olduğundan bahsedildi. Bir tane örnek
vereyim size, bu işin ne kadar üstü kapalı ve üstünde kara bulutların da
olabileceğiyle ilgili olarak. KİT Komisyonunda BOTAŞ Genel Müdürüne sorduk,
dedik ki: Bakü-Tiflis-Ceyhan ham petrol boru hattının işletilmesi için Jersey
Adası’nda kurulan “BOTAŞ International”ın çalışan sayısı kaçtır? Genel Müdürün
maaşı ne kadardır? Bürokratların ortalama maaşı ne kadardır? Sayıştay
denetimine açık mıdır? Bankacılık bilgilerinin gizliliği konusunda Jersey Adası
dünyada 16’ncı sırada ve büyük bir eleştiri konusudur dedik. Bakın, gelen
yanıt, devlet yönetiminde ne kadar şeffaf olmadığınızın da bir ispatı; yanıt
şu: “Genel Müdür maaşı ve personel maaşları benzer işlerin yürütüldüğü
sektörlerdeki ücretler, piyasa koşulları, personel nitelikleri ve personel
verimliliği göz önünde bulundurularak tespit edilmektedir.” Dalga geçmekten
başka bir şey değil.
ÖMER
FETHİ GÜRER (Niğde) – Soruyu anlamamış Bakan Bey.
DENİZ
YAVUZYILMAZ (Devamla) – Net bir soru. Biz Sayıştay raporları üzerinden
denetleme yapıyoruz, her şey somut, her şey net, maaş ne kadardır sorusunun
yanıtını vermek istemeyen yetkililer ancak bu kadar dolandırır sözü. Tekrar
buradan soruyorum: MAPEG’i de, MTA’yı da diğer devlet kurumlarını da böyle mi
yöneteceksiniz? Bir genel müdürünüzün maaşını KİT Komisyonunda devleti, halkı
temsil eden milletvekillerinden böyle mi saklayacaksınız? (CHP sıralarından
alkışlar) 
(Mikrofon
otomatik cihaz tarafından kapatıldı) 
BAŞKAN
– Toparlayalım.
DENİZ
YAVUZYILMAZ (Devamla) – İlgili Maden Kanunu’ndaki değişiklik teklifiniz aslında
neredeyse Zonguldak’a da has çıkarılmış bir kanun teklifi. Dolayısıyla çok
boyutları var -birkaç tanesine daha temas etmek bakımından- hem devlet
sorumluluklarını özel sektörün üzerine atamayacağı gibi, aynı zamanda da özel
sektörün sorumluluklarını da üzerine alamaz. Tüm Sayıştay raporları redevanslı
sahalarda kaçak ocaklara firmaların izin verdiğini, sevk fişi kestiğini
söylerken siz şu anda redevanslı sahaları tamamen bu firmalara bırakıyorsunuz,
daimî nezaretçiye bırakıyorsunuz, özel firmanın nezaretçisi zaten. Teknik
eleman özel firmanın teknik elemanı, iş güvenliği elemanı özel firmanın iş
güvenliği elemanı, yetkilendirilmiş tüzel kişilik zaten proje aşamasında var,
sonra tek tük. Dolayısıyla geriye sadece MİGEM kalıyor, yılda 4 kez; Çalışma ve
Sosyal Güvenlik Bakanlığının yetkilileri yılda 2 kez… İşçilerimize geçmiş
olsun; devletimiz onların üzerindeki kanatlarını, sorumluluğunu, yetkisini
tamamen üzerlerinden çekiyor. 
(Mikrofon
otomatik cihaz tarafından kapatıldı) 
DENİZ
YAVUZYILMAZ (Devamla) – Sayın Başkan, bir toparlayayım rica ediyorum. 
BAŞKAN
– Peki, toparlayın.
DENİZ
YAVUZYILMAZ (Devamla) – Dolayısıyla da işçilerimizi yapayalnız bırakıyoruz,
bütün ruhsat sahalarını özel mülke çeviriyoruz.
Şöyle,
bakın, Sayıştay raporundan okuyorum. Sayın milletvekilleri, bunlar benim
düşüncelerim değil, Sayıştay raporu. Rapor diyor ki: Havzada kaçak kömür
üretiminin önlenememesinin nedenleri olarak redevansçı firmaların kaçak
ocaklarda üretilen kömürü satın almaları ve bu kömürler için sevk fişi
sağlamaları, ayrıca Zonguldak ve civarı tüketicilerin de bu doğrultuda işçi
sağlaması, buna rağbet etmesi gösterilmiş. Dolayısıyla, bu redevans sahalarına
tamamen işçilerimizi iş güvenliği olmayan şekilde veriyoruz, maalesef ve
maalesef kaçak ocakları redevans sahasının içinde meşru hâle getiriyoruz. Oysa
ki bizim devletimiz özel firmalardan daha büyük bir devlettir; işçimizi de korur,
kaçak ocakları da yeri geliyorsa kapatmasını bilir. 
Saygılar
sunuyorum. (CHP sıralarından alkışlar) 
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Diğer
önergeyi okutuyorum: 
Türkiye Büyük Millet Meclisi Başkanlığına
Görüşülmekte
olan (2/1410) esas numaralı Maden Kanunu ile Bazı Kanunlarda ve Kanun Hükmünde
Kararnamede Değişiklik Yapılmasına Dair Kanun Teklifi’nin 8’inci maddesinin son
fıkrasında yer alan “ruhsat sahaları, hafriyat toprağı, cüruf, inşaat yıkıntı
atığı ve benzeri atıklar için döküm alanı olarak kullanılamaz” ibaresinin
“ruhsat sahaları, hafriyat toprağı, cüruf, moloz, inşaat yıkıntı atığı ve
benzeri atıklar için döküm alanı olarak kullanılamaz” şeklinde değiştirilmesini
arz ve teklif ederiz. 
 Lütfü
Türkkan  Durmuş Yılmaz Şenol
Bal
 Kocaeli Ankara Ankara
 Orhan
Çakırlar  Tuba
Vural Çokal
 Edirne  Antalya
BAŞKAN
– Komisyon önergeye katılıyor mu? 
SANAYİ,
TİCARET, ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI MUSTAFA
ELİTAŞ (Kayseri) – Katılamıyoruz Sayın Başkan. 
BAŞKAN
– Önerge hakkında konuşmak isteyen Ankara Milletvekili Durmuş Yılmaz. 
Buyurun
Sayın Yılmaz. (İYİ PARTİ sıralarından alkışlar)
Süreniz
beş dakikadır. 
DURMUŞ
YILMAZ (Ankara) – Sayın Başkan, değerli milletvekilleri; hepinizi saygıyla
selamlıyorum. 
Ben
de partim adına Maden Kanunu ile Bazı Kanunlarda ve Kanun Hükmünde Kararnamede
Değişiklik Yapılmasına Dair Kanun Teklifi’nin 8’inci maddesiyle ilgili
görüşlerimi paylaşmak üzere söz almış bulunuyorum. 
Madencilik
meşakkatli bir iş ve uzun soluklu bir iş. Benden önce burada, kürsüde konuşan
arkadaşlarımız madencilerin gerek araştırma, bulma, sondaj gerekse işletme
safhasında karşılaştıkları sorunların ne kadar çok olduğunu bir bir söylediler;
kamuda ne kadar departmana gideceklerini, hangi bakanlığa müracaat
edeceklerini, hangi kanunlara tabi olduklarını, kanunların sayısını vesairesini
verdiler. Dolayısıyla şu anda hem madenciler muzdarip hem de madenciliğin
doğasında olan tabiatla ilgili, çevreyle ilgili konularda duyarlılık sahibi
vatandaşlarımız muzdarip. Dolayısıyla, madencilik gerçekten çok önemli ve
çileli bir iş. Maden olmadan olmaz mı, doğaya hiç dokunmayalım? Elbette olmaz.
Güzel evlerde oturmak istiyoruz, gemiye binmek istiyoruz, uçağa binmek istiyoruz,
sanayileşmek istiyoruz dolayısıyla maden, sanayileşmenin önemli unsurlarından
birisi. Dolayısıyla yapılması gereken şey, bir taraftan madencilikten elde
edilecek katma değer ile madenin içinde bulunduğu toprak parçası ve onun
üzerindeki bitki örtüsünü yok etmek arasında ortaya çıkacak maliyetin
karşılaştırılması. Toprağın altından çıkacak katma değer ile üzerinde tahrip
ettiğimiz doğa arasındaki fark eğer üzerindekinin lehineyse bence üzerindekinin
lehine karar alınmalı ve ondan vazgeçilmeli. Ama bunun hesabını yapmak pek o
kadar kolay bir şey değil. Bu, iyi niyet gerektirir, uzman görüşü gerektirir.
Dolayısıyla madencilikte özel kâr maksimizasyonu ile toplumsal faydayı bir
arada bulundurmak o kadar kolay değil çünkü özel şirket daima kâr maksimizasyonuna
yönelecektir. Hâlbuki bizim burada üzerinde durmamız gereken bu kanunun özünün
ve esasının toplumsal faydayı optimize edecek bir sistem ortaya koyması lazım.
Kanunun maddelerini okuduğumuzda maalesef böyle bir optimizasyon ortada yok. 
Madenciliğin
uzun soluklu bir iş olması, belirttiğim gibi, hem araştırma, sondaj aşamasında
hem de üretim ve işletme aşamasında uzun soluklu olduğu için maden kanunlarının
dört başı mamur, iyi düşünülmüş, ileriyi gören bir kanun olarak hazırlanması
gerekiyor. Benden önceki arkadaşlarım da konuştular, hatipler de söylediler, on
altı yılda Maden Kanunu 14 kez değişmiş. Elbette kanunlar değiştirilebilir
fakat eğer bir kanun çok sık değiştiriliyorsa o zaman o kanun gerçekten ileride
olabilecek bilimsel, teknik donanımları ve gelişmeleri dikkate almadan o günkü
şartlara göre yapılmış olan kanunlardır ve dolayısıyla eğer biz bugün bu kanunu
yapıp uzun müddet ayakta kalmasını ve ileriye yönelik olarak risk alacaklara
yön ve yol göstermesini istiyorsak bu kanunun da kendi içerisinde içsel
tutarlılığının olması lazım. Bu da bizi şu noktaya getiriyor: Kanun yapma
tekniği son derece önemli bir husus. Biz, maalesef, muhalefet olarak
söylüyoruz, siz de iktidar olarak söylüyorsunuz. Biz diyoruz ki: Artık, bu
torba yasadan vazgeçelim. Torba yasayla kanun yapmak doğru bir şey değil. Torba
yasayla yapılan kanunculuk aslında bir hukuk çilingirliği, hâlbuki lazım olan
şey hukuk mimarlığı. Hukuk mimarlığının olabilmesi için her kanunun kendi
içinde yapılması gerekiyor ama maalesef, böyle bir şey söz konusu değil. 
“Torba
kanun yabancı dile nasıl tercüme edilir?” diye ben ilk seçildiğim gün buradaki
görevli arkadaşlara sordum, bana iki şey söylediler, dediler ki: Ama
İngilizcede bunun bir adı “omnibüs bill” diğeri “Christmas tree bill.” Yani
“Christmas” Noel’de ağaç süslemek gibi üzerine aklınıza gelen her türlü rengi,
şekli asıyorsunuz. Hâlbuki bugün hukuk fakültelerinde niçin Roma hukuku
okutuluyor diye sorulduğunda cevap şu: “Çünkü onun bir teorik temeli var, doğru
hukuk, ileriye yönelik olarak hukuk.” 
(Mikrofon
otomatik cihaz tarafından kapatıldı)
BAŞKAN
– Toparlayalım Sayın Milletvekili.
DURMUŞ
YILMAZ (Devamla) – Toparlıyorum efendim. 
Zamanında
Romalılar bunu iki maddelik bir kanunla yapmışlar. Millattan önce 98 yılında
iki konsül iki maddelik bir kanun teklifi veriyorlar, iki maddelik bir kanun.
Bunlardan kanunun 1’inci maddesi, bir yasanın duyurulması ve onaylanması için
gerekli en az süreyi belirliyor. 2’nci maddesi ise “İnsanlar tek bir karmaşık
yasada toplanmış farklı konular hakkında bir sonuca varmaya zorlanamaz.” diyor.
İki maddelik yasa. Biz eğer bizden sonra gelen nesillere bir hukuk mirası
bırakacaksak bu uygulamadan vazgeçmemiz lazım. Biz bugün, Ahmet Cevdet Paşa’nın
bile gerisine düşmüş vaziyetteyiz. Bizden sonra gelen nesiller bizi hayırla yâd
etmeyecekler. 
Hepinizi
saygıyla selamlıyorum. (İYİ PARTİ sıralarından alkışlar) 
BAŞKAN
– Buyurun Filiz Hanım.
III.- AÇIKLAMALAR (Devam)
30.- Ankara Milletvekili Filiz Kerestecioğlu Demir’in, bireysel
silahsızlanma mücadelesi veren Umut Vakfı Kurucu Başkanı Nazire Dedeman’ın
vefatı nedeniyle yakınlarına başsağlığı dilediğine ilişkin açıklaması
FİLİZ
KERESTECİOĞLU DEMİR (Ankara) – Teşekkürler Sayın Başkan.
Sadece
değerli bir insanın kaybının Meclis kayıtlarına geçmesi için söz aldım. Dün,
Umut Vakfı Başkanı Nazire Dedeman’ı kaybettik. Nazire Dedeman, gerçekten
bireysel silahsızlanma için Türkiye’de çok büyük mücadele veren, oğlunu
kaybetmiş ve ondan sonra Umut Vakfı’nı kuran çok mücadeleci bir kadındı.
Yakından tanıma ve eğitimlere birlikte katılma şansına da sahip olmuştum. Yarın
cenazesi Cebeci Asri Mezarlığında ikindi namazından sonra kaldırılacak. Bunu
bilginize sunmak istedim. Umut Vakfı’nın ve yakınlarının başı sağ olsun. 
Teşekkür
ederim. 
V.- KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Teklifleri (Devam)
1.- İstanbul Milletvekili Nevzat Şatıroğlu ve 6 Milletvekilinin Maden
Kanunu ile Bazı Kanunlarda ve Kanun Hükmünde Kararnamede Değişiklik Yapılmasına
Dair Kanun Teklifi (2/1410) ve Sanayi, Ticaret, Enerji, Tabii Kaynaklar, Bilgi
ve Teknoloji Komisyonu Raporu (S. Sayısı: 41) (Devam)
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 41 sıra sayılı Kanun Teklifi’nin çerçeve 8’inci maddesiyle 3213 sayılı
Kanun’un 7’nci maddesine eklenen yirmi üçüncü fıkranın birinci cümlesinden
sonra gelmek üzere aşağıdaki cümlenin eklenmesini ve mevcut ikinci cümlenin
aşağıdaki şekilde değiştirilmesini arz ve teklif ederiz.
"Ancak
maden ruhsat sahalarında rezervin bittiğinin Genel Müdürlükçe tespiti halinde
Genel Müdürlükçe kamu kurum ve kuruluşlarına izin verilir.”
"Rezervin
bittiğinin tespit edilememesi veya rezervin varlığının tespiti halinde ise Genel
Müdürlüğe kamu kurum ve kuruluşları tarafından yapılan döküm izni talepleri
onbeşinci fıkra kapsamında yatırım çakışması olarak değerlendirilir ve ilgili
hükümlere göre sonuçlandırılır.”
 Mehmet
Muş  Mehmet Doğan Kubat  Ramazan
Can
 İstanbul
 İstanbul  Kırıkkale
 Fehmi
Alpay Özalan  İmran Kılıç  Atilla
Ödünç
 İzmir
 Kahramanmaraş  Bursa
BAŞKAN
– Komisyon?
SANAYİ,
TİCARET, ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI MUSTAFA
ELİTAŞ (Kayseri) – Genel Kurulun takdirine bırakıyoruz Sayın Başkanım.
MUHAMMET
EMİN AKBAŞOĞLU (Çankırı) – Gerekçe…
BAŞKAN
– Önergenin gerekçesini okutuyorum:
Gerekçe:

Kamu
kurum ve kuruluşlarına döküm izni verebilmeyi kolaylaştırmak amacıyla, rezervi
biten alanların Genel Müdürlükçe tespit edilmesinden sonra bu alanlarda döküm
izni verilmesine ilişkin düzenleme yapılmıştır.
BAŞKAN
– Şimdi önergeyi oylarınıza sunuyorum: Kabul edenler… Kabul etmeyenler… Önerge
kabul edilmiştir.
Kabul
edilen önerge doğrultusunda 8’inci maddeyi oylarınıza sunuyorum: Kabul edenler…
Kabul etmeyenler… Madde kabul edilmiştir.
9’uncu
madde üzerinde iki önerge vardır, önergeleri aykırılık sırasına göre işleme
alacağım.
İlk
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 41 sıra sayı numaralı Maden Kanunu ile Bazı Kanunlarda ve Kanun Hükmünde
Kararnamede Değişiklik Yapılmasına Dair Kanun Teklifi’nin 9’uncu maddesinin
teklif metninden çıkarılmasını arz ve teklif ederiz. 
 Kazım
Arslan Müzeyyen Şevkin Tahsin
Tarhan
 Denizli Adana Kocaeli
 Ahmet
Akın Tacettin Bayır Ahmet
Vehbi Bakırlıoğlu
 Balıkesir İzmir Manisa

 İsmail
Atakan Ünver
 Karaman
BAŞKAN
– Komisyon önergeye katılıyor mu? 
SANAYİ,
TİCARET, ENERJİ, TABİİ KAYNAKLAR, BİLGİ VE TEKNOLOJİ KOMİSYONU SÖZCÜSÜ SEMRA
KAPLAN KIVIRCIK (Manisa) – Katılamıyoruz Başkanım. 
BAŞKAN
– Önerge hakkında konuşmak isteyen, Karaman Milletvekili İsmail Atakan Ünver.
(CHP sıralarından alkışlar) 
Süreniz
beş dakikadır. 
İSMAİL
ATAKAN ÜNVER (Karaman) – Sayın Başkan, değerli milletvekilleri; yüce Meclisi
saygıyla selamlıyorum. 
Konuşmama
“Maden Kanunu’nun değiştirilmesine yönelik bu teklif, ülkemizde madenciliğin ve
madenle yaşayanların sorunlarını çözebilecek mi?” diye sorarak başlamak
istiyorum. Mesela, 2014 yılında Karaman Ermenek’teki maden kazası sonrasında,
Ermenek için hayat demek olan madenlerin çalışamıyor olma sorununu çözebilecek
miyiz? Maden işçilerinin işsizlik sorununu çözebilecek miyiz? Hayatı,
Ermenek’teki kömür madenlerinde çalışan işçilerin kazancına bağlı olan Ermenek
esnafının sorununu çözebilecek miyiz? Ermenek’ten, Gargara’dan göçüp başka
yerlerdeki madenlerde çalışmak zorunda kalan maden işçilerimizi tekrar
Ermenek’e döndürebilecek miyiz? Hayır. Bu teklif bunların hiçbirisini
yapamayacak. Üstelik Ermenek’e benzer bir tablonun ülkenin birçok yerine de
yayılmasına sebep olacak. Zira, teklif, zaten sorunlu olan redevans
uygulamasının daha da küçük sahalara bölünmesinin önünü açmaktadır. 
Ermenek’te
kazadan önce 8 ocak faalken bugün 2 kömür ocağı faaldir. Madenlerde kazadan
önce 2.700 işçi çalışırken bugün 380 işçi çalışmaktadır. Ekonomisi kömür
madenlerinin çalışmasına bağlı Ermenek’te hayat bitmiştir. Ermenek, Karaman’ın
2018 yılında nüfus anlamında küçülen tek ilçesidir. Bunun sebebi kaza değil,
Soma kazasından sonra iş güvenliği tedbirlerinin artırılması yönünde yapılan
düzenlemelerin mali boyutunu özel sektörün karşılayamıyor olmasıdır. Ermenek’te
redevans uygulamasıyla bölünen maden sahaları çalıştırılamamaktadır. Aslında
olması gereken maden sahalarını bölmek değil, birleştirmek ve hatta devletin
sahibi bulunduğu madenleri bizatihi kendisinin işletmesidir. Ermenek’te
dağların altında kömür var ama ne özel sektör ne de devlet bu kömürü çıkarmayı
beceremiyor. İktidar Ermenek’in ve Ermenekli hemşehrilerimin yaşam mücadelesine
kayıtsız kalıyor. Oysa ne Ermenek ne de Ermenekli madenciler böyle bir tabloyu
hak ediyor. Karaman Ermenek’te dağların altında kömürü çıkaramıyorsunuz ama
Karaman Merkez Akçaşehir beldesi ve Ayrancı ilçesi Ambar ve Kavuklar köyleri
ile Konya’nın Karapınar ve Ereğli ilçesini kapsayan sahada Konya Ovası’nın
göbeğinde, tarım arazilerinin tam ortasında henüz olgunlaşmamış linyit
rezervini çıkarıp hem de yanı başına bir de termik santral kondurmayı
düşünüyorsunuz. Bu, toprağa vefasızlık; havaya, suya vefasızlık, dahası insana
vefasızlıktır. 
Konya
kapalı havzası dünyada ekolojik açıdan en önemli 200 alandan biridir. Her ne
kadar buğday artık para etmese de Türkiye'nin buğday ambarı olarak
bilinmektedir. Havzada 2 adet millî park bulunmaktadır. Ülkemizin ortalama
yıllık yağışının yarısı kadar bir yağış almaktadır. Bu sebeple havzada yer altı
suyu kullanımı oldukça yaygın ve önemlidir. 
Bölgedeki
rezervin tamamının çıkarılması sırasında 22 milyar ton hafriyat ortaya
çıkacaktır. Kazılacak ve başka bir yere taşınacak bu hafriyatın yüzde 1’i bile
tozlaşsa bu, yılda 700 bin ton tozun uçması demektir. Bunun yanı sıra
işletmenin yapılacağı yerin bu yörede elde kalmış ender tarım topraklarının bir
bölümü olduğu unutulmamalıdır. On binlerce yılda oluşan tarıma elverişli
toprakların bu şekilde bir etkiye maruz bırakılması bölgenin tarım arazilerine
büyük zarar verecektir. 
Ayrıca,
bölgedeki kömür ortalama 204 metre derinliktedir. Kömürün üzerinde toprağın 20
ila 60 metre altında yer altı suyu bulunmaktadır. Kömüre ulaşmak için yapılacak
kazıdan önce bu suyun pompalanması gerekecektir. Bu uygulama ise zaten bölgede
yaşanan yer altı suyundaki düşüşü hızlandıracak, bölgedeki obrukların sayısını
ve büyüklüğünü artıracaktır. Bu, aynı zamanda bölgenin tarımsal sulama ve içme
suyu kaynaklarını da büyük bir riskin altına sokacaktır. Bölgede akarsu ve
göller kalmadığından kurulacak termik santral işletmesinin soğutmada
kullanabileceği tek su kaynağı yer altı suyudur. Bu da otuz yıl boyunca 8.200
yer altı su kuyusunun sürekli çalışması demektir. Karaman il genelinde sulama
kuyusu sayısının 6 bin civarında olması düşünüldüğünde bunun ne anlama
geldiğini varın siz düşünün. Bölgede 60 bin kişinin tarımdan geçindiği
düşünüldüğünde, madende ve termik santralde yaratılabilecek istihdam da bölge
için hiçbir anlam ifade etmeyecektir. 
(Mikrofon
otomatik cihaz tarafından kapatıldı) 
BAŞKAN
– Toparlayın Sayın Milletvekili. 
İSMAİL
ATAKAN ÜNVER (Devamla) – Yine, bölgede, tozlaşma ve termik santral kaynaklı
oluşacak çevre kirliliğinin de bölge insanının sağlığı üzerinde yaratacağı
riskler, özellikle kanser riski işin cabası ve en önemli muhtemel negatif
sonucudur. Bu sebeple, başta bu proje ve tarımsal alanları katledecek benzer
projeler iptal edilmeli, Ermenek’te olduğu gibi çalışmayan ocaklardaki
kömürlerin çıkarılmasının çaresi aranmalıdır. 
Son
söz olarak şunu söylemek isterim: Önce buğdayımızı, arpamızı aldınız, sonra
suyumuzu aldınız, şimdi topraklarımıza göz dikiyorsunuz. Toprağımızı verirsek
sonra sağlığımızı ve canımızı alacaksınız; biz de vermeyeceğiz, vermeyeceğiz,
vermeyeceğiz. 
Teşekkür
ediyorum. 
Genel
Kurulu saygıyla selamlıyorum. (CHP sıralarından alkışlar)
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Sayın
Elitaş, buyurun. 
III.- AÇIKLAMALAR (Devam)
31.- Kayseri Milletvekili Mustafa Elitaş’ın, hayatını kaybeden Umut
Vakfı Kurucu Başkanı Nazire Dedeman’a Allah’tan rahmet dilediğine ilişkin
açıklaması
MUSTAFA
ELİTAŞ (Kayseri) – Sayın Başkanım, teşekkür ediyorum. 
Biraz
önce, Maden Kanunu görüşülürken madenciliğin duayenlerinden rahmetli Kemal
Dedeman’ın kızı, Umut Vakfının Başkanı Nazire Dedeman’ı kaybettiğimizi
öğrendik. Allah’tan rahmet diliyorum. 
Nazire
Hanım, 17 yaşında bir yavrusunu bir kurşunla kaybeden, 3 çocuğunu da hayatında
mezara teslim eden, defneden bir hanımefendi olarak büyük acılar çeken
birisiydi. Murat Dedeman’ın ablası, madencilikte önemli faaliyetler göstermiş,
Türkiye'nin önemli şirketlerinden biri Dedeman Holdingin Yönetim Kurulu eski
Başkan Vekillerinden Nazire Dedeman’ı kaybettiğimizi… Bir Kayserili hemşehrisi
olarak Allah’tan rahmet diliyorum. 
Yine,
yeni öğrendim, kardeşi Murat Dedeman iki gün önce açık kalp ameliyatı geçirmiş.
Değerli dostumuz Murat Dedeman’a da buradan acil şifa dileklerimi ifade
ediyorum.
V.- KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Teklifleri (Devam)
1.- İstanbul Milletvekili Nevzat Şatıroğlu ve 6 Milletvekilinin Maden
Kanunu ile Bazı Kanunlarda ve Kanun Hükmünde Kararnamede Değişiklik Yapılmasına
Dair Kanun Teklifi (2/1410) ve Sanayi, Ticaret, Enerji, Tabii Kaynaklar, Bilgi
ve Teknoloji Komisyonu Raporu (S. Sayısı: 41) (Devam)
BAŞKAN
– Diğer önergeyi okutuyorum:
Türkiye
Büyük Millet Meclisi Başkanlığına
Görüşülmekte
olan (2/1410) esas numaralı Maden Kanunu ile Bazı Kanunlarda ve Kanun Hükmünde
Kararnamede Değişiklik Yapılmasına Dair Kanun Teklifi’nin 9’uncu maddesinin
(1)’inci fıkrasında yer alan “değiştirilmiştir” ibaresinin “yeniden
düzenlenmiştir.” ibaresiyle değiştirilmesini arz ve teklif ederim. 
 Arslan
Kabukcuoğlu Ayhan Erel Feridun
Bahşi
 Eskişehir Aksaray Antalya
 Zeki
Hakan Sıdalı  İsmail
Koncuk
 Mersin  Adana
BAŞKAN
– Komisyon önergeye katılıyor mu? 
SANAYİ,
TİCARET, ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI MUSTAFA
ELİTAŞ (Kayseri) – Katılamıyoruz Sayın Başkan. 
BAŞKAN
– Önerge hakkında konuşmak isteyen Mersin Milletvekili Zeki Hakan Sıdalı. (İYİ
PARTİ sıralarından alkışlar)
Süreniz
beş dakikadır. 
ZEKİ
HAKAN SIDALI (Mersin) – Sayın Başkan, değerli milletvekilleri; hepinizi
saygıyla selamlıyorum. 
Ülkemizdeki
mevcut altın rezervi dünya sıralamasında 22’nci ve ülkemizde 33 aktif altın
ruhsatlı maden bulunuyor. Bunlardan yüzde 68’i yerli firmalara ait.
Görüştüğümüz maddeyle altın, gümüş ve platin madenleri için uygulanan devlet
hakkı miktarının artırılması amaçlanıyor. Bu değişiklik maden üretimini
kesinlikle olumsuz olarak etkileyecek. Geçici kaynak aşkına üretime bir darbe
daha geliyor. 
2001-2013
yıllarına kadar üretim 1,4 tondan on iki yıl içerisinde 33 tona çıkmış fakat
2013 yılından itibaren de ciddi bir düşüş yaşanmış. 2012 yılında 120 milyon
dolar olan maden arama sermayesi 2018’de 10 milyon doların altına düşmüş. Bu,
Türkiye’deki altın madenciliğinin sürdürülebilir olmasını sıkıntıya sokuyor.
Türkiye’nin altın potansiyeli 6.500 ton ancak bunun yalnızca 900 tonu rezerv
hâline getirilebilmiş yani elde altın var ama üretmiyoruz, üretemiyoruz, rezerv
hâline getiremiyoruz. Üretmeyince ne yaparız biz? İthal ederiz. İhtiyacımızın
yüzde 90’ını da ithal ediyoruz. Dalgalı kur ile metal ve maden fiyatlarındaki
artıştan dolayı sadece bu alanda yıllık 15 milyar dolar cari açık veriyoruz.
2017 yılı altın ihracatımız 6,5 milyar dolarken 2018 yılı altın ihracatımız 2,5
milyar dolara düşmüş. Altın ihracatındaki bu düşüş, devlet hakkının artırılması
bu rakamı daha da aşağıya çekecek. Sürdürülebilir kalkınmanın tek yolu
üreticiyi sürekli her alanda rahatlatmaktan geçiyor. 
Hükûmet
altın madenlerindeki devlet hakkını artırarak kısa vadede kâr etmiş görünse de
yüzde 68’i yerli maden şirketlerinin elinde bulunan ve yatırımları azalan altın
madenciliğine bir darbe daha vurmuş olacak. Bu, 2013 yılından beri düşüşte olan
yerli altın madenciliğinin sonu demek ve altındaki ithalatı daha da artıracak.
Her alanda olduğu gibi madencilikte de “Üretmeyiz, ithal ederiz.” diyenler,
unutmayın, hazıra dağ dayanmaz. Özellikle altın madenleri üzerinden yapılan
devlet hakkının artırılması 2017 yılında ilan ettiğiniz Millî Enerji ve Maden
Politikası’yla taban tabana zıttır. Bir yandan “Dışa bağımlılığı azaltacağız.”
deyip bir yandan da kendisine çok yüksek talep olan bir madenin ülkedeki
üretimini baltalamak nasıl bir hüsran takdirlerinize bırakıyorum. 
Hüsrandan
bahsetmişken ve altın üzerinde bu kadar konuşmuşken Venezuela’dan gelen
altınlara da değinmek lazım. 2018 yılında Venezuela’dan Türkiye’ye gelen altın
900 milyon dolara, 24 tona ulaştı. Bir anda patlayan bu altın ticaretinin
detaylarını tüm kamuoyu gibi biz de bilmek istiyoruz. Malumunuz, Halkbank Genel
Müdürü Amerika’da tutukluyken biz Zarrab’ın sanatçı eşini Amerika’ya devlet
onayı ve VIP’ten yanına gönderirken ve devlet itibarımızı yerle bir ederken
Hükûmetin altın ticareti sicili Zarrab’tan dolayı pek bir kara. İşlenip geri
satın alınmak üzere gönderilen altınların Venezuela’ya ulaştığına dair
kayıtlara ulaşmak mümkün değil. El konma riski olunca İsviçre’de değil
Türkiye’de işlenen altınlar “Altın üzerinde yeni bir skandal mı geliyor?” diye
düşündürüyor. Bunu merak ediyor ve bu konuda samimi bir açıklama bekliyoruz.
Biz, 1913’te “Güney Amerikalılara doğru adamı seçmesini öğreteceğim.” diyen
Wilson’ın Amerikası’nın yanında yer alalım demiyoruz ama nerede yer alacağız,
neden oradayız, bilmek zorundayız. Orduyu maddi menfaat karşılığı elinde tutan
zayıf Maduro ne kadar dayanacak? 2/3’ü halk tarafından seçilmeyen Meclis ile
sadece yüzde 32’si seçime giden bir ülke, hileli seçim makineleri, istemediğini
seçime almayan sakat demokrasi, muhalif gazetecisiyle, siyasetçisiyle itiraz
edenlerin hapiste olduğu, devletin canının istediğine sadakat kartıyla istediği
kadar maaş dağıttığı ülke. Dünyanın en çok petrol yataklarına sahip ama
maaşların aylık 7 dolar olduğu, yıllık enflasyonun yüzde 1 milyon 350 bin
oranına ulaştığı, halkı açlıktan ortalama 11 kilo zayıflayan bir ülke. Mevsim
benzerliğinden dolayı yakında Hatay ve Mersin’deki Suriyeli misafirlerinizin
yanına Venezuelalı misafirleriniz de katılırsa kimse şaşırmasın. 
(Mikrofon
otomatik cihaz tarafından kapatıldı)
BAŞKAN
– Toparlayın.
ZEKİ
HAKAN SIDALI (Devamla) – İşte, dünyanın çoğunluğuna rağmen bu ülkenin
yanındayız. Venezuela’nın başına gelen her şey, hayalî gelirler, üretmeden
harcanan paralar ve yüksek dış borçla geldi. Tanıdık geldi mi bilmiyorum. 
Tabii
ki Türkiye Venezuela değil, kıyaslanamaz bile ama ders alacak duruma adım adım
gidiyoruz. Anlık, devlet aklıyla verilmeyen kararlar bizi sadece kaosa
sürüklüyor. Dünya devleti olmak yerine dünya devletlerinin dalgasında sağa sola
savrulan bir ülke oluyoruz, Türkiye bunu hak etmiyor.
Yüce
heyetinizi saygıyla selamlıyorum. (İYİ PARTİ sıralarından alkışlar)
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir.
9’uncu
maddeyi oylarınıza sunuyorum: Kabul edenler… Kabul etmeyenler… Madde kabul
edilmiştir.
10’uncu
madde üzerinde üç önerge vardır, önergeleri aykırılık sırasına göre işleme
alacağım. 
Türkiye Büyük Millet Meclisi Başkanlığına
Görüşülmekte
olan 41 sıra sayılı Kanun Teklifi’nin 10’uncu maddesinin tekliften
çıkarılmasını arz ve teklif ederiz. 
 Zeynel
Özen Mahmut Toğrul Kemal
Bülbül
 İstanbul Gaziantep Antalya
 Züleyha
Gülüm  Muazzez
Orhan
 İstanbul  Van
BAŞKAN
– Komisyon önergeye katılıyor mu? 
SANAYİ,
TİCARET, ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI MUSTAFA
ELİTAŞ (Kayseri) – Katılamıyoruz Sayın Başkanım. 
BAŞKAN
– Önerge hakkında konuşmak isteyen Gaziantep Milletvekili Mahmut Toğrul. 
Buyurun
Sayın Toğrul. (HDP sıralarından alkışlar) 
Süreniz
beş dakikadır. 
MAHMUT
TOĞRUL (Gaziantep) – Teşekkürler Sayın Başkan. 
Değerli
milletvekilleri, hepinizi saygıyla selamlıyorum. 
10’uncu
madde üzerinde grubumuzun verdiği önerge üzerine söz aldım. Genel Kurulu tekrar
saygıyla selamlıyorum. 
Değerli
milletvekilleri, AKP iktidarının rant kıskacındaki madencilik anlayışı yaşanan
maden facialarıyla su yüzüne çıkmış bulunmaktadır. Yurttaş, güvencesiz bir
şekilde, tarım alanları yok edildiği için, orman alanları yok edildiği için
madenciliğe mahkûm edilmiş durumdadır. 
Yaşanan
facialar göz önüne getirildiğinde, iktidarın madencilik alanındaki denetleyici
ve düzenleyici rolü askıya alınmış gibi görünmektedir. Madencilik alanı gibi
bir alan, işçi sağlığı ve iş güvenliğinin korunması yönünde devletin
düzenleyici ve denetleyici rolünün en ileri düzeyde olması gereken bir alandır.

Kamu
düzeninin önceliği en temelde, bu sahalarda çalışan emekçinin can güvenliğini
ve menfaatini korumaya yönelik olmalıdır. Maden sahalarında gerçekleştirilecek
denetimin işverene bağlı daimî nezaretçilere devredilmesi ise Soma’da yaşanan
faciadan hiç ders alınmadığını göstermektedir. 
Türkiye’de
rant anlayışının bir sonucu olarak, bütün sektörlerde olduğu gibi, özellikle
madencilik politikasının temelinde yatan ucuz maliyetle servet edinme anlayışı,
dikkatle irdelenmesi ve izlenmekte olan politikanın gözden geçirilmesini
gerektiren uyarıcı göstergelerdir. 
Soma’da,
Şırnak’ta, Ermenek’te, Zonguldak’ta, Siirt Şirvan’da yaşadığımız ve iş cinayetlerine
dönüşen bu madenci ölümlerinin asıl sorumlusu, kamusal varlıklarımızı ve
hizmetleri özele ve talana açan, emekçiyi güvencesiz çalışmaya ve daha fazla
ölüme zorlayan politikalardır. Bu politikaları uygulayan ise siyasi iktidardır.

Yaşamı,
emeği ve tarihi hiçe sayan, salt ekonomi endeksli yaklaşımın faturasını maden
işçilerinin katledilmesinde sıkça görüyoruz. Neoliberal sistemin ekonomik ve
politik organizasyonunun icracısı olan AKP Hükûmetinin neoliberalizmde ve vahşi
kapitalizmde ustalığa erişmesinin adı Soma, Ermenek ve Şirvan katliamları
olmuştur. 
Değerli
arkadaşlar, 10’uncu maddeyle, işverene bağlı çalışan daimî nezaretçilere ruhsat
sahasındaki faaliyetleri denetleme yükümlülüğü verilmektedir ancak “ruhsat
sahası” tabiri çok geniş bir tabir olup daimî nezaretçilere ruhsat sahası
içerisinde bulunan tüm tesis ve yolların dahi sorumluluğu verilmektedir. Oysaki
daimî nezaretçinin asıl sorumluluğu, kanunun 31’inci maddesinde açıklandığı
üzere, maden ruhsat sahalarındaki işletme faaliyetlerine nezaret etmektir.
Yapılması öngörülen değişiklikle birlikte, işverene bağlı çalışmalarından
ötürü, daimî nezaretçilerin işletme faaliyetlerini denetleme girişimlerinin,
bağlı bulunduğu işverenin ceza almamak adına oluşturacağı baskıdan ötürü
sağlıklı bir şekilde gerçekleşmesi pek mümkün görülmemektedir. Böyle olduğu
ölçüde, maden sahalarındaki yeni iş cinayetlerinin ortaya çıkması ise maalesef
kaçınılmaz görünmektedir. 
Maddenin
(ı) bendine göre, mali işleri takip etmekle mükellef olan yetkilendirilmiş
tüzel kişiliklere güvence verilmeden mali işleri denetlemeleri açısından
sorumluluk yüklenmektedir. Projenin uygun yapılıp yapılmadığı yönündeki
denetimin devlet tarafından MİGEM eliyle yapılması gerekirken yetkilendirilmiş
tüzel kişiliklere devredilerek özelleştirilmektedir. İşveren karşısında
herhangi bir yetki ve güvencesi olmayan yetkilendirilmiş tüzel kişilikler
işlerini kaybetmemek amacıyla, işveren baskısı sonucunda vergiyi az göstermek
için zorunlu olarak kendisini böyle bir baskı altında hissedecektir fakat hukuki
açıdan ise sorumluluk işverende değil, tamamen yetkilendirilmiş tüzel
kişiliklerde olacaktır. 
Değerli
arkadaşlar, sınırlı yetkiye sahip olan ve gelir düzeyi görece düşük olan teknik
çalışanın ya da daimî nezaretçilerin teklifteki cezalarla karşılaşması
meslekten uzaklaşmalarına, sahada sorumluluk almaktan geri durmalarına neden
olacaktır. Değerli arkadaşlar, bu yönüyle bakıldığında devlet görevini özele
terk etmektedir.
Burada
ayrıca özellikle vurgulamakta ısrar etmekten vazgeçmeyeceğimiz, bu Meclisin bir
üyesi olan ve bugün itibarıyla doksan bir gündür açlık grevinde olan Leyla
Güven’i dile getirmekten siz kulaklarınızı tıkasanız da biz asla
vazgeçmeyeceğiz. 
(Mikrofon
otomatik cihaz tarafından kapatıldı) 
MAHMUT
TOĞRUL (Devamla) – Bitiriyorum Sayın Başkan.
BAŞKAN
– Toparlayın Sayın Milletvekili.
MAHMUT
TOĞRUL (Devamla) – Güven’in kendi hayatını ortaya koyması, âdeta kendi
taleplerini değil toplumun barışını kendi geleceğinin ana belirleyicisi olarak
ortaya koymuş olması Türkiye'nin barışı ve demokratikleşmesi açısından aslında
tarihî bir fırsattır. Leyla Güven’in taleplerine kulak tıkamak, tüm Türkiye'de
barış isteyenlerin cezalandırılması anlamına gelmektedir. Leyla Güven’in talebi
çok özel bir talep değil değerli arkadaşlar; bu ülkenin kendi iç hukukuna
uyması, altına imza koyduğu uluslararası hukuka uyması çağrısıdır. Bu çağrıyı
dillendirmekten vazgeçmeyeceğimizi, Leyla’nın sesine ses olmak zorunda
olduğumuzu bir kez daha belirtiyor, hepinizi saygıyla selamlıyorum. (HDP
sıralarından alkışlar) 
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 41 sıra sayılı Maden Kanunu ile Bazı Kanunlarda ve Kanun Hükmünde
Kararnamede Değişiklik Yapılmasına Dair Kanun Teklifi’nin 10’uncu maddesinin
çerçeve hükmünde geçen "fıkra eklenmiştir” ibaresi "fıkralar
eklenmiştir" şeklinde değiştirilmiş ve maddenin işlenecek hükmüne
aşağıdaki fıkra eklenmiştir.
"Daimi
nezaretçilerin hak ve yetkileri, görevlerini yerine getirmeleri nedeniyle
kısıtlanamaz. Bu kişiler, görevlerini mesleğin gerektirdiği etik ilkeler ve
mesleki bağımsızlık içerisinde yürütür. Daimi nezaretçilerin iş sözleşmelerine
bu Kanun ve ilgili mevzuat ile belirlenen görevlerini yerine getirmelerinden
dolayı son verilemez ve bu kişiler hiçbir şekilde hak kaybına uğratılamaz. Aksi
takdirde işveren hakkında bir yıllık sözleşme ücreti tutarından az olmamak
üzere tazminata hükmedilir. Daimi nezaretçilerin iş kanunları ve diğer kanunlara
göre sahip olduğu hakları saklıdır. Açılan davada, kötü niyetle gerçek dışı
bildirimde bulunduğu mahkeme kararıyla tespit edilen daimi nezaretçinin
belgesi, altı ay süreyle askıya alınır.”
 Kazım
Arslan Müzeyyen Şevkin Tahsin
Tarhan
 Denizli Adana Kocaeli
 Haydar
Akar Cavit Arı Kani
Beko
 Kocaeli Antalya İzmir
BAŞKAN
– Komisyon önergeye katılıyor mu? 
SANAYİ,
TİCARET, ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI MUSTAFA
ELİTAŞ (Kayseri) – Katılamıyoruz Sayın Başkan. 
BAŞKAN
– Önerge hakkında konuşmak isteyen İzmir Milletvekili Kani Beko, buyurun. (CHP
sıralarından alkışlar)
Süreniz
beş dakikadır.
KANİ
BEKO (İzmir) – Sayın Başkan, değerli milletvekilleri; siyaset ne için yapılır?
Benim bildiğim siyaset, bir ülkenin yer altı ve yer üstü kaynaklarını adaletli
bir şekilde dağıtmak için yapılır.
Osmanlı’nın
en önemli ulemalarından Şeyh Bedrettin şöyle bir ifade kullanır, Şeyh Bedrettin
der ki: “Gelin, beraber üretelim; ürettiklerimizi beraber tüketelim, beraber
yönetelim. Yârin yanağından gayrı her şey her yerde ortak.” Bizim ülkemizde
böyle mi? İstatistiklere baktığımızda maalesef böyle değil.
Sevgili
milletvekillerim, değerli arkadaşlarım; Maden Kanunu ile Bazı Kanunlarda ve
Kanun Hükmünde Kararnamede Değişiklik Yapılmasına Dair Kanun Teklifi’nin
10’uncu maddesiyle ilgili önerge üzerinde söz almış bulunuyorum. Önemli bir
kanunu görüşüyoruz. Madenler, maden işleri ve enerji konusunda, enerji alanında
Türkiye son dönemde başka ülkelere çok fazla bağımlı hâle gelmiştir maalesef.
Yerli enerji üretiminin talebi karşılama oranı yüzde 48’den yüzde 24’e
gerilemiştir. Bu ise maalesef dışa bağımlı bir enerji politikamızın olduğunu
göstermektedir. Petrolden elde edilen ürünlerin büyük bir kısmı Rusya’dan
gelmektedir, bu oran yüzde 23,5’tir. Kullandığımız doğal gazın yüzde 53’ü
maalesef Rusya’dan gelmektedir. Görüyoruz ki şu anda Türkiye Cumhuriyeti
devleti enerji konusunda Rusya’ya aşırı bir şekilde bağımlı hâle gelmiştir. Bir
devlet düşünün ki enerji konusunda başka bir devlete yüzde 60’ın üzerinde bağımlı
olsun, bununla da yetinmesin, nükleer santrali de aynı ülkelere yaptırsın yani
siz eğer sadece tek bir ülkeye bu kadar bağımlı hâle gelirseniz maalesef bunun
sonu olmaz diye düşünüyorum. Türkiye’nin sağlıklı ve tutarlı bir enerji
politikasının olmadığını görmekteyiz. Hiçbir ülke, Türkiye kadar enerji
konusunda bir devlete bu kadar yüksek oranda bağımlı olmamıştır. Bu, sizin
egemenliğinize verilebilecek olan en büyük zararın kaynağıdır. En fazla kömür
üreten 7’nci ülkeyiz, dünyada en fazla doğal gaz ithal eden de 5’inci ülkeyiz.
Enerji ithalatında 2016’da 27 milyar dolar verdik, 2017 yılında ise maalesef 37
milyar dolar ödedik. Enerji ithalatında, bu konuda yapmış olduğumuz çalışmalar,
maalesef, gerçekten sadece ama sadece emperyalist ülkelere yaramaktadır. 
Sevgili
arkadaşlarım, kamunun sahibi olduğu yer altı ve yer üstü zenginliklerin kamusal
bir anlayışla üretilmesi temel bir yaklaşımdır ama gelin görün ki ülkemizde
redevans-taşeronlaştırma ilişkileriyle madencilik sahaları özel sermayeye
peşkeş çekilmiş, madenlerin çalışma koşulları, ücretler ve işçi sağlığı, iş
güvenliği uygulamaları da daha kötüye gitmiştir. Taşeron, güvencesiz,
sendikasız, yerin yedi kat dibinde değer üreten maden işçilerinin bu ülkede
zerrece bir değerlerinin olmadığı herkes tarafından bilinmektedir. Daha fazla
üretimin ve daha fazla kârın daha fazla kan demek olduğunu bu ülke insanı
madencilik üretiminde maalesef görmektedir. Soma bunun en yalın ama bir o kadar
kitlesel katliamın yaşandığı bir örnektir. Resmî kurumlarca oluşturulmuş detaylı
raporlarda en temel sorunlar saptanmış olmasına rağmen uygun dönemlerde
yapılmamıştır. Bu ülkede gerçekten olması gereken ellerinin tersiyle itilmiş ve
dolayısıyla “Biz biliriz, biz yaparız.” mantığıyla -burada defalarca söyledim-
işçi sağlığı ve iş güvenliği önlemleri de alınmadığından dolayı AKP iktidara
geldiği günden bu yana madenlerde ve diğer iş yerlerinde 25 bine yakın işçi
arkadaşımız iş cinayetlerinde, iş kazalarında ölmüştür.
Sevgili
arkadaşlarım, değerli kardeşlerim; bunun değişebilmesi için bizim önerilerimiz…
(Mikrofon
otomatik cihaz tarafından kapatıldı) 
BAŞKAN
– Toparlayalım.
KANİ
BEKO (Devamla) – Peki. 
Taşeronluk
kesinlikle yasaklanmalıdır, madenler kesinlikle kamu eliyle yönetilmelidir.
Redevans Anayasa’ya aykırıdır, hukuksuz olarak yapılan bu sözleşmeler
feshedilmelidir ve tekrarı kesinlikle olmamalıdır. Sendikalaşmanın önündeki
engeller kaldırılmalıdır. Maden işçilerinin sendikalı olmasının önü
açılmalıdır. Madenlerin denetim mekanizması bağımsız olmalıdır ve harcamalar
kurulacak bir fondan karşılanmalıdır. Ayrıca devletin denetimi güçlü bir hâle
getirilmelidir. ILO’nun madencilik ve diğer çalışma alanlarıyla ilgili
sözleşmeleri ve diğer uluslararası mevzuat en uygun bir şekilde
düzenlenmelidir. Madenlerde yaşam odalarının kurulması hızla gerçekleşmelidir.
Madencilikte havza üretimlerine geçilmeli ve havza bazlı üretim haritaları
çıkarılmalıdır. Enerji ve Tabii Kaynaklar Bakanlığı Maden İşleri Genel
Müdürlüğünün taşra teşkilatları oluşturulmalı ve merkezden yönetilmesi
anlayışından vazgeçilmelidir.
(Mikrofon
otomatik cihaz tarafından kapatıldı) 
KANİ
BEKO (Devamla) – Bitiriyorum, son cümlem.
BAŞKAN
– Toparlayın Sayın Beko.
KANİ
BEKO (Devamla) – Çok teşekkür ediyorum, sağ olun.
Eğitim
ve uygulamayla ilgili maden ocağı sistemi geliştirilmeli ve bu ocaklarda eğitim
ve uygulamayı tamamladıktan sonra madenci sıfatı işçilere verilmelidir. 
Bundan
sonra her yıl 4 Aralık Dünya Madenciler Günü’nü sevgiyle, sevinçle
kutlayabilmenin yolu, ölümlerin engellenebilmesi için bizim bu önerilerimiz mutlaka
maden ocaklarında uygulanmalıdır diyorum; Genel Kurulu tekrar sevgi ve saygıyla
selamlıyorum. (CHP sıralarından alkışlar) 
BAŞKAN
– Önergeyi oylarınıza sunuyorum: Kabul edenler... Kabul etmeyenler... Önerge
kabul edilmemiştir.
Diğer
önergeyi okutuyorum: 
Türkiye Büyük Millet Meclisi Başkanlığına
Görüşülmekte
olan (2/1410) esas numaralı Maden Kanunu ile Bazı Kanunlarda ve Kanun Hükmünde
Kararnamede Değişiklik Yapılmasına Dair Kanun Teklifi’nin 10’uncu maddesinin
sekizinci fıkrasının (h) ve (ı) bentlerinin teklif metninden çıkarılmasını arz
ve teklif ederim.
 Ayhan
Altıntaş Ayhan Erel Feridun
Bahşi
 Ankara Aksaray Antalya
 Zeki
Hakan Sıdalı  İsmail
Koncuk
 Mersin  Adana
BAŞKAN
– Komisyon önergeye katılıyor mu?
SANAYİ,
TİCARET, ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI MUSTAFA
ELİTAŞ (Kayseri) – Katılamıyoruz Sayın Başkan.
BAŞKAN
– Önerge hakkında konuşmak isteyen Ankara Milletvekili Ayhan Altıntaş. 
Buyurun
Sayın Altıntaş. (İYİ PARTİ sıralarından alkışlar)
Süreniz
beş dakikadır.
AYHAN
ALTINTAŞ (Ankara) – Sayın Başkan, değerli milletvekilleri; kanun teklifinin
10’uncu maddesi hakkında söz almış bulunuyorum. Hepinizi saygıyla selamlıyorum.
İlk
çağlardan beri madenlerden elde edilen ürünler insanlığın gelişimini ve
yaşamını kolaylaştıran en büyük etkenlerden biri olmuştur. Bu nedenle, Maden
Yasası’nın çok dikkatli ve millî servetin en iyi koşullarda ortaya çıkmasını
sağlayacak şekilde hazırlanması gerekmektedir. 
Yasa
teklifine bakacak olursak gereken özen ve titizliğin gösterilmediği anlaşılmaktadır.

Vaktimin
kısıtlı olması nedeniyle eksikliklerin hepsini anlatamayacağım, sadece bazı
örneklerle konuyu dikkatlerinize sunacağım.
Teklifin
10’uncu maddesinde, daimî nezaretçiye tespit ve önerilerini her hafta deftere
kaydetme sorumluluğu getirilmektedir. Bu hükme uymayan denetçilere 5 bin TL
para cezası verilmesi öngörülmektedir. Bu hüküm düşük ücretlerle çalışan daimî
nezaretçiler ve teknik elemanlar için çok ağır bir yaptırım olacaktır.
Neredeyse daimî nezaretçi ve teknik eleman, ruhsat sahibine verilecek her
cezanın müteselsil sorumlusu hâline gelmektedir. Ayrıca bu defterlerin bakanlık
yetkililerince haftalık kontrolü mümkün değildir. Bundan dolayı daimî
nezaretçilerin deftere yazdıkları haftalık kayıtlarını Bakanlık nezdinde
oluşturulacak anında takip ve izleme programıyla, müfettişlerin yerinde ve
zamanında müdahale ve kontrolüyle ileride oluşabilecek maden kazalarının ve
işçi ölümlerinin önüne geçilebilecektir. Dolayısıyla daimî nezaretçilere
getirilen ağır ceza hükümleri de ortadan kalkmış olacaktır. Teklifte öngörülen
söz konusu para cezaları, maden mühendislerinin daimî nezaretçilik görevini
kabul etmelerinde çekimser davranmalarına yol açacaktır. Bu bakımdan teklifte
daimî nezaretçi ve teknik elemanlar için öngörülen idari para cezalarının
tekliften çıkarılması önem arz etmektedir. 
Daimî
nezaretçi, Maden Kanunu’na göre atanmakta, faaliyetlerin işletme projesine göre
yürütülüp yürütülmediğini takip etmektedir. Ani ortaya çıkan riskleri tespit
etmek ayrı bir uzmanlık dalıdır. Kaldı ki maden sahasında bulunan tesislerde iş
sağlığı ve güvenliği yönünden yapılacak denetimler 6331 sayılı İş Sağlığı ve
Güvenliği Kanunu çerçevesinde iş güvenliği uzmanları tarafından
gerçekleştirilmektedir. Kanun’un 10’uncu maddesine eklenen fıkrayla
“Yetkilendirilmiş tüzel kişilere Genel Müdürlüğe vermiş oldukları her türlü
bilgi, belge ve beyanın doğru olmaması hâlinde 31.054 lira idari para cezası
uygulanır. Bu fıkradaki ihlalin üç yıl içinde tekrarı hâlinde idari para cezası
iki katı olarak uygulanır ve bu Kanun gereğince yapacakları beyanlar bir yıl
süreyle geçersiz sayılır.” hükmü eklenmektedir. Hâlbuki Maden Kanunu’nun
29’uncu maddesiyle “Yetkilendirilmiş tüzel kişiler tarafından hazırlanan rapor,
proje ve tüm teknik belgeler ruhsat sahibi tarafından Genel Müdürlüğe verilir.”
denilmek suretiyle yetkilendirilmiş tüzel kişilerce hazırlanan belgelerin
ruhsat sahipleri tarafından Genel Müdürlüğe verileceği öngörülmüştür.
Hâlihazırda yetkilendirilmiş tüzel kişiler Genel Müdürlüğe herhangi bir evrak
teslim etmemektedirler ancak kanun teklifiyle, yetkilendirilmiş tüzel kişilere
teslim ettikleri evraklar üzerinden idari para cezası uygulanacağı
belirtilmektedir. Yetkilendirilmiş tüzel kişiler tarafından Genel Müdürlüğe
teslim edilen herhangi bir evrak bulunmadığı için, ilgili madde gereği
yetkilendirilmiş tüzel kişilere idari para cezası uygulanabilmesi mümkün
değildir.
Bütün
bu nedenlerle teklifin 10’uncu maddesine olumlu oy veremeyeceğimizi belirtir,
yüce Meclise saygılarımı sunarım. (İYİ PARTİ ve CHP sıralarından alkışlar) 
BAŞKAN
- Şimdi önergeyi oylarınıza sunuyorum: Kabul edenler… Kabul etmeyenler… Önerge
kabul edilmemiştir.
10’uncu
maddeyi oylarınıza sunuyorum: Kabul edenler… Kabul etmeyenler… Madde kabul
edilmiştir.
Birleşime
beş dakika ara veriyorum. 
Kapanma Saati: 23.01
ALTINCI OTURUM
Açılma Saati: 23.02
BAŞKAN: Başkan Vekili Celal ADAN
KÂTİP ÜYELER: Şeyhmus
DİNÇEL (Mardin), Barış KARADENİZ (Sinop)
-----0-----
BAŞKAN
– Türkiye Büyük Millet Meclisinin 49’uncu Birleşiminin Altıncı Oturumunu
açıyorum.
41
sıra sayılı Kanun Teklifi’nin görüşmelerine devam ediyoruz.
Komisyon?
Yok. 
Ertelenmiştir.
Gündemimizde
başka bir konu bulunmadığından, alınan karar gereğince kanun teklifleri ile
komisyonlardan gelen diğer işleri sırasıyla görüşmek için, 7 Şubat 2019
Perşembe günü saat 14.00’te toplanmak üzere birleşimi kapatıyorum. 
Kapanma Saati: 23.03




(x) 41 S. Sayılı Basmayazı 5/2/2019
tarihli 48’inci Birleşim Tutanağı’na eklidir.




