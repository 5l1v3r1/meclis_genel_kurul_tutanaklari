



TBMM Tutanak Müdürlüðü




19 Haziran 2014 Perşembe 
BİRİNCİ OTURUM
Açılma Saati: 14.01
BAŞKAN: Başkan Vekili Sadık YAKUT
KÂTİP ÜYELER: Muhammet Rıza YALÇINKAYA (Bartın), Dilek YÜKSEL (Tokat)
----- 0 -----
BAŞKAN – Türkiye
Büyük Millet Meclisinin 106’ncı Birleşimini açıyorum.
Toplantı yeter sayısı vardır,
görüşmelere başlıyoruz. 
Gündeme geçmeden önce üç sayın
milletvekiline gündem dışı söz vereceğim. 
Gündem dışı ilk söz, Kırım Kongo
kanamalı hastalığı ve alınması gereken tedbirler hakkında söz isteyen Tokat
Milletvekili Reşat Doğru’ya aittir.
Sayın milletvekilleri, Genel Kurulda
uğultu var, lütfen sessiz olalım.
Buyurun Sayın Doğru. (MHP sıralarından
alkışlar) 








REŞAT DOĞRU (Tokat) – Ülkemizde birçok
ilde görülen Kırım Kongo kanamalı hastalığı ve alınması gerekli tedbirlerle ilgili
söz almış bulunuyorum, yüce Meclisi saygıyla selamlıyorum.
Sözlerimin başında ülkemizde PKK terör
belasından sonra şimdi de karşımıza Irak’taki IŞİD terör örgütü çıkmaya
başladı. IŞİD terör örgütü Musul’dan sonra Telafer’i, Tuzhurmatu’yu da ele geçirdi,
şimdi de Kerkük üzerine yürüyor. Irak’ta tam bir kargaşa hâkim. Bundan da en
büyük zararı Irak Türkleri görüyor. Peşmerge Kerkük’ün etrafına yerleşim
yerlerine yerleşerek sahip çıkıyor, “Artık buradan çıkmayacağım.” diyor. 
Sayın milletvekilleri, IŞİD de belli
yerleri -başta petrol bölgesi olmak üzere- ele geçiriyor. Sanki aralarında
anlaşma yapmışlar gibi görünüyor ve Irak bölünüyor. AKP iktidarı ve Hükûmeti bu
durum karşısında acaba ne yapıyor, ne önlemler alıyor, bunu da öğrenmek
istiyoruz. 
Biz de ülkemize, Türkiye’mize ve
dünyaya baktığımız zaman hiç de iyi bir tabloyu görmüyoruz. Türkiye kaynıyor,
komşu ülkeler yanıyor. Her geçen gün daha da kötüye gidiyor. Ancak buradan
bakınca İpek, Defne, Ömer Kağan ve Ali Efe torunlarımıza iyi bir Türkiye ve dünyayı
da bırakamadığımızı da söylemek istiyorum. Ülkemizin geleceği kapkaranlık
görünüyor. Sonuçta torunlarımızı çok daha ağır şartlar bekliyor. Ancak onların
“Dedelerimiz bizim için iyi bir dünya, iyi bir Türkiye bırakmadılar.” diye
bizleri suçlayacaklarını da şimdiden görüyor ve hissediyorum. 
Sayın milletvekilleri, Kırım Kongo
kanamalı hastalığı ülkemizde her geçen gün daha fazla yayılıyor, daha fazla can
alıyor. Anneler, çocuklar, dedeler, çiftçiler ölüyor. Son günlerde sadece Tokat
ilinde 9 kişi kene ısırmasından dolayı hayatını kaybetti. Sorun da maalesef gün
geçtikçe artarak devam ediyor. Ancak devletimiz kenenin nereden, ne kadar
geldiğini, ne kadar insana zarar verdiğini çözmüş değil, kene ile ilgili
mücadele yapacak olan ilacı da bulmuş değil. Hatta aşısını dahi bulamadık.
İnsanlarımız kaderlerine terk edilmiş durumdadır. Sağlık Bakanlığının konuyu
ciddiye almadığını sanki görüyor gibiyiz ve de öyle düşünüyoruz. 
Hastalık mevsimsel özellik
göstermektedir. Genel olarak mayıs ve ekim ayları arasında görülmesine rağmen
değişik aylarda da görülebilmektedir. Hastalık için çiftlik çalışanları,
çobanlar, kasaplar, mezbaha çalışanları, et ve et ürünleri, market işçileri
gibi tarım çalışanları, hayvancılıkla uğraşanlar, veterinerler başta olmak
üzere birçok grup, özellikle sağlık personeli, askerler, kamp yapanlar risk
grubu içerisindedir.
Sayın milletvekilleri, ancak “Bizim
canımız yandı sizin canınız yanmasın.” diye insanlar da maalesef feryat ediyor.
Çorum’u, Yozgat’ı, Tokat’ı ile İç Anadolu Bölgesi’ndeki insanlar tarlaya,
bahçeye gitmeye korkuyor “Acaba kene bana da yapışır mı?” diye maalesef
bekleşiyorlar. Devlet olarak, insanlara yardım etmeme hakkımız yoktur. Hükûmet,
Sağlık Bakanlığı bu konuda görevini yeterli olarak yerine getirmemiştir. Bu
konuyla ilgili koruyucu hekimlik mutlaka önemlidir. Son yıllarda tedavide
görülen gelişmelere rağmen bu enfeksiyonlarda ölüm oranları hâlâ çok yüksektir.
Ancak kaynağı tespit etmek, gerekli ilaç ve aşı bulmak için Tokat merkezde
büyük bir araştırma merkezi kurulmalı, dünyanın her tarafından da ilim
adamlarının inceleme ve araştırma çalışmalarına mutlaka bu bölgeden
başlanmalıdır. 9 Haziran tarihinde Tokat Reşadiye ilçesinde 3 çocuk annesi otuz
sekiz yaşında Şefika Koç tedavi gördüğü hastanede ölmüştür. Bu annenin 3 çocuğuna
acaba devlet olarak ne diyeceğiz, ne yapacağız? Sonuçta bu hastalık gerekli
önlemler alınmadığında daha da yayılacak, daha fazla vatandaşımızın hayatını
kaybetmesine neden olacaktır ki, şu an itibarıyla Tokat’ın dışında İç Anadolu
Bölgesi’nde, Sivas’ından, hatta Konya’sına kadar birçok ilde bu hastalıkla
ilgili çok ciddi manada kene ısırmasıyla ilgili hadiselere rastlanmaktadır ve
hastanelere de gelinmektedir. Bundan dolayı da ülkemiz çok önemli bir sorunla
karşı karşıyadır. Başta Sağlık Bakanlığı olmak üzere bütün yetkililer kendi
üzerlerine düşen konuda -üzerlerine ne düşüyorsa- çok süratli bir şekilde
yapmalıdır. Yani anneler, babalar, çocuklar veyahut da insanlarımız neden ölsün
değerli milletvekilleri?
İnanıyorum ki, buradan seslenişimizi
bir kez daha Sağlık Bakanlığı yetkilileri duyacak ve gerekli önlemleri
alacaktır diyor, yüce Meclisi saygıyla selamlıyorum. ((MHP sıralarından
alkışlar) 
BAŞKAN – Teşekkür ediyorum.
Gündem dışı ikinci söz Sakarya’da 1
kişinin yaşamını yitirmesine ve ağır madde hasar oluşmasına yol açan sel
felaketi nedeniyle söz isteyen Sakarya Milletvekili Engin Özkoç’a aittir. 
Buyurun Sayın Özkoç. (CHP sıralarından
alkışlar) 



ENGİN ÖZKOÇ (Sakarya) – Sayın Başkan,
değerli milletvekili arkadaşlarım; hepinizi saygıyla selamlıyorum. 
Değerli arkadaşlar, Sakarya’da bir sel
felaketi oldu, milletvekili arkadaşlarımızla oraya gittik. 
Şimdi, milletvekili arkadaşların ne
görev yaptığını bir kere daha burada, Türkiye Büyük Millet Meclisinin
kürsüsünden ifade edeyim. Arkadaşlar, ölüm oluyor, sel felaketi oluyor, yangın
oluyor, milletvekilleri olarak oraya gidiyoruz. Ben de gittim. “Tamer Yaman”
adında 22 yaşında genç bir çocuk, sel felaketinin son anında, çatının
demirlerine tutunduğu anda selin suları geldi, onu çatının demirlerinden
kopardı, hayatın ortasından da aldı, yaşamını yitirmesine neden oldu; geride
gözü yaşlı bir ağabeyi, bir annesi, bir de babası kaldı. Daha sonra, Sakarya
milletvekilleri olarak biz Geyve’ye gittik, onların annesini, babasını ve
kardeşini ziyaret ettik. Aradan bir-iki gün geçti, geride ölüm vardı, yıkılmış
binalar vardı, yok olmuş tarlalar vardı. Aradan on gün geçecek, bir ay geçecek
ve bunlar unutulacak Türkiye Büyük Millet Meclisinde, belki milletvekilleri de
kendi hayatlarının akışı içerisinde onlar da geride bırakacaklar. Böyle acıları
yok edip, bırakıp, gerilerde unutup gideceğiz. 
Değerli arkadaşlarım, Sakarya’da tam
iki gün içinde yağan yağmurlarda 22 yaşındaki bir can Tamer Yaman öldü gitti,
107,3 milyon liralık hasara uğradık. Karapürçek’te Uludere Mahallesi’nde bir
anne “Sen milletvekili misin?” dedi bana, “Evet, milletvekiliyim.” dedim, benim
ayaklarıma yapıştı, “Ben çocuklarımla beraber geceleyin uyuyamıyorum, burada 25
hane dere yatağının kenarına yoksulluğun verdiği kaderle, cahilliğin verdiği kaderle
ev yaptık. Bizi sırf yoksulluğumuza ve cahilliğimize mahkûm ederek ölüme terk
etmeyin. Bizi, devletimiz bu 25 haneyi buradan alsın ve bir yere yerleştirsin,
bir bedel koysun ve biz o bedeli ödeyelim, hayatımızı, çocuklarımızın hayatını
kurtarın.” dedi. 
Ben de o anneye bir vekil olarak söz
verdim. Sadece CHP’lilere değil, Türkiye Büyük Millet Meclisindeki AKP’li
milletvekili arkadaşlarıma da, MHP’li milletvekili arkadaşlarıma da, BDP’li
milletvekili, HDP’li milletvekili arkadaşlarıma da anlatacağıma söz verdim.
Çünkü o anne de yarın öbür gün Tamer Yaman’ın annesi gibi yüreği yanmasın, o da
çocuğunu kaybetmesin, eşini kaybetmesin, biz de onları unutup hayatın akışına
kendimizi kaptırmayalım diye. 
Değerli milletvekili arkadaşlarım,
Sakarya’da bir sel felaketi oldu, bir kişi öldü. Yarın öbür öbür gün başka
felaketler olur. Bizim görevimiz, insanlarımıza sahip çıkmaktır. Bizim
görevimiz, ölen çocuklarımıza sahip çıkmaktır. Bizim görevimiz, Geyve’de
yıkılan evlerinde oturamayan, “Şu anda devletimiz bize nasıl sahip çıkacak?”
diye bizim gözümüzün içine bakan insanlarımıza ve annelere sahip çıkmaktır.
Ben, Türkiye Büyük Millet Meclisinin bunu yapacağına inanıyorum. Bu anneye
sahip çıkalım, Tamer Yaman’ın annesine, Uludere’de Karapürçek’ten seslenen, “25
haneyi buradan kaldırın, yoksulluğumuza ve cahilliğimize bizi yok etmeyin.”
diyen bu anneye de sahip çıkalım, Sakarya’ya sahip çıkalım. 
Hepinizi saygılar, sevgiler sunuyorum.
(CHP sıralarından alkışlar)
BAŞKAN – Teşekkür ediyorum.
Gündem dışı üçüncü söz, Ağrı Belediye
Başkanının sokaklardan isimlerini kaldıracağını beyan ettiği Kazım Karabekir
Paşa hakkında söz isteyen Manisa Milletvekili Selçuk Özdağ’a aittir.
Buyurun Sayın Özdağ. (AK PARTİ
sıralarından alkışlar)




SELÇUK ÖZDAĞ (Manisa) – Sayın Başkan, değerli
milletvekilleri; millî mücadele kahramanı Kazım Karabekir Paşa ve onun ismi
üzerinden yapılan tartışmalar üzerine şahsım adına söz almış bulunmaktayım.
Yüce heyetinizi saygıyla selamlıyorum.
Kazım Karabekir Paşa, hayatı boyunca
vatanı, milleti ve devleti uğruna mücadelelerle dolu bir hayat yaşamış mümtaz
bir şahsiyettir. Bu sebepledir ki milletimizin gönlünde ayrı bir yere ve öneme
sahiptir. Kısa bir süre önce yapılan yerel seçimlerin ardından Ağrı Belediye
Başkanı çok talihsiz bir açıklama yapmış ve Ağrı'da bulunan, Kazım Karabekir
Paşa da dâhil olmak üzere, askerî yer isimlerinin değiştirilmesi gerektiğini
belirtmiştir. Oysa, bugün orada rahatça yaşayabiliyorlarsa bunu başta Kazım
Karabekir Paşa olmak üzere, millî mücadele kahramanlarına borçlu oldukları
gerçeğini görmezden gelmektedirler. Böyle bir isim değişikliğini akıllarına
getirenler herhalde Kazım Karabekir, Fevzi Çakmak, Mustafa Kemal gibi millî
mücadele kahramanlarını Cemal Gürsel, Kenan Evren gibi diğer darbecilerle
karıştırmaktadırlar veya Türk milletinin değerlerine, ortak paydalarına ve
geçmişine olan kinlerini bu vesile ile dışa vurmaktadırlar. Ayrıca, bu isim
değişikliğini dile getirenlerin, Sevr ile topraklarımızda kurulması öngörülen
Ermenistan devletinin Kazım Karabekir Paşa ve askerlerinin kahramanlıkları ile
engellendiğini bilmesi gerektiğini vurgulamak istiyorum. 
ALİ SERİNDAĞ (Gaziantep) – İsmet
Paşa’yı bu isimlere dâhil etmeniz lazım. Ayıp ayıp!
SELÇUK ÖZDAĞ (Devamla) - Kazım
Karabekir'i dün yok sayanlar ve kitabını yasaklayan yasakçı resmî tarihçilerle
Sırrı Sakık’ın ve aynı çizgide buluştukları görülmektedir. Bu da Sırrı Sakık'ın
son on iki yıllık demokratik çizgiden hiç nasiplenmediğini ve hâlâ 1930'ların
resmî tarihçiliğini siyasi Kürtçülük adına sürdürerek tarih dışı kaldığını
göstermektedir.
ALİ SERİNDAĞ (Gaziantep) – İsmet
Paşa’yı anmamak yakışıyor mu size? Ayıp ya!
SELÇUK ÖZDAĞ (Devamla) - Değerli
milletvekilleri, Kazım Karabekir Paşa Birinci Dünya Savaşı’nda ve İstiklal
Harbi’nde Doğu Cephesi Komutanı olarak verdiği mücadele ve başarılarıyla yöre
halkını gönlünde taht kurmuştur. Birinci Dünya Savaşı’ndan başlayıp Kurtuluş
Savaşı sonuna kadar yaptıklarıyla Türk tarihine “doğunun fatihi, kurtarıcısı”
olarak geçmiştir. O, Mondros Mütarekesi’nde yenilgiye rağmen, bölge halkını da
arkasına alarak ne ordusunu ne de silahlarını teslim etmemiş bir direniş
sembolüdür. O, bu direniş ve özgürlük ruhu ile Kurtuluş Savaşının mayasını
çalan işaret fişeğini çakan adamdır. Kurtuluş Savaşı her ne kadar Batı
Cephesinde kazanıldıysa da, Karabekir Paşa’nın Doğu Cephesi zaferi sayesinde
Batı Cephesinde zaferin geldiğini söylemek pek de yanlış olmaz.
ALİ SERİNDAĞ (Gaziantep) - İnönü
Zaferini niye söylemiyorsun?
SELÇUK ÖZDAĞ (Devamla) - Karabekir
Paşa, İngilizlerin bütün oyunlarına rağmen, bölgedeki Kürt aşiretleriyle
mektuplaşarak onları Kurtuluş Savaşına inandıran, böylece hem Birinci Dünya
Savaşında ve hemen arkasından Kurtuluş Savaşında doğuda yaşayan Kürtler de
dâhil bütün Müslüman ahalinin canını, ırzını ve özgürlüğünü sağlayan büyük bir
vatan kahramanıdır. Ama ne kadar acıdır ki, Kürtlerin sözde temsilcisi olduğu
iddiasında olan bir milletvekili ve belediye başkanı onun ismini caddelerden
kaldırmaya teşebbüs gafletinde bulunmaktan geri durmamaktadır.
Değerli milletvekilleri, sembollerin,
simgelerin bir toprak parçasının vatan kılınmasında büyük önemi vardır. Onun
için toplumlar yaşadıkları coğrafyaya kendilerine aidiyet karinesi olacak
sembolleri nakşederler. Bu, bazen tarihî bir kahraman, bazen bir mabet, bazen
bir şehitlik, bazen de tarihî bir hatıradır. Bu semboller üzerinden hem
geçmişle bir bağ kurulur hem de milletin ebediliği fikri hafızalara
yerleştirilir. İşgal gören ülkelerde işgalcilerin yaptığı ilk iş bu tarihî
hatıraları yıkmaktır. Balkanlarda ecdada ait yüzlerce sanat eseri, cami, kervansaray
veya kümbetin yok edilmesinin sebebi budur. Şimdi, aynı köksüzleştirme ve
vatanı hiçbir kutsiyeti olmayan coğrafyaya çevirme gayretinin burada da
yapılmaya çalışıldığını esefle müşahede ediyoruz. Karabekir, hem cumhuriyetin
hem milletimizin sembol isimlerinden biridir. Bu tip isimlerin silinmesi
vatanın tapu kaydının silinmesidir, Türklüğün bu bölgelerde silinmesidir.
Sakık'ın bu yöndeki beyanı da sadece bir kişiyi bir toprak parçasının
künyesinden söküp atmak değil, bu milletin aidiyetinin söküp atılmasıdır. AK
PARTİ olarak buna asla müsamaha ve müsaade etmeyeceğiz.
Kâzım Karabekir, çok iyi yetişmiş bir
askerdir ama sadece bununla yetinmemiş bir aydın kişiliktir. O, çok iyi bir
aile babası, yasalara riayet etmeye çok özen gösteren bir yurttaş, sanatla
iştigal eden ileri görüşlü bir entelektüeldir.
Değerli milletvekilleri, Karabekir Paşa
açtığı yetimhaneyle savaşta ailelerini kaybeden -ki bunların çoğu Ermeni
çocuklarıdır- 6 bin çocuğun savaşın olumsuzluklarından kurtarılıp eğitim
almalarını, dolayısıyla hayata tutunmalarını sağlamış ve bu sayede “yetimler
babası” olarak da tarihe geçmiş bir hamiyetperverdir.
Kâzım Karabekir Paşa, Türkiye
Cumhuriyeti Devletinin kurucusu Gazi Mustafa Kemal’le siyaseten ters düşmüş ve
yollarını ayırmıştır. Ama demokrasiye, onun nimetlerine ve çok partili hayata
gönülden inanmış ve bu uğurda hiçbir sıkıntı onu yolundan çevirememiştir. Bu
inancı çerçevesinde, Terakkiperver Cumhuriyet Fırkasını kurmuş ve partinin
başına geçmiştir. Bu girişimi onun idamla yargılanmasına sebep olmuştur ama o,
yine de mücadele azminden bir şey kaybetmemiştir. 
HAYDAR AKAR (Kocaeli) – Terakkiperver
Cumhuriyet Fırkasını kurduğu için idamla yargılanmadı. Çarpıtmayalım tarihi. 
SELÇUK ÖZDAĞ (Devamla) - 19 Nisan
1919’da Trabzon’a gelerek millî mücadele için ilk işaret fişeğini atan, resmî
tarih dayatmacılarının ısrarla yok saydıkları Doğu Cephesi’nde yaptıklarıyla
milletimizin gönlüne taht kuran…
HAYDAR AKAR (Kocaeli) – Tarihi yeniden
yazıyorsunuz.
SELÇUK ÖZDAĞ (Devamla) - …doğudaki
vatan topraklarımızda Ermeni devleti kurulmasının önüne geçmiş bir kahraman,
şefkatli bir aile babası, demokrasi inancından vazgeçmemiş bir demokrat… 
(Mikrofon otomatik cihaz tarafından
kapatıldı) 
SELÇUK ÖZDAĞ (Devamla) – …iyi bir
asker ve siyasetçi olan Kâzım Karabekir Paşa’yı rahmetle ve minnetle anıyor…
HAYDAR AKAR (Kocaeli) – Biz de anıyoruz
ama tarihi çarpıtmayalım lütfen. 
SELÇUK ÖZDAĞ (Devamla) - …o ve diğer
bütün millî mücadele kahramanları ve milletle uğraşanları izana davet ediyor,
saygılar sunuyorum. (AK PARTİ ve MHP sıralarından alkışlar) 
HAYDAR AKAR (Kocaeli) – Tarihi
çarpıtmayalım lütfen. 
BAŞKAN – Teşekkür ediyorum. 
PERVİN BULDAN (Iğdır) – Sayın Başkan…
BAŞKAN – Buyurun Sayın Buldan. 
PERVİN BULDAN (Iğdır) - Bizim belediye
başkanımıza atfen yapılan bir konuşma olduğu için cevap vermek istiyorum. 
BAŞKAN – Buyurun Sayın Buldan, sataşma
nedeniyle iki dakika söz veriyorum. 




PERVİN BULDAN (Iğdır) - Teşekkür
ederim Sayın Başkan. 
Değerli milletvekilleri, biraz önce
konuşma yapan sayın hatibe şunu hatırlatmak isteriz: Sayın Sırrı Sakık Kürt
halkının sözde değil, özde temsilcisidir. Bunu bilmenizi isteriz. Sayın Sırrı
Sakık’ın, Kürt halkının özde temsilcisi olduğunu herkes zaten biliyor ama siz
sözde bir temsilci olarak bakıyorsanız “O sizin bakış açınız.” deriz. 
SELÇUK ÖZDAĞ (Manisa) – Kürt halkının,
aynı zamanda, AK PARTİ de temsilcisidir, CHP de temsilcisidir, MHP de
temsilcisidir efendim. 
PERVİN BULDAN (Devamla) – Evet, peki. 
BAŞKAN – Sayın Özdağ, lütfen. 
PERVİN BULDAN (Devamla) – Değerli
arkadaşlar, Sayın Sırrı Sakık, Belediye Başkanı seçildiği gün yapmış olduğu bir
açıklamadan dolayı ne yazık ki yandaş medyanın çarpıtmasından dolayı bir lince
maruz kaldı. Sayın Sırrı Sakık, Kâzım Karabekir’in şahsına dair bir şey
söylememiştir değerli arkadaşlar. Orada, 30’larda yaşanan militarizmi açığa
çıkarmak olduğunu ifade etmiştir ve Sayın Sırrı Sakık, Kâzım Karabekir
Caddesi’nin kaldırılmasına dair halkla birlikte bir karar alınacağını ifade
etmiştir. Eğer Ağrı halkı, Kâzım Karabekir Caddesi’nin kaldırılmasına dair bir
karar alırsa burada sizin hiçbir söz söylemeye hakkınız yoktur Değerli Hatip.
Oradaki caddelerin, anıtların, militarizmi ifade eden, çağrıştıran ne varsa her
şeyin halkla birlikte karar alınarak kaldırılmasına ancak oranın halkı ve
seçilmiş belediye başkanları verir. Burada sizin Sayın Sırrı Sakık’ı deşifre
eden, küçük düşüren açıklamalarınız, konuşmalarınız ne yazık ki hoş
karşılanmamıştır, bunu bilmenizi isteriz. Sayın Sırrı Sakık buna dair
açıklamasını yapmıştır, Kazım Karabekir’in şahsına dair bir şey olmadığını,
orada 1930’larda yaşanan militarizmi açığa çıkarmak için bu kelimeyi
kullandığını ifade etmiştir. Kazım Karabekir Caddesi’nin kaldırılmasına dair de
halk böyle bir karar verirse, kaldırılmasına dair bir karar verirse burada
halkın iradesi esas alınacaktır. Bunun bilinmesini istiyoruz. (HDP sıralarından
alkışlar) 
BAŞKAN – Evet, teşekkür ediyorum. 
SELÇUK ÖZDAĞ (Manisa) – Sayın Başkan… 
BAŞKAN – Buyurun Sayın Özdağ.
SELÇUK ÖZDAĞ (Manisa) – Efendim, Kazım
Karabekir isminin kaldırılması sadece halkın yapacağı bir referandumda belli
olmaz. 77 milyon kişi karar verir, öyle kaldırılır çünkü bunlar millî mücadele
kahramanlarıdır, tarihten isimlerini silmek mümkün değildir. 
BAŞKAN – Teşekkür ediyorum Sayın Özdağ.

Gündeme geçiyoruz. 
Başkanlığın Genel Kurula sunuşları
vardır. 
Meclis araştırmasına ilişkin üç önerge
vardır, okutuyorum: 
 Türkiye Büyük
Millet Meclisi Başkanlığına
Bitkisel gen kaynaklarını modern
teknolojiler kullanarak korumak, moleküler düzeyde tanımlamak, hedef genler
açısından tarayıp klonlamak, patentlemek ve tüm bu faaliyetleri bir araştırma
kurumunda toplamak, bunu milli bir politika haline getirmek için yapılması
gerekenleri tespit etmek ve çözüm önerileri için Anayasa’nın 98 ve İç Tüzük’ün
104 ve 105’inci maddeleri gereğince ekte sunulan gerekçe çerçevesinde Meclis
araştırması açılmasını arz ve teklif ederiz.
1) Ali Öz (Mersin
2) Sinan Oğan  (Iğdır)
3) Oktay Vural  (İzmir)
4) Mehmet Şandır  (Mersin)
5) Ali Uzunırmak  (Aydın)
6) Alim Işık  (Kütahya)
7) Oktay Öztürk   (Erzurum)
8) Mesut Dedeoğlu  (Kahramanmaraş)
9) Emin Haluk Ayhan  (Denizli
10) Celal Adan  (İstanbul)
11) Murat Başesgioğlu (İstanbul)
12) Durmuş Ali Torlak  (İstanbul)
13) Bülent Belen  (Tekirdağ)
14) Hasan Hüseyin Türkoğlu  (Osmaniye)
15) Koray Aydın  (Trabzon)
16) Seyfettin Yılmaz  (Adana)
17) Mehmet Erdoğan  (Muğla)
18) Atila Kaya  (İstanbul)
19) Ahmet Kenan Tanrıkulu  (İzmir)

20) Mehmet Günal (Antalya)
21) Kemalettin Yılmaz (Afyonkarahisar)
22) Necati Özensoy (Bursa)
Gerekçe: 
Bilim adamları gelecekte üç konuda
araştırma geliştirme yapanların dünyaya yön verebilecekleri konusunda fikir
birliğine varmışlardır. Bu üç konu uzay ve uzay teknolojileri, bilgisayar ve
bilişim teknolojileri, gen ve gen teknolojileridir.
İlk iki konu çok önemli olmakla
birlikte, Türkiye'nin petrol, bor ve altın gibi yer altı kaynaklarından daha
değerli olan genetik kaynakları üzerinde geleceğimiz açısından çalışmamız
gerekmektedir. Genetik kaynakların değerlendirilmesi için gen ve gen
teknolojileri önem kazanmaktadır. Gen teknolojisindeki başarı genetik
çeşitliliğin fazlalığına bağlıdır. Bu yönden Türkiye oldukça zengindir. Yeni
çeşitlerin ıslah edilmesinde ilaç, kozmetik sanayinde yararlanılan bitki
genetik kaynakları yönünden ülkemiz diğer ülkelerle kıyaslandığında önemli bir
potansiyele sahiptir. Ülkemizde 10 bin kadar bitki türü bulunmakta, bunların
yaklaşık üçte biri, 3 bin 500 kadarı sadece ülkemizde bulunan endemik türdür.
Türkiye'de yetişen 3 bin 500
dolayındaki endemik bitki yasadışı yollarla yurt dışına kaçırılmaktadır. Daha
çok arkeolog ve gezgin turist kılığında dağlarda dolaşan bitki casusları, dev
ilaç şirketleri ya da süs bitkisi endüstrisi adına faaliyet göstermektedirler.
Değişik yollarla elde ettikleri stratejik bitkileri ise yeterli denetim olmadığı
için gümrükten rahatlıkla geçirmektedirler. Anadolu, flora açısından dünyanın
en zengin bölgeleri arasında bulunmaktadır. Uzmanlar, hırsızlığın her geçen gün
daha tehlikeli boyutlara tırmanmasının bazı bitkilerin neslini tükenme
noktasına getirdiğine dikkat çekmektedirler. Türkiye, ilaç ve kozmetik
sanayinde kullanılan 10 bin 500'den fazla bitkiyi bünyesinde barındırmaktadır;
oysa bütün Avrupa'nın bitki zenginliği 11 bin olarak açıklanmaktadır.
Türkiye'de bitkisel ilaç kullanımı yok
denecek kadar azdır. Gümrüklerden, özellikleri ayrıştırılamadığı için bitkiler,
bitki olarak rahatlıkla dışarı çıkartılmaktadır. Bunlara en iyi örnek sadece
Adana ve Kadirli bölgesinde yetişen Digitalis purpurea’dır. Kalp
rahatsızlıklarında kullanılan ilaçların etken maddesi olan bu bitki,
özellikleri ayrıştırılamadığı için bitki statüsünde gümrüğe bile tabi
tutulmadan dışarı çıkarılmaktadır. Türkiye de soyu tükenme tehlikesiyle karşı
karşıya olan canlıların bulunduğu ülkelerden biri olarak kabul ediliyor.
Bu
değerlerin değerlendirilmesi için zengin biyoçeşitlilikten oluşan bitkisel gen
kaynaklarını kullanarak ve biyoteknolojiden yararlanarak stratejik ürünlerde
hedef genler açısından iyileştirilmiş nitelikli tohumlar geliştirmek, hastalık
ve zararlılardan arındırılmış bitki materyallerinin kitle üretimlerini
gerçekleştirmek ve bu alanda hâlen belli oranda var olan yurt dışına
bağımlılıktan tamamen kurtulmak ve ihracatçı duruma geçmek; katma değeri yüksek
ve Türkiye için rekabet şansı büyük, stratejik ürünlerde biyoteknolojinin modern
yöntemlerini de kullanarak abiyotik stres etmenlerine ve biyotike (hastalık ve
zararlılar) karşı dayanıklı yeni bitki genotipleri geliştirmek ve bu alandaki
ıslah çalışmalarına özel önem vererek kuvvetli bir şekilde teşvik etmek.
Bunları gerçekleştirmek için Türkiye'yi biyoçeşitliliği ve doğal ekosistemleri
etkin şekilde korunan bir ülke ve vatandaşlarda bu şuurun oluşmasını sağlamak
amacıyla toplum ciddi, planlı ve sürekli bir şekilde bilgilendirilmelidir.
Gelecek zamanlarda bitkilerin kendisi
değil üzerindeki bir tek gen bile hayal edemeyeceğimiz kadar değerli olacaktır.
Bundan dolayı genç beyinlerin genetik kaynaklarımızın tanınması, korunması,
değerlendirilmesi konularına yönlenmesi ve sahip çıkması gerekmektedir. Çünkü
gelecek genlerde saklıdır. Genlerin gizemini çözen toplumlar dünyanın efendisi
olmaya devam edecektir.


 21/06/2012
Türkiye Büyük Millet Meclisi
Başkanlığına
Ülkemizdeki
buğday üreticilerinin içinde bulunduğu sorunların tespiti ve çözümü konusunda
gerekli araştırmaların yapılması, buna göre alınacak önlemlerin ve
gerçekleştirilmesi gereken uygulamaların yerine getirilmesi hususunda
Anayasa’nın 98’inci, Türkiye Büyük Millet Meclisi İçtüzüğü’nün 104’üncü ve
105’inci maddeleri gereğince Meclis araştırması açılmasını arz ederiz.
1) Muharrem
Varlı  (Adana)
2) Oktay Vural (İzmir)
3) Mehmet Şandır
 (Mersin)
4) Alim Işık  (Kütahya)
5) Sümer Oral  (Manisa)
6) Mustafa
Kalaycı  (Konya)
7) Oktay Öztürk  (Erzurum)
8) D. Ali Torlak
 (İstanbul)
9) Hasan Hüseyin
Türkoğlu  (Osmaniye)
10) Emin Çınar  (Kastamonu)
11) Enver Erdem  (Elâzığ)
12) Ali
Uzunırmak  (Aydın)
13) Ali Öz  (Mersin)
14) Bülent Belen
 (Tekirdağ)
15) Yıldırım
Tuğrul Türkeş  (Ankara)
16) Celal Adan  (İstanbul)
17) Ruhsar
Demirel  (Eskişehir)
18) Özcan
Yeniçeri  (Ankara)
19) Emin Haluk
Ayhan  (Denizli)
20) S. Nevzat
Korkmaz  (Isparta)
Gerekçe:
Dünyada başlıca
buğday üreticisi ülkelerin son on yıllık verileri incelendiğinde, 1999 yılında
213 milyon hektar olan ekim alanlarının yıllık yüzde 0,5 artışla 2009 yılında
225 milyon hektara ulaştığı görülmektedir. Buğday üreten başlıca ülkeler
Hindistan, Rusya, Çin, Amerika Birleşik Devletleri, AB ülkeleridir. Türkiye
yaklaşık 8 milyon hektar ekim alanıyla dünya buğday ekim alanlarının yüzde
3,56'sını oluşturmaktadır.
İşte böylesine
büyük bir alanın milyonlarca insana, dolayısıyla ülkemize sağladığı yararları
en üst seviye çıkartmak, iyi bir yönetim planlamasını da şart koşmaktadır.
Yapılacak hatanın ise hem ülkemize hem insanlarımıza zarar olarak döndüğü,
döneceği de kuşkusuzdur.
Bu nedenledir ki
tarım politikalarının en üst seviyedeki belirleyicisi konumundaki Bakanlığın,
dünya piyasalarını da takip ederek buğdayda arz-talep dengesini titiz bir
şekilde kurgulaması, planlaması elzem görülmektedir. Bu denge, sadece çiftçiler
açısından değil, maliyet dalgalanmalarından zarar gören sanayiciler,
sanayicilerimizin istihdam ettiği işçiler için de önem arz etmektedir.
Ülkemizde buğdayda üretim sorunu yanında fiyat tespiti
ve kalite sorunu da olduğu tüm çevrelerce kabul edilen bir olgudur. Bu sorunlar
ıslahçının, tohumluk üreticilerinin, girdileri ve yetiştirme tekniklerini
buğday yetiştiriciliği ile bir araya getiren çiftçilerin, onların eğitiminde
görev alan teknik personelin, üretim girdilerini üreten ve satışa arz
edenlerin, TMO'nun, tüccarın, depolama işlevini gerçekleştirenlerin, buğday
işleyen sanayicinin, bu kesimlerin organizasyonları olan sivil toplum
örgütlerinin birlikte ve diyalog hâlinde bulunmaları halinde çözülebilecektir.
Ama asıl önemlisi hükûmetlerin önceliklerinin üreticinin yararına kararlar
alması olmaktadır.
Geçtiğimiz
yıllar için prim desteğinin çok yetersiz olması karşısında hayal kırıklığı
yaşayan üretici, yine müdahale fiyatının çok geç açıklanmasından, hasat
dönemlerinde gümrük kapılarının açılmasından, TMO'nun yine zamansız ve gereksiz
piyasa müdahalelerinden endişe etmeye devam etmektedir. Çiftçilerimiz, TMO'nun
yine kendilerinin aleyhine piyasaya mal arzından, ürün bedellerinin çok geç
ödenmesinden kaygılı olup önünü görememektedirler. Hükûmetlerin buğday üreticilerini
gözeterek özellikle hasat zamanı ve sonrasında buğday ithalatına izin vermemesi
gerekmektedir.
Çiftçinin
ve özellikle buğday üreticilerinin en büyük sıkıntısı girdi maliyetlerinin
yüksekliği ve istikrarsızlığıdır. Bu girdilerden özellikle gübre, çiftçinin
kullanım zamanında en yüksek fiyattan işlem görmekte ve çiftçinin belini
bükmektedir. Bir diğer girdi olan akaryakıt konusunda da yüksek maliyet,
traktörlerin çalışmasını ve tarlaların işlenmesini engellemektedir. Dünyadaki
petrol fiyatlarının düşmesine rağmen ülkemizde akaryakıt fiyatlarının düşmemesi
ve komik derecede düşmesi vatandaşların anlayamadığı bir konu hâline gelmesine
neden olmuştur.
Çiftçilerin
hepsi tarlasını ekebilmek için tarlalarını ipotek ettirerek bankalardan kredi
almaktadırlar. Basında son yıllarda çıkan haberlerden de görüleceği gibi
bankaların elinde çok sayıda icralık tarla olması bunun çok acı bir
göstergesidir.
Netice
olarak; ülkemizdeki buğday üreticilerinin içinde bulunduğu sorunların tespiti
ve çözümü konusunda gerekli araştırmaların yapılması, buna göre alınacak
önlemlerin ve gerçekleştirilmesi gereken uygulamaların yerine getirilmesi
amacıyla Meclis araştırma komisyonu kurulmasını arz ederiz.



Türkiye Büyük
Millet Meclisi Başkanlığına
Tarımsal üretimi arttırmak ve birim
alandan daha çok ürün alabilmek için en önemli etkenlerden birisi olan gübre
kullanımı ve gübre fiyatlarındaki artışların nedenlerinin araştırılması ve
gerekli önlemlerin alınması amacıyla Anayasa’nın 98’inci, Türkiye Büyük Millet
Meclisi İçtüzüğü’nün 104’üncü ve 105’inci maddeleri gereğince Meclis
araştırması açılmasını arz ederiz.
1) Muharrem Varlı 
(Adana)
2) Sümer Oral 
(Manisa)
3) Oktay Vural 
(İzmir)
4) Mehmet Şandır 
(Mersin)
5) Alim Işık 
(Kütahya)
6) Mustafa Kalaycı 
(Konya)
7) Oktay Öztürk 
(Erzurum)
8) D. Ali Torlak 
(İstanbul)
9) Hasan Hüseyin Türkoğlu 
(Osmaniye)
10) Emin Çınar 
(Kastamonu)
11) Enver Erdem 
(Elâzığ)
12) Ali Uzunırmak 
(Aydın)
13) Ali Öz 
(Mersin)
14) Bülent Belen 
(Tekirdağ)
15) Yıldırım Tuğrul Türkeş 
(Ankara)
16) Celal Adan 
(İstanbul)
17) Emin Haluk Ayhan 
(Denizli)
18) Özcan Yeniçeri 
(Ankara)
19) Ruhsar Demirel 
(Eskişehir)
20) S. Nevzat Korkmaz 
(Isparta)
Gerekçe:
Tarım, gelişmişlik düzeyine
bakılmaksızın bütün ülkeler için hayati bir öneme sahip, vazgeçilemez,
stratejik ve hassas bir sektördür. Millî gelire önemli katkıları yanında,
genellikle toplumun gelir düzeyi en düşük kesiminin üretici olarak yer aldığı
ve geçimini sağladığı tarım ürünleri itibarıyla hayatı devam ettirmenin en
önemli kaynağıdır. Ülkemiz ekonomisi, sosyal dokusu, nüfus yapısı, coğrafyası,
jeopolitik konumu ve yapısal sorunlarıyla tarımın sağlayabildikleri bir arada
düşünüldüğünde, sektörün Türkiye için önemi ve vazgeçilmezliği daha kolay
anlaşılabilir.
Tarımsal üretimi arttırmak ve birim
alandan daha çok ürün alabilmek için en önemli etkenlerden birisi de
gübrelemedir. Gübrelemenin ürünün kalite ve miktarındaki artışın iyi bir
tohumdan sonraki en önemli unsuru olduğu bilinmektedir. Gübre fiyatlarında
geçtiğimiz yıllarda yaşanan ve yüzde 55 ila yüzde 90'lara varan yüksek artışlar
üretici kesimi tedirgin etmiş ve çiftçilerimiz bu ürünleri kullanamaz hale
gelmişlerdir, bu nedenle hem ürünün kalitesi hem de üretim miktarının düşmesine
neden olmuştur.
Üreticinin en önemli girdileri arasında
yer alan gübrenin her yıl, özellikle de çiftçilerimize en lazım oldukları
dönemlerde fiyatının artması, gübre kullanımının daha da düşmesine neden
olmaktadır. Son göstergeler incelendiğinde, çiftçilerimizin gübre kullanımının,
fiyatların yükselmesi oranından her yıl düştüğü görülmektedir.
Tarımsal faaliyetler konusunda
dünyadaki rakiplerine göre üretim girdi maliyetlerinin (mazot, gübre, tohum vs)
altında ciddi ölçüde ezilen üreticilerimiz, en önemli girdi maliyeti olan
gübrenin tam kullanım döneminde hiçbir ekonomik kritere uymayacak oranlarla
artan fiyatlarıyla karşılaşmıştır. Bu artış günbegün devam etmektedir.
2011 yılı ürün maliyetlerinde, gübre
masraf oranının, buğdayda yüzde 12, pamukta yüzde 19, mısırda yüzde 20
dolayında olduğu ve tarımsal üretimin iki temel girdisi olan gübre ve mazotta
desteklerin devam etmesine rağmen, gübre fiyatlarındaki bu artış nedeniyle,
açıklanan destek miktarının gübredeki KDV'yi bile karşılamadığı bir gerçektir.
Çiftçinin zamanında ve yeteri miktarda
gübre kullanımının sağlanması için fiyat artışları karşısında destek miktarı da
buna paralel artırılmalı ve ödemeler gübrenin yoğun kullanıldığı dönemde
yapılmalıdır. Üretim maliyetlerinin düşürülmesinde öncelik, üretimin temel
girdileri üzerindeki vergi yükünün kaldırılması veya çiftçiye vergi iadesi
şeklinde geri ödenmesi olmalıdır. Ayrıca, ithal gübrelerde düşük de olsa yüzde
1,9-6,5 oranında uygulanan gümrük vergileri de kaldırılmalıdır.
Üretimin devamlılığı ve verimin
artırılması açısından, gübredeki bu fiyat artışlarının Gıda, Tarım ve
Hayvancılık Bakanlığı tarafından yakından takip edilmesi ve gerekli önlemlerin
hızlı bir şekilde alınması gerekmektedir.
Netice olarak, gübreler bitkilerin
büyümesi için gerekli gıdayı ihtiva eden maddelerdir. Gübre kullanımı ve gübre
fiyatlarındaki artışların nedenlerinin araştırılması ve gerekli önlemlerin
alınması amacıyla Meclis araştırması komisyonu kurulmasını arz ederiz.
BAŞKAN – Bilgilerinize sunulmuştur.
Önergeler gündemdeki yerlerini alacak
ve Meclis araştırması açılıp açılmaması konusundaki görüşmeler sırası
geldiğinde yapılacaktır.


Gündemin “Kanun Tasarı ve Teklifleri
ile Komisyonlardan Gelen Diğer İşler” kısmına geçiyoruz.
1’inci sırada yer alan, Türkiye Büyük
Millet Meclisi İç Tüzüğü’nde Değişiklik Yapılmasına Dair İç Tüzük Teklifi ve
Anayasa Komisyonu Raporu’nun görüşmelerine devam edeceğiz.



1.-Adalet ve Kalkınma Partisi Grup Başkanvekilleri İstanbul
Milletvekili Ayşe Nur Bahçekapılı, Kayseri Milletvekili Mustafa Elitaş, Giresun
Milletvekili Nurettin Canikli, Kahramanmaraş Milletvekili Mahir Ünal ve
Adıyaman Milletvekili Ahmet Aydın’ın; Türkiye Büyük Millet Meclisi İçtüzüğünde
Değişiklik Yapılmasına Dair İçtüzük Teklifi ile Tunceli Milletvekili Kamer
Genç’in; Türkiye Büyük Millet Meclisi İçtüzüğünün Bir Maddesinin Değiştirilmesi
Hakkında İçtüzük Teklifi ve Anayasa Komisyonu Raporu (2/242, 2/80) (S.
Sayısı: 156) 
BAŞKAN – Komisyon? Yok.
Ertelenmiştir.
2’nci sırada yer alan, Devlet Sırrı
Kanunu Tasarısı ve Avrupa Birliği Uyum Komisyonu ile Adalet Komisyonu
Raporlarının görüşmelerine kaldığımız yerden devam edeceğiz..

2.-Devlet Sırrı Kanunu Tasarısı ve Avrupa
Birliği Uyum Komisyonu ile Adalet Komisyonu Raporları (1/484) (S. Sayısı:
287)
BAŞKAN – Komisyon? Yok.
Ertelenmiştir.
3’üncü sırada yer alan, Vatansız
Kişilerin Statüsüne İlişkin Sözleşmeye Katılmamızın Uygun Bulunduğuna Dair
Kanun Tasarısı ve Dışişleri Komisyonu Raporu’nun görüşmelerine başlayacağız.

3.-Vatansız Kişilerin Statüsüne İlişkin
Sözleşmeye Katılmamızın Uygun Bulunduğuna Dair Kanun Tasarısı ve Dışişleri Komisyonu
Raporu (1/410) (S. Sayısı: 90)

BAŞKAN – Komisyon? Yok.
Ertelenmiştir.
4’üncü sırada yer alan, Türkiye
Cumhuriyeti ile Avrupa Birliği Arasında İzinsiz İkamet Eden Kişilerin Geri
Kabulüne İlişkin Anlaşmanın Onaylanmasının Uygun Bulunduğuna Dair Kanun
Tasarısı ile Avrupa Birliği Uyum Komisyonu, İçişleri Komisyonu ve Dışişleri
Komisyonu Raporlarının görüşmelerine başlayacağız.

4.- Türkiye Cumhuriyeti ile Avrupa Birliği
Arasında İzinsiz İkamet Eden Kişilerin Geri Kabulüne İlişkin Anlaşmanın
Onaylanmasının Uygun Bulunduğuna Dair Kanun Tasarısı ile Avrupa Birliği Uyum
Komisyonu, İçişleri Komisyonu ve Dışişleri Komisyonu Raporları (1/876) (S.
Sayısı: 554)----(x)
BAŞKAN – Komisyon ve Hükûmet? Yerinde.
Komisyon raporu 554 sıra sayısıyla
bastırılıp dağıtılmıştır.
Tasarının tümü üzerinde Cumhuriyet Halk
Partisi Grubu adına söz isteyen Osman Faruk Loğoğlu, Adana Milletvekili.
Buyurun Sayın Loğoğlu. (CHP
sıralarından alkışlar)
CHP GRUBU ADINA OSMAN FARUK LOĞOĞLU
(Adana) – Sayın Başkan, değerli milletvekilleri; Türkiye Cumhuriyeti ile Avrupa
Birliği Arasında İzinsiz İkamet Eden Kişilerin Geri Kabulüne İlişkin Anlaşma
konusunda Cumhuriyet Halk Partisi adına söz almış bulunuyorum. Hepinizi
saygıyla selamlıyorum.
Geri Kabul Anlaşması Genel Kurula
gelmeden önce İçişleri ve Avrupa Birliği Uyum Komisyonlarında görüşülmüş,
sonrasında Dışişleri Komisyonunda ele alınmıştır. Anlaşmanın görüşüldüğü bütün
komisyonlarda partimiz milletvekilleri kapsamlı muhalefet şerhleriyle
itirazlarımızı kayda geçirmişlerdir fakat itirazlarımıza ne yazık ki kulak asan
olmamıştır. Oysa, ciddi ulusal çıkarlarımız söz konusudur. Biliniz ki, biz, bu
konuda siyaset yapma peşinde değiliz. Kaygılarımız ciddi ve samimidir.
Amacımız, hep birlikte ülkemiz için uygun ve yararlı olanı bulmak ve yapmaktır.
Değerli
milletvekilleri, Türkiye ile Avrupa Birliği arasında imzalanan geri kabul
anlaşması mütekabiliyet temelinde Türkiye’de veya AB’ye üye ülkelerden birinde
ülkeye giriş, ülkede bulunma veya ikamet etme koşullarını sağlayamayan veya
sağlayamaz duruma düşen kişilerin anlaşmada belirlenen koşullar ve kurallar
çerçevesinde ilgili ülkeye geri gönderilmesi işlem ve usullerini
düzenlemektedir.
Bu anlaşmaya
göre Türkiye, ülkesi üzerinden AB ülkelerine yasa dışı yollarla giden üçüncü
ülke vatandaşlarını anlaşma yürürlüğe girdikten üç yıl sonra geri almaya
başlayacaktır. Fakat, Türkiye’yle ikili geri kabul anlaşması veya benzer
düzenlemeleri bulunan üçüncü ülkelerin vatandaşları ve vatansız kişilerin
iadesi geri kabul anlaşması yürürlüğe girdiği tarihten itibaren başlayacaktır.
Geri kabul anlaşması uygulanmaya başlandıktan sonra AB ülkelerine yasa dışı
yollardan giriş yapmış veya AB ülkelerinde ikamet eden düzensiz göçmen grubuna
düşen vatandaşlarımız da maalesef Türkiye’ye iade edileceklerdir.
Yukarıdaki gerçekler
ortada dururken, 16 Aralık 2013 tarihinde imzalanan geri kabul anlaşması ve
vize muafiyeti için yol haritası belgeleri üzerinden yanıltıcı bir ilgi ve algı
yaratılmaya çalışılmaktadır. Bu anlaşmanın “Adalet, Özgürlük ve Güvenlik”
başlıklı 24’üncü Fasıl’ın otomatik ve standart bir gereği olduğu ileri
sürülmekte -iktidar tarafından- ve sanki Türkiye’nin imzadan başka seçeneği
olmadığı izlenimi verilmeye çalışılmaktadır. Oysa, geri kabul ile vize
arasındaki bağlantı, Avrupa Birliği tarafının kurduğu ve dayattığı bir
bağlantıdır. Adalet ve Kalkınma Partisi, Türkiye-AB ortaklık hukukunda yeri
olmayan bir kurguyla maalesef bu dayatmada bulunmuş, Türkiye bu dayatmaya
direnmemiş ve müzakere masasında başarısız olmuştur. 
Şimdi müzakere sürecinin niçin
başarısız olduğunu size somut örneklerle açıklayacağım: 
Birincisi: Hükûmet yetkilileri,
önceleri, hep, önce vize muafiyetinin sağlanacağını sonra geri kabul
anlaşmasının imzalanacağının sözünü halkımıza vermişler fakat bu sözler
unutulmuş ve 16 Aralıkta iki anlaşmaya da aynı zamanda imza atılmıştır; hatta,
geri kabul anlaşmasının daha önce yürürlüğe girmesini de onaylamışlardır.
Kısacası, Adalet ve Kalkınma Partisi iktidarı sözünde duramamış, hakkımız olan
vize bağışıklığını da sağlayamamıştır. 
İkincisi: Anlaşma metninde Türkiye'nin
coğrafi konumundan kaynaklanan özellikleri nedeniyle ilgili Cenevre
sözleşmelerine koyduğu çekinceleri yansıtacak hükümlere de yer verilmemiştir.
Türkiye korumasız bırakılmıştır.
Üçüncüsü: Söz konusu anlaşmanın bazı
hükümleri taraf olduğumuz Birleşmiş Milletler temel insan hakları
sözleşmelerinden olan Tüm Göçmen İşçiler ve Aile Fertlerinin İnsan Haklarının
Korunmasına Dair Uluslararası Sözleşme’nin 22’nci maddesiyle çelişmektedir. Bu
sözleşme göçmen işçilere ve aile fertlerine, sınır dışı edilmeden önce,
bulundukları ülkede birtakım güvenceler sağlar. Oysa geri kabul anlaşması bu
insanların sorgusuz sualsiz sınır dışı edilmelerini öngörmektedir. 
Dördüncüsü: Hükûmet üyelerinin büyük
bir zafer edasıyla halkımızı inandırmaya çalıştıkları “vize muafiyeti” müjdesi
maalesef doğru değildir, bir aldatmacadan ibarettir. Anlaşmada böyle bir hüküm
yoktur. Zira, Avrupa Birliği tarafından belirlenen koşullara bağlı olarak en
erken üç buçuk yıl sonra, o da o tarihte karşı tarafın yapacağı son bir değerlendirmenin
olumlu olması hâlinde vize serbestisi hayata geçecektir. Yani, AB’nin çıkarları
bakımından sonu belli, bizim kazanımımız açısından ise sonu belirsiz olan bir
süreçten bahsediyoruz. Diğer bir deyişle, vize muafiyetinin belirli koşullara
bağlı olduğu ve Türkiye bu koşulları yerine getirse bile dizginleri Avrupa’nın
elinde olan ucu açık bir süreçle karşı karşıya olduğumuz gerçeğini Hükûmet
halkımızdan saklamaktadır.
Beşincisi, geri kabul anlaşması, AB
ülkelerinde doğmuş olanlar da dâhil olmak üzere, düzensiz konumda bulunan Türk
vatandaşları ile düzenli konumlarını muhafaza edemeyen Türk vatandaşlarını da
kapsamaktadır. 
Arkadaşlar, bu, bu anlaşmanın en
tehlikeli yönlerinden biridir ve Hükûmet hâlâ bu tehlikeyi görmezlikten
gelmekte ısrar etmektedir. Bu ciddi tehlikeye burada özenle ve önemle
dikkatinizi çekiyorum.
Değerli arkadaşlar, Avrupa’da yaşayan
yasal ikamet sahibi Türk vatandaşları, bu konumlarını çeşitli gerekçelerle
kaybettikleri takdirde geri kabul anlaşması kapsamına girecekler ve sınır dışı
edilecekler.
Bildiğiniz gibi, Türkiye ile Avrupa
Birliği tarafından 1980 yılında imzalanan 1/80 ve 3/80 sayılı Ortaklık Konseyi
Kararları, Türkiye-AB ortaklık hukukunu oluşturmaktadır. Vatandaşlarımızı
bağlayan hukuk, işte bu ortaklık hukukudur. Dolayısıyla, AB ülkelerinde yasal
ikamet hakkı bulunan Türk vatandaşlarının geri kabul anlaşması kapsamına
alınmış olması hiçbir şekilde kabul edilemez. Zira bu anlaşma vatandaşlarımızın
serbest dolaşımla ilgili bir dış kazanımlarını da tehdit etmektedir, bu tehdidi
bertaraf eden bir hükmün geri kabul anlaşmasında yer almaması ise büyük bir
eksikliktir.
Altıncısı, ülkemize iade edilecek
düzensiz göçmenlerin kaynak ülkelere, yani geldikleri ülkelere gönderilip
gönderilemeyecekleri de belirsizdir. Ülkemizin konumu ve kara ve deniz
sınırlarımızın yapısı düşünüldüğünde, önümüzdeki yıllarda ülkemizde uzun
sürelerle kalan düzensiz göçmen sayısında önemli artışlar olacaktır. Zira
Türkiye'ye gönderilecek göçmenler ile onların ülkeleri arasında bir geri kabul
anlaşmamız yoksa ve o ülkelerde silahlı çatışma gibi insan hayatını tehdit eden
durumlar varsa, bu insanları, Türkiye'ye geri kabul ettiğimiz göçmenleri kendi
ülkelerine gönderemeyeceğiz.
Değerli milletvekilleri, bu anlaşma,
Türkiye’yi bir yasa dışı göçmenler deposu hâline getirecektir.
7’incisi: Geri Kabul Anlaşması ülkemize
aynı zamanda ağır ekonomik ve toplumsal külfetler getirmektedir. Ülkemize iade
edilecek düzensiz göçmenlerin geri gönderme merkezlerinde idari gözetim altında
tutuldukları süre boyunca barınma ve ülkelerine geri dönüşlerine ilişkin
masraflar Türkiye tarafından karşılanacaktır. Geri Kabul Anlaşması bağlamında
ülkemizin üstleneceği maliyetin Avrupa Birliği tarafından karşılanacağına
ilişkin bir garanti bulunmamaktadır. Bu konuda AB İçişleri Komiseri Cecilia
Malmström tarafından kamuoyu önünde yapılan sözlü bir taahhüt dışında somut
herhangi bir taahhüt yoktur. AKP Hükûmeti, bu konuda sadece “Görüşmeler devam
ediyor.” demekle yetinmektedir. Dolayısıyla, arkadaşlar bilelim, faturayı
Türkiye'nin ödeyeceği anlaşılmaktadır.
8’incisi: Vize serbestisini sadece Geri
Kabul Anlaşması’yla yan yana getirerek sanki ikisi birbirlerinin net
karşılığıymış izlenimi yaratılmaya çalışılmaktadır. Halkımızı eksik
bilgilendiren AKP Hükûmeti, söz konusu anlaşmanın Avrupa Birliğine vizesiz
girişin 4 ayrı koşulundan yalnızca 1’i olduğu gerçeğini de saklamaktadır. Bu
koşullar şunlardır:
1) Belge güvenliği,
2) Yasa dışı göç,
ki bu Geri Kabul Anlaşması, bu bölümün bir parçasıdır,
3) Kamu düzeni ve
güvenliği,
4) Dış ilişkiler ve
temel haklar.
4 ana kriterden
3’üncüsü olan kamu düzeni ve güvenliği maddesinin içinde -burada özellikle
iktidar partisi milletvekili arkadaşların dikkatini çekiyorum- bu maddede, bu
başlık altında yolsuzlukla mücadele için uygulanacak Stratejik Eylem Planı ve
Avrupa Birliği ülkeleriyle bu konuda yasal iş birliği yükümlülüğü vardır.
Şimdi gerçekçi
olalım, yolsuzluklar konusunda yüz kızartıcı bir sicile sahip olan ve
temizlenmesine her türlü yolla karşı koyan AKP iktidarı, yolsuzlukla mücadele
konusunda Avrupa Birliğiyle nasıl iş birliği yapacaktır? 
Vize serbestisi için 4’üncü kriterin
başlığı ise “Dış İlişkiler ve Temel Haklar”dır. Bunu göre, vatandaşlarımızın ve
yabancıların vatandaşlık haklarının uluslararası standartlara uygunluğunu
düzenleme yükümlülüğü Türkiye için vardır.
Soruyorum: Festus Okey’in İstanbul’un
göbeğinde Beyoğlu Polis Merkezinde kurşunlanarak, iki gün önce de Afganistanlı
Lütfullah Tacik’in Van’da polis tarafından dövülerek öldürülmesine seyirci
kalan, kendi vatandaşlarının gaz bombalarıyla ve sokak ortasında öldürülmesine
salık veren AKP Hükûmeti, vize serbestisi konusunda bu 4’üncü kriterin yani
vatandaşlık hakları konusunun gereğini nasıl yerine getirecektir?
9’uncusu: Vize serbestisi için Avrupa
her ülkeye yönelik aynı yöntemi işletse de kararlar ülke bazında alınmaktadır.
Her ülkenin farklı koşulları karar sürecini etkiler. Bu nedenle, Hükûmetin vize
muafiyeti için halkımıza Avrupa Birliğiyle üçüncü ülkeler arasında vize
muafiyet süreçlerini örnek göstermesinin Türkiye bakımından bir anlamı yoktur.
Vize muafiyeti için yol haritası belgesi somut ve soyut birçok yükümlülük
içermektedir. Türkiye’nin -bütün bu koşulları sağlasa da- vize muafiyetine ne
zaman sahip olacağı kesin bir takvime bağlanmamıştır. 
10’uncusu: Dışişleri Bakanı Davutoğlu
ve AB Bakanlığı, vize muafiyet diyaloğunun Türkiye’nin belli çekincelerinin yer
aldığı meşruhatlı yol haritası üzerinden yürütüleceğini söylemektedir fakat
imzalanan asıl anlaşmalarda Türkiye’nin çekinceleri yer almamaktadır. Sayın
Davutoğlu’nun övgüyle bahsettiği meşruhatlı yol haritası bir anlaşma değildir,
meşruhatlı yol haritasının hukuki bağlayıcılığı bulunmamaktadır. 
Değerli milletvekilleri, yol haritası,
Avrupa tarafının Türk tarafına talimatnamesi niteliğinde bir belgedir.
Meclisimizin tam bir değerlendirme yapabilmesi için Hükûmetin yol haritası
konusunda Meclise bilgi vermesi gerekirdi, oysa bu da yapılmamıştır.
Değerli milletvekilleri, sonuç olarak,
geri kabul anlaşması ile vize konuları arasında hukuki bir bağlantı yoktur.
Karşı tarafın dayatmasını Adalet ve Kalkınma Partisi itirazsız kabul etmiştir.
Beceriksiz ve başarısız bir müzakere süreci sonucunda imzalanan ve Türkiye’nin
hak ve çıkarlarını çiğneyen söz konusu anlaşma üzerinden “Vize kolaylığı
sağladık.” propagandası yapılmakta ve kamuoyumuz aldatılmaktadır.
Geri Kabul
Anlaşması Türkiye’ye toplumsal, ekonomik ve güvenlik bağlanımda ağır
yükümlülükler getirmektedir. Türkiye, sayıları giderek artacak yasa dışı
göçmenlerin barındığı ve uzun süreler kalacağı bir ülke hâline gelecektir. Buna
karşılık, vize kolaylığı en erken üç buçuk yıl sonra devreye girecektir. O da
farklı koşullara ve AB tarafının yapacağı değerlendirme ve karara bağlı
olacaktır.
Avrupa
Birliğinin bu anlaşmayı hızla onayarak 7 Mayıs 2014 tarihinde yani bundan üç
beş hafta önce resmî gazetelerinde yayımlamış olmasının, herhâlde, bizim için
bir uyarı olması lazım. Avrupa acele ediyor çünkü ciddi çıkarları söz
konusudur. Biz de Cumhuriyet Halk Partisi olarak diyoruz ki: “Bizim de hayati
çıkarlarımız var. Onun için bu konuya bir daha bakalım.”
Başbakan Erdoğan
bazen farkında olmadan doğruları ağzından kaçırabiliyor. Hatırlayınız, Geri
Kabul Anlaşması imzalandığında, Başbakan Erdoğan “Biz Avrupa’ya yük
götürmüyoruz, Avrupa’dan yük almaya gidiyoruz.” demişti. Evet, bu anlaşma
Avrupa'nın yükünü alıyor ve Türkiye’nin omuzlarına yüklüyor. Ancak Türkiye yük
taşıyıcısı değildir ve olmamalıdır. Bir anlaşmada tarafların karşılıklı
yararlarının dengede ve eş zamanlı olması gerekir. Geri kabulde, Türkiye peşin
ödeme yapmakta, karşılığında belirsiz bir vize sözü dışında bir şey
alamamaktadır. Genel uygulama Avrupa Birliğiyle üyelik müzakerelerine başlayan
ülkelere vize muafiyeti tanınması şeklindedir. Türkiye bu müzakerelere
başlayalı kaç yıl olmuştur ama vize muafiyeti tanınmamıştır. Bu uygulamanın yani
Avrupa Birliğinin genel uygulamasının tek istisnası Türkiye’dir. Türk
hükûmetleri bu konuyu uzun bir süreden beri Avrupa yetkilileriyle ele alagelmiş
ancak bugüne kadar bu konuda başarı sağlanamamıştır. AKP Hükûmeti de bu haksız
ve istisnai duruma tepki göstereceği yerde bu haksızlığın sürmesine hizmet
etmektedir.
Değerli arkadaşlar, bu kapsamda bir
geri kabul anlaşmasının imzalanması ancak ülkemizin üyeliğinin gerçekleşmesi
hâlinde ya da belirttiğim gibi Türkiye’nin Avrupa’ya mülteci gönderen tüm
ülkelerle geri kabul anlaşmaları yapması durumunda uygun olurdu. Fakat
bulunduğumuz noktada üyelik hedefimiz her gün yara alırken böyle bir anlaşmayı
imzalamak ülkemizi sosyal ve ekonomik alanlarda ve güvenlik alanında zora
sokacaktır. Ayrıca, geri kabul anlaşmasını bu hâliyle imzalamak Türkiye’nin
uluslararası platformlardaki itibarını da zedeleyecektir. 
Bildiğimiz gibi, geçtiğimiz günlerde
Avrupa Birliği Komisyonu büyük çoğunluğu Karayipler ve Pasifik bölgelerinde
adalar olmak üzere 19 ülkeye vizeyi kaldırdı. Hâl böyleyken, yıllardır Avrupa
Birliği ile müzakere eden Türkiye ise yerinde saymakta, hatta yeni koşullara ve
ucu açık bir sürece mahkûm edilmektedir. Biz ülkemizi itibarsızlaştıracak,
Avrupa Birliğine katılım sürecini geriletecek bu onur kırıcı ve çifte standartlı
durumu kabul etmiyoruz. 
Yukarıda saydığım gerekçelere dayanarak
biz Cumhuriyet Halk Partisi Grubu olarak bu anlaşmaya “hayır” diyeceğiz ancak
size ülkemiz, halkımız adına, özellikle iktidar partisi milletvekillerine
samimi bir çağrımız da var, tabii, dinleyen varsa: 
1) Böyle bir anlaşmanın imzalanmasına
karşı değiliz, imzalansın.
2) Ancak, mevcut hâliyle bu anlaşma
yetersizdir, dengesizdir, çıkarlarımızı korumamaktadır. 
3) Cumhuriyet Halk Partisi vize
muafiyetinin üç dört yıl sonra değil, şimdi başlamasını istemektedir. 
4) Dolayısıyla, çağrımız, bu anlaşmayı
geri çekin, eksikliklerini gidermek için Avrupa Birliğiyle masaya yeniden
oturun ve yeniden müzakere edin, biz de size yardımcı olalım ve bu konuyu
ulusal çıkarlarımız doğrultusunda tekrar değerlendirelim. Bunu yapmadığınız
takdirde tarihî bir hataya imza atmış ve ulusal çıkarlarımızın zarar görmesine
ortak olmuş ve hizmet etmiş olacaksınız. 
Hepinize saygılar sunuyorum. (CHP
sıralarından alkışlar) 
BAŞKAN – Teşekkür ediyorum. 
Sayın milletvekilleri…
MEHMET AKİF HAMZAÇEBİ (İstanbul) –
Sayın Başkan…
BAŞKAN – Buyurun. 
MEHMET AKİF HAMZAÇEBİ (İstanbul) –
Efendim, son derece önemli bir uluslararası anlaşmayı görüşüyoruz. Ancak ilgili
Sayın Bakan burada değiller, yerine bir başka Bakan gelmiş durumda. 
Bu kadar önemli bir anlaşmayı ilgili
Bakan olmaksızın ve Komisyon sıralarında oturan bürokrat sayısının iktidar
partisi milletvekillerinden daha fazla olduğu bir ortamda görüşmenin doğru
olmadığını düşünüyorum efendim. 
İlgili Bakan buraya gelirse daha uygun
olacaktır ve iktidar partisine de çağrı yapıyorum: Bu anlaşma bu kadar sorunsuz
bir anlaşma mıdır, buraya ilgi göstermiyorsunuz?
Teşekkür ederim. 
BAŞKAN – Teşekkür ederim Sayın
Hamzaçebi.
MUSTAFA ELİTAŞ (Kayseri) – Sayın
Başkan, muhalefetin toplamı iktidardan az
BAŞKAN – Hem Sayın Hükûmeti temsilen
Sayın Bakan konuyu dinledi hem de Grup Başkan Vekili dinledi. 
MUSTAFA ELİTAŞ (Kayseri) – Hükûmeti
temsil eden Bakandır. Bu uluslararası sözleşmede ilgili Bakan değil, Hükûmetin
imzası vardır. O anlamda Sayın Hamzaçebi’nin söylediği…
BAŞKAN – Evet Sayın Başkan, söyledim
ben Hükûmeti temsil ettiğini. 
Teşekkür ediyorum. 
Birleşime on dakika ara veriyorum. 
Kapanma Saati:
14.59
İKİNCİ OTURUM
Açılma Saati: 15.18
BAŞKAN: Başkan Vekili Sadık YAKUT
KÂTİP ÜYELER: Muhammet Rıza YALÇINKAYA (Bartın), Dilek YÜKSEL (Tokat)
----- 0 -----
BAŞKAN
– Sayın milletvekilleri, Türkiye Büyük Millet Meclisinin 106’ncı Birleşiminin
İkinci Oturumu açıyorum.
554 sıra sayılı Kanun Tasarısı’nın
görüşmelerine kaldığımız yerden devam edeceğiz. 
Komisyon ve Hükûmet yerinde. 
Şimdi, söz sırası Milliyetçi Hareket
Partisi Grubu adına söz isteyen Tunca Toskay, Antalya Milletvekiline aittir.
Buyurun Sayın Toskay. (MHP sıralarından
alkışlar) 
MHP GRUBU ADINA TUNCA TOSKAY (Antalya)
– Sayın Başkan, sayın milletvekilleri; Türkiye Cumhuriyeti ile Avrupa Birliği
Arasında İzinsiz İkamet Eden Kişilerin Geri Kabulüne İlişkin Anlaşmanın
Onaylanmasının Uygun Bulunduğuna Dair Kanun Tasarısı hakkında Milliyetçi
Hareket Partisi Grubu adına söz almış bulunuyor, yüce heyetinizi saygıyla
selamlıyorum.
Bugün dünyamızda bir yasa dışı göç
olgusuyla hep birlikte karşı karşıya bulunmaktayız ve yası dışı göçmen sayısı
her geçen yıl hızla artmaktadır. 2012 yılındaki bir yıldaki yasa dışı göçmen
sayısı 1,1 milyon, 2013’ün ilk altı ayında bu rakam 1,3 milyon kişiye
ulaşmıştır. 2012 rakamlarına göre dünyada yası dışı göçmen statüsünde olan
kişilerin sayısı 45,2 milyon kişidir. Bu rakam da çok ciddi şekilde hızlı bir
artış göstermektedir. Yasa dışı göçmen sorunu bütün ülkeler arasında ciddi
problemlere yol açmaktadır.
Şimdi “Bu kadar büyük kitlelerin kendi
yaşadıkları yerleri terk edip başka ülkelere gitmelerine sebep olan faktörler
nelerdir?” diye baktığımızda iki grupta mütalaa etmek mümkün. Birinci grup
faktörler ekonomik olan faktörler. İkinci grupta olan faktörler ise siyasi ve
güvenlikle ilgili sorunlar. Bugün eğilim şöyle: Yasa dışı göçler ana trend
itibarıyla az gelişmiş, en az gelişmiş bölge ve ülkelerden gelişmiş ülkelere
doğru seyretmektedir ve burada bu sorun esas itibarıyla gelişmiş ülkelerin bir
sorunu olarak karşımıza çıkmaktadır. Bugün dünyaya hâkim olan ve gittikçe de
hâkimiyet alanını yaygın hâle getiren küresel kapitalizm dünyayı tek pazar
hâline getirmekte ve üretim faktörlerinden sermaye ve girişimcinin serbest
dolaşımını öngörmektedir. Dünya Ticaret Örgütü, Uluslararası Para Fonu, Dünya
Bankası gibi kurumlar bu söylediğimiz düzenin hedefine varması için, enstrüman
olarak faaliyet göstermektedir. Bugün gelişmiş olan ülkelerin sermayedarı ve
girişimcisi şunu söylüyor, diyor ki: “Az gelişmiş ülkelere serbestçe gelirim,
oranın doğal kaynaklarını işletirim, malları ve hizmetleri üretirim, canımın
istediği her yere, dünyanın her yerine serbestçe satarım, kâr ederim, kârımı da
rahatlıkla transfer ederim.” Ancak üretim faktörlerinin en önemlisi olan emeğin
serbest dolaşımı söz konusu olduğu zaman, bu söylediğimiz düzenin hâkimleri
şunu söylüyorlar: “Emeğin, gelişmiş olan benim ülkeme gelip benim refahından
pay almasına izin vermem, ona sınırlama getiririm. Sınırlamayı, emek miktarını
ancak benim ihtiyacım olduğu kadar veya nitelik olarak tanımlarım, onlara
serbestliği tanırım, benim kaynaklarımla benim refahımdan kendilerine pay
vermem.” Bunu dediğiniz zaman, gelir adaletsizliği sebebiyle az gelişmiş
ekonomik yörelerden gelişmiş ülkelere bir yasa dışı göç hareketiyle karşı
karşıya kalıyoruz; birinci faktör bu. 
İkincisi, bu söylediğimiz ülkelerde
siyasi ve güvenlik sorunları söz konusu. Mesela, en yakın, bizim içinde
yaşadığımız Büyük Orta Doğu’ya baktığımızda, Kuzey Afrika’dan Afganistan’a
kadar olan bölgedeki ülkelerin şu andaki siyasi ve güvenlik sorunlarına
baktığımızda bu çok açık ve net olarak ortaya çıkıyor. Bu ülkeleri hepsinden
siyasi karışıklık var, güvensizlik var, totaliter rejimler var, siyasi baskılar
var ve genel anlamda bir güvenlik sorunu var. Bu söylediğimiz sorunlar da bu
ülkelerden gelişmiş ülkelere doğru bir yasa dışı göç hareketini tahrik
etmektedir. 
Şimdi, bu durumda bu, kabul edelim ki
bugün dünyaya hâkim olan ve hâkimiyet alanını gittikçe genişleten küresel,
kapitalist sistem yasa dışı göç olayını tahrik etmekte ve doğurmaktadır. Bu
problem gelişmiş ülkelerin problemleridir ve bu yasa dışı göçle karşı karşıya
kalan ülkeler, ya bu göçmenleri sınırlarından içeriye sokmamak için tedbir
almaktadırlar veya girenleri de en az maliyetle geldikleri ülkelere veya kaynak
ülkelere, menşe ülkelerine göndermeye gayret etmektedirler. 
Bundan çok kısa süre önce Berlin
Duvarı’na “Utanç duvarı” diyen çevreler, bugün Türkiye ile Yunanistan arasında,
Filistin ile İsrail arasında, Amerika Birleşik Devletleri ile Meksika arasında
duvar inşaatını son derece olağan karşılamaktadırlar ve sınırlardaki güvenlik
tedbirlerini artırabildiği kadar artırmaktadırlar. 
İşte Türkiye ile Avrupa Birliği
arasında imzalanan Geri Kabul Anlaşması’nı bu genel çerçeve, resim içinde
mütalaa etmek lazım. Avrupa Birliği, 1960’larda Avrupa Ekonomik Topluluğu
hâlindeyken kendi içindeki yasa dışı göçleri düzenleyen birinci nesil geri
kabul anlaşmaları yapıyor idi. Daha sonra, Berlin Duvarı yıkıldıktan sonra
ikinci nesil geri kabul anlaşmalarını yapmaya başladı. O da merkezî ve Doğu
Avrupa ülkelerinden kendisine gelen yasa dışı göç hareketlerini kontrol etmeye
çalışmak için. 1999 Tampere Zirvesi’nden sonra da üçüncü nesil geri kabul
anlaşmalarının hukuki temeli hazırlandı ve Avrupa Birliği üçüncü ülkelerle geri
kabul anlaşmaları imzalamaya başladı. 
Avrupa Birliği, birbiriyle çok da
alakalı olmamakla beraber, vize kolaylığı veya vize muafiyeti enstrümanını,
Geri Kabul Anlaşması’nı muhataplarına kabul ettirmek için kullanmaktadır. Bugün
Türkiye’ye de aynı şeyi söylemektedir. “Sen bendeki yasa dışı göçmenleri kabul
et, ben de sana vize muafiyeti verip vermeyeceğimi ciddi şekilde
değerlendireceğim.” gibi bir yaklaşım içindedir. 
Türk Dışişleri Bakanlığı, 2003’ten
günümüze kadar, geçen seneye kadar bu konuda ciddi olarak Türkiye’nin
menfaatlerinin savunucusu olarak direndi bu anlaşmanın imzalanmasına, daha
uygun hâle, menfaatlerimize ve çıkarlarımıza uygun hâle getirmeye çalıştı ancak
siyasi iktidarın son dönemlerdeki tercihi sebebiyle bu anlaşma önce paraf
edildi ve daha sonra da imzalandı. 
Bu anlaşmanın özeti şudur değerli
milletvekilleri, Avrupa Birliği Türkiye'ye şunu söylüyor: “Türkiye üzerinden
yasa dışı üye ülkelere girmiş olan göçmenleri ben size iade edeceğim. Sorun
çıkarmadan bunları hepsini alırsan senin vatandaşlarına sınırlı üç ay süreyle
vize muafiyeti vermeyi de değerlendireceğim.” Şimdi, bizim yükümlülüğümüz bu,
bize verilecek olan taviz de üç aylık bir serbest seyahat, vize imkânını Avrupa
Birliğinin değerlendireceğini, vermeyi düşünebileceğini ifade etmesi. Bu
anlaşmayla eğer, uluslararası anlaşma olarak, çıkarların dengeli olarak
korunduğunu söylemek istiyorsanız kusura bakmayın bunu bizim kabul etmemiz
mümkün değil. Böyle bir anlaşmada bir çıkar dengesi söz konusu değil. Avrupa
Birliğinin en önemli sorunlarından bir tanesini Avrupa Birliği hiçbir maliyete
katlanmadan kendisi bize karşı çözüyor, biz de göçmenler için bir depo ülke
olma niteliğini kabul etmiş oluyoruz. Size şu kadarını söyleyeyim -Avrupa’da
bu, Almanya’da özellikle çok tartışıldı- SPD’de İçişleri Bakanlığı yapmış olan
Otto Schiff şunu söyledi, dedi ki: “Acaba Kuzey Afrika’da biz bir ülkeyi razı
etsek de, orada geniş kamplar yapsak, bu yasa dışı göçmenleri oraya göndersek
mümkün olur mu?” Şimdi ona gerek kalmadı, Türkiye gönüllü olarak “Bana belki
vize muafiyeti verirler.” diye bunları almayı kabul ediyor. Bunun kabul
edilecek bir tarafı yoktur. 
Şimdi, anlaşmanın kapsamına gelince,
Türkiye veya AB’nin üye devletlerden birinin topraklarına girme, bulunma ve
ikamet etme şartlarını taşımayan veya artık taşımayan kişilerle ilgili olarak
bu anlaşma geçerli olacak. Şimdi, kimleri gönderecek Avrupa Birliği Türkiye'ye
göndermeye kalkarsa? Şunları gönderecek: Türk vatandaşlarını, bu söylediğim
şekilde üye devletlere girme, o ülkede bulunma, ikamet etme şartlarını
sağlamayan ve artık sağlamayan Türk vatandaşlarını, tüm üçüncü ülke
vatandaşlarını ve vatansız kişileri Türkiye’ye gönderebilecek. Ama burada çok
önemli bir şey daha var, artık sağlamayan -Sayın Cumhuriyet Halk Partisi
sözcüsü de bunun altını çizdi- bu çok büyük bir risk teşkil ediyor.
Diyeceksiniz ki “Kazanılmış haklara hiçbir şey olmaz.” Kazanılmış haklara
hiçbir şey olmuyor da Berlin Yüksek İdare Mahkemesi Mart 2014’te bir karar
verdi “Kazanılmış haklara dokunamazsınız.” diye bir karar verdi hizmet
sunanlarla ilgili. Demek ki ilgili ülkeler istedikleri zaman kazanılmış haklara
ne yapabiliyorlar? Dokunabiliyorlar. Bunu garantiye alan bir hüküm burada
bulunmamaktadır. “Bizim vatandaşlarımızla ilgili hiçbir sorun yok.” diyorlar.
Ben size şunu söyleyeyim: İkamet iznine sahip olan Türklerin evlendikleri Türk
veya yabancı eşler ve çocuklar, eğer onlar yasa dışı olarak orada
bulunuyorlarsa aileler bölünecek, eşler ve çocuklar Türkiye’ye iade
edilebilecek. 2’nci maddenin birinci fıkrasında ayrıca “İkamet etme şartlarını
artık taşımayan” ibaresi de biraz evvel ifade ettiğim gibi ciddi bir risk
oluşturuyor. 
Şimdi, Dışişleri Komisyonunda biz bunu
müzakere ettik. Ben, şahsen AB Uyum Komisyonunun ve İçişleri Komisyonun
raporlarını ve tutanaklarını da aldım, inceledim. Bu üç komisyona gelen
İçişleri Bakanlığı ve Dışişleri Bakanlığı yetkilerinin hiçbirisi bize “Siz bu
anlaşma imzalandığı zaman yaklaşık belli bir süre dâhilinde Türkiye’ye ne kadar
yasa dışı göçmen iade edilebilir onu söyleyebilir misiniz?” sorumuza kimse bize
bir rakam ifade edemedi. Bunu bilmiyor, İçişleri Bakanlığı da söyleyemiyor,
Dışişleri Bakanlığı da söyleyemiyor. O zaman biz hangi rakamı taşıyabiliriz,
bizim açımızdan hangi rakam mantıklıdır bu anlaşmanın karşılığında diye
kafamızda bir şey var mı? Yok. 50 bin kişi mi gelecek, 500 bin kişi mi gelecek?
Bunu şey yaptığımız zaman o zaman şuraya gidiyoruz: EUROPOL, Avrupa polisi
diyor ki: “Her yıl Avrupa Birliğine 500 bin kişi civarında yasa dışı göçmen
giriyor.” Frontex de diyor ki: “Avrupa Birliğine kaçak giren göçmenlerin
yaklaşık yüzde 50’si Türkiye üzerinden geliyor.” Yani şimdi, biz, yıllık 250
bin yasa dışı göçmenle mi karşı karşıyayız? Bu konuda biz aydınlanmak istedik,
bize kimse bilgi vermedi. 
Şimdi, ayrıca bir başka nokta daha var:
Bu anlaşmanın -şimdi, bürokratlarımız bize şunları söylüyorlar dolaylı olarak:
“İşte bu üç yıl sonra başlayacak, altı aylık bir pilot uygulama var, vesaire,
şu kadar kişi gelir, bu kadar kişi gelmez ama kesin rakam yok.”- 2’nci
maddesinin üçüncü fıkrasını bir dikkatli okumak lazım. Orada şu söyleniyor:
Avrupa Birliğine üye olan ülke, bir kişinin o ülkede yaşa dışı ikamet ettiğini
anladıktan sonra, bildikten sonra beş yıl içinde iade edebilecek. Fiilen bu, şu
anlama geliyor: On beş yıl evvel Avrupa Birliği üye ülkelerinden bir tanesine
yasa dışı girmiş olan bir kişi 2009 yılının temmuz ayında o ülke bunun orada
yasa dışı bulunduğunun farkına varır, tespit edebilirse Türkiye’ye iade edilebilecek,
böyle bir riskle karşı karşıyayız. 
Şimdi, o zaman, hakikaten, ben
bürokratlara hak veriyorum, İçişleri Bakanlığı bürokratlarına. Ya, böyle bir
riskle, bu kadar büyük bir bilinmeyenle karşı karşıya olduğumuz zaman
Türkiye’ye kaç kişinin geleceğini nasıl bilebileceğiz? 
Efendim, fesih hakkımız var, uygularız.
Altı ay pilot uygulamayı yaparız ondan sonra da feshederiz. Ben Dışişleri
Komisyonuna gelen bürokrat arkadaşlara bir soru yönelttim “Bana söyler misiniz
Avrupa Birliğiyle ilgili hukuki ilişkimiz başladığından bu tarafa Türkiye’nin
fesih hakkı olduğu herhangi bir alanda bir fesih talebi oldu mu?” dedim. “Bizim
bildiğimiz kadarıyla olmadı...” Ya, Avrupa Birliğine karşı biz sadece
anlaşmayı imzaladık, şimdi “cayıyorum, feshediyorum” demek diplomaside çok
realist bir yaklaşım biçimi değil. Eğer böyle bir şeyi aklımızdan geçiriyorsak
sayın iktidara ben şunu söylüyorum: Avrupa Birliği ile Amerika Birleşik
Devletleri arasında şu anda Serbest Ticaret Anlaşması görüşmeleri var. Onun
Türkiye’ye ekonomik maliyeti milyarlarca dolar olacak, Amerika’nın bütün sınai
ürünleri Türkiye’ye gümrüksüz girecek. Eğer gücünüz yetiyorsa “O Serbest
Ticaret Anlaşması’nı biz fes ediyoruz.” deyin bakalım edebiliyor musunuz.
Burada bize “Geri Kabul Anlaşması’nı biz istersek fes ederiz.” gibi kahramanlık
yapmakla bu problemleri çözemeyiz. 
Bizim, bugün, Türkiye’de çok ciddi bir
yasa dışı göçmen sorunumuz var. Ben Dışişleri Komisyonunda sordum, bana verilen
rakam şuydu: Suriye’den gelen 247 bin kişi kampta, 500 bin civarında da -Sayın
Başbakanın ifadesine göre- yurt içine dağılmış vaziyette. Dün medyada yer alan
bir rakam var, 227 bin kişi kamplarda, 1 milyon kişi de Türkiye’nin 10 tane
iline dağılmış vaziyette. Yalnız Suriye’den yasa dışı göçmenler, bunun diğer
komşu ülkelerden gelmiş, daha uzak coğrafyalardan gelmiş olanlarını dikkate
alırsak Türkiye çok ciddi bir yasa dışı göçmen sorunuyla karşı karşıya. Şimdi,
bu anlaşma imzalandığı zaman bizim Türkiye’ye Avrupa Birliği ülkelerinde
bulunan yasa dışı göçmenlerin ne kadarının geleceğini de bilmiyoruz. Yani, biz
o kadar çok güçlü bir ülke miyiz? Suriye’den gelen göçmenlerle ilgili olarak
resmî makamların medya mensubuna verdiği rakam şu: “3,5 milyar dolar harcadık.”
Demek ki para çok, o zaman harcayın, 3,5 milyar dolar da Avrupa Birliğinden
gelenlere harcarız. Bu olacak şey değil, bunun mantığı falan yok yani. Böyle
bir anlaşmayı kabul etmek, bunu bu tarihte buraya getirmek gerçekten tarihî bir
sorumluluk ve tarihî bir hatadır. Böyle bir anlaşma, Avrupa Birliğinin bu kadar
sıkıntıda olduğu bir konuyla ilgili biz eğer anahtar ülke konumundaysak bu kozu
elimizde tutmamız lazım bizim. Bana, Dışişleri Bakanlığı mensupları şunu
söylesinler: Biz Avrupa Birliğinde şu tarihte bir anlaşma imzaladık, o da şu
kadar tarihte onlar tarafından onaylandı, ondan sonra da bize yazı gönderip
“Hadi siz ne zaman onaylayacaksınız?” dedikleri bir anlaşma var mı? 16-17
Aralıkta bu anlaşma Ankara’da imzalandı, 14 Nisan tarihi itibarıyla Avrupa
Birliğinden biz onay sürecini tamamladık. “Siz ne zaman imzalayacaksınız,
tamamlayacaksınız?” diye bize yazı geldi. 
Şimdi, bu anlaşmada kimin kârlı
olduğunu, kimin lehine olduğunu zaten bu acele bile ortaya koyuyor. Ya biz
hepimiz Türkiye’nin çıkarları için buradayız, ya Avrupa Birliğiyle çatışmayı
içimizde isteyebilecek, bir ihtilaf çıksın, anlaşamayalım diyecek hiç kimse
yok. Bizim söylediklerimizi yanlış anlamayın ama bu anlaşmanın şu anda burada
onaylanması Türkiye’nin millî çıkarlarına aykırıdır. Bu kozu elimizde tutup,
müzakere masasında kullanmamız gerekir diye düşünüyorum. Ne olacak?
İşadamlarımız zaten biraz evvel söylediğimiz gibi, Katma Protokol ile ilgili,
1/80, 3/80 sayılı Konsey kararlarıyla ilgili Avrupa Birliği Adalet Divanından
aldığı kararlar, Berlin Yüksek İdare Mahkemesinden aldığı kararlarla zaten
onlar, işadamlarımız yollarını az çok açtılar. Bizim orada diğer
vatandaşlarımızın da serbest seyahat etmesi için bastırmamız lazım. Oturup da
hiç gereksiz yere taviz vermenin anlamı yok. 
Şimdi, bu külfeti biz nasıl
karşılayacağız? Efendim, teknik yardımı düzenleyen 23’üncü maddede atıfta
bulunuluyormuş teknik desteğe ilişkin ortak bildiride. Avrupa Birliği ülkeleri,
Avrupa Birliği bize teknik yardım ve mali yardım yapacakmış; hiç somut bir şey
yok. Avrupa Birliğinin bu tarzdaki ifadelerini herhâlde Türk diplomasisi çok
yaşadı. En yakın örneğimiz Annan Planı’nı kabul ederseniz Kıbrıs’a mali yardım
yapılacaktı, ambargo kalkacaktı, hava alanları açılacaktı. Hangisi oldu?
Hangisi oldu? 
“Altı aylık pilot uygulamadan sonra biz
size vize muafiyetini vereceğiz.” Nasıl verecekler? Sayın Loğoğlu söyledi:
Konseye tavsiyede bulunulacak, Konseyde de nitelikli oylama yapılacak ve
nitelikli oylamayla biz negatif listeden pozitif listeye geçer isek bizim
vatandaşlarımız üç ay vize muafiyetinden yararlanarak serbestçe seyahat
edebilecekler, tek kazanılacak şey. Peki, ama orada Fransa, Avusturya -ki
tutumları malum- bunlardan iki tane dişli ülke “Hayır, biz bunu vermek
istemiyoruz.” dedikleri zaman siz oradan vize muafiyetini nasıl alacaksınız?
Şimdi olay şu: Ben gördüğümü çok samimi olarak sizlerle paylaşmak istiyorum. Bu
iktidar içeride ve dışarıda zayıfladı, dışarıda kim bastırırsa dediğini kabul
etme aşamasına geldi ve maliyeti de Türkiye Cumhuriyeti devleti ödeyecek. 
Biz Milliyetçi Hareket Partisi olarak
Türkiye’nin çıkarlarına bu kadar aleyhte olan bir anlaşmanın onaylanmasına
hayır diyoruz ve aleyhte oy vereceğiz.
Hepinize saygılar sunuyorum. (MHP ve
CHP sıralarından alkışlar) 
BAŞKAN – Teşekkür ediyorum. 
Tasarının tümü üzerinde Halkların
Demokratik Partisi Grubu adına söz isteyen Erol Dora, Mardin Milletvekili. 
Buyurun Sayın Dora. (HDP sıralarından
alkışlar) 
HDP GRUBU ADINA EROL DORA (Mardin) –
Sayın Başkan, değerli milletvekilleri; 554 sıra sayılı Türkiye Cumhuriyeti ile
Avrupa Birliği Arasında İzinsiz İkamet Eden Kişilerin Geri Kabulüne İlişkin
Anlaşmanın Onaylanmasının Uygun Bulunduğuna Dair Kanun Tasarısı üzerine
Halkların Demokratik Partisi adına söz almış bulunuyorum. Genel Kurulu saygıyla
selamlıyorum. 
Avrupa Birliğinin dış politikalarının
ilk dönemlerinde etkisini hissettiren, insan hakları perspektifinden ayrılarak
güvenlik odaklı yaklaşımı benimsemesinin sonuçları Avrupa Birliğine komşu
ülkelerde de etkisini hissettirmiş ve Avrupa Birliği sınırlarında her gün bir
tekrarı yaşanan trajedilere zemin hazırlanmıştır. Avrupa Birliği
politikalarında göç ve iltica konularının son yıllardaki bu değişimiyle göç
politikalarının harici boyutu kavramı daha fazla vurgulanır olmuştur. Avrupa
Birliğine yönelik göçün kontrol edilmesinde üçüncü ülkelere sorumluluk
yükleyerek bir anlamda sınır kontrolünü sınırların ötesine taşımak
hedeflenmektedir. Söz konusu harici boyut Avrupa Birliğinin ülkelerle
gerçekleştireceği bilgi alışverişi ve çeşitli mekanizmaların kurulması
olabileceği gibi ikili ya da çok taraflı anlaşmalar müzakere edilmesini ve
imzalanmasını da kapsamaktadır. Sözleşme çerçevesinde geri kabul anlaşmaları da
bu kapsamda değerlendirilmektedir.
Sayın Başkan,
değerli milletvekilleri; geri kabul anlaşmaları temel olarak, bir ülkenin
ülkesinde kalma şartlarını taşımayan ya da bu şartları kaybetmiş olan üçüncü
ülke vatandaşlarının vatandaşı oldukları ülkeye gönderilmelerini
düzenlemektedir. Daha açık bir ifadeyle geri kabul anlaşmaları, ülkeye düzensiz
yollardan giriş yapmış, yani pasaport, gerekli vize ya da benzeri seyahat
dokümanları olmaksızın ve genellikle yasayla belirlenmiş gümrük kapıları ile
diğer giriş noktalarından sayılmayan yerlerden ülkeye girmiş ve hâlen ülkede
bulanan kişiler ile giriş sırasında bu şartları yerine getirmiş olsa da vize
süresinin bitmesi veya bunun gibi nedenlerle artık bu şartları taşımayan
kişilerin vatandaşı oldukları ülkelere gönderilmelerine yönelik anlaşmalardır.
Ancak bu anlaşma ve metinlerin konu kısmında “insanlar” yer almaktadır. Bu
nedenle, elbette konunun insan hakları hukukuna bakan insani bir yönü vardır ve
bu nedenle önemle üzerinde odaklanmak gerekmektedir.
Değerli
milletvekilleri, geri kabul anlaşmasının ve muhtemel uygulamalarının insan
hakları açısından bazı problemli noktaları bulunmaktadır: Birincisi, Türkiye
tarafından geri kabul edilen “mülteci statüsü” ya da “geçici sığınma statüsü”
almaya uygun olduğu hâlde sınır dışı edilmesi ya da keyfî gözaltına maruz
kalması olası üçüncü ülke uyruklularına yapılacak muameleye ilişkin temel insan
hakları koruma mekanizmalarının eksikliğidir. 
İkincisi,
yakalanan ve geri kabulle karşı karşıya kalan düzensiz göçmenlere ilişkin
muamelenin uluslararası yükümlülüklere aykırı hareketi ve koruma taleplerinin
incelenmesi hususunda Avrupa Birliği üyesi yetkililerine verilen geniş takdir
alanıdır.
Üçüncüsü ise,
anlaşma taslağının uygulanmasının üzerinde şeffaflık, izleme ve hesap
verilebilirlik bakımlarından eksikliklerinin bulunmasıdır.
Sayın Başkan,
değerli milletvekilleri; Uluslararası Göç Örgütünün yaptığı açıklamaya göre
2013 yılında 2.360 göçmen sınırları geçmeye çalışırken hayatını kaybetmiştir.
Devletlerin sınırlarda göçmenlere karşı aldığı önlemlere her gün yeni biri
eklenmektedir. Sınırlarda artan ölümler, devletlerin aldığı bu önlemlerle
yakından ilgilidir. Sınırlara tel örgü ve duvar çeken devletler, göçmenleri
daha büyük riskler alarak yola çıkmaya zorlamaktadırlar. 
Devletlerin düzensiz göç hareketlerini
kontrol etmeye çalışırken aldıkları bu önlemler, savaş, çatışma, zulüm, insan
hakları ihlali gibi nedenlerle ülkelerinden kaçmak zorunda kalan mültecileri de
olumsuz olarak etkilemektedir. Uluslararası Af Örgütü’nün, içinde Türkiye’den
de sınır dışı edilenlerin konu edildiği, geri kabul anlaşmalarıyla değişik
ülkelerden Suriye’ye sınır dışı edilen insanların Suriye hapishanelerindeki çok
kötü akıbetlerine yönelik somut, kişiler bazlı raporları açıklanmıştır. Türkiye
tarafından 2002-2013 yılları arasında, kaçtıkları Suriye rejimine geri teslim
edilen 2.675 kişi olduğu bizzat İçişleri Bakanlığı tarafından belirtilmiştir.
Geri kabul anlaşmasına konu olan kişiler tüm bu aşılması zor engelleri aşarak
bir insani korumaya kavuşacağını düşünen, bunun için yolculuğunun başında ölümü
göze alan ancak derdini dinlemeye yönelik hiçbir cılız çabaya dahi rastlamadan
geri gönderilmek istenen kişilerdir. 
Sayın Başkan, değerli milletvekilleri;
tüm bu nedenlerle, Türkiye’nin, vatandaşları lehine vize serbestisi çabasında
bulunurken bunun karşılığında Avrupa’nın sınırlarına ulaşmış ve belki de
uluslararası hukuktan kaynaklanan hakların arayışında olan üçüncü ülke
vatandaşlarını, onları kaçmış oldukları ülkeye teslim etmeyi taahhüt eden bir
geri kabul anlaşmasını aynı masada konuşması kanaatimizce etik değildir. Bu
durum ister istemez bir hizmet veya mal değiş tokuşu olarak da algılanabilecektir.
Meselenin bu şekilde ve böylesi bir zeminde ele alınması, en azından insan
hakları ve insan onuruyla bağdaşmamaktadır. Vizesiz serbest dolaşımın
sağlanabilmesi için geri kabul anlaşmaları adı altında insan hayatını tehlikeye
atan taahhütler altına girmek nitelikli bir dış politika da değildir. Siyasi,
ekonomik ve sosyal anlamda güçlü bir ülke olmayı hedefleyen Türkiye, serbest
dolaşım hakkı elde etmede başka insanların hayatlarını hiçe sayan geri kabul
anlaşmaları imzalamak zorunda da değildir.
Bu hâliyle, Türkiye kamuoyunun da bu
vizesiz seyahatin bedelleri hakkında yeterince bilgilendirilmemesi de bizce
manidardır.
Sayın Başkan, değerli milletvekilleri;
günümüzde en popüler göç kontrolü önlemlerinden olan geri kabul anlaşmaları
insan hakları ve insan onuru çerçevesinde değerlendirildiğinde, hedef ülkelerin
sorumluluklarını başka ülkelere yüklemeye çalışmasına ve ciddi insan hakları
ihlallerine sebep verecek zincirleme sınır dışı mekanizmaları kurma
potansiyeline sahiptir.
Türkiye üzerinden Avrupa’ya ulaşan
kişilerin geldikleri ülkelere bakıldığında, Suriye, Afganistan, Irak, İran,
Somali gibi savaş ve insan hakları ihlallerinin yoğun yaşandığı ülkelerin başta
geldiği açıkça görülebilmektedir.
Geçmiş ve mevcut uygulamalar, bu
kişilerin vardıkları Avrupa ülkelerinde korunma ihtiyaçlarını yetkili makamlara
iletme imkânı bulamadan, ikili geri kabul protokolleri veya yasa dışı geri alma
metotlarıyla Türkiye’ye gönderildiklerini göstermektedir.
Sağlıklı bir sığınma prosedürü olmayan
Türkiye'nin geri kabul anlaşmasıyla, uluslararası korumaya ihtiyaç duyup
duymadığına bakılmaksızın göçmenleri ülkelerine geri gönderme konusunda
soyunduğu hevesli taşeronluk, uluslararası insanlık trajedisine katkıda
bulunmak anlamına gelebilecektir.
Sayın Başkan, değerli milletvekilleri;
gerek Türkiye’de gerekse de Avrupa Birliğinde ulusal güvenlik ve maliyet
noktaları öne çıkarılarak yürütülen tartışmalar, düzensiz göçmenlerin insan
haklarından soyutlandığı yabancı düşmanlığını destekleyen ve her alanda
ayrımcılığı körükleyen bir algı inşasına da neden olacaktır.
Türkiye ve Avrupa Birliği arasında
düzensiz göçün kontrolü alanında devam eden müzakerelerde ve kamuoyunda
gerçekleşen tartışmalarda tartışılan konunun insana ilişkin olduğu görmezden
gelinmektedir.
Göçmenlerin sayılara indirgenmesiyle
yapılan maliyet hesapları, göçün yarattığı ulusal güvenlik tehlikesi iddiaları
ve insan hayatları üzerinden politik kazanç sağlayarak tarafların pazarlıklarda
elini kuvvetlendirme çabaları demokrasi ve evrensel insan hakları ilkeleriyle de
bağdaşmamaktadır. Zira, Türkiye’deki yetkililerin geri kabul anlaşmasını iç
kamuoyuna Avrupa Birliğiyle vizelerin kaldırılması olarak lanse etmeleri,
Avrupa Birliğinin de bu anlaşmanın göçmenlerden ucuza kurtulma yolu olduğunu
kendi kamuoyuyla paylaşmakta sakınca görmemesi, insan haklarının gerek dış
politik pazarlıklarda ve gerekse iç politikada iktidar yarışına kurban edilme
çabasının görünür bir kanıtı niteliğindedir. 
Sayın Başkan, değerli milletvekilleri;
Türkiye’nin yeni iltica politikasını şekillendirirken insan haklarını ve iltica
hakkını göz önünde bulundurması ve sivil toplum örgütlerinin bu sürece dâhil
olarak sürece etkide bulunması büyük önem taşımaktadır. 1951 tarihli
Mültecilerin Hukuki Statüsüne İlişkin Cenevre Sözleşmesi, mülteci hakları alanındaki
mevcut en önemli uluslararası belgedir. Birçok değişikliğine rağmen sözleşme,
mültecilerin korunmasıyla ilgili en önemli hukuki metin niteliğindedir. İkinci
Dünya Savaşı sonrasında hazırlanan belge, savaşın Avrupa’da yarattığı mülteci
krizine çözüm olarak oluşturulmuştur. Sadece 1951 öncesindeki olaylar için
geçerli olan sözleşmede Avrupa coğrafi sınırlaması da yer aldı, ancak
ihtiyaçları karşılamadığı görülünce 1967 yılında yenilendi, sözleşmedeki
coğrafi kısıtlama ortadan kaldırıldı. Böylece devletlerin kendilerine sığınan
mültecilere koruma sağlamasının temel belgesi oldu. Fakat, 1951 sözleşmesinin
hazırlanmasında rol oynayan Türkiye, 1967 belgesini de coğrafi çekince koyarak
imzalamış bulunmaktadır. Böylece Türkiye, sadece Avrupa’dan gelenlere
mültecilik statüsü tanıyacağını beyan etti. Oysa, resmî rakamlara göre son
altmış yılda Avrupa’dan Türkiye’ye sadece 45 kişi gelerek mülteci olmuştur.
Buna karşın, bugün itibarıyla Türkiye’nin doğu ve güneyinden gelen yaklaşık 20
bin kişi -Suriye’deki savaştan kaçarak sığınan 1 milyonun üzerindeki kişi
hariç- başka bir ülkeye gitmek ve mültecilik statüsü alabilmek için
beklemektedirler. Bununla birlikte, Türkiye’de hâlen bir mülteci yasası yoktur,
bu anlamda etkin bir şekilde görev almış ve çalışan sivil bir kurum yoktur.
Bütün işler hemen hemen polis tarafından yürütülmektedir. 
Sayın Başkan, değerli milletvekilleri;
Türkiye’nin öncelikli olarak bu konudaki sorumluluklarını yerine getirmesi
gerekiyor. Bu sorun ancak tekneler batıp birileri öldüğü zaman ya da Suriye
gibi yığınsal göçler yaşandığında gündeme geliyor. Oysaki sürekli olarak böyle
bir sorun bulunmaktadır. İnsan hakları standartlarına ve hukukuna uygun bir
yasal altyapının oluşturulması kaçınılmazdır. Sonuç olarak önemle üzerinde
durulması gereken husus, bireylerin serbest dolaşım hakkı gibi, ülkelerin
sosyal, ekonomik ve toplumsal zenginliğe katkı sağlayan önemli bir kazanımının,
geri kabul anlaşmalarına konu olan düzensiz göçmenlerin, sığınmacıların ve
mültecilerin, başta yaşam hakkı olmaz üzere, temel insan haklarının ihlali
pahasına elde edilemeyeceği ve pazarlık konusuna dönüştürülemeyeceğidir. 
Sayın Başkan, değerli milletvekilleri;
günümüzde göçün dünyada büyük bir sorun hâline gelmesine neden olan etkenler
ekonomik, yoksulluk, savaşlar, otoriter ve baskıcı rejimler, etnik ve inançsal
kısıtlılık, cinsiyet eğilimleri önündeki engeller, devletlerin vatandaşlarının
can güvenliğini sağlayamaması, siyasi çalkantılar ve şiddet eylemleri olarak
sıralanabilir. Bu durumdaki insanlar daha iyi bir yaşam arzusuyla ya da en
azından hayatını idame ettirebilmek amacıyla göç edebilmektedirler. Her
toplumun ve bireylerin devletten beklentisi ekonomik anlamda kuvvetli bir
bütçe, geniş kapsamlı demokrasi ve özgürlükler ile adil bir yargı sistemidir.
Dolayısıyla, bireylerin göç etmelerinde bu hususlar önemli rol oynamaktadır.
Günümüz sosyal yaşamı içinde gelişmiş demokrasiler, gelişmiş ekonomiler, kısaca
gelişmiş ülkeler kavramını ön plana çıkarmaktadır. Bu bağlamda, göç
hareketlerinin yönünü gelişmiş ülkeler olarak göstermek pek de yanlış
olmayacaktır. Göçmenlerin Avrupa içlerine yerleştirilip zenginliğe ortak
edilmesi yerine sosyal bir korku hâline getirilmesi, onların
ötekileştirilmesiyle sonuçlanacaktır. 
Bütün bu düzenlemeler doğrultusunda,
Türkiye ile Avrupa Birliği arasında imzalanan ve Türkiye Büyük Millet
Meclisinde onaylanması teklif edilen bu anlaşmanın temel insan hakları ve
içerisinde bulunduğumuz bölgenin siyasi istikrarsızlıkları dikkate alınarak
bizce yeniden değerlendirilmesi gerektiğine inanmaktayız. Bu anlamda gereken
duyarlılık gösterilerek -bugün Orta Doğu’ya da baktığımızda, işte Irak durumu
ortadadır, Suriye durumu ortadadır- ve bu geri kabul anlaşması, aynı zamanda,
insan hakları bağlamında, Avrupa İnsan Hakları Sözleşmesi, Cenevre Sözleşmesi ve
imzalamış bulunduğumuz diğer, Birleşmiş Milletler İnsan Hakları Beyannamesi
çerçevesinde değerlendirilip ancak insani bir boyut kazandırıldıktan sonra
tekrar ve Türkiye'nin de aynı zamanda, sosyal, ekonomik, bu vesileyle
yaşayabileceği sosyal patlamaları da göz önünde bulundurarak tekrar yeniden
gözden geçirilerek Meclisin gündemine alınması yönünde düşüncelerimizi Genel
Kurulun huzurunda tekrar belirtiyor, hepinizi tekrar saygıyla selamlıyorum.
(HDP ve CHP sıralarından alkışlar)
BAŞKAN – Teşekkür ediyorum. 
Tasarının tümü üzerinde Adalet ve
Kalkınma Partisi Grubu adına söz isteyen Volkan Bozkır, İstanbul Milletvekili.
Buyurun Sayın Bozkır. (AK PARTİ
sıralarından alkışlar)
AK PARTİ GRUBU ADINA VOLKAN BOZKIR
(İstanbul) – Sayın Başkan, değerli milletvekilleri; yüce Meclisimizin onayına
sunulan Türkiye Cumhuriyeti ile Avrupa Birliği Arasında İzinsiz İkamet Eden
Kişilerin Geri Kabulüne İlişkin Anlaşmanın Onaylanmasının Uygun Bulunduğuna
Dair Kanun Tasarısı hakkında AK PARTİ Hükûmeti adına ve grup adına söz almış
bulunuyorum. Hepinizi saygıyla selamlıyorum. 
Şimdiye kadar, benden önce söz alan
konuşmacıları dikkatle dinledim ve sanıyorum, burada paylaşılan mantık
silsilesinde ve olaya yaklaşım açısından bazı eksiklikler olduğunu düşünüyorum.
Burada geri kabul anlaşmasının onaylanmasını tabiatıyla görüşüyoruz ancak geri
kabul anlaşması büyük resmin içinde aslında daha küçük bir resimdir. Büyük
resmi eğer unutursak ve küçük resmi çözmeye çalışırsak da o zaman, gerçekten
doğru bir sonuca varmamız güçleşebilir.
ALİM IŞIK (Kütahya) – Stratejik
derinlik mi büyük resim? Davutoğlu’nun stratejik derinliğiyse ondan hiç
bahsetmeyin!
VOLKAN BOZKIR (Devamla) - Şimdi, büyük
resmin ne olduğunu hepimiz biliyoruz. Avrupa Birliği üyeliği Türkiye’nin
stratejik hedefidir. Avrupa Birliği üyesi olmak için Türkiye uzun zamandır
mücadele etmektedir.
HAYDAR AKAR (Kocaeli) – Havai fişek
patlatmıştınız girdik diye. Girmiş miydik o havai fişekleri patlattığınızda?
VOLKAN BOZKIR (Devamla) - Ve gerçekten,
Türkiye bugünlere ulaşırken gerek demokrasisinde gerek insan haklarında gerek
reformlarında şayet Avrupa Birliği süreci olmasaydı belki bugün hâlâ AK PARTİ
hükûmetlerinden önceki Türkiye’de yaşıyor olmaktan da üzüntü duyacaktık.
ALİM IŞIK (Kütahya) – Allah Allah!
TUNCA TOSKAY (Antalya) – Bu kadar
olmaz!
VOLKAN BOZKIR (Devamla) - Şimdi,
Avrupa Birliği süreci bu kadar önemliyken ve Avrupa Birliği üyeliğinin çok
önemli bir unsuru da vizeyken, vizenin kaldırılmasından burada kimsenin
bahsettiğini pek fazla duymadım.
HAYDAR AKAR (Kocaeli) – Neredeki, hangi
vizeyi kaldırdınız?
VOLKAN BOZKIR (Devamla) – Bu anlaşmayla
bir anlamda, Türkiye’nin gerçekten bugün, Türk insanını en fazla utanç içinde
bırakan…
HAYDAR AKAR (Kocaeli) – Papua Yeni
Gine’ye kaldırmışsınız!
VOLKAN BOZKIR (Devamla) – …Türk
insanına en fazla üzüntülü anlar yaşatan vizenin kaldırılması için atılmış bir
adımdan da bahsediyoruz.
ALİ ÖZGÜNDÜZ (İstanbul) – Üç buçuk yıl
sonra atacağınız…
VOLKAN BOZKIR (Devamla) – Herhâlde,
milletvekili olduğumuz için vize kuyruklarına girmiyoruz ama çocuklarımız…
HAYDAR AKAR (Kocaeli) - Diplomatik
pasaportla İngiltere’ye gidemiyorsun, Amerika’ya gidemiyorsun, vize alamıyorsun
vize!
VOLKAN BOZKIR (Devamla) – …belki
yakınlarımız, burada benim Dışişleri Komisyonu Başkanı olarak en çok talep
aldığım konu gerek muhalefetten gerek kendi grubumdan vize konusunda yardımcı
olmam oluyor.
ALİM IŞIK (Kütahya) – Yani bunun
karşılığı olmalı mı, karşılığı olarak mı almalıyız?
VOLKAN BOZKIR (Devamla) – Ve bakın,
vize konusunda… Sadece vize konusunda çekilen sıkıntılar da değil, Türk insanı,
bir anlamda, buradaki vize veren büyükelçilikleri de finanse ediyor. Dört yılda
Schengen Vizesi için ödenen meblağ 140 milyon Euro, bir de bu tarafı var.

TUNCA TOSKAY (Antalya) – Gelen
mültecilere ödeyeceğiniz para ne kadar, onu hesapladınız mı? 
VOLKAN BOZKIR (Devamla) – Şimdi, bunu
söyledikten sonra, bu anlaşmanın unsurlarına dönmek istiyorum. 
BAŞBAKAN YARDIMCISI BEŞİR ATALAY
(Kırıkkale) – Sizi dinlerken hiç kimse ses çıkarmadı, sizi çok sessiz dinledik.
TUNCA TOSKAY (Antalya) – Barınmaları,
iaşe ve ibateleri için ne kadar para ödeyeceğiz, onu hesapladınız mı? 
BAŞBAKAN YARDIMCISI BEŞİR ATALAY
(Kırıkkale) – Sayın Milletvekili, biz sizi çok sessiz dinledik!
VOLKAN BOZKIR (Devamla) – Bu anlaşmayla
birlikte Türkiye’de aslında bir süreç başladı, çok önemli bir süreç
başlamıştır. 
ALİM IŞIK (Kütahya) – Size mi
soracağız!
KEMALETTİN YILMAZ (Afyonkarahisar) –
Avukat mısın sen?
ALİM IŞIK (Kütahya) – Neyi
pazarlıyoruz, onu öğrenmeye çalışıyoruz. 
BAŞBAKAN YARDIMCISI BEŞİR ATALAY
(Kırıkkale) – Biz, sizi dinledik.
VOLKAN BOZKIR (Devamla) – Tabiatıyla
şayet Türkiye, Avrupa Birliği yolunda, 70’li yılların sonunda Avrupa…
ALİM IŞIK (Kütahya) – Yani ülkenin
neyini pazarlıyoruz, satılacak neyimiz kaldı Sayın Bakan, bunu öğrenmeye
çalışıyoruz.
BAŞBAKAN YARDIMCISI BEŞİR ATALAY
(Kırıkkale) – Size hiç müdahale ettik mi?
VOLKAN BOZKIR (Devamla) – Sayın Başkan…
ALİM IŞIK (Kütahya) – Türkiye’yi hangi
pazarlık konusu yapıyorsunuz, onu öğreneceğiz. 
KEMALETTİN YILMAZ (Afyonkarahisar) –
Dinlemeseydin bari!
BAŞKAN – Sayın milletvekilleri, lütfen!
ALİM IŞIK (Kütahya) – Bugüne kadar
satmadığınız bir şey kalmadı, neymiş satılacak, onu öğrenmek istiyoruz?
BAŞKAN – Sayın Işık, lütfen ama!
BAŞBAKAN YARDIMCISI BEŞİR ATALAY
(Kırıkkale) – Çok ayıp ya!
BAŞKAN - Sayın Hâtip konuşuyor, lütfen
sayın milletvekilleri!
ALİM IŞIK (Kütahya) – Türkiye’nin
neyini satıyorsunuz, onu öğreneceğiz?
ÖMER FARUZ ÖZ (Malatya) - Alim Hoca!
BAŞBAKAN YARDIMCISI BEŞİR ATALAY
(Kırıkkale) – Sizin sözcünüze müdahale ettik mi biz?
BAŞKAN – Sayın Bakan, lütfen!
KEMALETTİN YILMAZ (Afyonkarahisar) –
Sen sus ya, bir bakansın ya!
BAŞKAN - Sayın Bozkır, buyurun.
Buyurun efendim, siz Genel Kurula hitap
edin, buyurun. 
ALİM IŞIK (Kütahya) – Yaptığınız her
pazarlıkta her şeyimiz gitti. 
BAŞKAN - Sayın Işık, lütfen ama!
BAŞBAKAN YARDIMCISI BEŞİR ATALAY
(Kırıkkale) – O senin düşüncen, o senin düşüncen! 
KEMALETTİN YILMAZ (Afyonkarahisar) –
Niye bağırıyorsun ki?
BAŞBAKAN YARDIMCISI BEŞİR ATALAY
(Kırıkkale) – Tamam, dinle! 
ALİM IŞIK (Kütahya) – Sayın Bakan,
sizin ne yaptığınızı bu ülke çok iyi biliyor. 
BAŞBAKAN YARDIMCISI BEŞİR ATALAY
(Kırıkkale) – Dinle, anlatıyor!
ALİM IŞIK (Kütahya) – Siz, bu ülkeyi
neye pazarladığınızı bu ülke çok iyi biliyor. Sizin konuşma hakkınız yok!
BAŞKAN - Sayın milletvekilleri… Sayın
Işık…
Buyurun Sayın Bozkır.
VOLKAN BOZKIR (Devamla) – Türkiye,
şayet, 70’li yılların sonunda Avrupa Birliği sürecine…
ALİM IŞIK (Kütahya) – Memleketin başını
belaya soktunuz, ondan sonra da buraya gelip daha hâlâ konuşuyorsunuz!
VOLKAN BOZKIR (Devamla) – …o zamanki
hükûmetin yanlış kararıyla durdurma kararı almamış olsaydı bugün biz geri kabul
anlaşmaları, vizenin kaldırılması, AB üyeliği konusunda uğraşıyor olmayacaktık.
Maalesef, bugünlere o gün alınan yanlış karar nedeniyle gelmiş bulunuyoruz. 
Şimdi, bu geri kabul anlaşması,
aslında, Türkiye’nin vizesinin kaldırılmasıyla ilgili olarak paralel yürüyen
bir süreçtir. Burada, normal olarak Balkan ülkeleri olsun, diğer ülkeler olsun,
öncelikle vizenin kaldırılması için bir süreç başlatılır ve bu süreçte eğer ilerleme
kaydedilirse önce vize kolaylığı aşamasına geçilir, en sonrada da vize
kaldırılır.
Türkiye olarak, biz, geri kabul
anlaşmasıyla vizenin kaldırılmasını aynı ana getirmek suretiyle diğerlerinden
farklı bir noktaya geldik. Burada, geri kabul anlaşmasının onayından itibaren
üç yıl zarfında yürürlüğe girecektir, üç yıl sonunda şayet Avrupa Birliği
vizeyi kaldırmamışsa da bu anlaşmanın 24’üncü maddesi gayet açıktır ve
meşruhatlı yol haritasında da açıkça belirtildiği üzere Türkiye'nin bu
anlaşmayı feshetme, yürürlükten kaldırma imkânı vardır.
Şimdi, bu anlaşmayla getirilen tam
olarak nedir? Bu anlaşmayla öncelikle Türk vatandaşlarının statüsüyle ilgili
bir değişiklik yok. Bu anlaşma olmasa da yurt dışında illegal olarak ele
geçirilmiş ve geri gönderilme durumunda olan bir Türk vatandaşını zaten Türkiye
alıyor. Buradaki mevzubahis olan kitle Türk vatandaşı olmayan 3’üncü ülke
vatandaşlarıdır ve bu 3’üncü ülke vatandaşlarının üç yıl sonunda Türkiye’den
gittiği saptandığı taktirde, şayet Avrupa Birliğinin o ülkelerle anlaşması yok
ise Türkiye üzerinden bu ülkelere iadesi söz konusudur.
Şimdi, bakın, geri kabul anlaşması
yaptığımız ülkeler söz konusu olduğunda zaten bir sıkıntı yok. Pasaportu olan,
diyelim ki Almanya’da yakalanmış bir illegal göçmen iade edilecekse ve bu
ülkeyle de bizim anlaşmamız varsa doğrudan doğruya Türkiye üzerinden buraya
gönderilecek.
Bizim geri kabul anlaşmamız hangi
ülkelerle var? Suriye, Yunanistan, Kırgızistan, Romanya, Ukrayna, Pakistan,
Rusya Federasyonu, Nijerya, Bosna Hersek, Yemen, Moldova, Belarus ve Karadağ’la
geri kabul anlaşmamız var. Ayrıca, Nijerya, Yemen, Karadağ’la da geri kabul
anlaşmalarımızın onay süreçleri devam ediyor.
Buna ilaveten, Avrupa Birliğinin
doğrudan geri kabul anlaşması yaptığı ülkeler var ki böyle bir durumda Avrupa
Birliği Türkiye’den değil doğrudan doğruya bu ülkelere yakaladığı bu kişileri
gönderecektir ki bunlar da Ukrayna, Pakistan, Rusya, Bosna-Hersek, Moldova ve
Karadağ’dır.
Şimdi, burada önemli olan husus,
Türkiye bu anlaşmayı imzalamakla bir anlamda kendi görüntüsünü de hakikaten
kendi düzeltilmesi gereken unsurlarını da bu anlaşmayla birlikte düzeltmeyi
başlatmıştır ve kalan kısımlarını da taahhüt etmektedir. Nedir onlar? Seyahat
belgelerinin güvenliği. Gerçekten Türkiye bu anlaşma müzakereleri sırasındadır.
Ki bugün iftihar ettiğimiz, Türk pasaportu demeye gerçekten utanmadığımız ve
elektronik verilerle donanmış çipli pasaportlara geçmiş bulunuyoruz.
ALİ UZUNIRMAK (Aydın) – Eskiden
utanıyor muydun? 
ALİM IŞIK (Kütahya) – Eskiden, yıllarca
bu pasaportu kullandın, diplomattın, utanıyor muydun! Ayıp ya! Söylenecek söz
mü bu ya !
VOLKAN BOZKIR (Devamla) – Dolayısıyla,
bu anlaşma müzakerelerinin Türkiye’ye kazanımlarından bir tanesi budur. 
Göç yönetimi ikinci unsurdur ve
sınırlarda yeterli kontrol ve gözetimin sağlanması uluslararası koruma gibi
hususlarda Türkiye bu anlaşma şartları çerçevesinde bu güç yönetiminde önemli
adımlar atmıştır.
ALİ UZUNIRMAK (Aydın) – Geri alsın o
sözünü ya!
ALİM IŞIK (Kütahya) – Türk olmaktan
utandınız. Pasaportu taşıdınız, makamlarda oturdunuz, şimdi de “Yok…” Ayıp ya!
BAŞKAN – Sayın Işık, lütfen…Öyle bir
usul var mı.
ALİM IŞIK (Kütahya) – O sözü geri
alsın.
VOLKAN BOZKIR (Devamla) – Kamu düzeni
ve güvenliği konusunda tedbirler alınmıştır ve temel haklar konusunda da
dördüncü unsur olarak ilerlemeler kaydedilmiştir. 
6458 sayılı Yabancılar ve Uluslararası
Koruma Kanunu olmak üzere ilgili mevzuatımızda son dönemde gerçekleştirilen
değişiklikler, aslında Türkiye’nin daha medeni bir ülke ve göçmen kaynağı
olmayan bir ülke görüntüsünden uzaklaşan bir ülke konumuna gelmesi için de
önemli bir adım teşkil etmiştir.
Şimdi, burada, tabii, bazı endişeler
izhar edildi. Bir tanesi, bir konuşmacı “Bunu Türkiye 24’üncü faslın bir
şartı olarak yerine getirdi.” dedi ki 24’üncü faslın şartları arasında böyle
bir şey yoktur, sadece müzakerelerin yürütülmesi, aşama kaydedilmesinden
ibarettir, imzalama gereği orada yoktur. Dolayısıyla, 24’üncü fasılla bunun
organik bir bağlantısı da yoktur.
Diğer belirtilen bir husus: “Efendim,
Türkiye bir kaçak göçmen deposu mu olacak? Bir anda Türkiye’ye 200 bin, 300 bin
kişiyi yollarlarsa Türkiye bunları nasıl kaldıracak, ne yapacak Türkiye?”
Şimdi, bakın, hakikaten, böyle, belirsiz rakamlara dayanarak ve hayali
rakamlara dayanarak bir algı yaratmaya çalışmak son derece yanlıştır. Bunu
rakamlarla düşünmek kolay. 
Birincisi, öncelikle bir komisyon
kurulacak. Yakalanan bir illegal göçmenle ilgili bilgiler bu Türkiye’deki
komisyona iletilecek. Komisyon bakacak, bu gerçekten Türkiye’den mi gitmiş,
gerçekten bu anlaşma kapsamına girecek niteliklerde midir, ona göre bir karar
verecek. Ondan sonra ancak bu vatandaşın veyahut işte, üçüncü ülke vatandaşının
Türkiye’ye gelmesi mümkün hâle gelecek. 
Şimdi size bir örnek vermek istiyorum:
Bu geri kabul anlaşması bütün Avrupa Birliği ile imzalandı ama Yunanistan’la
Kasım 2001’de imzalanan bir ikili geri kabul anlaşmamız var. Bu 2001’de
imzalanan geri kabul anlaşmasının müzakerelerini de Sayın Loğoğlu’nun Dışişleri
Müsteşarıyken yaptığını zannediyorum. Yunanistan’la yapılan bu anlaşmaya göre
2010 yılından itibaren Yunanistan geri kabul kapsamında 46.581 yasa dışı
göçmenin geri alınmasını talep etti. Biz bunu inceledik, makamlarımız da
değerlendirdi. 46.581’den sadece 3.878’ini kabul edilebilir nitelikte gördük ve
bunları bildirdik. Bu 3.878’den de 1.474’ünü aldık yani Yunanistan 46 bin talep
etti, biz 1.400’ünü Türkiye’ye aldık. 2001’den bu yana ise 110 bin geri kabul
talebi oldu Yunanistan’dan. Bunun 13 bininin üzerinde görüşme açtık ve sadece
3.800’ünü aldık yani sistemin işleyişi bakımından sizlerle bu rakamları
paylaşmak istiyorum. Yunanistan illegal göç bakımından bütün göçün yüzde 80’ini
ifade eder. Dolayısıyla, burada bahsettiğimiz husus önem arz etmektedir. 
Şimdi diğer bir husus var: Türkiye
acaba bu gelen göçmenlere hangi statüyü verecek? Veyahut da örneğin,
Türkiye’nin doğusundaki ülkelerden gelenlerle ilgili ne gibi bir işlem olacak?
Tabii, burada çok önemli bir husus, 1951 Cenevre Sözleşmesi’ne göre
mültecilerin hukuki durumuna biz bir rezerv koyduk coğrafi sınırlamayla ilgili
olarak. Bu coğrafi sınırlamayı da bu anlaşmayla kaldırmıyoruz ve bu coğrafi
sınırlamayı ancak Türkiye’nin Avrupa Birliği üyeliğiyle birlikte
kaldırabileceğimizi de açıkça belirttik. Dolayısıyla bu konuda da bir
sıkıntımız olmayacak. 
Tabiatıyla çok önemli bir husus:
“Avrupa Birliği bu işten o kadar yarar sağlıyor ki acele içinde hemen bunu
onayladı ve Türkiye’de neden hemen onaylaması için baskı yaptı? Ve bunun gibi
bir anlaşma, Avrupa Birliği’nin önceden imzalayıp sonradan Türkiye’ye baskı
yaptığı bir anlaşma yok.” denildi. Bu da doğru değil çünkü Avrupa Birliği’yle
olan ortak transit sözleşmesini -bu, ticari bir sözleşmedir, menşei
kurallarıyla ilgilidir- Avrupa Birliği bizden önce onayladı ve Türkiye’ye
onaylaması için de girişimde buldu. Bunun gibi hususlar olabilir. 
Deniliyor ki: “Türkiye’nin vize
kalkmadığı takdirde geri kabul anlaşmasını 24’üncü maddeye dayanarak feshetme
yetkisi var ama Türkiye’nin bunu feshetmeye gücü yetmez.” Yani böyle bir şeyi
burada Meclis kürsüsünden ifade etmek bence Türkiye’ye saygısızlıktır.
Türkiye’nin gücünün yetip yetmeyeceğiyle ilgili bir şey değil. Türkiye
anlaşmanın kuralı neyse, karşı taraf bunu yerine getirmiyorsa şayet bunu fesih
de eder, yürürlüğe de koymaz. Bu, gayet, hukukta da geçerli bir kuraldır,
Türkiye’nin içinde bulunduğu konumda da son derece geçerli bir kuraldır. 
Dolayısıyla Avrupa Birliği rakamlarına
da baktığımızda, “Milyonlarca kaçak göçmen Avrupa’da şu anda yaşıyor, bunları
bir kamyona bindirip, kamyonlara bindirip gönderecekler.” rakamı da geçerli bir
argüman değildir. Ben size burada rakamlar paylaşayım Sayın Bakanım: 2009
yılında 39.975 AB ülkelerine Türkiye’den yasa dışı girdiği iddia edilen yasa
dışı göçmen sayısı -bunlar Frontex rakamları- 2010’da 55.688; 2011’de 57.028;
2012’de 37.224. Yani bütün bu rakamları toplayalım, yani böyle bir rakamdan
bahsediyoruz. Verdiğim Yunanistan örneğinde bunu uyguladığınız takdirde de
kurulacak komisyonun incelemesi, içine sinmesi, bunun zamanlamasını ayarlaması,
bütün bunlardan sonra Türkiye’ye kaç kişi girebileceğini orantısal olarak
iktisattan… Son derece iktisadi bilgilerinizi çok değerli bulduğum için
söylüyorum. Bu yüzdeye vurduğunuzda bu rakam da ortaya çıkabilecektir. 
Türkiye, Avrupa Birliği sürecinde
gerçekten 1963 Ankara Anlaşması’ndan bugünle mukayese ettiğimizde çok farklı
bir noktadadır. 1963’te Türkiye, 400 dolar kişi başına millî geliri, 1 milyar
dolar ticaret hacmi, 7 milyon dolar turizm geliri, 7 üniversitesi… Böyle bir
Türkiye için Avrupa Birliğine girmek ne pahasına olursa olsun elzemdi ve o
günün Türkiye’sinde de vize her şeyin önünde gelen bir unsurdu. “Vize kalksın
hepimiz gidelim iş bulalım, çalışalım.” Böyle bir mantalite vardı ama bugünün
Türkiye’sinde 10.500 dolar kişi başına millî gelir, 300 milyar dolar ticaret
hacminden bahsediyoruz. Üniversite sayısı 185’i geçti, turizm gelirleri 50
milyar dolara gidiyor. Böyle bir Türkiye için Avrupa Birliğiyle ilişkimiz artık
başka bir konuma gelmiştir ve o günkü Türkiye için konulmuş olan bu vize, ki
vize de maalesef 12 Eylül askerî darbesinin ülkemize bıraktığı hediyelerden bir
tanesidir. 12 Eylül askerî darbesi sırasında işkenceye uğrayan, baskı altında
olan insanlar Türkiye’den kaçtıkları için, akın akın gittikleri için, bütün
uçaklardan mülteci, siyasi sığınmacı çıktığı için vize konulmuştur ve biz
maalesef, bugün hâlâ bu vize belasıyla onun için burada mücadele etmek
mecburiyetindeyiz. Ama bugün için Türkiye’de geliri artmış, hayat yaşamını
değiştirmemiş ama çocuğunun daha iyi bir tahsil görmesini isteyen, kendisini
geliştirmek isteyen, yeni iş sahaları araştırmak bulmak isteyen kitleler
maalesef bu vize nedeniyle mutsuz olmaktadır ve bu imkândan
yararlanamamaktadır. Dolayısıyla vizeyi kaldırmak, Türkiye için önemli bir
husustur. Vizenin kalkmasıyla ilgili olarak da bu anlaşma aşağı yukarı benim
zamanımda 2005’ten yaklaşık on yıla yakın müzakere edilmiştir. On yıla yakın
müzakere edilirken de bu anlaşmanın müzakeresinde gecikmenin temel sebebi,
Avrupa Birliğine karşı olan, Avrupa Birliği reformlarına karşı olan
Türkiye’deki bazı kesimlerin her şeye karşı çıktıkları gibi, bu anlaşmaya da
karşı çıkmaları olmuştur ve inanın, bütün reform kanunlarında ne kadar çaba
sarf edilmişse, idamın kaldırılmasından Dernekler Kanunu’na kadar, Medeni
Kanun’dan Vakıflar Kanunu’na kadar ne kadar enerji sarf edilmişse bu kanun için
de aynı derece enerji sarf edilmiştir. 
Ben, Dışişleri Bakanlığında on bir
yılımı Avrupa Birliğine verdim ve Avrupa Birliği taraftarı olarak ve Avrupa
Birliğinin Türkiye’ye önemli bir katkı sağlayacağına inanan bir kişi olarak bu
on bir yılımı harcadım. Ama, bu on bir yılımda benim gördüğüm, gözlemlediğim
Türkiye’deki Dışişleri Bakanlığı mensupları dâhil bir grubun her şeye karşı
olduğu gibi, “Geri kabul anlaşması olsun, vize de kalkmasın, reformlar da
yapılmasın, Türkiye ilerlemesin, hiçbir özelleştirme yapılmasın.” mantalitesi
içinde maalesef buralara geldik ve Dışişleri Bakanlığında…
HAYDAR AKAR (Kocaeli) – On iki yıldır
bunların hepsini yaptınız da ne hâle geldik dış politikada. Biz karşı çıktıkça
on iki yıldır bu hâle getirdiniz dış politikayı. Bizi ne suçluyorsun on iki
yıldır iktidarsınız? 
VOLKAN BOZKIR (Devamla) - …böyle bir
arkadaşım bu görüşmeleri yürütürken yavaş davrandığı için, elli yıllık
arkadaşımla da, kırk yıllık arkadaşımla da dört ay konuşmayacak kadar da
birbirimize girdiğimizi burada paylaşıyorum. 
HAYDAR AKAR (Kocaeli) – Ne hâle getirdi
bizi suçluyor hâlâ ya. Biz yaptık biz, iktidar biziz!
VOLKAN BOZKIR (Devamla) - Bütün bu
açıklamaya çalıştığım hususlarla bu geri kabul anlaşmasının büyük resme
bakılarak ve bütün tedbirlerin…
HAYDAR AKAR (Kocaeli) – Büyük resme
baktım, İran’da Irak’ta, Suriye’de, Libya’da, Mısır’da, hiçbir yere
gidemiyorsunuz artık; -Gazze’de Cuma namazı kılacaktınız- büyük resim bu. 
VOLKAN BOZKIR (Devamla) - …alındığına
inanılarak Türkiye’nin yararına olduğunu düşünüyorum ve AK PARTİ Grubu olarak
bu anlaşmanın onayı için olumlu oy kullanacağımızı burada belirtiyorum. Yüce
Meclise saygılarımı sunuyorum. (AK PARTİ sıralarından alkışlar) 
BAŞKAN – Teşekkür ediyorum. 
HAYDAR AKAR (Kocaeli) – Büyük resme baktım,
baktım memleketi satmışsınız. 
ALİ UZUNIRMAK (Aydın) – Sayın Başkan…
BAŞKAN – Buyurun. 
ALİ UZUNIRMAK (Aydın) – Sayın konuşmacı
konuşmasının bir bölümünde “taşımaktan utanmayacağımız bir Türk pasaportu”
ibaresi kullanmıştır. 
Şimdi, burada, Türkiye Büyük Millet
Meclisinin huzurunda bir milletvekilinin hem de eski bir Dışişleri mensubunun
yıllarca görev yaptığı zaman içerisinde taşıdığı Türk pasaportundan utandığı
devirler hangi devirlerdir acaba? 
BAŞKAN – Teşekkür ediyorum.
ALİ UZUNIRMAK (Aydın) - Böyle bir
ibareyi düzeltmesi gerektiği kanaatini taşıyorum sayın konuşmacının. Bu millete
hakarettir bu, bu devlete hakarettir, bu ülkeye hakarettir. Yakıştıramadığımı
ifade ediyorum. Düzeltmesi gerektiğini ifade ediyorum.
Teşekkür ederim.
BAŞKAN – Evet, teşekkür ediyorum.
Sayın Bozkır, buyurun.



VOLKAN BOZKIR (İstanbul) – Ben ifademe
açıklık getirmek istiyorum, sanıyorum yanlış anlaşıldı. Taşımaktan
utanmayacağımız pasaport derken ben konsolosluklarda da görev yaptım,
pasaportların ne şekilde yıpranmış, birbirine zımbalanmış ve hakikaten böyle
akordeon gibi pasaportlarla Türk pasaportu taşındığını sizler de
görmüşsünüzdür, ben de gördüm. Ayrıca, elektronik verilerle donatılmamış
pasaportların ne kadar tahrifata müsait olduğunu ve bir kırmızı ışıkta görülemediği
için gümrük kapılarında o vatandaşlarımızın o pasaportla iftihar etmeleri
gerekirken “Bu kaçak pasaporttur, işte sahte pasaporttur.” ifadelerine maruz
kaldıklarını görmüş insanlar olarak konuştum. Öyle ortamdaki bir noktadan bugün
gerçekten biyometrik verilere sahip bir pasaportla bütün bilgiler orada ve bu
kaçak mıdır, bu sorunlu mudur demediğimiz bir noktaya geldik. Ben onu
kastetmiştim. 
BAŞKAN – Evet, teşekkür ediyorum
VOLKAN BOZKIR (İstanbul) - Yoksa,
Türkiye Cumhuriyeti’nin hiçbir şeyine saygısızlık hiç kimsenin haddi de
değildir ve benim herhâlde bu konuda…
BAŞKAN – Evet, teşekkür ediyorum.
Tasarının tümü üzerinde şahsı adına söz
isteyen Oğuz Oyan, İzmir Milletvekili. 
Buyurun Sayın Oyan. (CHP sıralarından
alkışlar)
OĞUZ OYAN (İzmir) – Sayın Başkan, sayın
milletvekilleri; efendim, bu geri kabul anlaşmaları AB ülkeleri arasında üyelik
ilişkilerinin bir sonucu olarak, bir serbest dolaşım hakkı olarak doğmuş.
Ancak, üyelik müzakereleri yapan aday ülkeler, kendilerine bir üyelik
perspektifi verilmiş, aday ülkeler açısından da serbest dolaşım hakkı gündeme
gelmiştir. Dolayısıyla geri kabul anlaşmaları bu çerçevede imzalanmaktadır aday
ülkeler açısından. Şimdi, Türkiye’nin durumu her ikisine de uymuyor, ne AB
üyesi bir ülke ne de AB aday üyeliği belirli bir takvime bağlanmış bir üye.
Yani hiçbir şekilde Türkiye’ye bir takvim verilmiş değildir ve bu AB üyeliğinin
niteliği açısından da Türkiye’ye güvence verilmiş değildir yani Türkiye’ye bu
müzakereler sonucunda “Sen tam üye, diğerleriyle eksiksiz aynı koşullarda tam
üye olacaksın.” diye bir hedef de verilmemektedir. Sayın Atalay’ın -biraz önce
buradaydı- 2004 Aralık ayında imzaladığı ve Türkiye’ye imtiyazlı ortaklık
statüsünü tanıyan yani daha doğrusu “Açık uçlu müzakerelerden tam üyelik yerine
bir imtiyazlı ortaklığa da gidilebilir.” diyen bir anlaşmaya imza koyulduğu
andan itibaren Türkiye’nin birinci en iyiye ulaşma imkânları bitmiştir. İkinci
en iyi diye tanımlanan bir şeye imza attığınız andan itibaren yani “İmtiyazlı
ortaklığa da evet diyebiliriz.” dedikten sonra artık hiç kimse size tam üyeliği
vermez. Dolayısıyla, Türkiye, böyle edilgen, böyle güçsüz, böyle biraz zavallı
bir pozisyonda bu müzakereleri götürmekte ve AB ilişkilerini Türkiye’deki iç
siyasette pozisyon elde etmek için sürdürmektedir. Yani 2004’ten itibaren AKP
açısından, yeni iktidar olan bir parti açısından elde edilmeye çalışılan
pozisyon Türkiye’deki çok geniş kesimleri AKP’nin gerçekten bir AB programı
olduğuna inandırmaktı ve bunun için de ödün vermekse ödün vermekti ve bu ödünleri
bol kepçe verdiler. Şimdi, mevcut anlaşma da, ki biliyorsunuz 16 Aralık
2013’ten itibarın vizesiz dolaşım diyaloğu, vize serbestisi diyaloğu başlamıştı
ama bu vize serbestisi diyaloğunu zaten Ankara Anlaşması’nın hükümlerine göre,
ondan sonraki izleyen anlaşma hükümlerine göre Türkiye’nin zaten elde etmiş
olması gerekirken bunu yeni koşullara bağlayarak kabul etmek bir acz
ifadesidir. Bugünkü iktidarın aczini göstermektedir. 
Şimdi, bakınız, AB ülkelerinde geri
kabul anlaşmaları aday ülkelerle yapıldığında bile iki üç yıl sonra vizesiz
dolaşım hakkı verilmiştir; yani takvim verilmiştir, iki üç sene sonrası için
vizesiz dolaşım elde edilmiştir. Burada çok yüksek bir muğlaklık söz konusudur.
Çünkü üç buçuk yıllık bir müzakere sürecinde ne olacağı -AB tarafından da tek
taraflı olarak uzatılabilecek bu üç buçuk yıllık müzakere süresi sonucunda ne
olacağı- belli değildir. Yani “vize servisi” diyaloğu tamamen ucu açık, açık
uçlu bir diyaloğdur. Oysa geri kabul anlaşması hemen şimdi yürürlüğe
girmektedir. Yani aradaki bu kadar büyük orantısızlık ancak bir sömürge
ülkesiyle o hâkim ülke arasındaki bir anlaşmada olabilirdi. Yani bunun
gerçekten çok acınacak bir anlaşma türü olduğunu düşünüyoruz. Havucu kısa
sopası uzun bir anlaşmadan bahsediyoruz. Havucunun ne olduğu bile belli değil,
ama sopası çok kesin olarak var. 
Şimdi, kaldı ki bu “vize muafiyeti,
diyaloğu” dediğimiz şey de “vize muafiyeti”nin adını bile kullanmayan, “vizede
iş birliği” kavramını kullanan, dolayısıyla kapsamı sınırlı, yani belirli
sınırlı sosyal kategoriler içinde uygulanması -muhtemelen iş adamları vesaire-
öngörülebilecek yani bütün Türkiye Cumhuriyeti vatandaşları için bile geçerli
olabilecek bir sonuç elde etmemizin zor olduğu bir diyalog sürecinden
bahsediyoruz. Bunun için verilen bu ödünler gerçekten aşırı kaçmaktadır. Bu
ödünlerin, kaldı ki, bu geri kabul anlaşmasının bazı hükümlerinin, Birleşmiş
Milletlerin temel insan hakları sözleşmelerinden olan Tüm Göçmen İşçiler ve
Aile Fertlerinin Haklarının Korunmasına Dair Uluslararası Sözleşme’nin
hükümlerine uyumu da tartışmalıdır. Bu geri kabul anlaşmasının önümüze bir
mali portresi bile konmuş değildir. Bu geri kabul anlaşmasıyla, Türkiye, geri
kabul edeceği göçmenlerin yol masraflarından barınma masraflarına kadar ne
kadarlık maliyetler üstlenecektir bunlar hiçbir şekilde ne komisyonlarda ne de
burada Genel Kurulda bizim bilgimize sunulmuş değildir ama çok daha vahim olan
mesele şudur: Geri Kabul Anlaşması, aslında bizzat bizim vatandaşlarımızı da
ilgilendirmektedir, yani bakınız, Türkiye’nin kendi vatandaşlarını geri kabul
yükümlülüğü şöyle bağlanıyor: “Türkiye, iadeyi talep eden üye devletlerin
ülkesine girme, ülkesinde bulunma ve ikamet etmeye ilişkin yürürlükte olan
koşulları sağlamayan veya artık sağlamayan -yani bütün bu koşullara uygun olarak
oraya gitmiş, çalışıyor, ediyor ama artık sağlamadığına hükmedilen- kişilerin
Türk vatandaşı olduğunun kanıtlanması durumunda anlaşmada öngörülen işlemler
dışında herhangi bir işleme gerek kalmaksızın vatandaşını geri kabul eder.”
diyor. Yani Avrupa ülkeleri kendi ülkelerindeki yüksek işsizliğin çözümünü
bulmuş gözüküyorlar, kendi ülkelerindeki büyüyen sosyal güvenlik harcamalarını
azaltmanın çözümünü bulmuş görünüyorlar. Gönder geriye gitsin; yani bu,
inanılmaz bir şey. Kendi vatandaşlarının oradaki haklarını koruyamayan, en
küçük bir eğreti konuma düştüğünde, işini kaybettiğinde, vesaire geri dönmesine
aile fertleri de dâhil kapı açan bir iktidarın gerçekten “Kendi vatandaşımın
çıkarını koruyorum.” diye ortaya çıkması, bir de “Bakın, ben vizesiz AB şeyini
gerçekleştirdim.” diye belki de sahte birtakım övünmeler içine girebilecek
olması anlaşılır gibi değildir. Kaldı ki Türk vatandaşlarını geriye kabul
etmenin dışında, diyelim ki Türkiye’den transit geçmiş üçüncü ülke
vatandaşları, geçerken AB ülkelerindeki legal konumları var ve dolayısıyla o
nedenle AB’ye kabul edilmişler ve Türkiye, bunlara bu şekilde transit geçit
imkânı sağlıyor ama artık, o bizden geçmiş ve gitmiş olan üçüncü dünya ülke
vatandaşları artık o konumlarını, oradaki legal konumlarını sağlayamıyorlarsa
onları da kabul ederim. Bu, benim işim değil ki. Yani ben Türkiye Cumhuriyeti
olarak AB’nin benden istediği parametrelere bakmışım, o üçüncü dünya ülkelerine
ve o ülkelere gidişini, transitini sağlamışım AB de kabul etmiş. Aradan iki sene
geçmiş. Onların oradaki konumu iğretileşmiş ve tekrar bana yolluyor. Bana ne
hakla yollarsın? Sen onu kabul etmişsin. Sen bütün mekanizmalar, bütün hukuki
prosedürler tamamlanmış, bunu yapamazsın. Bunu diyecek bir cesareti bile
olmayan bir iktidar türüyle karşı karşıyayız. Gerçekten çok yazık diye
düşünüyorum.
Yani, burada,
bir de kâğıt üzerinde bir “karşılıklılık” ilişkisi var. Bakın, Türkiye başka
ülkelerle geri kabul anlaşması tek tek imzalamış olabilir. Ama oradaki
karşılıklılık ilkesinin bir anlamı daha çok vardır. Burada böyle bir anlam var
mıdır? Türkiye’de yaşayan AB çıkışlı insanların sayısı, niteliği vesaire
Avrupa’da yaşayan Türkiye Cumhuriyeti vatandaşları ya da buradan transit geçmiş
insanların sayısal büyüklüğü açısından ya da onların sosyal konumu açısından
bir benzerlik gerçekten var mıdır? Yani burada karşılıklılık denen şey, tam bir
yutturmacadan ibarettir. 
Burada,
gerçekten, zayıfladıkça, içerde zayıfladıkça, dış politikası çöktükçe, dışarıda
ödünler vermeye teşne hâle gelen bir iktidar türüyle karşı karşıyayız. Bu
iktidar bugün bunu geri kabul anlaşmasında yapıyor, Kıbrıs’ta başladı, yapacak,
başka alanlarda yapacak, Suriye, Irak’taki bütün bu kendi ülke çıkarlarının
aleyhine uygulamaları da bunu gösteriyor. Muhtemelen önümüzdeki 2015’te Ermeni
meselesinde bu tür ödünler vermeye doğru hızlı bir şekilde gidecek. Dolayısıyla
vahim bir siyasi sorumsuzluk örneğiyle karşı karşıyayız. 
Aslında bu
iktidar, Türkiye açısından büyük bir talihsizliktir. Hele bugünkü koşullarıyla
büyük bir talihsizliktir. Yani Avrupa Birliği Türkiye’ye tuzak kuruyor, Türkiye
de, AKP iktidarı da kendi vatandaşlarına tuzak kuruyor ve bunun adına “vizesiz
Avrupa” diyerek bize satmaya çalışıyorlar.
Buna onay
vermeyeceğimi, vermeyeceğimizi buradan bir kez daha hatırlatmak isterim.
Teşekkür ederim.
(CHP ve MHP sıralarından alkışlar)
BAŞKAN –
Teşekkür ediyorum.
Tasarının tümü
üzerinde şahsı adına söz isteyen Mehmet Sayım Tekelioğlu, İzmir Milletvekili.
Buyurun Sayın
Tekelioğlu. (AK PARTİ sıralarından alkışlar) 
MEHMET
S. TEKELİOĞLU (İzmir) – Sayın Başkan, değerli milletvekili arkadaşlarım;
hepinizi saygıyla selamlıyorum.
Yasa
dışı göç sadece Türkiye'nin değil, hemen hemen dünyada bütün ülkelerin önemli
problemlerinden bir tanesi. Gelişen ekonomilerin cazibe merkezi olması, hedef
ülke hâline gelmesi dolayısıyla bu göç olayıyla karşı karşıya kalıyoruz.
Gelişen ve gelişmekte olan ekonomilerin eğitilmiş insan gücüne olan ihtiyacı
göçün bir başka türünü de gündemimize taşıyor ancak bugün gündemimizde o yok.
Ben
son olarak Atina’da bir toplantıya katıldım “COSAC toplantısı” diye, Yunanistan
Dönem Başkanı olduğu için. Onların öncelikleri arasında da, onların
incelemeleri gereken konular arasında da bu göç çok önemli bir yeri işgal
ediyor. Bundan sonra Avrupa Birliğinde Dönem Başkanlığını üstlenecek olan
İtalya ise bu göç meselesi dolayısıyla Avrupa Birliğiyle ilişkilerini neredeyse
kopma noktasına kadar taşımış durumda ve İtalyanlar Avrupa Birliğinin bu göç
konusunda İtalya’ya destek olmamasından duydukları rahatsızlığı sık sık dile
getiriyorlar. Öyle tahmin ediyorum ki, bundan sonra İtalya’nın üstleneceği
Dönem Başkanlığı sırasında da bu konu sürekli olarak Avrupa Birliğinin
gündemini işgal etmeye devam edecek.
Biz,
aslında bakarsanız, bu yasa dışı göç, göçmen işleri için hazırlıklarımızı uzun
süredir sürdürüyoruz ve bir yerde, Avrupa Birliğiyle geri kabul anlaşmasını,
vize serbestisi işini Avrupa Birliğinden çok biz istiyoruz. Bizim buna
ihtiyacımız var çünkü eğer Avrupa Birliğini bir hedef olarak ortaya koymuşsak
neticede bu işi bir türlü halletmemiz gerekiyor. Eğer bu işi halletmek için
ortaya bir irade koymazsak o zaman Avrupa Birliği hedeflerinde gerçekçi
olmadığımız gibi bir algı ortaya çıkar ki bu doğru olmaz.
Benim bildiğim kadarıyla şu anda zaten 7
tane barınma merkezi, geri kabul merkezi gibi merkezler inşa ediliyor ve
bunların önemli bir kısmı da Avrupa Birliği’nin destekleriyle gündeme geliyor.
Değerli arkadaşlarım, Türkiye Avrupa
Birliği konusunda gayretlerini devam ettiriyor. Biz, burada, biliyorsunuz,
eylül ayındaki reform paketiyle ilgili önemli çalışmalar yaptık, daha yeni bir
tanesini bitirdik. Her gün Resmî Gazete’de yönetmelik, tebliğ, vesaire, bu
konularla ilgili çalışmalar devam ediyor. Bütün bu tartışmalar, bütün bu
çalışmalar varken bizim Avrupa Birliğiyle ilgili bu çok önemli konuda geri
durmamız katiyen söz konusu olamazdı. Biliyorsunuz, Türkiye’yle Avrupa Birliği
Geri Kabul Anlaşması’nın imzalanması sırasında oluşturulan bir Mutabakat Zaptı
var, buna “meşruhatlı yol haritası” diyelim. Burada dört önemli husus var, bu
dört önemli hususu gözden kaçırmamamız gerekiyor. 
Bunlardan birincisi, vize muafiyeti,
geri kabul anlaşmasının üçüncü ülke vatandaşları tarafından yürürlüğe
girmesinden makul bir süre sonra gerçekleşmediği takdirde Türkiye bu anlaşmayı
24’üncü madde çerçevesinde fesih hakkına sahip yani dolayısıyla, şunu iyi
bilmemiz lazım: Eğer bize vize serbestisi çıkmazsa böyle bir anlaşma yürürlüğe
girmeyecek, hâlbuki bizim hedefimiz eğer vize serbestisini sağlamaksa bunun ne
kadar önemli olduğu ortada. İkinci bir husus, Türkiye’nin mültecilerin hukuki
statüsüne ilişkin 1951 Cenevre Sözleşmesi’ni coğrafi sınırlama olmadan
uygulamasının ancak AB’ye tam üye olma aşamasında değerlendirilebileceğidir.
Dolayısıyla, bu coğrafi sınırlamayla ilgili sorunu da bu şekilde aşmış oluyoruz.
Üçüncü nokta, Avrupa Birliğinin transit vizeyi de içeren vize politikasını
ancak üyelikle birlikte üstleneceğiz. Dördüncü nokta, yol haritasında sayılan
bazı uluslararası anlaşma, sözleşme ve protokollerden sadece vize muafiyeti
süreciyle doğrudan ilgisi bulananlara taraf olacağımız kayıt altına alınmış
bulunuyor. 
Şimdi, arkadaşlar, bizim bu geri kabul
anlaşmasıyla sağlayacağımız çok önemli bir başka nokta daha var, o da entegre
sınır yönetimi ve gümrük otomasyonu konusudur. Bizim, Avrupa Birliğiyle
ilişkilerimiz olsun ya da olmasın mutlaka sınır otomasyonunu, entegre sınır
yönetimini, gümrük otomasyonunu sağlamamız gerekiyor. Bunun için bize mutlaka
bir yardım da gerekiyor. Şimdi, bunun maliyeti çok büyük. Dolayısıyla, Avrupa
Birliğiyle olan bu ilişkilerimizde hem bu hususu temin etmiş olacağız hem de
geri kabule konu olacak işleri, entegre sınır yönetimi ve gümrük otomasyonuyla
zaten azaltmış olacağız.
Burada Volkan Bey, Yunanistan’la ilgili
bazı rakamlar verdi, ben onları tekrarlamayacağım ama rakamların ne kadar
yukarıdan başlayıp ne kadar aşağı seviyelerde bittiği o rakamlardan çok açık
bir şekilde ortada. Dolayısıyla, yapabileceğimiz çok daha fazla iş var. 
Bizim, Avrupa Birliğiyle olan hedefimiz
o kadar hızlı devam ediyor ki ocak ayında Sayın Başbakanın Brüksel ziyaretinde
bu bir defa daha teyit edilmiş oldu. Hem Türkiye’nin Avrupa Birliği için ortaya
koyduğu iradenin sağlamlığı ve sürekliliği hem de Avrupa Birliğinin buna
yaklaşımı, bizi tabii ki gelecek için ümitvar olmaya sevk ediyor. Demokrasiyi,
insan haklarını, hukukun üstünlüğünü, bütün bunları temin yolunda bizim
toplumumuzda, İktidarıyla, muhalefetiyle, sivil toplumuyla, düşünce
kuruluşlarıyla, üniversiteleriyle tam bir mutabakat olduğuna göre eğer makul
bir ortamda tartışabilirsek, eğer tartışmaları anlamlı seviyelerde tutabilirsek
elbette ki bu, Türkiye’nin önünü açan önemli bir enstrüman olacaktır.
Bir de şöyle bir algı var: Bu bazı
Avrupa Birliği ülkelerinde de var, bunu bizim düzeltmemiz gerekiyor, bu bize
düşen de bir ödev aynı zamanda. Sanki eğer vize serbestesi olursa bütün
Türkler, Anadolu’nun hepsi Avrupa Birliğine akacakmış gibi bir algı
yaratılıyor. Arkadaşlar, Türkiye artık on sene önceki Türkiye değil. Türkiye
artık burada insanına ekmek temin edebilen bir ülke ve Avrupa Birliğindeki
krizi en iyi bizim insanlarımız biliyor. Bizim oradaki insanlarımız o krizden
ne kadar etkilendiler bunu Avrupa’ya seyahat eden bütün arkadaşlarımız, bütün
milletvekillerimiz ve herkes biliyorlar. Dolayısıyla, Avrupa Birliği aslına
bakarsanız Türkiye için cazip bir merkez olmaktan da çıkmış durumda. Bunun iki
sebebi var: Birincisi; Türkiye'nin büyümesi, ekonomik olarak güçlenmesi ve
burada daha çok iş imkânını sağlaması, ikincisi de; Avrupa Birliğinin artık bu
tür insanlara kapıyı kapatmış olması. 
Aslında bize düşen çok önemli bir şey
var: Biz eğer eğitim sorunumuzu makul tartışmalarla halledebilirsek ve
eğitilmiş insan gücümüzü artırabilirsek, inanıyorum ki o zaman Avrupa Birliği
bize “Lütfen bize eğitilmiş insan, başarılı insan gönderin.” diyecektir. Bunu
temin etmemiz gerekiyor. Aslında bütün gücümüz oraya versek belki çok daha iyi
bir noktaya gelmiş olacağız. 
Dediğim gibi, Türkiye artık bir cazibe
merkezi hâline geliyor. Bizim ülkemize pek çok yerden çalışmak için gelen ne
kadar çok insan olduğunu, ne kadar çok Türkiye'nin bir cazibe merkezi hâline
geldiğini bu şekilde görmüş oluyoruz. 
Eğer entegre sınır yönetimini ve gümrük
otomasyonumuzu, bütün bunları iyi bir şekilde ayarlayabilirsek, zaten bizim
geri kabulle ilgili sorunlarımız da o ölçüde azalacaktır. Bu bakımdan, yapmamız
gereken elbette ki çok iş var. Sıkıntılı alanlarımız var, elbette ki bizim
demokrasimizi daha da geliştirmemiz gerekiyor. Hukukun üstünlüğü, insan hakları
konusunda atmamız gereken adımlar var ama bunları yerine getirmek için çok
sağlam bir irademiz var, bu irade her şeyin üstündedir. Dolayısıyla da, eğer
makul seviyelerde tartışabilirsek, öyle inanıyorum ki bu konularda herhangi bir
sıkıntımız olmayacak. 
Aslında bu konularda attığımız başka
adımlar da var. Biliyorsunuz, bu anlaşmanın yürürlüğe girmesi için üç ila üç
buçuk yıllık bir süreç gerekiyor. Vize serbestisi eğer bu süre sonunda
sağlanmışsa o zaman bu anlaşmalar yürürlüğe girecek. Ayrıca, bu işlemlere
hazırlık yapabilmek için, biliyorsunuz göç yönetim sistemimizi ıslah edebilmek,
düzenleyebilmek için biz göç yönetimi -tam ismini söyleyelim- Göç İdaresi Genel
Müdürlüğü tesis etmiş olduk; bu da çok önemli bir adım. Ayrıca, buraya
hazırlanmak anlamında, Yabancılar ve Uluslararası Koruma Kanunu’nu da gene bu
çerçeve içerisinde çıkarmış olduk.
Değerli arkadaşlarım, büyüyen Türkiye
için yapılması gereken daha çok iş var, bütün bunları el birliğiyle
yapabiliriz. Türkiye’nin etkin politikası ve bölgesinde söz sahibi olması için
bizim bütün bunlara ihtiyacımız var. Daha düne kadar şu ülkelerle vizesiz
anlaşma yaptığımız zaman bunlar artık çok gündeme geliyordu. Hâlbuki, şimdi
bunu o kadar rutin bir hâle getirdik ki dünyada pek çok ülkeyle vizesiz
seyahati de mümkün hâle getirmiş olduk. İnşallah, bu geri kabul anlaşmasının da
hayırlara vesile olacağını umuyorum. 
Hepinizi saygıyla selamlıyorum. (AK
PARTİ sıralarından alkışlar) 
BAŞKAN – Teşekkür ediyorum. 
Şimdi yirmi dakika süreyle soru-cevap
işlemi yapılacaktır. 
Sayın Işık, buyurun.
ALİM IŞIK (Kütahya) – Teşekkür ederim
Sayın Başkan. 
Sayın Bakan, Türkiye’yi yasa dışı
göçmen kampına ve üçüncü dünya ülkesine dönüştürecek olan bu anlaşmanın böyle
bir dönemde imzalanması tesadüf müdür? Zamanlaması, neden bugüne kadar AKP
hükûmetleri tarafından imzalanmadığı hâlde son dönemde imzalanarak bu döneme
denk gelmiştir, bu tesadüf müdür? Büyük Orta Doğu Projesi ve Türkiye’nin içine
düştüğü stratejik çukurun bu anlaşmanın bu dönemde imzalanmasında bir etkisi
var mıdır? 
İkinci soru, geri gelecek Türk
vatandaşlarının sayısı ne düzeydedir? Türkiye’yle geri kabul anlaşması
imzalamayan Afrika ve Orta Doğu ülkeleri hangileridir? Bu anlaşma gereğince, bu
ülkelerden Türkiye’ye ne kadar kaçak göçmen iadesi beklenmektedir? 
BAŞKAN – Teşekkür ediyorum. 
Sayın Erdoğan…
MEHMET ERDOĞAN (Muğla) – Teşekkür
ediyorum Sayın Başkan. 
Bu anlaşmanın yürürlüğe girmesinden
sonra, AB ülkelerinde şu anda yaşamakta ve çalışmakta olan kaç yüz bin
vatandaşımız mağdur olacaktır? Yine, bu anlaşmanın yürürlüğe girmesinden sonra,
AB ülkelerinde yaşayan Irak, Afganistan, Suriye gibi güvenlik sıkıntısı olan
kaç ülke vatandaşı, kaç yüz bin kişi ülkemize iade edilecektir? Bu anlaşmanın
Türkiye’ye yıllık maliyeti ne olacaktır? Yine, şu anda ülkemizde kaç Suriye
vatandaşı yaşamaktadır? Bunlar hangi illerde yaşamaktadır, ne iş yapmaktadır,
nasıl geçinmektedirler? 
Teşekkür ediyorum. 
BAŞKAN – Teşekkür ediyorum. 
Sayın Genç…
KAMER GENÇ
(Tunceli)- Teşekkür ederim. 
Sayın Başkan, 4
bakanın hırsızlık ve yolsuzluk yaptığı iddiasıyla Meclis Soruşturma Komisyonu
kurulmasına karar verilmesinin üzerinden aşağı yukarı iki ay geçmiştir.
Anayasa’nın 100’üncü maddesine göre, bu soruşturma komisyonunun iki ay içinde
karar vermesi lazım. AKP bu yolsuzluk ve hırsızlıkları gizlemek için soruşturma
komisyonuna üye vermiyor. Türkiye Büyük Millet Meclisi Başkan Vekilinin her
birleşimi açışında milleti haberdar etmesi için burada AKP’nin bu komisyona üye
vermediğini ilan etmesi ve bu komisyona üye vermesi konusunda kamuoyunu
bilgilendirerek buna zorlaması lazım. Aksi takdirde, Anayasa suçunu hem AKP işliyor
hem de Cemil Çiçek işliyor, bunu özellikle hatırlatmak istiyorum. 
Şimdi, Hükûmet
sırasında oturan kişinin hariciye ile ilgisi yok. Dolayısıyla, buna ne soru
soralım ki, ne cevap verecek? Onun için yani şuraya…
(Mikrofon
otomatik cihaz tarafından kapatıldı)
KAMER GENÇ
(Tunceli) - …AKP’nin yaptığı gayri ciddi bir durumdur. Oraya bilgisiz bir adam
getirip oturtuyorlar. Kime soru soracağım?
BAŞKAN – Sayın
Doğru, buyurun. 
REŞAT DOĞRU
(Tokat) – Teşekkür ederim Sayın Başkan. 
Türkiye ile geri
kabul anlaşması yapan kaç ülke vardır? Son on yılda kaç kişi ülkelerine geri
gönderilmiştir? Ülkemizde şu anda göçmen olarak kaç kişi bulunmaktadır,
sayıları nedir? Yunanistan’dan ülkemize kaç kişi geri gönderilmiştir? Kaçak
yollarla Türkiye’ye geçtikten sonra, başka ülkelere giderken çeşitli sebeplerle
ölen kaç kişi olmuştur, öğrenmek istiyorum. 
Teşekkür ederiz.

BAŞKAN –
Teşekkür ediyorum. 
Sayın Özgündüz…
ALİ ÖZGÜNDÜZ
(İstanbul) – Teşekkür ediyorum Sayın Başkan. 
Sayın Bakan,
2012 ve 2013 yıllarında ülkemizi kullanarak Avrupa ülkelerine kaçak yollardan
girmek isteyen kaç kişi yakalanmıştır? Bunlardan kaç kişi ülkemize iade
edilmiştir? Yine, özellikle Yunanistan ve Bulgaristan’a geçmek isterken kaç
kişi hayatını kaybetmiştir? 
Teşekkür
ediyorum. 
BAŞKAN –
Teşekkür ediyorum. 
Sayın Dinçer… 
CELAL DİNÇER
(İstanbul) – Teşekkür ederim Sayın Başkan. 
Sayın Bakana iki
sorum olacaktır. 
Birinci sorum,
herhangi bir Avrupa Birliği ülkesi, izinsiz olarak ülkesine giren bir şahıs
hakkında geri kabul için bildirimde bulunursa, Dışişleri Komisyonu Başkanımızın
ifadesine göre, bu konu bizde kurulacak bir komisyonda görüşülecektir. Peki,
komisyon bunu yani geri kabulü reddederse durum ne olacaktır, açıklar mısınız
Sayın Bakanım.
İkinci soru: Avrupa Birliği ülkelerinde
yaşayan vatandaşlarımızın ikamet koşullarında bir değişiklik bahane edilerek
vatandaşımızın Türkiye’ye iadesi istenebilecektir. Türk vatandaşları için çok
büyük tehlikeli olan bu durum, anlaşmanın hangi hükmüyle bertaraf edilmektedir?
Teşekkür ederim.
BAŞKAN – Teşekkür ediyorum.
Sayın Akar…
HAYDAR AKAR (Kocaeli) – Sayın Bakan,
Komisyon Başkanı yanınızda olduğu için sorulara cevap vereceğinizi düşünüyorum.
Şimdi, öve öve bitiremediği bir dış
politikadan bahsetti on iki yıllık iktidarları döneminde.
1)
Avrupa Birliğinde şu anda kaç ülke vardır? Merak ettiğim için soruyorum.
2)
İktidarınız döneminde Avrupa Birliğine girilmiş midir? Eğer girilmemiş ise
Kızılay’da gündüz vakti patlatılan havai fişekler neyi ifade ediyor?
3)
Bizimle birlikte fasıl açılmasına karar verilen ülkeler Avrupa Birliğine girmiş
midir?
4)
Avrupa Birliği ve Avrupa Birliği dışındaki Avrupa ülkelerinden hangilerinden
vize kalkmıştır?
5)
Pasaportta devrim yaptığınızda, daha önce Türk pasaportu taşımaktan
utandığınızı ifade eden bir Komisyon Başkanısınız. Acaba hangi ülkeler bugün
Türkiye’yle birlikte biyometrik pasaportu kullanmaktadır? Türkiye buna kaçıncı
sırada geçmiştir? Kaç ülke kullanmaktadır?
6)
Türkiye Avrupa Birliğine girdi de biz mi bunu fark edemedik?
7)
Avrupa ve…
(Mikrofon
otomatik cihaz tarafından kapatıldı) 
BAŞKAN
– Teşekkür ediyorum.
Sayın
Bayraktutan…
UĞUR
BAYRAKTUTAN (Artvin) – Teşekkür ediyorum Sayın Başkan.
Aslında
bugün özel bir gün, Balyoza ilişkin kararlar açıklandı; bu açıdan çok
sevindirici bir durum var. Anayasa Mahkemesinin verdiği kararı yürekten
kutluyorum ama sadece bu karar yeterli değildir, Balyozun sonuçlarının ortadan
kaldırılması açısından bu haksız tutuklamaları veren hâkimlerin de inşallah
yargılandığı günleri göreceğiz, bu kumpası yapanların. Önce onu temenni
ediyorum buradan.
Hemen
arkasından da elimde bir trafik ceza tutanağı var. İyi tanıdığım bir dostumun
kızı; 40 kilo gelmiyor. Trafik idari para cezası kesilmiş kendisine 31 Mayıs
nedeniyle. Gezi olayları yıl dönümü nedeniyle Eskişehir’de yolu kapattığı iddia
edilerek kendisine 356 TL ceza kesiliyor. Yani bu ceza tutanağının altındaki
polis memurunu kutluyorum. Bu tutanağın tanziminde katkısı olan Eskişehir
Güvenlik Şube Müdürlüğü yetkililerini de kutluyorum, nasıl böyle bir tutanak
tutmuşlar. Bu 40 kiloluk çocuk bu yolu nasıl kesmiş? Bu vicdansızlığı nasıl
yapmışalar? Yani, bu olacak bir şey değil. Yani, siyasiler, Başbakan…
(Mikrofon otomatik cihaz tarafından
kapatıldı)
BAŞKAN – Teşekkür ediyorum.
Sayın Acar…
GÜRKUT ACAR (Antalya) – Sayın Bakan,
ölümden doksan dokuz yıl sonra taziyede bulunulur mu? 1915’in önümüzdeki yıl
2015’te 100’üncü yılına gireceğiz. Şimdi, neden buraya bir taziyeyle girdik?
Sayın Başbakan taziye dileyerek ne yapmak istiyor? Bizim 4 tane anlaşmamız var,
uluslararası anlaşma: Gümrü Anlaşması, Moskova Anlaşması, Kars Anlaşması, Lozan
Anlaşması. Bunlarla artık Ermenistan’ın bizden toprak ve tazminat talebi
olmadığı kesinlikle karara bağlanmıştır. Şimdi, bu taziyeyle, Sayın Başbakanın
taziyesiyle biz bunlardan doğan haklarımızdan vaz mı geçmeye başladık, yavaş
yavaş o yola doğru mu gidiyoruz? Bunun cevabını bekliyorum.
Teşekkür ederim.
BAŞKAN – Teşekkür ediyorum.
Sayın Halaçoğlu…
YUSUF HALAÇOĞLU (Kayseri) – Teşekkür
ederim Sayın Başkanım.
Dün AYM’nin aldığı karar doğrultusunda
Engin Alan Milletvekilimiz bugün tahliye edilmektedir. Biraz sonra kendisini
alacağız. İnşallah, önümüzdeki hafta Türkiye Büyük Millet Meclisinde yerini
alacaktır. Onurla ülkesine, milletine hizmet etmiş bir kişinin bu kadar içeride
tutulması ve ardından Türkiye Büyük Millet Meclisinde milletin teveccühüyle
yerini alması muhakkak ki Türkiye Büyük Millet Meclisinin de onuru olacaktır.
Bundan dolayı hem kendisine geçmiş olsun diyorum hem de hayırlı olsun diyorum.
BAŞKAN – Teşekkür ediyorum.
Sayın Elitaş…
MUSTAFA ELİTAŞ (Kayseri) – Sayın Başkan,
teşekkür ediyorum.
Dün hukuk tarihinde iki önemli olayı
yaşadık: Birincisi, 12 Eylül askerî darbesini yapan, hayatta olan iki generalle
ilgili müebbet hapse karar verilmesi. İkincisi de dün Anayasa Mahkemesinin
aldığı karar doğrultusunda seçilmiş milletvekilinin bireysel başvuru hakkını
kullanarak tahliye edilmesi. Ki, herhâlde yarın, öbür gün veya önümüzdeki hafta
Türkiye Büyük Millet Meclisine gelip yemin etme imkânı bulacak. 
12 Eylül 2010 tarihinde biz bu Anayasa
değişikliğini yaparken şu duvarların dili olsa, konuşsa, dile getirse ve o gün
büyük bir güçle, büyük bir inançla bu Anayasa değişikliğinin 12 Eylül
darbecilerini yargılamayacağı, kendi önergelerinin işe yaradığı ve bizim
önergemiz kabul edilmediğinden dolayı 12 Eylül darbecilerinin yargılanmayacağı
şeklinde ifadede bulunanlar herhâlde şu anda ne kadar büyük… 
(Mikrofon otomatik cihaz tarafından
kapatıldı) 
BAŞKAN – Teşekkür ediyorum. 
MUSTAFA ELİTAŞ (Kayseri) –…yanılgı
içerisinde olduklarını görecektir. Herhâlde Sayın Alan da bu kürsüde yüzde 58’e
teşekkür edecektir diye ümit ediyorum. 
KAMER GENÇ (Tunceli) – Ne ilgisi var
ya?
MUSTAFA ELİTAŞ (Kayseri) – Sen
anlamazsın. 
BAŞKAN – Buyurun Sayın Bakan. 
SAĞLIK BAKANI MEHMET MÜEZZİNOĞLU
(Edirne) – Sayın Başkan, değerli arkadaşlar; öncelikle Sayın Engin Alan’ın
inşallah bugün itibarıyla tahliyesi ve sonra da Türkiye Büyük Millet Meclisinde
yemin ederek göreve başlaması millî irade adına bizi de mutlu edecektir. 
MEHMET ERDOĞAN (Muğla) – Nasıl
helalleşeceksiniz?
SAĞLIK BAKANI MEHMET MÜEZZİNOĞLU (Edirne)
– Ben şimdiden gerek Milliyetçi Hareket Partisi Grubu adına gerekse Türkiye
Büyük Millet Meclisi, millî irade adına geç de olsa hayırlı olsun diyorum.
Öncelikle onu ifade etmek isterim. 
Tabii, ikincisi, Sayın Genç’in “Konuyla
ilgili bakan yok...” Tabii, öyle bir sistem olursa konuyla ilgili vekillerin
soru sorması gibi bir ayrıcalık da gerekir ama konuyla ilgim, en azından kaçak
sınır geçmiş bir milletvekili, bir bakan olarak buradayım, göçü, olayın ne
olduğunu bire bir yaşayan, bilen bir kişi olarak.
KAMER GENÇ (Tunceli) – Ahmet nerede,
nerede geziyor?
SAĞLIK BAKANI MEHMET MÜEZZİNOĞLU
(Edirne) – Şimdi, Sayın Genç, bu anlamda, bu hadiselerin hangi sorunları, hangi
sıkıntıları getirdiğini veya hangi sorunları ve sıkıntıları da çözdüğünü bizim
tarihimiz ve bizim ülkemiz, bizim milletimiz bilir ama bu yasayla ilgili de
özellikle Avrupa Birliği sürecinde, ülkemizin bu süreçle ilgili dinamiklerine
önümüzdeki üç-üç buçuk yıl içinde vize muafiyeti konusuyla paralel yürüyecek bu
anlaşmanın inanıyorum ki hem ülkemiz adına hem de süreçteki dinamikler adına
doğru katkılar sağlayacağı kanaatindeyim. 
2013 yılında Edirne sınırında yakalanan
düzensiz göçmen sayısı 16.383, 2014 yılı Mayıs ayına kadar yakalanan göçmen
sayısı da 5.127’dir. Yine, son beş yılda, 2009 ve 2013 yıllarında, Türkiye’de
48.300 düzensiz göçmen yakalanmıştır. 2013 yılında Edirne’de yakalananların
uyrukları, sıralamaya göre, öncelik sıralamasına göre, ilk 5 sırada olan ülke,
Suriye, Myanmar, Filistin, Afganistan, Eritre olarak kayıtlara yansımıştır.
Yine, Yunanistan ve Bulgaristan sınır güvenlik birimleri tarafından yakalanan
yasa dışı göçmen sayısı yüzde 35 oranında azalmıştır, 2011-2012 rakamı, daha
doğrusu 2011-2012’de yüzde 35’lik bir azalma görülmektedir. 
ALİ ÖZGÜNDÜZ (İstanbul) – Kaç kişi Sayın
Bakan? Sayıyı sorduk biz.
SAĞLIK BAKANI MEHMET MÜEZZİNOĞLU
(Edirne) – Diğer rakamları sayı olarak verdim, bunu oran olarak, 2011-2012’yi
de oran olarak verdim ama 2013 yılındaki düzensiz göç 16.383; 2014’ün Mayısına
kadar olan 5.127 ama 2011, 2012 rakamlarını da size yazılı olarak bildiririz. 
2002 yılında vatandaşlarımız 42 ülkeye
vizesiz seyahat yapabilmekteyken bugün 70 ülkeye vizesiz seyahat
yapabilmektedirler. 
HAYDAR AKAR (Kocaeli) – “Hangi
ülkeler?” diye sordum Sayın Bakan, ben sayıyı biliyorum, hangi ülkelere
yapıldı?
MUSTAFA ELİTAŞ (Kayseri) – Yazılı
olarak cevap verecek.
SAĞLIK BAKANI MEHMET MÜEZZİNOĞLU
(Edirne) – Yazılı olarak size gönderelim.
HAYDAR AKAR (Kocaeli) - Papua Yeni Gine
var mı içinde onu merak ediyorum.
SAĞLIK BAKANI MEHMET MÜEZZİNOĞLU
(Edirne) – Efendim?
HAYDAR AKAR (Kocaeli) - Papua Yeni Gine
var mı içinde?
İHSAN ŞENER (Ordu) - Böyle bir usul
yok…
SAĞLIK BAKANI MEHMET MÜEZZİNOĞLU
(Edirne) – Evet, size inşallah yazılı olarak göndereyim.
HAYDAR AKAR (Kocaeli) – Teşekkür
ediyorum Sayın Bakanım.
SAĞLIK BAKANI MEHMET MÜEZZİNOĞLU
(Edirne) – Yunanistan ve Bulgaristan sınır güvenlik birimleri tarafından
yakalanan yasa dışı… 
Hâlen on üç ülkeyle geri kabul
anlaşmamız bulunmakta, bunlar: Suriye, Yunanistan, Kırgızistan, Romanya,
Ukrayna, Pakistan, Rusya Federasyonu, Nijerya, Bosna-Hersek, Yemen, Moldova,
Belarus ve Karadağ. Geri kabul anlaşması 2003 yılından beri müzakere ediliyor,
anlaşmanın şimdi imzalanmasının nedeni, müzakerenin uzun sürmesi ve
karşılığında vize muafiyeti sürecine başlanmasının garanti altına alınmasıdır.
Geri kabul anlaşması, AB ülkelerinde yasa dışı statüdeki Türk vatandaşlarımızın
mevcut durumlarını değiştirmeyecektir. Zira, yasa dışı durumda olan Türk
vatandaşlarını üye ülkeler zaten her zaman sınır dışı edebiliyorlar. Bu anlaşma
tek başına bir metin değil; geri kabul anlaşması, vize muafiyeti süreci yol
haritası, mali yardım, vesaire birlikte bir sistem kurgulamaktadır. Bu sistem
bir yandan da ülkemize kaçak giriş yapan üçüncü ülke vatandaşlarına karşı sınır
güvenliğini güçlendirmeyi de amaçlamaktadır. Üç yıl sonra güçlendirilmiş sınır
güvenliği sınırlarımızdan giriş yaparak üçüncü ülke vatandaşı sayısını ciddi
oranda düşürecektir.
Geri kabul anlaşması, AB ülkelerinde
yasal olarak ikamet eden veya çalışan vatandaşlarımızı hiçbir şekilde
etkilemeyecek, geri kabul anlaşmasının ilgili maddeleri bu ülkelerde yasa dışı
bulunan vatandaşlarımızı etkilemeyecek… 
ALİ UZUNIRMAK (Aydın) – Doğru değil
Sayın Bakan!
SAĞLIK BAKANI MEHMET MÜEZZİNOĞLU
(Edirne) – Anayasa’nın 23’üncü maddesi gereği, tüm vatandaşlarımız yurda girme
hakkından yoksun bırakılamaz, mevcut durumda hiçbir değişiklik olmayacaktır.
CELAL DİNÇER (İstanbul) – Madde 2/3’te
böyle demiyor. 
SAĞLIK BAKANI MEHMET MÜEZZİNOĞLU
(Edirne) – Geri kabule ilişkin, Geri Kabul Anlaşması madde 4’te üçüncü ülke
vatandaşlarının geri kabulüne ilişkin usul açıkça düzenlenmektedir. Geri
kabulün vuku bulması için gerekli belgelerin listesi de anlaşma ekinde, 3 ve
4’üncü eklerde ayrıntılı olarak düzenlenmiştir. Bu belgelere dayanarak geri kabul
kararı verme bu ülkenin takdirindedir.
Evet, değerli arkadaşlar, diğer
cevapsız kalanları da yazılı olarak bildireceğim. 
BAŞKAN – Teşekkür ediyorum Sayın Bakan.
Soru-cevap işlemi tamamlanmıştır. 
Tasarının tümü üzerindeki…
ALİ UZUNIRMAK (Aydın) – Sayın Başkan,
daha vakit var.
BAŞKAN – Vakit var ama sisteme giren
olmadı sayın milletvekilleri, burada ekrana bakıyoruz biz.
Sayın Acar, buyurun
GÜRKUT ACAR (Antalya) – Sayın Bakanım,
biraz önce sorduğum soruya ek olarak bir konuyu da sormak istiyorum.
Burada, Başbakanlığımızın resmî
kayıtlarında isim isim yazılı bulunan 514 bin Müslüman Türk öldürülmüştür
Ermeni çeteleri tarafından. Bu 514 bin Türk için bize herhangi bir taziyede
bulunulmuş mudur? Bulunulmadıysa biz neden onlara taziyede bulunuyoruz? 
Bunun cevabını arıyorum, lütfederseniz
memnun olurum. 
Teşekkür ederim. 
BAŞKAN – Teşekkür ederim.
Sayın Bakan, buyurun.
SAĞLIK BAKANI MEHMET MÜEZZİNOĞLU
(Edirne) – Değerli arkadaşlar, tabii, Türkiye Cumhuriyeti Hükûmeti, bize
tarihte yapılanlarla ilgili gerekli dinamiklerini, duyarlılığını göstermeye
devam edecektir ama bu anlamda bizim taziye diliyor olmamız bizim diğer
vatandaşlarımızın ve bizim soydaşlarımızın katledildiğini görmemezlikten
gelinmesi anlamına da gelmez.
BAŞKAN – Teşekkür ediyorum.
Soru-cevap işlemi tamamlanmıştır.
Tasarının tümü üzerindeki görüşmeler de tamamlanmıştır.



(CHP sıralarından bir grup milletvekili
ayağa kalktı)
HAYDAR AKAR (Kocaeli) – Sayın Başkan,
yoklama istiyoruz.
BAŞKAN - Maddelerine geçilmesini
oylarınıza sunacağım ancak yoklama talebi var, yerine getireceğim.
Sayın Altay, Sayın Akar, Sayın Loğoğlu,
Sayın Dinçer, Sayın Acar, Sayın Sarıbaş, Sayın Özgündüz, Sayın Genç, Sayın
Gümüş, Sayın Bayraktutan, Sayın Öner, Sayın Bilgehan, Sayın Kaleli, Sayın
Danışoğlu, Sayın Güven, Sayın Özkes, Sayın Şeker, Sayın Aldan, Sayın Korutürk
ve Sayın Oyan. 
Üç dakika süre veriyorum. 
(Elektronik cihazla yoklama yapıldı)
BAŞKAN – Sayın milletvekilleri,
toplantı yeter sayısı yoktur, birleşime on beş dakika ara veriyorum.
 Kapanma
Saati: 17.02
ÜÇÜNCÜ OTURUM
Açılma Saati: 17.16
BAŞKAN: Başkan Vekili Sadık YAKUT
KÂTİP ÜYELER: Muhammet Rıza YALÇINKAYA (Bartın), Dilek YÜKSEL (Tokat)
----- 0 -----
BAŞKAN – Sayın milletvekilleri, Türkiye Büyük Millet Meclisinin 106’ncı Birleşiminin
Üçüncü Oturumu açıyorum.

YOKLAMA

BAŞKAN – 554 sıra sayılı Kanun
Tasarısı’nın maddelerine geçilmesinden önce yapılan yoklamada toplantı yeter
sayısı bulunamamıştı. Şimdi, yeniden elektronik cihazla yoklama yapacağız. 
Yoklama için üç dakika süre veriyorum
ve yoklama işlemini başlatıyorum.
(Elektronik cihazla yoklama yapıldı) 
BAŞKAN - Sayın
milletvekilleri, yapılan ikinci yoklamada da toplantı yeter sayısı olmadığından,
alınan karar gereğince özel gündemde yer alan 381 ve 489 sıra sayılı Meclis
araştırması komisyonu raporları ile sözlü sorular ve kanun tasarı ve teklifleri
ile komisyonlardan gelen diğer işleri sırasıyla görüşmek için 24 Haziran 2014 Salı
günü saat 15.00'te toplanmak üzere birleşimi kapatıyorum.
Kapanma
Saati:17.20 




(x) 554 S. Sayılı Basmayazı tutanağa
eklidir.




