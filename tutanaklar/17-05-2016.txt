



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 90’ıncı
Birleşim
 17
Mayıs 2016 Salı

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)

 İÇİNDEKİLER



I.- GEÇEN TUTANAK ÖZETİ
II.- GELEN KÂĞITLAR 
III.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Kars Milletvekili Ayhan Bilgen’in, 1864 Çerkez
sürgününün yıl dönümüne ilişkin gündem dışı konuşması
2.- Çorum Milletvekili Tufan Köse’nin, Müzeler
Haftası’na ilişkin gündem dışı konuşması
3.- Çankırı Milletvekili Hüseyin Filiz’in, Çankırı
iline yapılan yatırımlara ilişkin gündem dışı konuşması

IV.- SATAŞMALARA İLİŞKİN KONUŞMALAR
1.- Amasya Milletvekili Mehmet Naci Bostancı’nın, Çorum
Milletvekili Tufan Köse’nin yaptığı gündem dışı konuşması sırasında AK PARTİ
Grup Başkanına sataşması nedeniyle konuşması
2.- Çorum Milletvekili Tufan Köse’nin, Amasya
Milletvekili Mehmet Naci Bostancı’nın sataşma nedeniyle yaptığı konuşması sırasında
şahsına sataşması nedeniyle konuşması
3.- Amasya Milletvekili Mehmet Naci Bostancı’nın, Aydın
Milletvekili Bülent Tezcan’ın 313 sıra sayılı Kanun Teklifi’nin tümü üzerinde
CHP Grubu adına yaptığı konuşması sırasında Adalet ve Kalkınma Partisine
sataşması nedeniyle konuşması
4.- Aydın Milletvekili Bülent Tezcan’ın, Amasya
Milletvekili Mehmet Naci Bostancı’nın sataşma nedeniyle yaptığı konuşması sırasında
şahsına sataşması nedeniyle konuşması
5.- Diyarbakır Milletvekili İdris Baluken’in, Çanakkale
Milletvekili Bülent Turan’ın 313 sıra sayılı Kanun Teklifi’nin tümü üzerinde AK
PARTİ Grubu adına yaptığı konuşması sırasında Halkların Demokratik Partisine ve
HDP Grup Başkanına sataşması nedeniyle konuşması
6.- Ankara Milletvekili Levent Gök’ün, Çanakkale
Milletvekili Bülent Turan’ın 313 sıra sayılı Kanun Teklifi’nin tümü üzerinde AK
PARTİ Grubu adına yaptığı konuşması sırasında Cumhuriyet Halk Partisine sataşması
nedeniyle konuşması
7.- Amasya Milletvekili Mehmet Naci Bostancı’nın,
Diyarbakır Milletvekili İdris Baluken’in sataşma nedeniyle yaptığı konuşması
sırasında Adalet ve Kalkınma Partisine sataşması nedeniyle konuşması 
8.- Diyarbakır Milletvekili İdris Baluken’in, Amasya
Milletvekili Mehmet Naci Bostancı’nın 313 sıra sayılı Kanun Teklifi’nin 2’nci
maddesi üzerinde AK PARTİ Grubu adına yaptığı konuşması sırasında Halkların
Demokratik Partisine sataşması nedeniyle konuşması

V.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Ahmet Aydın’ın,
Başkanlık Divanı olarak Çerkez sürgününü kınadıklarına ilişkin konuşması 
2.- Oturum Başkanı TBMM Başkan Vekili Ahmet Aydın’ın,
22’nci ve 23’üncü Dönem Malatya, 24’üncü Dönem İstanbul Milletvekili merhum
Ferit Mevlüt Aslanoğlu’na Allah’tan rahmet dilediğine ilişkin konuşması 

VI.- AÇIKLAMALAR
1.- Mersin Milletvekili Aytuğ Atıcı’nın, Mersin’in Anamur ve Bozyazı ilçelerinin bazı köylerinde
elektrik altyapısının derhâl yenilemesi gerektiğine ilişkin açıklaması
2.- Hatay Milletvekili Serkan Topal’ın, barışın ve hangi mezhepten olursa olsun mazlumların
sesi olmaya devam edeceklerine ilişkin açıklaması
3.- Manisa Milletvekili Mazlum Nurlu’nun, geçen yıllarda verilen tarımsal desteği birçok kalemde kaldıran
veya azaltan, pek çok tarım danışmanının işsiz kalmasına sebep olan 2016 yılı
tarımsal desteklemelerine ilişkin Bakanlar Kurulu kararından vazgeçilmesi
gerektiğine ilişkin açıklaması
4.- Bursa Milletvekili Nurhayat Altaca Kayışoğlu’nun,
Âşık Mahzuni Şerif’in 14’üncü ölüm yıl dönümüne ve adliyede çalışan bütün müdürleri rotasyona tabi tutan
yönetmeliğin iptal edilmesini talep ettiğine ilişkin açıklaması
5.- Denizli Milletvekili Cahit Özkan’ın, Denizli’de 15
Mayıs 1919’da Ahmet Hulusi Efendi’nin fetva yayınlayarak Millî Mücadele’yi
başlattığına ve Gazi
Meclisi aynı sorumlulukla dokunulmazlıkları kaldırmaya davet ettiğine ilişkin
açıklaması
6.- Bursa Milletvekili Erkan Aydın’ın, Başbakan Ahmet
Davutoğlu’nun görevi süresince ulus devletle nasıl hesaplaştığı sorusunun yüce Meclis çatısı altında yanıt bulması gerektiğine
ilişkin açıklaması
7.- Niğde Milletvekili Ömer Fethi Gürer’in, engelli ve
kimsesiz çocukların bakım, koruma ve eğitim yetersizliklerine ilişkin açıklaması
8.- Kocaeli Milletvekili Tahsin Tarhan’ın, Avrupa İnsan Hakları Mahkemesinin cemevlerinin hukuki
statüsüne yönelik kararıyla ilgili olarak Hükûmetin ne yaptığını öğrenmek
istediğine ilişkin açıklaması
9.- Mersin Milletvekili Hüseyin Çamak’ın, Akkuyu
Nükleer Santrali’ndeki Rus hisselerinin akıbeti konusunda bilgi almak istediğine
ilişkin açıklaması
10.- İstanbul Milletvekili Mahmut Tanal’ın, tüm halkı
19 Mayıs günü saat 10.30’da Ankara Güvenpark’ta buluşmaya ve Anıt Kabir’e
yürümeye davet ettiğine ilişkin açıklaması
11.- İstanbul Milletvekili Hilmi Yarayıcı’nın, 12
Mayısta Suriye’de gerçekleştirilen katliama ve iktidarı, sözde ılımlı
muhaliflere desteğe ve kirli politikalarına son vermeye çağırdığına ilişkin
açıklaması
12.- Şanlıurfa Milletvekili Kemalettin Yılmaztekin’in,
Edirne Milletvekili Okan Gaytancıoğlu’nun Cumhurbaşkanına yönelik bazı
ifadelerine ilişkin açıklaması
13.- Hatay Milletvekili Fevzi Şanverdi’nin, Hakkâri’de şehit olan İrfan Mert ile Mardin’de şehit
olan Osman Vurgun ve tüm şehitlere Allah’tan rahmet dilediğine, Birleşmiş Milletler
Güvenlik Konseyinin kararına rağmen anlaşmaya uymayarak sınırlarını
genişletmeye devam eden İsrail’i kınadığına ilişkin açıklaması
14.- Burdur Milletvekili Reşat Petek’in, CHP Genel
Başkanı Kemal Kılıçdaroğlu ile Edirne Milletvekili Okan Gaytancıoğlu’nun
Cumhurbaşkanına yönelik bazı ifadelerine ilişkin açıklaması
15.- İstanbul Milletvekili Metin Külünk’ün, Edirne
Milletvekili Okan Gaytancıoğlu’nun Cumhurbaşkanına yönelik bazı ifadelerine
ilişkin açıklaması
16.- Diyarbakır Milletvekili İdris Baluken’in,
Diyarbakır’da Dürümlü ve Tanışık köyü arasında yaşanan patlamaya, 17-30 Mayıs
Gözaltında Kayıplara Karşı Uluslararası Mücadele Haftası’na, HDP grubu olarak
“Cumartesi Anneleri”nin haysiyet direnişiyle beraber olduklarına ve Pınar
Gemsiz, Enes Erdem ile İbrahim Kaypakkaya’yı saygıyla andıklarına ilişkin
açıklaması
17.- Manisa Milletvekili Erkan Akçay’ın, Şemdinli’de
bazı okullarda İstiklal Marşı’nın okutulmadığı ve teröristbaşı için sloganlar
atıldığı haberlerine ve bu konuda iktidarı uyardığına ilişkin açıklaması
18.- Ankara Milletvekili Levent Gök’ün, tek partiden çok partiye geçişi yaşamış Türkiye’de çok
partiden tek partiye dönüşün zorlandığına, AKP'li milletvekillerinin Cumhurbaşkanının vesayetinden
çıktıklarında Türkiye’ye daha iyi hizmet edeceklerine, Âşık Mahzuni Şerif’in
14’üncü ölüm yıl dönümüne, Türkiye ’nin terörden bir an önce kurtulması ve her
türlü vesayetçi anlayışın Meclis üzerinden elini çekmesi gerektiğine ilişkin
açıklaması
19.- Çanakkale Milletvekili Bülent Turan’ın, Demokrat Partinin âdeta bir devrim gerçekleştirerek
iktidara gelmesinin 66’ncı yıl dönümüne, siyasetin bir üslup, bir medeniyet
meselesi olduğuna, CHP Genel Başkanı Kemal Kılıçdaroğlu’nun bazı ifadelerine ve
Diyarbakır’da Dürümlü ve Tanışık köyü arasında yaşanan patlamaya ilişkin
açıklaması
20.- Diyarbakır Milletvekili İdris Baluken’in,
muhalefeti tamamen tasfiye etmeyi amaçlayan bir Anayasa düzenlemesi
görüşülürken muhalefetin normal denetim mekanizmaları işliyormuş gibi bir
görüntü vermesinin doğru olmadığı kanaatinde oldukları için grup önerilerini
geri çektiklerine ilişkin açıklaması
21.- Ankara Milletvekili Levent Gök’ün, İstanbul
Milletvekili Metin Külünk’ün yaptığı açıklamasındaki bazı ifadelerine ilişkin
açıklaması
22.- Çanakkale Milletvekili Bülent Turan’ın, Meclisin
tüm kamuoyuna örnek olması ve milletvekillerinin daha bir saygın dil kullanmaları
gerektiğine ilişkin açıklaması
23.- Diyarbakır Milletvekili İdris Baluken’in,
muhalefeti tasfiye etmeyi amaçlayan bir Anayasa düzenlemesi görüşülürken muhalefetin
normal denetim mekanizmaları işliyormuş gibi bir görüntü vermesinin etik
olmadığı kanaatinde oldukları için gensoru önergelerini geri çektiklerine
ilişkin açıklaması 
24.- Manisa Milletvekili Özgür Özel’in, 22’nci ve
23’üncü Dönem Malatya, 24’üncü Dönem İstanbul Milletvekili merhum Ferit Mevlüt
Aslanoğlu’nu saygıyla andıklarına ilişkin açıklaması
25.- Manisa Milletvekili Erkan Akçay’ın, 22’nci ve
23’üncü Dönem Malatya, 24’üncü Dönem İstanbul Milletvekili merhum Ferit Mevlüt
Aslanoğlu’nu saygıyla andıklarına ilişkin açıklaması
26.- Diyarbakır Milletvekili İdris Baluken’in, 22’nci
ve 23’üncü Dönem Malatya, 24’üncü Dönem İstanbul Milletvekili merhum Ferit
Mevlüt Aslanoğlu’nu saygıyla andıklarına ilişkin açıklaması
27.- Tokat Milletvekili Coşkun Çakır’ın, 22’nci ve 23’üncü
Dönem Malatya, 24’üncü Dönem İstanbul Milletvekili merhum Ferit Mevlüt
Aslanoğlu’nu saygıyla andıklarına ilişkin açıklaması
28.- İstanbul Milletvekili Mehmet Akif Hamzaçebi’nin,
22’nci ve 23’üncü Dönem Malatya, 24’üncü Dönem İstanbul Milletvekili merhum
Ferit Mevlüt Aslanoğlu’nu saygıyla andıklarına ilişkin açıklaması
29.- Manisa Milletvekili Özgür Özel’in, 313 sıra sayılı
Kanun Teklifi’nin görüşmeleri sırasında Adalet Bakanı Bekir Bozdağ’ın üslup ve
tutumuna ilişkin açıklaması

VII.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- İzmir Milletvekili Ahmet Kenan Tanrıkulu ve 19
milletvekilinin, denizlerimizdeki
kirlilik ve kirliliğe neden olan etkenlerin araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/205)
2.- HDP Grubu adına Grup Başkan Vekili Diyarbakır
Milletvekili İdris Baluken’in, şüpheli asker ölümlerinin araştırılarak alınması
gereken önlemlerin belirlenmesi amacıyla Meclis araştırması açılmasına ilişkin
önergesi (10/206) 
3.- İzmir Milletvekili Ahmet Kenan Tanrıkulu ve 20
milletvekilinin, kalkınma ajanslarının amaçlarına ulaşıp ulaşmadığının araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/207)

B) Önergeler
1.- İstanbul Milletvekili Mustafa Sezgin Tanrıkulu’nun
(2/187) esas numaralı, Türk Ceza Kanununda Değişiklik Yapılması Hakkında Kanun
Teklifi’nin doğrudan gündeme alınmasına ilişkin önergesi (4/ 31)
2.- HDP Grubu adına, Grup Başkan Vekilleri Diyarbakır
Milletvekili İdris Baluken ve Diyarbakır Milletvekili Çağlar Demirel’in,
Türkiye’nin bir terör örgütü ile ithalat ve ihracat ilişkisine girmesinde ve
yatırımlar için gerekli olan finansman ihtiyacının dışarı kaçmasında
sorumluluğu bulunduğu iddiasıyla Ekonomi Bakanı Mustafa Elitaş hakkında gensoru
açılmasına ilişkin önergesinin (11/10) geri alındığına ilişkin önergesi (4/35)

VIII.- ÖNERİLER
A) Siyasi Parti Grubu Önerileri
1.- AK PARTİ Grubunun, Genel Kurulun çalışma gün ve
saatlerinin yeniden düzenlenmesine; gündemin "Kanun Tasarı ve Teklifleri
ile Komisyonlardan Gelen Diğer İşler" kısmında bulunan 313, 35, 183, 187,
270, 306, 74, 75, 69, 55, 48 ve 54 sıra sayılı kanun teklifleri ile
tasarılarının bu kısmın sırasıyla 1, 2, 3, 4, 5, 6, 7, 8, 9, 10, 11 ve 12’nci
sıralarına alınmasına ve diğer işlerin sırasının buna göre teselsül ettirilmesine
ilişkin önerisi 

B) Danışma Kurulu Önerileri
1.- Danışma Kurulunun, Genel Kurulun 18 Mayıs 2016
Çarşamba günü toplanmamasının Genel Kurulun onayına sunulmasının uygun
görüldüğüne ilişkin önerisi 

IX.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER
A) Kanun Tasarı ve Teklifleri
1.- Adalet ve Kalkınma Partisi Genel Başkanı Konya
Milletvekili Ahmet Davutoğlu ve Grup Başkanvekilleri Giresun Milletvekili
Nurettin Canikli, Amasya Milletvekili Mehmet Naci Bostancı, Aksaray
Milletvekili İlknur İnceöz, Çanakkale Milletvekili Bülent Turan ve Tokat
Milletvekili Coşkun Çakır ile 310 Milletvekilinin; Türkiye Cumhuriyeti
Anayasasında Değişiklik Yapılmasına Dair Kanun Teklifi (2/1028) ve Anayasa
Komisyonu Raporu (S. Sayısı: 313)

X.- YAZILI SORULAR VE CEVAPLARI
1.- Ankara Milletvekili Şenal
Sarıhan'ın, Ekonomik ve Sosyal Konseyin toplantıya çağrılmamasına ve Konseyle
ilgili yapılması planlanan düzenlemelere ilişkin sorusu ve Kalkınma Bakanı
Cevdet Yılmaz’ın cevabı (7/3243)
2.- Uşak Milletvekili Özkan Yalım'ın,
çiftçilerin müstahsil makbuzlarındaki stopaj bedellerinden kaynaklanan
mağduriyetlerine ilişkin sorusu ve Gıda, Tarım ve Hayvancılık Bakanı Faruk
Çelik’in cevabı (7/3955)
3.- Giresun Milletvekili Bülent Yener
Bektaşoğlu'nun, Doğu Karadeniz Kalkınma Ajansı'nın faaliyetlerine ilişkin
sorusu ve Kalkınma Bakanı Cevdet Yılmaz’ın cevabı (7/3965)
4.- Eskişehir Milletvekili Cemal Okan
Yüksel'in, Eskişehir'in Mihalıççık ilçesinde istihdamın artırılmasına yönelik
çalışmalara ilişkin Başbakandan sorusu ve Kalkınma Bakanı Cevdet Yılmaz’ın
cevabı (7/4031)
5.- Diyarbakır Milletvekili Altan
Tan'ın, Kastamonu'nun diğer illere verdiği göçün sebeplerine ve önlenmesine ilişkin
Başbakandan sorusu ve Kalkınma Bakanı Cevdet Yılmaz’ın cevabı (7/4037)
6.- İstanbul Milletvekili Mahmut
Tanal'ın, yazılı soru önergeleri ile ilgili çeşitli verilere,
- İstanbul Milletvekili Mustafa Sezgin
Tanrıkulu'nun, 2014-2016 yılları arasında sosyal medyadaki paylaşımları
nedeniyle hakkında soruşturma açılan personel verilerine,
İlişkin soruları ve Başbakan Yardımcısı
Yıldırım Tuğrul Türkeş'in cevabı (7/4056), (7/4330)
7.- İstanbul Milletvekili Mustafa Sezgin
Tanrıkulu'nun, 2014-2016 yılları arasında sosyal medyadaki paylaşımları
nedeniyle hakkında soruşturma açılan personel verilerine ilişkin sorusu ve
Avrupa Birliği Bakanı Volkan Bozkır’ın cevabı (7/4350)
8.- Gaziantep Milletvekili Akif
Ekici'nin, ESHEP Projesi’ne ilişkin sorusu ve Gümrük ve Ticaret Bakanı Bülent
Tüfenkci'nin cevabı (7/4408)
9.- İstanbul Milletvekili Mustafa Sezgin
Tanrıkulu'nun, 2014-2016 yılları arasında sosyal medyadaki paylaşımları
nedeniyle hakkında soruşturma açılan personel verilerine ilişkin sorusu ve
Gümrük ve Ticaret Bakanı Bülent Tüfenkci'nin cevabı (7/4409)
10.- İzmir Milletvekili Ahmet Kenan
Tanrıkulu'nun, FİSKOBİRLİK'in bazı fındık üreticilerine ödeme yapmadığı
iddiasına ilişkin sorusu ve Gümrük ve Ticaret Bakanı Bülent Tüfenkci'nin cevabı
(7/4410)
11.- Niğde Milletvekili Ömer Fethi
Gürer'in, kapanan bakkal sayılarına ilişkin sorusu ve Gümrük ve Ticaret Bakanı
Bülent Tüfenkci'nin cevabı (7/4411)
12.- İstanbul Milletvekili Mustafa
Sezgin Tanrıkulu'nun, 2014-2016 yılları arasında sosyal medyadaki paylaşımları
nedeniyle hakkında soruşturma açılan personel verilerine ilişkin sorusu ve
Kalkınma Bakanı Cevdet Yılmaz’ın cevabı (7/4444)
13.- İstanbul Milletvekili Mustafa
Sezgin Tanrıkulu'nun, yurt dışı gezilerine katılan gazete temsilcilerine
ilişkin sorusu ve Başbakan Yardımcısı Yıldırım Tuğrul Türkeş'in cevabı (7/4575)
14.- Niğde Milletvekili Ömer Fethi
Gürer'in, AB'ye tam üyelik sürecine ilişkin sorusu ve Avrupa Birliği Bakanı
Volkan Bozkır’ın cevabı (7/4589)
15.- İstanbul Milletvekili Mustafa
Sezgin Tanrıkulu'nun, yurt dışı gezilerine katılan gazete temsilcilerine
ilişkin sorusu ve Kalkınma Bakanı Cevdet Yılmaz’ın cevabı (7/4681)
16.- İstanbul Milletvekili Mustafa
Sezgin Tanrıkulu'nun, yurt dışı gezilerine katılan gazete temsilcilerine
ilişkin sorusu ve Millî Savunma Bakanı İsmet Yılmaz’ın cevabı (7/4710)









































17 Mayıs 2016 Salı
BİRİNCİ OTURUM
Açılma Saati: 15.03
BAŞKAN: Başkan Vekili Ahmet AYDIN
KÂTİP ÜYELER: Sema KIRCI
(Balıkesir), Elif Doğan TÜRKMEN (Adana) 
---0---
BAŞKAN – Türkiye Büyük Millet Meclisinin 90’ıncı
Birleşimini açıyorum.
Toplantı
yeter sayısı vardır, görüşmelere başlıyoruz.
Gündeme
geçmeden önce üç sayın milletvekiline gündem dışı söz vereceğim.
Gündem
dışı ilk söz, 1864 Çerkez sürgününün yıl dönümü münasebetiyle söz isteyen Kars
Milletvekili Ayhan Bilgen’e aittir. 
Buyurun Sayın Bilgen. (HDP sıralarından alkışlar)
III.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Kars Milletvekili Ayhan Bilgen’in, 1864 Çerkez
sürgününün yıl dönümüne ilişkin gündem dışı konuşması
AYHAN BİLGEN (Kars) – Sayın Başkan, değerli
milletvekilleri; 1864’te Kafkas halklarının büyük bir drama, büyük bir faciaya
tanıklık etmesinin 152’nci yılındayız. Osmanlı ile Rusya arasında 300 yıl süren
savaşların sonunda faturayı ne yazık ki Kafkas halkları ödemiştir. Ve 1
milyonun üzerinde Çerkez, gemilere binerek, Osmanlı’nın da buna kapı
aralamasıyla –örneğin, Çerkez köle ticaretini yeniden
serbest bırakarak geri dönüşü kolaylaştıran düzenlemeleriyle- yola çıkmış,
bunların yaklaşık 500 bini yollarda hastalıklardan ve başka nedenlerden
ölmüştür, hayatını kaybetmiştir. Bu tabloya tanıklık eden bir yaşlı Çerkez
şöyle anlatıyor tabloyu, diyor ki: “Yedi yıl boyunca deniz kenarında insan
kemikleri, kafatasları sahile vurdu. Öyle ki kadınların saçları, yaşlıların
sakalları üzerinde kargalar yuva yapıyorlardı. Bunu görmek istemediğim gibi aslında
hiçbir düşmanımın da görmesini istemezdim.” 
Değerli milletvekilleri, imparatorluklar, devletler,
bazen insanlara, insanlığa büyük bedeller ödetirler; büyük acılar, büyük
travmalar yaşatırlar. Çerkezlerin, kendi ifadeleriyle, yaşadıkları bir
soykırımdır. 1 milyondan fazla insan eğer mecburen yerini terk etmek zorunda
kalmış ve bunların yarısına yakını hayatını kaybetmişse, bunu sadece bir “yer
değiştirme” olarak tarif etmek doğru değildir, ahlaki değildir. 
İnsan hakları sorunları mütekabiliyet mantığıyla ele
alınamaz. Yani “Biz onların yaşadığına ‘soykırım’ dersek acaba onlar da bizim
tarihimizde benzer vakaları böyle tarif ederlerse biz zorda kalır mıyız?” gibi
bir mantıkla insan hakları sorunları ele alınamaz. Bir başkasının hayatı
üzerinde, bir başkasının değerleri üzerinde diplomasi yapmak yerine aslında
devletlerin yapması gereken, sadece yüzleşmedir ve böyle büyük ayıplardan ders
çıkarıp hiçbir halkın, hiçbir toplumun böyle uygulamalara maruz kalmamasını
sağlamaktır. 
Türkiye’de Çerkezler, bu tarihten bu yana, Karadeniz,
İç Anadolu ve farklı bölgelerde yaşıyorlar. Ama ne yazık ki, galiba, bu zorunlu
göçü, bu tehciri, bu soykırımı anarken, onların hangi haklara sahip olup
olmadıklarıyla da yüzleşmemiz gerekiyor. 
UNESCO, Birleşmiş Milletlere bağlı bir kuruluş ve
sadece tarihî kültürü değil, sadece tarihî mirası değil, kültürel mirası da
korumayı buyuruyor, emrediyor. Ama ne yazık ki, Türkiye, Kafkas dilleri
konusunda, Kafkas dillerinin yaşatılması konusunda kötü bir sınav veriyor.
Çerkezlerin yaşadığı Ürdün’de, İsrail’de ana dil eğitimiyle ilgili düzenlemeler
Türkiye’den daha ileride. Ubıhça, artık, Türkiye’de, konuşan bir tek kişisi
kalmamış dillerdendir. Dolayısıyla, burada, galiba, eğer soykırımı sadece
“öldürme, fiziki katil” olarak görmüyorsak, kültürel soykırımı da önemsiyorsak,
bu dillerin yaşaması için, var olabilmesi için bu yüzleşmeyi de gerçekleştirmek
zorundayız. 
Son
olarak güncel bir dış politika konusunu hatırlatmak isterim. Golan Tepeleri
1948 savaşlarında Arapların İsrail karşısında geri çekilmesine rağmen, orada
bulunan 11 Çerkez köyünün kendi birliklerini kurup İsrail’e karşı savaşmasıyla
tarihte ilginç bir not düşülmesine sebebiyet vermiştir. Hatta Golan Tepelerinin
isminin de aslında Jolan Bey’den geldiği, bir Çerkez komutanından geldiği
söylenir. Bugünlerde Golan Tepeleriyle ilgili İsrail’le farklı uzlaşı
arayışlarının olması dolayısıyla bunu da özellikle Çerkezlerin hatıralarına
duyduğumuz saygı nedeniyle tekrar hatırlatmak, ifade etmek isterim. 
Herkesi
saygıyla selamlıyorum. (HDP sıralarından alkışlar)
BAŞKAN
– Teşekkür ediyorum.
ZİHNİ
AÇBA (Sakarya) – Sayın Başkanım, bir şeyi düzeltme adına söylemek istiyorum.
Sözü edilen bir tehcir değil, Sovyet soykırımından kaçıştır. Bunu yaşamış olan
ataların evlatları olarak…
ERKAN
AKÇAY (Manisa) – Sovyet değil, Rus Çarlığı. 
ERTUĞRUL
KÜRKCÜ (İzmir) – Sovyet değil, Rus Çarlığı ya. Ne Sovyet soykırımı? 
ZİHNİ
AÇBA (Sakarya) – Rus Çarlığı…
BAŞKAN
– Tutanaklara geçmiştir. 
Gündem
dışı ikinci söz Müzeler Haftası ve Çorum müzeleri hakkında söz isteyen Çorum
Milletvekili Tufan Köse’ye aittir. 
Buyurun
Sayın Köse. (CHP sıralarından alkışlar) 
2.- Çorum Milletvekili Tufan Köse’nin, Müzeler
Haftası’na ilişkin gündem dışı konuşması
TUFAN
KÖSE (Çorum) – Teşekkür ediyorum Sayın Başkan.
Değerli
milletvekilleri, “Güneşe saygıdandır çiçeğin boyun eğmesi/ Bütün aşklardan
yücedir, insanın insanı sevmesi.” diyen, aydınlanmanın, sevginin, umudun,
barışın ve direnişin ozanı Âşık Mahzuni Şerif’in ölümünün 16’ncı yıl dönümü.
Burada huzurlarınızdan, Türkiye Büyük Millet Meclisinden kendisini saygı,
sevgi, minnet ve rahmetle anıyorum. 
Değerli
arkadaşlarım, bu hafta Müzeler Haftası, 18-24 Mayıs arasında kutlayacağız.
Şimdi, birçoğunuzun aklından geçiyordur; ülkemiz çok zor ve özel günlerden
geçiyor, memleket yangın yeri, gün geçmiyor ki şehit haberleri gelmesin, canlı
bomba tehdidinden insanlarımız sokakları terk etmiş, Türkiye Büyük Millet
Meclisi normalde millî iradenin tecil edeceği yer olması gerekirken yereldeki
kavgaların merkezî düzeyde temsil edildiği bir yer hâline gelmiş;
Cumhurbaşkanımız tutturmuş “İlla ben başkan olacağım.” diyor, bu yolda gözünü
daldan budaktan esirgemiyor, “Hedefe varmak için her yol mübah.” diyor, bu
yolda Başbakanımızın bile iş akdini feshetmiş. Yine bugün Türkiye Büyük Millet
Meclisinin olağanüstü bir gündemi var, olağanüstü bir gündem var.
“Dokunulmazlıkları kaldıracağız, toptan kaldıralım diye bir Anayasa
değişikliğini biraz sonra görüşeceğiz, oylayacağız, Müzeler Haftası nereden
çıktı?” diyebilirsiniz, içinizden geçirebilirsiniz. Kültür Bakanlığı da zaten
aynı şekilde düşünmüş olmalı ki Müzeler Haftası’nı tek güne indirmiş, bugün
Müzeler Haftası’nı kutluyor. Göstermelik bir kutlama yapacak, sadece müzelerin
kapanış saatini -belli müzelerin o da- 18.00’den 23.00’e çıkartmış ve ücretsiz
yapmış, birkaç da konuşmayla bu işi geçiştirecek. 
Değerli
arkadaşlarım, müzeler toplumların hafızasıdır. Bir ülkede aydınlanmayı,
demokrasiyi, adaleti esas kılacaksanız atacağınız ilk adım müzecilik alanında
olmalıdır. Çünkü müzelerde yer alan eserlerde o toplumun bu değerler
konusundaki kazanımları sergilenir ki gelecek kuşaklar açısından da bu çok
önemlidir. Şimdi kısa süremde, beş dakikalık süremde bir iki örnek vermek
istiyorum size.
Tartışmasız
dünyanın en güçlü ülkesi Amerika Birleşik Devletleri. 2011 yılında Amerika
Birleşik Devletleri’nde basketbol, ragbi, beyzbol dâhil olmak üzere, Birinci
Lig’de oynanan bütün maçlar dâhil ve ülkedeki bütün büyük eğlence parkları
dâhil ziyaretçi sayısı 483 milyon. Yani Amerika nüfusunun yaklaşık 320 milyonun
1,5 katı iken Amerika Birleşik Devletleri Müzeler Birliğinin aynı yıl için
açıkladığı müze ziyaretçi sayısı 850 milyon, nüfusun yaklaşık 3 katı. Peki,
ülkemizde bunun karşılığı ne? Ülkemizde de 2015 yılı için, 80 milyon diyelim
nüfusumuzu, tüm müzelerin ziyaretçi sayısı 28 milyon yani üçte 1’i. Eğer bir
kıyaslama yapacak olursak dokuzda 1’i gibi Amerika’yla bizim aramızdaki müze
ziyareti sayısı.
ABD’yi güçlü kılan nedenlerin başında siyasetçilerin ve
ekonomistlerin sürekli dillerinden düşürmedikleri tespitlerin yanında; ekonomik
girdiler, vesaireler, silah gücü, belki de müze ziyaretçilerinin sayısı da bu
anlamda diğerlerinden çok daha önemli. Belki müze ziyaretçilerinin sayısı bütün
vücudu göstermiyor ama inanın bir insan vücudundaki nabzı gösteren en önemli
şeydir. Her adımda bir eserin karşısında durup bilgi almak ve bu bilgiyi
aldıktan sonra kendini geliştiren, bir sonraki adımda da bir başka insana
dönüşen 850 milyon insan, ABD’yi de dünyanın en güçlü ülkesi hâline getirmeyi
başarıyor.
Şimdi, değerli arkadaşlarım, aydınlanma denilen bu
büyük satranç oyununda sizi Türkiye Cumhuriyeti’nin tarihine götürmek
istiyorum. Sene 1921, yokluklar içerisindeki Ankara’dayız. Ankara’da bir millet
var olma mücadelesi veriyor. Sakarya savaşı kapıda, Sakarya Meydan Muharebesi
kapıda; hani Atatürk’ün “Hattı müdafaa yoktur sathı müdafaa vardır, o satıh
bütün memlekettir.”' dediği savaş bu savaş ve o savaşın başlangıcının
gecesinde, yani sabah Sakarya’ya gidecek, Büyük Millet Meclisi Mustafa Kemal’i
görevlendirmiş, Sakarya’ya gidecek orduya komuta edecek Mustafa Kemal, Özel
Kalem Müdürünü çağırıyor; diyor ki: “Kararname hazır mı?” Özel Kalem Müdürü
“Efendim, kararname hazır.” diyor, hemen kararnameyi getiriyor ve kararnameyi
imzalarken “Ne olur ne olmaz, gidip de dönmemek var.” diyor. Mustafa Kemal
Atatürk’ün belki de son imza atacağı, atabileceği kararname olan bu kararname,
Ankara’da bir etnografya müzesi kurulması ve Ankara evlerinin korunması
hakkındaki kararname. 
Değerli arkadaşlarım, daha ortada ülke bile yokken,
daha savaş kazanılmamışken, hiçbir şey belli değilken, gidip de dönmemek bile
varken, Mustafa Kemal Atatürk’ün attığı son imza olabilecekken imza Etnografya
Müzesi’nin kurulmasına ilişkindir. 
Bu anlamda, Kültür Bakanlığının bir günde geçiştirdiği
şekilde Müzeler Haftası ve Günü geçiştirilemez. 
Hepinizi saygıyla selamlıyorum. (CHP sıralarından
alkışlar) 
BAŞKAN – Teşekkür ediyoruz. 
MEHMET NACİ BOSTANCI (Amasya) – Sayın Başkan…
BAŞKAN – Sayın Bostancı, buyurun.
MEHMET NACİ BOSTANCI (Amasya) – Sayın konuşmacı burada
yaptığı konuşmada “Sayın Cumhurbaşkanının Başbakanın iş akdini feshettiği”
ifadesini kullanarak açık bir sataşmada bulunmuştur. 
TANJU ÖZCAN (Bolu) – Kime bulunmuş?
MEHMET NACİ BOSTANCI (Amasya) – Sayın Başbakanın hangi
şartlarda görevlendirildiği hususu Anayasa’da bellidir. 
MAHMUT TANAL (İstanbul) – Başkan, Hükûmet orada
oturuyor. 
MEHMET NACİ BOSTANCI (Amasya) - 69’a göre, bu sataşma
dolayısıyla söz istiyorum. 
BAŞKAN – Buyurun Sayın Bostancı, iki dakika süre
veriyorum. Lütfen, yeni bir sataşmaya meydan vermeyelim. 
Buyurun. (AK PARTİ sıralarından alkışlar) 
IV.- SATAŞMALARA İLİŞKİN KONUŞMALAR
1.- Amasya Milletvekili Mehmet Naci Bostancı’nın, Çorum
Milletvekili Tufan Köse’nin yaptığı gündem dışı konuşması sırasında AK PARTİ
Grup Başkanına sataşması nedeniyle konuşması
MEHMET NACİ BOSTANCI (Amasya) – Sayın Başkan, değerli
arkadaşlar; siyasi analizlerin itibarını düşüren kullandığımız kelimelerdir.
İstihza ve tahkir kastıyla gerçek durumu ıskalayan ve toplumda hakiki bir
karşılığı olmayan dil sahibi esasen kendisini küçük düşürür. Tufan Bey, burada
sataşma kastıyla, tahkir kastıyla bu ifadeyi kullanmıştır. Sayın Cumhurbaşkanı,
görevlendiren Cumhurbaşkanı sizlerin de, herkesin de çok iyi bildiği gibi,
milletin oylarıyla oradadır ve yapmış olduğu görevlendirmeler Anayasa’ya,
yasalara, en önemlisi, milletin iradesine ve hukukuna uygundur. Sayın
Cumhurbaşkanının görevlendirmesi, Sayın Başbakanın görevlendirilmesi aynı şekilde
1 Kasım seçimlerinin neticesidir. Böylesine bir görevlendirmeyi “İş akdi
ortadan kaldırılmıştır.” denilerek bir istihza ve tahkir konusu yapmak son
derece yanlıştır ve esasen herhangi
bir kıymetiharbiyesi de yoktur. Evet, AK PARTİ’nin bu milletle bir akdi vardır
ama bu bir iş akdi değil, bir hizmet akdidir. Bu hizmet akdini de
sürdürecektir. 
Saygılarımla.
(AK PARTİ sıralarından alkışlar) 
BAŞKAN
– Teşekkür ediyorum.
Gündem
dışı üçüncü söz…
TUFAN
KÖSE (Çorum) – Sayın Başkan…
BAŞKAN
– Buyurun.
TUFAN
KÖSE (Çorum) – İsmimi de belirterek tahkir edici ve küçük düşürücü konuştuğum,
siyasi bilgimin yeterli olmadığı filan konusunda sataşmada bulundu. Söz
istiyorum.
BÜLENT TURAN (Çanakkale) – Sataşmadı Sayın Başkan.
BAŞKAN – Düzeltme yapacaksanız buyurun, iki dakika size
de süre veriyorum.
2.- Çorum Milletvekili Tufan Köse’nin, Amasya
Milletvekili Mehmet Naci Bostancı’nın sataşma nedeniyle yaptığı konuşması
sırasında şahsına sataşması nedeniyle konuşması
TUFAN
KÖSE (Çorum) – Şimdi, değerli arkadaşlar, öncelikle Hocamla biz hemşehriyiz,
konuşmalarını da beğenirim ama hizmet akdiyle iş akdi aynı şeylerdir sonuç
değiştirmez iş hukuku bakımından. Bir kere bunu burada belirtmek istiyorum.
Şimdi,
Allah’ın bildiğini kuldan saklamaya gerek yok, herkes biliyor, cümle âlem biliyor
ki 7 Haziran seçimlerinde de, 1 Kasım seçimlerinde de milletin oyuna, milletin
kabulüne kendisini hasreden Başbakan Ahmet Davutoğlu’nu Cumhurbaşkanı Recep
Tayyip Erdoğan bir şekilde görevden almıştır. Ben buna “İş akdini
feshetmiştir.” dedim, siz başka bir şey deyin, ne derseniz deyin yani bunu
dünya âlem biliyor, Allah da biliyor, kuldan saklamaya da hiç kimsenin hakkı
yok. Ben burada kesinlikle yani gerçekten samimiyetle söylüyorum, küçük
düşürmek için söylemedim ama Türk demokrasisi bu olaydan yara almıştır. (CHP
sıralarından alkışlar) Değerli arkadaşlarım, nasıl siz 28 Şubattaki bir
mektuba, 2007’deki bir mektuba, yazılan bir mektuba, İnternet’ten yayınlanan
bir mektuba yıllardır “darbe, darbe” diyorsunuz ya, sürekli darbe mağduriyeti
edebiyatı yapıyorsunuz ya 28 Şubatta, yani 28 Şubatta da mağdur olan filan siz
değildiniz işin esasında, Türkiye demokrasisiydi mağdur olan 28 Şubatta da. O
anlamda, ben iş akdinin feshinden bahsederken kesinlikle küçük düşürme gibi bir
niyetim ve düşüncem yoktur. Bunu burada açıklamak istedim. 
Saygıyla
selamlıyorum. (CHP sıralarından alkışlar) 
BAŞKAN
– Teşekkür ediyorum.
Tabii
tenkit edebiliriz ama tahkir etmeye ya da eleştirmekten mahkûm etmeye
hiçbirimizin hakkı yok. 
Gündem
dışı üçüncü söz, Çankırı iline yapılan yatırımlar hakkında söz isteyen Çankırı
Milletvekili Hüseyin Filiz’e aittir.
Buyurun
Sayın Filiz. (AK PARTİ sıralarından alkışlar) 
III.- GÜNDEM DIŞI KONUŞMALAR (Devam)
A) Milletvekillerinin Gündem Dışı Konuşmaları (Devam)
3.- Çankırı Milletvekili Hüseyin Filiz’in, Çankırı
iline yapılan yatırımlara ilişkin gündem dışı konuşması
HÜSEYİN
FİLİZ (Çankırı) – Sayın Başkan, değerli milletvekili arkadaşlarım; Çankırı
ilimize yapılan yatırımlar ile Çankırı’nın kültürel değerlerinin tanıtılması
hakkında gündem dışı söz almış bulunmaktayım. Milletin Meclisini saygıyla
selamlıyorum. 
Değerli
milletvekili arkadaşlarım, 26-29 Mayıs tarihleri arasında Ankara Atatürk Kültür
Merkezi’nde Çankırı Tanıtım Günleri tertip edilecektir. Çankırı’nın
değerlerini, gücünü, kültürünü burada sergileyeceğiz. Başta milletvekili
arkadaşlarım, Ankaralılar ve Çankırılı hemşehrilerimizi buraya davet ediyoruz. 
Bir
diğer gün, her yıl kutlamış olduğumuz, bu ayın 23’ündeki Ahilik Haftası.
“Ahilik” deyince akla esnaf teşkilatı geliyor. Birbirini kontrol eden,
birbirine haksızlık etmeyen sosyoekonomik bir düzendir Ahilik ve Ahilik
Haftası, Çankırılılarımıza ve ülkemize hayırlı uğurlu olsun. 
Yatırımlarımıza
gelince, değerli milletvekili kardeşlerim, Çankırı’mızın iki ilçesine iki adet
tünel yapılmakta. Geçen ay Ulaştırma Bakanımızla beraber Ilgaz Tüneli’nin “Işık
Göründü” törenine katıldık. 5,5 kilometre gidişi, 5,5 kilometre gelişi olan bu
tünel, yani toplam 11 kilometre uzunluğundaki bu tünel 717 milyon liraya, yani
eski parayla 717 trilyon liraya mal olmakta ve bu tünel 26 kilometre Kastamonu
tarafına, 26 kilometre de Çankırı İnköy tarafına uzanmakta, sıcak
asfaltlarıyla, viyadükleriyle, alt-üst geçitleriyle Kastamonu’yu Çankırı’ya,
Ankara’ya yarım saat yanaştırmakta; Çankırı ve Ankara’yı da Kastamonu’ya yarım
saat yanaştırmakta. Bunun başta faydası turizmi canlandırmakta, nakliye
sektörünü canlandırmakta, Çankırı’dan Kastamonu’nun İnebolu Limanı’na yapılacak
olan nakliyeyi canlandıracaktır. Ülkemize hayırlı uğurlu olsun. 
Bir
diğer ilçemize ihalesi yapılmış olan tünel, Çerkeş Tüneli. 2,2 kilometre
uzunluğunda olan bu tünelin ihalesi yapıldı. Tünel bittiği zaman Çerkeş
ilçemizden bir güzergâh değişikliği olacaktır. Başta Bartın ilimiz, Karabük
ilimiz, Safranbolu ve ilçeleri, Sinop ve Kastamonu’nun bazı ilçeleri Gerede
üzerinden Ankara’ya değil, Çerkeş ilçemiz üzerinden Ankara’ya ulaştığı zaman
Çerkeş ilçemizin nüfusu artacak, Çerkeş’i tercih ettikleri zaman en az 40-50
kilometre mesafe kısalmış olacak.
Tabii,
bu ulaşımdaki yatırımların dışında en önemlisi Çankırı’da yapılan yatırımlar,
sanayi yatırımları. 
Değerli
milletvekili kardeşlerim, şimdi, Çankırı’da bizim dönemimizde yapmış olduğumuz
organize sanayinde 30’a yakın fabrika gelecek. Bunlardan 5 tanesi -inşaatı
bitmek üzere- üretime başladı. Her zaman bu kürsüden ifade etmiş olduğum bir
yabancı yatırım, Japon lastik devi… Tabii, her gün farklı farklı yatırımını
katlayarak gittiği için anlatıyorum. Muhalefetin zaman zaman “Hükûmetiniz
döneminde 1 katrilyon liralık yapılan bir yatırım var mı? Size olan güven
gitti.” dediği zaman ben sıralarda oturuyorum, cevap vermiyorum ama bugün cevap
verme zamanı geldi. Evet “Çankırı’ya kim gelir?” diyorlardı. Çankırı’ya
Japonlar geldi, 1,5 katrilyon liralık yatırımı getirdi. (AK PARTİ sıralarından
“Bravo” sesleri, alkışlar) 
Bu, tabii, Hükûmetimizin ülkemize getirmiş olduğu
istikrarın sayesinde, 2.500 kişi çalışacak bu yatırımda. 
Değerli kardeşlerim, “Peki, Çankırı’yı niye tercih
ediyor?” dediğiniz zaman; Türkiye’de istikrar var ama Çankırı’da da huzur var.
Evet, şayet bazı yerlere yatırım gitmiyorsa oraya önce huzuru getirmek lazım.
Huzur olmadan iç ve dış yatırımcı gelip oraya parasını yatırmaz, huzur şarttır.
İstikrar zaten ülkede var ama huzurun olmadığı yerlere de yatırımın gelmesi,
işsizliğin azalması lazım. 
Tabii, anlatacaklarım daha çok, sürem kısaldığı için
sözlerime burada son veriyorum. 
Hepinizi saygıyla, hürmetle selamlıyorum. (AK PARTİ
sıralarından alkışlar) 
MAHMUT TANAL (İstanbul) – Sayın Başkan…
BAŞKAN – Sayın Tanal, 60’a göre sisteme girmişsinizdir
muhtemelen…
MAHMUT TANAL (İstanbul) – 60 değil Sayın Başkan,
hatibin konuşmasıyla ilgili.
BAŞKAN – Giremediniz mi? 
MAHMUT TANAL (İstanbul) – Ben Çankırı’dan evliyim.
Çankırılı sayılırım ben. (AK PARTİ sıralarından gülüşmeler) Yani değerli hatip
Çankırı’yla ilgili…
BAŞKAN – Tüm Türkiye'nin vekilisiniz Sayın Tanal. 
MAHMUT TANAL (İstanbul) – Özür dilerim. Çankırı’da şu
anda şehir merkezinde otopark sorunu var. 
OSMAN AŞKIN BAK (Rize) – Oradan aday ol, oradan.
Çankırı’dan aday ol. 
MAHMUT TANAL (İstanbul) - Çankırı’da eğitim sorunu var.
EBUBEKİR GİZLİGİDER (Nevşehir) – Aday ol, aday.
MAHMUT TANAL (İstanbul) - Çankırı’yla ilgili, değerli
arkadaşımız söylüyor, köylerin yolları perişan. 
BAŞKAN – Sayın Tanal, bir gün siz de “Çankırı’nın
sorunları” konulu bir gündem dışı istersiniz, gelir konuşursunuz. 
Teşekkür ediyorum. 
V.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Ahmet Aydın’ın,
Başkanlık Divanı olarak Çerkez sürgününü kınadıklarına ilişkin konuşması 
BAŞKAN - Sayın milletvekilleri, Çerkez sürgünü yıl
dönümünde, tarihe kara bir leke olarak geçen bu sürgünü bizler de Divan olarak
kınıyoruz. Sürgün yıllarında ahirete intikal eden Kırım Tatar kardeşlerimize
Allah’tan rahmet diliyoruz. 
Gündeme geçmeden önce, sisteme giren sayın milletvekillerimiz
var, sırasıyla ilk 15 sayın milletvekiline 60’a göre söz vereceğim. Söz
vereceğim sayın milletvekillerinin isimlerini anons ediyorum: Sayın Topal,
Sayın Atıcı, Sayın Nurlu, Sayın Kayışoğlu, Sayın Aydın, Sayın Özkan, Sayın
Gürer, Sayın Tarhan, Sayın Çakmak, Sayın Tanal, Sayın Yarayıcı, Sayın
Yılmaztekin, Sayın Şanverdi, Sayın Petek, Sayın Külünk. 
Sayın
Atıcı, buyurun.
VI.- AÇIKLAMALAR
1.- Mersin Milletvekili Aytuğ Atıcı’nın, Mersin’in Anamur ve Bozyazı ilçelerinin bazı köylerinde
elektrik altyapısının derhâl yenilemesi gerektiğine ilişkin açıklaması
AYTUĞ
ATICI (Mersin) – Teşekkür ederim Sayın Başkan.
Değerli
arkadaşlar, elektrik kullanımı medeniyetle doğrudan ilişkilidir. Bununla
birlikte elektrik enerjisi bir ülkenin en stratejik değerlerinden birisidir.
Asla özelleştirilmemelidir dememize rağmen, AKP elektriğin dağıtımını
özelleştirmiştir. AKP Hükûmeti, 21’inci yüzyılda, 2016 yılında Mersin’in Anamur
ve Bozyazı ilçelerini karanlığa mahkûm etmiştir. Anamur’un Güleç, Çataloluk,
Ormancık, Karaçukur, Sarıağaç, Boğuntu, Akine, Kaşdişlen köyleri ile
Bozyazı’nın Dereköy, Bahçekoyağı, Sıcakyurt, Tekmen, Gözce ve Çopurlu
köylerinde bırakın yağmuru rüzgâr bile esse elektrik kesilmekte ve aletler
bozulmaktadır. 
Ayrıca,
burada namusu ve şerefiyle yaşayan vatandaşlara hiç hak etmedikleri hâlde kayıp
kaçak bedeli ödetilmektedir. AKP Anamur ve Bozyazı’dan özür dilemeli ve
elektrik altyapısını derhâl yenilemelidir.
BAŞKAN
– Sayın Topal…
2.- Hatay Milletvekili Serkan Topal’ın, barışın ve hangi mezhepten olursa olsun mazlumların
sesi olmaya devam edeceklerine ilişkin açıklaması
SERKAN
TOPAL (Hatay) – Biz her fırsatta Suriye’de barış olsun derken AKP Suriye’de
savaşı körüklemiştir. Mısır’da öldürülenlere, Filistin’de katledilenlere sözde
gözyaşı dökenler, Suriye’de sırtlarını sıvazladığınız katil El Nusra ve IŞİD
çeteleri, Cisr eş Şuğur’da, İştebrak’ta onlarca masum Alevi’yi katlederken ve
yine geçen hafta El Zara köyünde katliamlar, tecavüzler, testereyle kesilen
Türkmen, Alevi ve Sünni kadın ve çocukların fotoğrafları bu katil çetelerin
sitelerinde yayınlanırken AKP Hükûmeti ve yandaş medyası yalandan da olsa çıkıp
iki kelime söz söylemedi. 
Biz,
sizin destek verdiğiniz, sessiz kaldığınız bu katliamlara dur diyeceğiz. Biz,
Mısır’da öldürülen Esma’nın da, yanı başımızda katledilen Alevi kardeşlerimizin
acısını da yaşıyoruz. İçinizde varsa zerre vicdan, o uyanıncaya kadar biz
barışın ve hangi mezhepten olursa olsun mazlumların sesi olmaya devam edeceğiz.
Biz Suriye’de…
(Mikrofon
otomatik cihaz tarafından kapatıldı)
BAŞKAN
– Sayın Nurlu…
3.- Manisa Milletvekili Mazlum Nurlu’nun, geçen yıllarda verilen tarımsal desteği birçok kalemde
kaldıran veya azaltan, pek çok tarım danışmanının işsiz kalmasına sebep olan
2016 yılı tarımsal desteklemelerine ilişkin Bakanlar Kurulu kararından
vazgeçilmesi gerektiğine ilişkin açıklaması
MAZLUM
NURLU (Manisa) – Sayın Başkan, değerli milletvekilleri; 2016 yılı tarımsal
desteklemelerine ilişkin Bakanlar Kurulu kararına göre geçen yıllarda verilen
birçok kalemde tarımsal desteğin kaldırıldığı veya azaldığı görülmektedir. Bu
kararla toprak analiz desteği kaldırılmış, mısıra verilen ürün desteği de yarı
yarıya düşürülmüştür. Bunların yanında, ziraat mühendisi ve veteriner hekim
istihdamına büyük katkı sağlayan tarımsal yayım ve danışmanlık hizmet desteği
azaltılmıştır. Ziraat odaları ve üretici birliklerinde çalışan ve daha önce
işletme bazlı olan destek 2 tarım danışmanıyla sınırlandırılmıştır. Bu durum
2.600 tarım danışmanının işsiz kalması demektir. İşsizlik korkusuyla Ankara’ya
kadar gelen tarım danışmanlarının sesine kulak verilerek, Bakanlar Kurulunun bu
yanlış kararından vazgeçilmesi gerektiğini belirtiyor, Genel Kurulu saygıyla
selamlıyorum.
BAŞKAN
– Sayın Kayışoğlu…
4.- Bursa Milletvekili Nurhayat Altaca Kayışoğlu’nun,
Âşık Mahzuni Şerif’in 14’üncü ölüm yıl dönümüne ve adliyede çalışan bütün müdürleri rotasyona tabi tutan
yönetmeliğin iptal edilmesini talep ettiğine ilişkin açıklaması
NURHAYAT
ALTACA KAYIŞOĞLU (Bursa) – Teşekkürler.
Öncelikle,
Âşık Mahzuni Şerif’i ben de saygıyla anıyorum. 
Hafta
sonu yayımlanan bir yönetmelikle Adalet Bakanlığı adliyede çalışan bütün
müdürleri rotasyona tabi tutuyor. Bu uygulamayla, iktidarın kendinden olmayan
kamu emekçilerini sürgüne göndereceğini ve bu şekilde kendisine kadrolar
açacağını biliyoruz. Kamuda da üstelik esnek çalışma ve performansa dayalı bir
sistem getirilmeye çalışıldığını da biliyoruz. Bunlar da bunun ilk adımı ve
başlangıcı olarak düşünülüyor galiba fakat biz bu şekilde haksız uygulamalara
yol açacak bu yönetmeliğin iptal edilmesini ve bu yanlıştan dönülmesini talep
ediyoruz.
Teşekkürler.
BAŞKAN
– Sayın Özkan…
5.- Denizli Milletvekili Cahit Özkan’ın, Denizli’de 15
Mayıs 1919’da Ahmet Hulusi Efendi’nin fetva yayınlayarak Millî Mücadele’yi
başlattığına ve Gazi
Meclisi aynı sorumlulukla dokunulmazlıkları kaldırmaya davet ettiğine ilişkin
açıklaması
CAHİT
ÖZKAN (Denizli) – Teşekkürler Sayın Başkan.
Denizli’de
15 Mayıs 1919’da Ahmet Hulusi Efendi fetva yayınlayarak Millî Mücadele’yi
başlatmıştır. Fetvasında “Muhterem Denizlililer, İzmir Yunanlılar tarafından
işgal edilmiştir. Bu tecavüze karşı hareketsiz kalmak din ve devlete ihanettir.
Cihat tam manasıyla teşekkül etmiş dinî fariza olarak karşımızdadır. Silahımız
olmayabilir; topsuz, tüfeksiz, sapan taşlarıyla da düşmanın karşısına çıkacağız.
İstiklal aşkı, vatan sevgisi, kalbimizdeki imanla mücadelemizi sonuna kadar
sürdüreceğiz. Bu uğurda canını verenler şehit, kalanlar gazidir. Bu mutlak
olarak cihadımukaddestir. Korkmayınız, ümitsiz olmayınız, bu Liva-i Hamd’ın
altında toplanınız ve mücadeleye hazırlanınız.” diyerek Millî Mücadele’yi
başlatmıştır. 
Gazi
Meclisi aynı sorumlulukla dokunulmazlıkları kaldırmaya davet eder, yüce Meclisi
saygıyla selamlarım.
BAŞKAN
– Sayın Aydın…
6.- Bursa Milletvekili Erkan Aydın’ın, Başbakan Ahmet
Davutoğlu’nun görevi süresince ulus devletle nasıl hesaplaştığı sorusunun yüce Meclis çatısı altında yanıt bulması gerektiğine
ilişkin açıklaması
ERKAN
AYDIN (Bursa) – Sayın Başkan, gündem dolayısıyla Sayın Davutoğlu’nun da Genel
Kurula katılacağı düşüncesiyle bu açıklamayı yapıyorum. Malumunuz üzere, Sayın
Davutoğlu, pazar günü hem Genel Başkanlığı hem de Başbakanlığı devredecek.
Sayın Davutoğlu, 2013 yılında “Büyük Restorasyon: Kadim’den Küreselleşmeye Yeni
Siyaset Anlayışımız” konulu konferansında “Ulus devletle hesaplaşma vakti
geldi.” demişti. Şimdi soruyorum: Görevi süresince ulus devletle nasıl
hesaplaştı? Bu hesaplaşmada ne denli başarı sağladı? Yüce Meclisin çatısı
altında bu soruların yanıt bulması gerekiyor çünkü Türk ulusuna gerçekler
açıklanmak zorundadır. 
BAŞKAN
– Sayın Gürer…
7.- Niğde Milletvekili Ömer Fethi Gürer’in, engelli ve
kimsesiz çocukların bakım, koruma ve eğitim yetersizliklerine ilişkin
açıklaması
ÖMER
FETHİ GÜRER (Niğde) – Teşekkür ederim Sayın Başkan.
Engelli
ve kimsesiz çocukların bakım, koruma, eğitim yetersizliklerinin varlığı bir
gerçektir. 1 milyon civarında olduğu ifade edilen 4-18 yaş arası engelli
çocuklardan 30 bin civarındaki eğitim alabilmektedir. 0-3 yaş arasında kalan
çocuklar için bu yapılanlar daha da yetersizdir. Kimsesiz çocuklardan korunmaya
alınan sayıları sınırlı olanlar dahi yeterli eğitim alamamaktadır.
Sosyal
Hizmetler ve Çocuk Esirgeme Kurumu, engellilerin de içinde yer aldığı muhtaç
kişilerin sürekli bakım ve rehabilitasyonlarını sağlamakla yükümlüdür.
Özellikle, bakımla ilgili önemli birikimi de vardır. Sorun, evdeki, sokaktaki,
köydeki engelli ve korunmaya ihtiyacı olan çocukların sorunlarının her yönüyle
ele alınmasıdır. Bu konuda ülkemizde yapılan çalışmalar yetersizdir. 
Teşekkür
ediyorum.
BAŞKAN
– Sayın Tarhan…
8.- Kocaeli Milletvekili Tahsin Tarhan’ın, Avrupa İnsan Hakları Mahkemesinin cemevlerinin hukuki
statüsüne yönelik kararıyla ilgili olarak Hükûmetin ne yaptığını öğrenmek
istediğine ilişkin açıklaması
TAHSİN
TARHAN (Kocaeli) – Teşekkür ederim Sayın Başkan.
Avrupa
İnsan Hakları Mahkemesinin nisan ayı sonunda cemevlerinin hukuki statüsüyle
ilgili kararında, Türkiye'nin din özgürlüğü ve ayrımcılığının yasaklanması
maddelerini ihlal ettiğine karar verilmiştir. Bağlayıcı nitelikteki bu kararla
ilgili olarak Hükûmet ne yapmıştır?
BAŞKAN
– Sayın Çamak…
9.- Mersin Milletvekili Hüseyin Çamak’ın, Akkuyu
Nükleer Santrali’ndeki Rus hisselerinin akıbeti konusunda bilgi almak
istediğine ilişkin açıklaması
HÜSEYİN
ÇAMAK (Mersin) – Sayın Başkan, Mersin’deki Akkuyu Nükleer Santrali’nin yapımını
üstlenmiş olan Rus şirketi Rosatom’un, hisselerinin yüzde 49’unu devretmek için
harekete geçtiği söyleniyor. Kulislere göre, Cengiz Holding, bu hisselerin 1
numaralı favorisi. Hatta bazı kaynaklar bu hisselerin çoktan Cengiz Holding’e verildiğini
iddia etmekte. Akkuyu Nükleer Santrali’nin deniz hidroteknik yapılarının
anahtar teslimi projelendirilmesi ve inşası ihalesini de Cengiz İnşaat almıştı.

Başta
Mersinliler olmak üzere vatandaşlar, bu nükleer santralin yüzde 49 hissesinin
Cengiz Holdinge verilip verilmediğini öğrenmek için yetkililerden net bir cevap
bekliyorlar. Yetkililer, bu konudaki sessizliklerini bozup Akkuyu Nükleer
Santrali’ndeki Rus hisselerinin akıbeti konusunda halkı aydınlatmayı
düşünüyorlar mı? 
Teşekkür
ederim.
BAŞKAN
– Sayın Tanal…
10.- İstanbul Milletvekili Mahmut Tanal’ın, tüm halkı
19 Mayıs günü saat 10.30’da Ankara Güvenpark’ta buluşmaya ve Anıt Kabir’e
yürümeye davet ettiğine ilişkin açıklaması
MAHMUT
TANAL (İstanbul) – Teşekkür ederim Sayın Başkan.
Değerli
milletvekilleri, 19 Mayıs, ulusal egemenliğin başlangıcıdır. Demokrasiden yana
olan, özgürlüklerden yana olan, insan haklarından yana olan, doğadan yana olan,
“Yurtta sulh, cihanda sulh.”tan yana olan, dikta rejimine karşı olan herkesi,
19 Mayıs günü saat 10.30’da Ankara Güvenpark’ta buluşmaya davet ediyorum.
Anıtkabir’e yürüyeceğiz, tüm halkımız davetlidir. Gün, birlik günüdür; gün,
dayanışma günüdür. Sen gelmezsen bir eksiğiz.
Teşekkür
ederim. (CHP sıralarından alkışlar) 
BAŞKAN
– Sayın Yarayıcı…
11.- İstanbul Milletvekili Hilmi Yarayıcı’nın, 12
Mayısta Suriye’de gerçekleştirilen katliama ve iktidarı, sözde ılımlı
muhaliflere desteğe ve kirli politikalarına son vermeye çağırdığına ilişkin
açıklaması
HİLMİ
YARAYICI (Hatay) – Teşekkürler Başkanım.
12
Mayısta Suriye’de bir katliam gerçekleştirildi. Bütün dünyanın gözü önünde
gerçekleştirilen bu katliam ne yazık ki görmezden gelinmiştir. Sözde ılımlı
muhaliflerce, Hama’ya bağlı Ez Zara’da en az 115 masum Alevi katledildi. Köyü
basanlar “ılımlı muhalifler” olarak tanımlanan El Nusra cephesi, Ahraruş Şam ve
Ehl-i Sünnet Tugaylarıydı. Sunulan desteklerle, katiller bölge halklarına her
gün Kerbela’yı yaşatmaktadır.
İktidarı,
bir an önce, sözde ılımlı muhaliflere desteğine ve kirli politikalarına son
vermeye çağırıyorum. Ne yaparsanız yapın katillerden kahraman
yaratamayacağınızı hatırlatmak isterim.
Teşekkürler.
Sayın
Yılmaztekin…
12.- Şanlıurfa Milletvekili Kemalettin Yılmaztekin’in,
Edirne Milletvekili Okan Gaytancıoğlu’nun Cumhurbaşkanına yönelik bazı
ifadelerine ilişkin açıklaması
KEMALETTİN
YILMAZTEKİN (Şanlıurfa) – Sayın Başkan, kıymetli milletvekilleri; CHP Genel
Başkanı tarafından kanlı Türkiye’ye çağrıdan sonra demokrasi adına talihsiz,
ahlaka mugayir açıklamalara devam ediliyor. Türk siyasi tarihinde kara leke çalma
yarışında bu defa Edirne Milletvekili Okan Gaytancıoğlu’nun bu ülkenin en
önemli ortak değerlerinden olan ve her mazlumun dua ve hayırla andığı kıymetli
Cumhurbaşkanımıza saldırma gayreti varken şunu söylemek istiyorum: İstediğinizi
konuşun, istediğinizi yapın, hiçbir kıymetiharbiyesi yok. Bunu bilerek bunları
yapın. Sayın Cumhurbaşkanımızın önderliğinde dünyadaki tüm mazlum insanlar
adına biz buradayız ve ayaktayız dimdik, durmadan, yılmadan, Allah’ın izniyle.
Selamlar,
hürmetler. (AK PARTİ sıralarından alkışlar)
BAŞKAN
– Sayın Şanverdi…
13.- Hatay Milletvekili Fevzi Şanverdi’nin, Hakkâri’de şehit olan İrfan Mert ile Mardin’de şehit
olan Osman Vurgun ve tüm şehitlere Allah’tan rahmet dilediğine, Birleşmiş
Milletler Güvenlik Konseyinin kararına rağmen anlaşmaya uymayarak sınırlarını
genişletmeye devam eden İsrail’i kınadığına ilişkin açıklaması
FEVZİ
ŞANVERDİ (Hatay) – Teşekkürler Sayın Başkanım.
Terörle
mücadelede Hakkâri’de şehit olan Uzman Çavuş İrfan Mert, Mardin’de şehit olan
Piyade Uzman Çavuş Osman Vurgun ve tüm kahraman şehitlerimize Allah’tan rahmet,
ailelerine ve milletimize başsağlığı diliyorum. 
İsrail,
kuruluşundan sadece bir gün sonra Filistin halkının yarısından fazlasını göçe
zorladı. “Nekbe” yani “Büyük felaket” olarak anılan bu günde Filistin’in
haritası değiştirildi. Yüz binlerce Filistinli, evsiz, topraksız, vatansız ve
kimliksiz bırakıldı. Bu durum, altmış sekiz yıldır süren ve hâlâ devam eden
büyük bir insanlık trajedisini de beraberinde getirdi. Bu vesileyle, Birleşmiş
Milletler Güvenlik Konseyinin 242 sayılı Kararı’yla İsrail’in 1967 öncesi
sınırlarına dönmesi yönündeki kararına rağmen anlaşmaya uymayarak sınırlarını
genişletmeye devam eden İsrail’i bir kez daha kınıyorum. 
(Mikrofon
otomatik cihaz tarafından kapatıldı)
FEVZİ
ŞANVERDİ (Hatay) – İnsanlık onurunu taşıyan tüm uluslararası camiayı
Filistinlilerin topraklarına yeniden dönmeleri konusunda gayret sarf etmeye
davet ediyorum. Yüce Meclisi saygıyla selamlıyorum.
BAŞKAN
– Sayın Petek…
14.- Burdur Milletvekili Reşat Petek’in, CHP Genel
Başkanı Kemal Kılıçdaroğlu ile Edirne Milletvekili Okan Gaytancıoğlu’nun
Cumhurbaşkanına yönelik bazı ifadelerine ilişkin açıklaması
REŞAT
PETEK (Burdur) – Sayın milletvekilleri, hepimizin saygı göstermesi gereken
ortak değerler vardır. Cumhuriyetimiz, bayrağımız, ülkemiz, vatanımız,
Meclisimiz, Cumhurbaşkanımız ortak değerlerimizdir, bunlara saygı göstermek de
en azından bir insan ve vatandaş olma borcumuzdur. Ama ne yazık ki ana
muhalefet partimizin Genel Başkanı, maalesef, Cumhurbaşkanımıza hakaretlerinden
öte, demokratik bir değişimi kanla durdurmaktan söz edecek kadar bir terör
örgütü lideri gibi hareket etmeye başlamıştır. Aynı partinin bir milletvekili
de ağzıma almaya çekindiğim kelimelerle Cumhurbaşkanımıza hakaret etme
acziyetini göstermiştir. 
Bu
nedenle, Cumhurbaşkanımıza yapılan bu hakareti kınadığımı; bu hakaretin, kem
sözlerin sahiplerine ait olduğunu bu yüce Meclisin çatısı altında ifade
ediyorum. 
BÜLENT
YENER BEKTAŞOĞLU (Giresun) – Bakanlık tamam, Çalışma Bakanı olabilir, Orman
Bakanı olabilir.
CEYHUN
İRGİL (Bursa) – İyi güzel de kardeşim hakaret ediyorsun, “terör örgütü” ne
demek ya? Olur mu canım öyle şey, ne dediğini bil sen de ya! Yalakalık
yapacağım diye ne yapacağını şaşırdın. Terbiyesiz. 
BAŞKAN
– Sayın Külünk…
15.- İstanbul Milletvekili Metin Külünk’ün, Edirne
Milletvekili Okan Gaytancıoğlu’nun Cumhurbaşkanına yönelik bazı ifadelerine
ilişkin açıklaması
METİN
KÜLÜNK (İstanbul) – Adını anmaya dahi değer bulmadığımız, yok hükmündeki bir
şahsın, grup toplantısında milletin adamı Sayın Cumhurbaşkanımız Recep Tayyip
Erdoğan Beyefendiye yönelik namus ve şeref bahsinde sarf ettiği iğrenç
cümleleri kendisine misliyle iade ediyoruz. Haysiyet cellatlığını, karakter
suikastçılığını meslek edinen siyasetçi artığı milletvekilinin hakaretini de
kendisine misliyle iade ederken, Sayın Erdoğan’ın zekâsının sadakası size bir
ömür boyu yeter.
Teşekkür
ediyorum. (AK PARTİ sıralarından alkışlar)
BAŞKAN
– Evet, Sayın Baluken sisteme girmişsiniz.
Buyurun,
size iki dakika veriyorum. 
16.- Diyarbakır Milletvekili İdris Baluken’in,
Diyarbakır’da Dürümlü ve Tanışık köyü arasında yaşanan patlamaya, 17-30 Mayıs
Gözaltında Kayıplara Karşı Uluslararası Mücadele Haftası’na, HDP grubu olarak
“Cumartesi Anneleri”nin haysiyet direnişiyle beraber olduklarına ve Pınar
Gemsiz, Enes Erdem ile İbrahim Kaypakkaya’yı saygıyla andıklarına ilişkin
açıklaması
İDRİS
BALUKEN (Diyarbakır) – Teşekkür ediyorum Sayın Başkan.
Sayın
Başkan, kamuoyunun malumu olduğu üzere, 12 Mayıs gecesi Diyarbakır’da Sur’a
bağlı Dürümlü ve Tanışık köyleri arasında büyük bir patlama yaşanmıştır. Bugün
DNA sonuçlarının açıklanmasıyla 16 yurttaşımızın hayatını kaybettiğini, 23
yurttaşımızın da ciddi şekilde yaralandığını kesinleştirmiş oluyoruz. Bir
aileden 10 kişi, bir diğer aileden 6 kişinin yaşamını yitirdiği bu acı olaydan
dolayı üzüntülerimizi belirtiyor; bu olay başta olmak üzere, sivil
yurttaşlarımızın canına kasteden her türlü saldırı, eylem ve olayı kimden
gelirse gelsin net bir şekilde kınadığımızı ifade etmek istiyoruz. Yaşamını
yitiren bütün köylülere Allah’tan rahmet diliyoruz. 
Sivil yurttaşlarımızın katledildiği hiçbir olaya HDP
olarak sessiz kalmadık, bundan sonra da kalmayacağız. Türkiye’yi acı ve yangın
yerine çeviren bu çatışmaların bir an önce sonlanması, bu konuda atılacak her
türlü olumlu adıma da katkı sağlamaya hazır olduğumuzu ifade etmek istiyorum.
Diğer taraftan, 17-30 Mayıs haftası, 1996 yılından
itibaren “Gözaltında Kayıplara Karşı Uluslararası Mücadele Haftası” olarak
anılıyor. Zorla kaybetmenin gündemleşmesinde, Arjantin’deki “Mayıs Meydanı
Anneleri”nin ve Türkiye’deki “Cumartesi Anneleri”nin büyük katkıları olmuştur.
HDP grubu olarak “Cumartesi Anneleri”nin haysiyet direnişiyle beraber
olduğumuzu buradan bir kez daha vurgulamak istiyoruz.
Diğer taraftan, 15 Mayıs gecesi, Sultangazi’de evinin
balkonunda dışarıyı izlerken güvenlik güçlerinin açmış olduğu ateş neticesinde
katledilen Pınar Gemsiz’i buradan saygıyla ve rahmetle anıyoruz. 
(Mikrofon otomatik cihaz tarafından kapatıldı) 
BAŞKAN – Tamamlayalım lütfen, bir dakika ek süre
veriyorum.
İDRİS BALUKEN (Diyarbakır) – Pınar Gemsiz’i katleden
sorumsuzların bir an önce adalet önüne çıkarılmasını, Halkların Demokratik
Partisi olarak süreci takip edeceğimizi ifade ediyoruz.
Yine, 15 Mayısta, Silopi’de, oyun oynarken bir
patlayıcının infilak etmesi neticesinde yaşamını yitiren 9 yaşındaki Enes
Erdem’i de buradan saygıyla anıyoruz, yakınlarına ve tüm Silopi halkına
başsağlığı diliyoruz.
Diğer taraftan, 18 Mayıs 1973 günü, Diyarbakır’daki
işkence tezgâhlarında ser verip sır vermeyen büyük devrimci İbrahim
Kaypakkaya’yı, Halkların Demokratik Partisi olarak minnetle, saygıyla anıyoruz;
mücadelesini, Halkların Demokratik Partisi olarak yükselteceğimizin sözünü,
bütün Türkiye halklarına buradan iletiyoruz.
Teşekkür ederim Sayın Başkan.
BAŞKAN – Teşekkür ediyoruz.
Sayın Akçay, buyurun.
İki dakika size de.
17.- Manisa Milletvekili Erkan Akçay’ın, Şemdinli’de
bazı okullarda İstiklal Marşı’nın okutulmadığı ve teröristbaşı için sloganlar
atıldığı haberlerine ve bu konuda iktidarı uyardığına ilişkin açıklaması
ERKAN AKÇAY (Manisa) – Teşekkür ederim Sayın Başkan.
Ülkemizin varlığına ve birliğine terör saldırıları
alabildiğine devam ederken Şemdinli’de bazı okullarda İstiklal Marşı’mızın
okunmadığı, okutulmadığı ve teröristbaşı için sloganlar atıldığı haberleri
kamuoyunda yer almaktadır. 
İstiklal
Marşı’mız, millî hâkimiyetimizin sembolüdür. İstiklal Marşı’mız, bozgunculuğa
karşı birliktir, millî onurdur ve milletimizin birliğini, bütünlüğünü temsil
etmektedir. İstiklal Marşı’mız, varoluşun çelikleşmiş bir ifadesidir. Bu ifade,
yüz yıllarca bir medeniyetin inşası ve korunması yolunda fedakârlığıyla öne
çıkan kahramanların şahsında vücut bulmuştur. İstiklal Marşı yerine terörist
sloganları atmak, ülkemizin varlığına ve değerlerimize bir saldırıdır. Bu okullarda
İstiklal Marşı’mızın okunmaması, sebep ve sonuçları itibarıyla millî
varlığımızın ne kadar bir tehlikede olduğunu göstermektedir. 
Unutmayınız,
İstiklal Marşı’mız, milletimizin kimliğidir, dirliğidir, birliğidir ve
geleceğidir. Onun yerine teröristbaşına sloganların atılması, bütün bunlara
yönelik bir meydan okumadır. İktidarı ve ilgilileri uyarıyorum, İstiklal Marşı,
Türk milletinin bir değeridir, terörist sloganlarıyla bu değerleri çiğnetmeyin
diyorum. 
Saygıyla
selamlıyorum. 
BAŞKAN
– Teşekkürler.
Sayın
Gök, buyurun.
18.- Ankara Milletvekili Levent Gök’ün, tek partiden çok partiye geçişi yaşamış Türkiye’de çok
partiden tek partiye dönüşün zorlandığına, AKP'li milletvekillerinin Cumhurbaşkanının vesayetinden
çıktıklarında Türkiye’ye daha iyi hizmet edeceklerine, Âşık Mahzuni Şerif’in
14’üncü ölüm yıl dönümüne, Türkiye ’nin terörden bir an önce kurtulması ve her
türlü vesayetçi anlayışın Meclis üzerinden elini çekmesi gerektiğine ilişkin
açıklaması
LEVENT
GÖK (Ankara) – Teşekkür ederim Sayın Başkan.
Sayın
Başkan, 14 Mayıs 1950 yılında yapılan seçimlerde Türkiye’yi bir laik cumhuriyet
ekseni üzerine oturtup halk egemenliğiyle bir an önce tanıştırmak isteyen
Mustafa Kemal Atatürk ve ondan sonraki İkinci Genel Başkanımız ve İkinci
Cumhurbaşkanı İsmet İnönü öncülüğünde gerçekleştirilen, çok partili hayata
dönme ve girmeye dönük en önemli seçim olan 14 Mayıs 1950’de Demokrat Parti
çoğunluğu kazandı ve Türkiye’nin kurucularından İsmet İnönü, o günkü seçim
mağlubiyetini “Bu mağlubiyet benim en büyük zaferimdir.” diyerek, önünü
ilikleyerek iktidarı Adnan Menderes ve arkadaşlarına teslim etti. 
Bu
gelinen noktada, kıvanç verici bir tablodan şimdi geldiğimiz noktadan, tek
partiden çok partiye geçişi yaşamış Türkiye’de çok partiden tek partiye dönüşü
zorlamak isteyen kimi şahsiyetleri hepimiz yakından tanıyoruz. 
AKP
Grubunun sözcülerinin özellikle partimizle ilgili söylediklerini, tüm sözlerini
reddediyorum. Ben diliyorum ki AKP'li milletvekili arkadaşlarımız,
Cumhurbaşkanının vesayetinden çıktığı anda kendileri de özgürleşecek ve
Türkiye’ye daha iyi hizmet edecekler; Türkiye’nin böyle bir akla ve duruşa
ihtiyacı olduğunu düşünüyorum. Şartsız bir şekilde Cumhurbaşkanına destek sunan
arkadaşlarımızın tümünün bu vesayetçi anlayışı yıkan bir anlayışla önümüzdeki
sürece bakmalarını ve daha altı ay önce seçimle gelen Başbakanlarına sahip
çıkamamanın ezikliğini de üzerlerinden atmalarını rica ediyoruz. Türkiye
demokrasisinin böyle bir vesayetçi anlayıştan kurtulmaya şiddetle ihtiyacı
vardır. 
Sayın
Başkan, yine, bundan tam on dört yıl önce Türk halk ozanlarından Âşık Mahzuni
Şerif’i kaybettik. Yazdıklarıyla, söyledikleriyle, çaldıklarıyla Türk
kültürünün önemli simalarından olan Mahzuni Şerif’i saygıyla andığımızı ifade
ediyoruz.
(Mikrofon
otomatik cihaz tarafından kapatıldı) 
BAŞKAN
– Tamamlayalım bir dakika içerisinde Sayın Gök.
Buyurun.
LEVENT
GÖK (Ankara) – Türkiye’mizde yaşanan terör olaylarında, en son, Diyarbakır’ın
Sur ilçesinde patlayan bombada kaç yurttaşımızın öldüğünü aradan dört beş gün
geçtikten sonra ancak öğrenebildik. Köylülerin iddia ettiği sayıda bir kayıp
olduğu ortada ama daha henüz resmî makamların netleştirdiği sayı da daha yeni
yeni belirmeye başladı.
Yani,
Türkiye nereye gidiyor Sayın Başkan? Türkiye’nin bu gidişatı… Daha hayatını
kaybedenlerin kim olduğunun ve kimler olduğunun belirlenmesinin dahi günler
aldığı bir Türkiye’de, şimdi, biz, Türkiye’yi demokrasiyle tanıştırmak için
mücadele ederken, bu terörü yapanların tümünün lanetlendiğinin de bilinmesini
istiyoruz. Türkiye, terörden bir an önce kurtulmalıdır; Türkiye, demokrasiyle
tanışmalıdır, her türlü vesayetçi anlayış Meclis üzerinden elini çekmelidir
diyor, hepinizi saygıyla selamlıyorum.
BAŞKAN
– Sayın Turan, sisteme girmemişsiniz.
Buyurun,
iki dakika süre veriyorum.
19.- Çanakkale Milletvekili Bülent Turan’ın, Demokrat Partinin âdeta bir devrim gerçekleştirerek
iktidara gelmesinin 66’ncı yıl dönümüne, siyasetin bir üslup, bir medeniyet
meselesi olduğuna, CHP Genel Başkanı Kemal Kılıçdaroğlu’nun bazı ifadelerine ve
Diyarbakır’da Dürümlü ve Tanışık köyü arasında yaşanan patlamaya ilişkin
açıklaması
BÜLENT
TURAN (Çanakkale) – Sayın Başkan, değerli milletvekilleri; öncelikle, yasama
faaliyeti açısından başarılı bir hafta olmasını ben de ümit ediyorum. 
Bugün,
Demokrat Partinin altmış altı yıl önce âdeta bir devrim gerçekleştirerek
iktidara gelmesinin yıl dönümü. Yirmi yedi yıllık tek parti iktidarının
ardından milletin oylarıyla seçilen Demokrat Partinin Genel Başkanı Adnan
Menderes’in sonraki yıllarda darbeciler tarafından idam edildiğini hepimiz biliyoruz.
Ben bu tarihî gün vesilesiyle, tekrar, Adnan Menderes’i ve arkadaşlarını
rahmetle anıyorum. 
Sayın Başkan, ayrıca, Meclisimizde dile getirildi,
siyasetin aynı zamanda bir üslup meselesi olduğunu, bir medeniyet meselesi
olduğunu hepimiz biliyoruz. Bugün grup toplantısında sayın genel başkanın
yapmış olduğu talihsiz konuşmanın ben kendi partilerindeki edep, adap sahibi
milletvekilleri tarafında rahatsızlık doğurduğunu biliyorum. Onların uyarısıyla
beraber “kan” gibi, “namus” gibi, “şeref” gibi çok dikkatli kullanılması
gereken ifadeleri bir daha kullanmaması gerektiğini ifade ediyorum ve ilgili
partiyi bu konuda uyarı görevini yapmaya davet ediyorum.
Sayın Başkanım, ayrıca, biliyorsunuz, bugün bir başka
acıya şahitlik ettik. Diyarbakır’ın Dürümlü-Tanışık mevkisinde bir patlama
sonucu diye ifade edilen ancak PKK’nın yaptığı bilinen, anlaşılan ve 17
köylümüzün ölümüne sebep olan bir acı tabloyla karşılaştık. Bugün 12 tane
cenazenin 60 kilogram gibi bir ağırlıkla beraber defnedildiğini üzülerek
gördük. Ben tüm köylülerimize Allah’tan rahmet diliyorum, ailelerine sabırlar
diliyorum. Ancak, ibretlik bir meselenin de altını çizmek istiyorum: PKK’nın
yaptığı net olmasına rağmen, ölenlerin Diyarbakırlı Kürt insanlar olmasına
rağmen bazı siyasilerin, bazı sözüm ona aydınların bu konuyu dile getirirken
hiç “PKK” dememesinin de ibretlik olduğunu görüyor, hepinizi saygıyla
selamlıyorum. (AK PARTİ sıralarından alkışlar)
BAŞKAN
– Teşekkür ediyorum
Şimdi,
gündeme geçiyoruz.
Başkanlığın
Genel Kurula sunuşları vardır.
Meclis araştırması açılmasına ilişkin üç adet önerge
vardır, önergeleri ayrı ayrı okutuyorum:
VII.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- İzmir Milletvekili Ahmet Kenan Tanrıkulu ve 19
milletvekilinin, denizlerimizdeki
kirlilik ve kirliliğe neden olan etkenlerin araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/205)
Türkiye Büyük Millet Meclisi
Başkanlığına
Denizlerimizdeki kirlilik ve kirliliğe neden olan etkenlerin
araştırılarak alınması gereken önlemlerin belirlenmesi amacıyla Anayasa'nın
98’inci ve TBMM İçtüzüğü'nün 104 ile 105’inci maddeleri uyarınca Meclis
araştırması komisyonu kurulmasını saygılarımızla arz ve talep ederiz. 7/12/2015
1)
Ahmet Kenan Tanrıkulu (İzmir)
2)
Zihni Açba (Sakarya)
3)
Mustafa Mit (Ankara)
4)
Ruhi Ersoy (Osmaniye)
5)
Kamil Aydın (Erzurum)
6)
Saffet Sancaklı (Kocaeli)
7)
Kadir Koçdemir (Bursa)
8)
İsmail Ok (Balıkesir)
9)
Nuri Okutan (Isparta)
10)
Arzu Erdem (İstanbul)
11)
Deniz Depboylu (Aydın)
12)
Ahmet Selim Yurdakul (Antalya)
13)
Atila Kaya (İstanbul)
14)
Ümit Özdağ (Gaziantep)
15)
Mehmet Necmettin Ahrazoğlu (Hatay)
16)
İsmail Faruk Aksu (İstanbul)
17)
Baki Şimşek (Mersin)
18)
Fahrettin Oğuz Tor (Kahramanmaraş)
19)
Mehmet Erdoğan (Muğla)
20)
Seyfettin Yılmaz (Adana)
Gerekçe:
Denizlerimizde
son yıllarda ortaya çıkan kirlenme ve buna bağlı olarak gerçekleşen deniz
canlısı ölümleri Türk turizmini de olumsuz yönde etkilemekte ve etkileyecektir.
Türkiye
bütçesinin önemli bir bölümünü turizm gelirleri oluşturmaktadır. Deniz, kum ve
güneş için ülkemizi her yıl milyonlarca yabancı turist ziyaret etmektedir.
Ülkemizin mevcut yabancı turist potansiyelini korumak ve daha da yukarılara
taşımak için denizlerimizdeki kirlenme konusunda çok ciddî önlemler alınarak
uygulamaya konulmalıdır.
Dünya
denizlerinde yaşanan kirliliğin nedenleri ve sonuçlarına ilişkin yapılan bir
çalışma, denizlerin dünyanın önemli çöp depolama alanlarından birisi hâline
geldiğini gözler önüne sermiştir. Plansız ve düzensiz alanlarda artan çiftlik
balıkçılığı, iyi planlanmadan deniz doldurularak yapılan limanlar, yollar ve
arazi kazanma çalışmaları denizlerimizin doğal zengin yapılarını bozmaktadır.
Ayrıca arıtılmadan denizlere akıtılan kirli sular ve katı atıklar da deniz alanlarının
kirlenmesine neden olmaktadır.
Deniz
kıyısında bulunan kent merkezleri ve sanayi tesislerinden çıkan ve arıtılmadan
denize boşaltılan atıklar, tarımsal alanlarda erozyon sonucu akarsularla denize
karışan toprak ve diğer kirleticiler, denizlerde kurulmuş bulunan platform ve
boru hatlarından oluşan sızıntılar, gemi ve diğer deniz araçlarından oluşan
kirlilik, kıyılara yakın kurulan balık çiftlikleri, kıyı inşaat ve atıklarının
denize karışması deniz kirliliğine neden olan belli başlı faktörler arasında
yer almaktadır. Bütün bu ve buna benzer kirleticilerle ilgili araştırma
yapılarak, söz konusu kirletici unsurlardan denizlerimizin ne kadar etkilendiği
ortaya konulmalıdır.
Karadeniz,
Marmara, Ege ve Akdeniz'de meydana gelen kirlilikle ilgili önlemlerin alınması
konusunda Meclisimize büyük görev düşmektedir. Yüce Meclisimizin bu görevi
yerine getirmesi için Anayasa'nın 98’inci ve TBMM İç Tüzüğü'nün 104 ile
105’inci maddeleri uyarınca bir Meclis araştırma komisyonu kurulması
gerekmektedir. 
2.- HDP Grubu adına Grup Başkan Vekili Diyarbakır
Milletvekili İdris Baluken’in, şüpheli asker ölümlerinin araştırılarak alınması
gereken önlemlerin belirlenmesi amacıyla Meclis araştırması açılmasına ilişkin
önergesi (10/206) 
Türkiye Büyük
Millet Meclisi Başkanlığına
Şüpheli
asker ölümlerinin tüm boyutlarıyla araştırılarak sorumluların açığa
çıkartılması, adil bir soruşturma ve yargılama için neler yapılabileceğinin
belirlenmesi ve kamuoyunun bilgilendirilmesi amacıyla Anayasa'nın 98'inci
İçtüzük’ün 104 ve 105’inci maddeleri gereğince Meclis araştırması açılmasını
arz ve teklif ederim.
 İdris
Baluken
 HDP
Grup Başkan Vekili
 Diyarbakır
Milletvekili
Gerekçe: 
Türkiye'de
askerlik anayasal bir zorunluluktur. Askerlik görevini, kişiliğine ve vicdani
kanaatine, inancına veya siyasi/felsefi görüşüne uygun bulmadığı için yapmak
istemeyen gençler zorla silah altına alınmaktadır, birçok ülkede tanınan
vicdani ret hakkı tanınmamaktadır. Zorunlu askerliğe yönelik açıklama ve
değerlendirmeler "halkı askerlikten soğutmak" suçu kapsamında
değerlendirilerek Türk Ceza Kanunu'nun 318'inci maddesine göre altı aydan dört
yıla kadar hapis cezasıyla cezalandırılmaktadır. Zorunlu askerliğin
kaldırılmasını isteyen, bunun için mücadele eden ya da vicdani ret hakkını
kullanmak isteyenlere yönelik vatana ihanet suçlamasıyla siyasi ve toplumsal
bir linç yürütülmektedir.
Türkiye'de
ordu özel bir hukukla, dokunulmazlık zırhıyla korunmaktadır. Ordu mensuplarının
karıştığı ya da faili olduğu birçok hak ihlali ya da cinayetler cezasızlıkla
sonuçlanmaktadır. Askerî bölgelerde yaşam hakkı ihlallerine sebep olan suçlar,
vücut bütünlüğüne yönelik suçlar ve işkence suçları etkili bir şekilde
soruşturulmamakta ve kovuşturma konusu yapılmamaktadır. Şüpheli asker
intiharları sayısı bu durumun gün yüzüne çıktığı en can alıcı sorun
alanlarından biridir. Askerî yetkililer bu durumu “asker intiharları” olarak
yansıtmaktadır. Son yirmi yılda 2.300'e yakın askerin intihar ettiği
duyurulmuştur. Son on yılda ise 1.200'e yakın askerin intihar ettiği
açıklanmıştır. 
Çocuklarının
askerde intihar ettiği yönünde bilgi verilen ailelerin birçoğu çocuklarının
asla intihar edecek kişiliğe sahip olmadıklarını belirtmekte ve çocuklarının
intihar etmediklerini, öldürüldüklerini ifade etmektedirler. Bu temelde birçok
aile yıllardır hukuk mücadelesi yürütmektedir. Ailelerin hukuk mücadelelerine
karşı askerî mahkemeler sürekli olarak ölümlerin üstünü örtme üzerinden bir
yaklaşım göstermektedir.
Askerdeki şüpheli ölümlerin “intihar” olarak
gösterilmesi, etkin bir soruşturma sürecinin işletilmemesi, adil bir yargılama
yapılmaması, rütbeli askerlerin birbirlerini koruması, TSK ve Hükûmetin intihar
vakalarının incelenmesine ve aydınlanmasına dair herhangi bir çaba göstermemesi
kamuoyu tarafından büyük bir endişeyle yakından izlenmektedir. AİHM,
Türkiye'nin, ölümü engellemek için adım atmamış olmak ve ölümle ilgili etkin
soruşturma yapılmamasından, Avrupa İnsan Hakları Sözleşmesi'nin 2’nci maddesi
uyarınca yaşam hakkını ihlal ettiğine hükmederek Türkiye'nin şüpheli asker
ölümlerindeki tutumunu mahkûm etmiştir.
Yaşamını yitiren askerlerin büyük çoğunlukla Kürt,
Alevi, sosyalist ya da diğer muhalif kimliklere sahip olması oldukça
düşündürücüdür. Askerlik görevini yaparken birçok gencin etnik veya dinî
kimliğinden, mezhebinden veya siyasi ve felsefi görüşünden dolayı ayrımcılığa
maruz kaldığı bilinmektedir. Birçok aile, çocuklarının bu nedenden dolayı
bilinçli bir şekilde öldürüldüklerini ifade etmektedir.
Türkiye'de şüpheli asker intiharlarının aydınlatılması
için aktif bir mücadele yürüten İnsan Hakları Derneği (İHD), bu durumun en
önemli nedeninin Türkiye'de vicdani ret hakkının tanınmaması olduğunu ifade
etmektedir. Zorunlu askerlik uygulamasının devam ettiği ülkelerin Türkiye hariç
tamamında vicdani nedenlerle silahlı askerlik hizmeti yapmak istemeyenler için
askerlik süresi ile eşit veya daha uzun süreli alternatif sivil kamusal hizmet
seçenekleri bulunmaktadır. Türkiye'de bugün toplumsal taleplerin en önde
gelenlerinden biri zorunlu askerliğin kaldırılması ve vicdani ret hakkının
tanınmasıdır. AİHM kararları açısından da Türkiye vicdani ret hakkını tanımakla
yükümlüdür.
Bu bağlamda, TBMM zorunlu askerliğin kaldırılması ve
vicdani ret hakkının sağlanması için üzerine düşen rolü yerine getirmelidir.
Ayrıca şüpheli asker ölümlerine ilişkin ailelerin hak ve hakikat mücadelelerine
sessiz kalmamalı ve bu ölümlerin tüm boyutlarıyla araştırılması için gerekli
çalışmaları yürütmelidir.
3.- İzmir Milletvekili Ahmet Kenan Tanrıkulu ve 20
milletvekilinin, kalkınma ajanslarının amaçlarına ulaşıp ulaşmadığının araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/207)
Türkiye Büyük Millet Meclisi Başkanlığına
Kalkınma
ajanslarının amaçlarına ulaşıp ulaşmadığının araştırılması, Sayıştay denetim
raporlarındaki mevcut tespit edilen eksikliklerin giderilmesi ve ülkemiz
kalkınmasına gerçek anlamda katkı sunabilmeleri için, Anayasa'nın 98’inci ve TBMM İç Tüzüğü'nün 104
ile 105’inci maddeleri uyarınca Meclis araştırması komisyonu kurulmasını
saygılarımızla arz ve talep ederiz 
1) Ahmet Kenan Tanrıkulu (İzmir)
2) Oktay Vural (İzmir)
3) Zihni Açba (Sakarya)
4) Mustafa Mit (Ankara)
5) Arzu Erdem (İstanbul)
6) Deniz Depboylu (Aydın)
7) Ahmet Selim Yurdakul (Antalya)
8) Kamil Aydın (Erzurum)
9) Atila Kaya (İstanbul)
10) Ümit Özdağ (Gaziantep)
11) Mehmet Necmettin Ahrazoğlu (Hatay)
12) Kadir Koçdemir (Bursa)
13) İsmail Faruk Aksu (İstanbul)
14) Baki Şimşek (Mersin)
15) Saffet Sancaklı (Kocaeli)
16) Ruhi Ersoy (Osmaniye)
17) İsmail Ok (Balıkesir)
18) Seyfettin Yılmaz (Adana)
19) Erhan Usta (Samsun)
20) İzzet Ulvi Yönter (İstanbul)
21) Emin Haluk Ayhan (Denizli)
Gerekçe:
Ülkemizde
bölgeler arası eşitsizliklerin azaltılması için faaliyete geçen kalkınma
ajansları hakkında son dönemde Sayıştay raporlarına ve kamuoyuna yansıyan
amaçlarına uygun projelerin gerçekleştirilemediğine dair birçok eleştirel
haberler ve usulsüzlükler yer almaktadır.
Sekizinci
Beş Yıllık Kalkınma Planı'nda plan, program ve bölgesel planların hazırlık,
uygulama, koordinasyon ve izleme aşamalarının etkinliğini artırmak üzere,
ihtiyaç duyulan merkezlerde birimlerin oluşturulması ve TBMM denetiminde olması
için dönemin mülga Devlet Planlama Teşkilatı görevlendirilmiştir.
2006
yılında, 5449 sayılı Kalkınma Ajanslarının Kuruluşu, Koordinasyonu ve Görevleri
Hakkında Kanun’la, merkezden planlama uygulamasından farklı olarak görev
yapacak 26 kalkınma ajansı oluşturulmuştur. Bu ajansların görevli oldukları
alan içinde kendi belirleyeceği programlarla bölgesel ekonomik gelişmeye katkı
sağlamaları amaçlanmıştır.
Ancak
geldiğimiz noktada bölgeler arası eşitsizliklerin azaltılması ve bölgesel
kalkınmanın sağlanması için kurulan kalkınma ajanslarının rant kapısına
dönüştüğünü Sayıştay denetim raporları ortaya koymaktadır. Danışman şirketler
aracılığıyla hazırladıkları projelerle ajansların kapısını çalan kişi ve
kuruluşlar, kendilerinin bile haberdar olmadıkları projeler için binlerce
TL'lik kaynak kullanmış, birçok proje tamamlanmamıştır. Diğer yandan, geciken
ya da tamamlanamayan projeler için yasal prosedürler uygulanmamaktadır.
Tüm
gelirlerini kamu kaynaklarının oluşturduğu kalkınma ajanslarının, bu kaynakları
mevzuat dışı uygulamalarla savurganca harcaması ajansları amacı dışında
bırakmaktadır.
Bu
bakımdan, kalkınma ajanslarının amaçlarına ulaşıp ulaşmadığının araştırılması,
Sayıştay denetim raporlarındaki mevcut tespit edilen eksikliklerin giderilmesi
ve ülkemiz kalkınmasına gerçek anlamda katkı sunabilmeleri için, Anayasa'nın
98’inci ve TBMM İç Tüzüğü'nün 104 ile 105’inci maddeleri uyarınca Meclis
araştırması komisyonu kurulmasını saygılarımızla arz ve talep ederiz.
BAŞKAN
– Bilgilerinize sunulmuştur.
Önergeler
gündemdeki yerlerini alacak ve Meclis araştırması açılıp açılmaması konusundaki
ön görüşmeler, sırası geldiğinde yapılacaktır.
Halkların
Demokratik Partisi Grubu önerisini çekiyor. 
Sayın
Baluken, size bir dakika süre veriyorum.
Buyurun.

VI.- AÇIKLAMALAR (Devam)
20.- Diyarbakır Milletvekili İdris Baluken’in,
muhalefeti tamamen tasfiye etmeyi amaçlayan bir Anayasa düzenlemesi
görüşülürken muhalefetin normal denetim mekanizmaları işliyormuş gibi bir
görüntü vermesinin doğru olmadığı kanaatinde oldukları için grup önerilerini
geri çektiklerine ilişkin açıklaması
İDRİS
BALUKEN (Diyarbakır) – Teşekkür ediyorum Sayın Başkan.
Sayın
Başkan, değerli milletvekilleri; bildiğimiz gibi, bugün çok önemli bir gensoru
görüşmesi var ve yine dokunulmazlık kılıfı adı altında aslında muhalefeti
tamamen tasfiye etmeyi amaçlayan bir geçici Anayasa değişikliği görüşmesi
olacak. O nedenle, muhalefeti tamamen tasfiye etmeyi amaçlayan bir yasal
düzenleme, Anayasa düzenlemesi burada görüşülürken muhalefetin, normal denetim
mekanizmaları işliyormuş gibi bir görüntü vermesinin doğru olmadığı kanaatine
vardık. O nedenle, Halkların Demokratik Partisi olarak vermiş olduğumuz grup
önerisini geri çektik. 
Bilginize
saygılarımla arz ederim. Sağ olun.
BAŞKAN
– Teşekkür ediyorum Sayın Baluken.
Cumhuriyet
Halk Partisi Grubu da önerisini çekiyor.
Böylece,
Adalet ve Kalkınma Partisi Grubunun İç Tüzük’ün 19’uncu maddesine göre verilmiş
bir önerisi vardır. Okutup işleme alacağım ve oylarınıza sunacağım.
VIII.- ÖNERİLER
A) Siyasi Parti Grubu Önerileri
1.- AK PARTİ Grubunun, Genel Kurulun çalışma gün ve
saatlerinin yeniden düzenlenmesine; gündemin "Kanun Tasarı ve Teklifleri
ile Komisyonlardan Gelen Diğer İşler" kısmında bulunan 313, 35, 183, 187,
270, 306, 74, 75, 69, 55, 48 ve 54 sıra sayılı kanun teklifleri ile
tasarılarının bu kısmın sırasıyla 1, 2, 3, 4, 5, 6, 7, 8, 9, 10, 11 ve 12’nci
sıralarına alınmasına ve diğer işlerin sırasının buna göre teselsül
ettirilmesine ilişkin önerisi 
Sayı:
261 17/5/2016
Türkiye Büyük Millet Meclisi Başkanlığına
Danışma
Kurulu 17/5/2016 Salı günü (bugün) toplanamadığından, İç Tüzük’ün 19’uncu
maddesi gereğince, grubumuzun aşağıdaki önerisinin Genel Kurulun onayına sunulmasını
arz ederim.
 Bülent
Turan
 Çanakkale
 AK
PARTİ Grup Başkan Vekili
Öneri:
Gündemin
"Kanun Tasarı ve Teklifleri ile Komisyonlardan Gelen Diğer işler"
kısmında bulunan 313, 35, 183, 187, 270, 306, 74, 75, 69, 55, 48 ve 54 sıra
sayılı kanun teklifleri ile tasarılarının, bu kısmın, sırasıyla 1, 2, 3, 4, 5,
6, 7, 8, 9, 10, 11 ve 12’nci sıralarına alınması ve diğer işlerin sırasının
buna göre teselsül ettirilmesi; Genel Kurulun, haftalık çalışma günlerinin
dışında 20 Mayıs 2016 Cuma günü saat 10:00'da, 21 Mayıs Cumartesi günü ise saat
14.00'te toplanması ve bu birleşimlerinde gündemin "Kanun Tasarı ve
Teklifleri ile Komisyonlardan Gelen Diğer işler" kısmında yer alan işlerin
görüşülmesi; 17 Mayıs 2016 Salı günkü (bugün) birleşiminde 313 sıra sayılı
Anayasa Değişikliği Teklifi'nin birinci görüşmelerinin ve maddelerinin
oylanmasının tamamlanmasına kadar, 18 Mayıs 2016 Çarşamba günkü birleşiminde 74
sıra sayılı Kanun Tasarısı’na kadar olan işlerin görüşmelerinin tamamlanmasına
kadar, 20 Mayıs 2016 Cuma günkü birleşiminde 69 sıra sayılı Kanun Tasarısı’na
kadar olan işlerin görüşmelerinin tamamlanmasına kadar, 21 Mayıs 2016 Cumartesi
günkü birleşiminde 54 sıra sayılı Kanun Tasarısı’na kadar olan işlerin
görüşmelerinin tamamlanmasına kadar; yukarıda belirtilen birleşimlerde gece
24.00'te günlük programın tamamlanamaması hâlinde günlük programın
tamamlanmasına kadar çalışmalarını sürdürmesi önerilmiştir.
BAŞKAN
– Sayın milletvekilleri, birleşime beş dakika ara veriyorum.
Kapanma Saati: 16.00
İKİNCİ OTURUM
Açılma Saati: 16.10
BAŞKAN: Başkan Vekili Ahmet
AYDIN
KÂTİP ÜYELER: Sema KIRCI
(Balıkesir), Elif Doğan TÜRKMEN (Adana)
----- 0 -----
BAŞKAN – Sayın milletvekilleri, Türkiye Büyük Millet
Meclisinin 90’ıncı Birleşiminin İkinci Oturumunu açıyorum.
LEVENT GÖK (Ankara) – Sayın Başkan…
BAŞKAN – Sayın Gök, isterseniz yerinizden bir dakika
süre vereyim. 
Buyurun. 
VI.- AÇIKLAMALAR (Devam)
21.- Ankara Milletvekili Levent Gök’ün, İstanbul
Milletvekili Metin Külünk’ün yaptığı açıklamasındaki bazı ifadelerine ilişkin
açıklaması
LEVENT GÖK (Ankara) – Teşekkür ederim Sayın Başkan. 
Konuşması sırasında belki dikkatimden kaçmıştır, tekrar
tutanaklara bakayım diye Sayın Metin Külünk’ün konuşmasını getirttim. Genel
Başkanımıza tamamen hakaret içeren cümlelerle o bir dakikalık konuşmasını
yapmaya çalışmış Metin Külünk. Burada sarf ettiği cümlelerin tamamı Genel
Başkanımıza hakaret mahiyetindedir. Bu kürsü kullanılırken bu Mecliste herkesin
hakaretten ve sataşmadan ari bir dil kullanmasının gerekliliğini sizin de
katıldığınız toplantılarda defalarca dile getirdik ve onu da uygulamaya
çalışıyoruz. Eleştiri bir noktaya kadar ama hakaret sınırlarını aşan kelimeleri
ve cümleleri kabul etmemiz söz konusu değildir. Metin Külünk’ün kullanmış
olduğu bu sözleri ben aynen kendisine iade ediyorum ve kendisini özür dilemeye
davet ediyorum. 
(Mikrofon otomatik cihaz tarafından kapatıldı) 
BAŞKAN – Tamamlayalım Sayın Gök. 
LEVENT GÖK (Ankara) – Eğer Mecliste temiz bir dil
kullanılacaksa, herhâlde, iktidar partisi konuşmacıları bundan muaf değildir.
Bu bakımdan, Sayın Külünk’ü bu sözlerini düzeltmeye, Genel Başkanımızdan ve
grubumuzdan özür dilemeye davet ediyorum. Bu konuda sizi de sorumluluğa davet
ediyorum. 
BAŞKAN – Teşekkürler Sayın Gök. 
Tabii,
burada, her birimizin milletvekili olarak gerek insani gerek vicdani gerekse de
İç Tüzük gereği temiz dil kullanma zorunluluğumuz var. İktidar-muhalefet ayrımı
yapmadan, mutlaka ama mutlaka, kullandığımız ifadelerin ne manaya geleceğini
düşünebilecek yaşta ve başta olduğumuzu düşünüyorum. Dolayısıyla, lütfen, tüm
milletvekillerinden bir kez daha istirhamım: Tenkit edelim, en sert bir şekilde
tenkit edelim ama tahkir etmeyelim. Eleştirelim, içeriği ne olursa olsun
eleştirelim -ince eleştiriler çok daha makbuldür- ama tahkir etmeyelim, mahkûm
etmeyelim kimseyi, hakaret etmeyelim diyorum. 
Tekrardan
teşekkür ediyorum.
VIII.- ÖNERİLER (Devam)
A) Siyasi Parti Grubu Önerileri (Devam)
1.- AK PARTİ Grubunun, Genel Kurulun çalışma gün ve
saatlerinin yeniden düzenlenmesine; gündemin "Kanun Tasarı ve Teklifleri
ile Komisyonlardan Gelen Diğer İşler" kısmında bulunan 313, 35, 183, 187,
270, 306, 74, 75, 69, 55, 48 ve 54 sıra sayılı kanun teklifleri ile
tasarılarının bu kısmın sırasıyla 1, 2, 3, 4, 5, 6, 7, 8, 9, 10, 11 ve 12’nci
sıralarına alınmasına ve diğer işlerin sırasının buna göre teselsül
ettirilmesine ilişkin önerisi (Devam)
BAŞKAN
- Adalet ve Kalkınma Partisi Grubu önerisi lehinde ilk söz, İstanbul
Milletvekili Tülay Kaynarca’ya aittir.
AKIN
ÜSTÜNDAĞ (Muğla) – Ne oldu, Külünk ne oldu, Külünk?
ALİ
ŞEKER (İstanbul) – Ne oldu, Metin Külünk ne oldu?
MUHAMMET
RIZA YALÇINKAYA (Bartın) – Ne oldu?
AHMET
SAMİ CEYLAN (Çorum) – Ne bağırıyorsun, ne!
AKIN
ÜSTÜNDAĞ (Muğla) – Başkan, bu kadar mı? Bu kadar mı canım ya, Genel Başkana
burada olmadık hakaret ediyor!
BAŞKAN
- Buyurun Sayın Kaynarca. (AK PARTİ sıralarından alkışlar)
TÜLAY
KAYNARCA (İstanbul) – Sayın Başkan, değerli milletvekilleri; AK PARTİ grup
önerisi hakkında söz aldım. Genel Kurulu saygıyla selamlıyorum.
AK
PARTİ grup önerimiz, Genel Kurulun çalışma gündemi, çalışma günleri ve
saatleriyle ilgili. Bu hafta Genel Kurulun haftalık çalışma günleri dışında
cuma ve cumartesi günleri de çalışmayı planlıyoruz. Bugünden itibaren çarşamba,
cuma ve ola ki cumartesi gününü de çalışma takvimimize aldık. 
Genel
Kurulun çalışma saatlerine gelince, bugün günlük programın bitimine kadar,
çarşamba ve cumartesi günleri saat 14.00’te başlamak suretiyle günlük programı
yine tamamlayana kadar, cuma günü ise saat 10.00 itibarıyla çalışma gündemimize
başlıyoruz ve o günkü çalışma takvimi tamamlanana kadar çalışıyoruz.
Genel
Kurulun çalışma gündemine gelince, neler yapacağız? Bugün itibarıyla “Özel
Gündemde Yer Alacak İşler” ve bölümlerin görüşülmesi var. Yine, Türkiye
kamuoyunun dikkatle takip ettiği dokunulmazlıklarla ilgili Anayasa değişiklik
teklifini gündeme getiriyoruz. 313 sıra sayılı Türkiye Cumhuriyeti Anayasasında
Değişiklik Yapılmasına Dair Kanun Teklifi’mizi bugün itibarıyla görüşmeye
başlayacağız ve birinci tur oylamasının yapılmasını planlıyoruz. Cuma günü
itibarıyla da saat 10.00’da başlamak kaydıyla yine Anayasa değişiklik
teklifinin ikinci tur oylamasının gerçekleştirilmesini öngörüyoruz. Buna göre
de diğer çalışma programları belirlenmiştir. 
Bunun
hayırlı olmasını diliyorum. Genel Kurulumuzun çalışma takviminin de hayırlı
olmasını diliyor, Genel Kurulu saygıyla selamlıyorum. (AK PARTİ sıralarından
alkışlar)
BAŞKAN
– Teşekkür ediyorum.
LEVENT
GÖK (Ankara) – Sayın Başkan…
BAŞKAN
– Sayın Gök, buyurun.
LEVENT
GÖK (Ankara) – Sayın Başkan, grubumuzun talebini yerine getirmenizi rica ediyoruz
efendim.
BAŞKAN
– Sayın Gök, zannediyorum bir önceki konuşmacının da… Siz onu es geçmişsiniz
herhâlde. Bakın, aynı şekilde karşılıklı burada ifadeler var. Yani, sizden de
aynı şekilde, Sayın Ceyhun İrgil’in burada tutanaklara yansıyan ifadesini
herhâlde okumuşsunuzdur. 
BÜLENT
TURAN (Çanakkale) – Daha fazlası var Sayın Başkan, daha fazlası var.
BAŞKAN
- Dolayısıyla, burada bu tür hakaretamiz her türlü ifadeyi kınıyoruz, hep
birlikte kınıyoruz ve bundan sonraki süreçte tüm milletvekillerimizden
istirhamım, ne olursunuz, kullanacağımız dili, varacağımız sonucu
düşünerek kullanalım. 
LEVENT
GÖK (Ankara) – Bir ara verin o zaman efendim.
BAŞKAN
- Aynı şekilde, ben bu noktada tüm milletvekillerini temiz bir dil kullanmaya
davet ediyorum bir kez daha.
AKİF
EKİCİ (Gaziantep) – Yeterli mi bu cümleyi söylemek?
LEVENT
GÖK (Ankara) – Sayın Başkan, isterseniz…
BAŞKAN
– Sayın milletvekilleri, Adalet ve Kalkınma Partisi Grubu önerisi aleyhinde ilk
söz, İstanbul Milletvekili Hüda Kaya’ya aittir. (CHP sıralarından sıra kapaklarına
vurmalar)
Sayın
Kaya, buyurun… Yok mu? 
AKİF
EKİCİ (Gaziantep) – Sayın Başkan, yeterli mi yani bu cümleyi söylemek?
LEVENT
GÖK (Ankara) – Sayın Başkan, isterseniz arkada bir toplantı yapalım efendim.
İDRİS
BALUKEN (Diyarbakır) – CHP’nin grup önerisinde istemiştik.
BAŞKAN
– Tamam, peki.
LEVENT
GÖK (Ankara) – Arkaya grup başkan vekillerini davet eder misiniz Sayın
Başkanım, lütfen.
İDRİS
BALUKEN (Diyarbakır) – Yanlış oldu herhâlde, biz CHP’nin önerisinde söz
istemiştik. 
BAŞKAN
– Sayın Gök, aleyhte sözü size veriyorum.
İkinci
aleyhte söz sizin Sayın Levent Gök.
LEVENT
GÖK (Ankara) – Ben en son konuşacağım.
BAŞKAN
- Buyurun, konuşun; tamam, burada konuşalım, buyurun.
LEVENT
GÖK (Ankara) – Hayır, CHP en son konuşacak.
BAŞKAN-
Grup önerisi…
LEVENT
GÖK (Ankara) – Ben sizden şunu rica ediyorum…
BAŞKAN
- Buyurun efendim.
LEVENT
GÖK (Ankara) – Grup başkan vekillerini arkaya davet etmenizi rica ediyorum. 
BAŞKAN
- Davet edeceğim; tamam, konuşalım, davet edeceğim.
Buyurun.
AKİF
EKİCİ (Gaziantep) – Anında olur, anında, sonraya sarkmaz bu iş. Sonra olur mu
ya, ne demek, sonra olur mu?
BAŞKAN
– Buyurun, konuşalım.
LEVENT
GÖK (Ankara) – Grup başkan vekillerini… 
BAŞKAN
- Davet edeceğim, ara verdiğimde davet edeceğim.
Buyurun,
buyurun konuşacaksanız.
LEVENT
GÖK (Ankara) – Efendim, benim konuşmam en son, Halkların Demokratik Partisi
Grubu konuşsun. 
BAŞKAN
- HDP konuşmasını çekmiş, ikinci aleyhte konuşma size ait, onun için diyorum
ben. 
LEVENT
GÖK (Ankara) – Lehte konuşulsun efendim o zaman.
BAŞKAN
- Efendim, bir lehte, bir aleyhte gittiği için mecburen böyle yapmak
durumundayız Tüzük gereği.
Sayın
Gök, buyurun.
ÇAĞLAR
DEMİREL (Diyarbakır) – Çekme değil, konuşmuyoruz. 
İDRİS
BALUKEN (Diyarbakır) – Hayır, sizinkinde konuşacaktık, çekme değil.
LEVENT
GÖK (Ankara) – Yok, yok, konuşuyorlar efendim. 
BAŞKAN
- Kim konuşuyor Sayın Baluken? 
İDRİS
BALUKEN (Diyarbakır) – Bizim konuşmamız yok AKP grup önerisinde.
BAŞKAN
– Tamam, konuşması yokmuş.
Sayın
Gök, siz konuşuyor musunuz?
LEVENT
GÖK (Ankara) – Evet.
BAŞKAN
- Buyurun efendim.
Grup
önerisi aleyhinde ikinci söz Ankara Milletvekili Levent Gök’e aittir. 
Buyurun. (CHP sıralarından alkışlar) 
LEVENT GÖK (Ankara) – Sayın Başkan, değerli
milletvekilleri; AKP grup önerisi üzerinde Cumhuriyet Halk Partisi Grubu adına
söz aldım. Hepinizi sevgiyle saygıyla selamlıyorum.
AKP Grubunun özellikle muhalefet partilerinin
sözcülerinin her konuşmasına müdahil olup konuşmacıların üzerine yürümeleri,
sözle karşılık vermeleri bu Meclisin artık neredeyse bir geleneği hâline geldi.
Biz konuşmacılarımızı mümkün olduğunca uyarmaya, bu Mecliste temiz bir dil
kullanmaya ve bu konuda çalışmaların yürütülmesine olanak sağlanmasına, gayret
edilmesine özen gösteren bir tutumu Cumhuriyet Halk Partisi Grubu olarak
sergiliyoruz. Elbette, eleştiri olacaktır, eleştiri sert de olacaktır ama
hakaret olmayacaktır. Bunu defalarca grup başkan vekili olarak yaptığımız her
toplantıda sayın Meclis başkan vekilleriyle dile getirdik, müşterek kararlar
aldık ve uygulamaya çalıştık. Şimdi, Sayın Başkan, konuşmamdan sonra aynı
tutumunuzu sürdürmenizi ve grup başkan vekillerini odanıza davet ederek bu
konudaki kararlılığımızı perçinlemenizi sizden bekliyorum ve bu ümitle
konuşmamı yapıyorum. İnanıyorum ki siz de bizi davet edeceksiniz ve bu konuyu
bir şekilde çözeceğiz. 
Değerli arkadaşlarım, elbette, değişik partiler
arasında siyasi çatışmalar olacaktır, siyasi eleştiriler olacaktır ve bu zaten
demokrasinin de bir gereği ve zaten birden fazla partinin olmasının gereği de
bu. Her parti aynı düşünmeyecektir, her parti farklı düşünecektir ve partiler
de kendilerini anlatacaklardır. Partiler bunu anlatırken her şey Türkiye'nin
menfaatine olacaktır, devletin menfaatine olacaktır, insanların menfaatine
olacaktır. Bu siyasal çatışma, bu siyasal karşılıklı gelme her ortamda illa
partilerin birbirlerini -etik kurallar çerçevesinde- arkadan dolanarak sırtını
yere getirme arayışına dönüşmemelidir. 
Değerli arkadaşlarım, siyasette nezaket çok önemli,
siyasette yazılı olmayan etik kurallar, verilen sözler ve verilen bu sözler
çerçevesinde siyasi partilerin ilişkileri çok önemli; biz bunları çok
önemsiyoruz.
Cumhuriyet Halk Partisi olarak, değerli
milletvekilleri, Avrupa Birliği müzakere sürecinde ortaya konulan takvimde bir
sıkışıklık yaşandığında, derhâl AKP grup yöneticileriyle diğer ilgililerle
görüşerek devletimizin ve yurttaşlarımızın menfaatine olan yasaların
çıkartılması yönünde hangi sözü verdiysek yerine getirdik. Bu konuda, Mecliste,
Cumhuriyet Halk Partisi “Cumhuriyet Halk Partisinden önce Türkiye
Cumhuriyeti’nin menfaatidir, 78 milyon insanımızın menfaatidir.” diyerek bu
konudaki çalışmasını sürdürdü. Çoğunuzun belki siyasi çatışma ortamında,
karşılıklı kavgaların yaşandığı ortamda fark edemediği pek çok kolaylığı o
yasaların geçmesi sırasında biz hem kürsüde hem de bu Mecliste verdiğimiz
oylarla perçinledik değerli arkadaşlarım. Çünkü bizim adımıza verilmiş söz,
sözdür değerli arkadaşlar; siyaset böyle yürür, bir nezaket çerçevesinde
yürümelidir. 
Sayın Cumhurbaşkanı tarafından son anda geçtiğimiz
günlerde görevi bıraktırma noktasına getirilen Başbakan Ahmet Davutoğlu, geçen
ay bir grup toplantısında, AKP grup toplantısında Urfalılara söz verdi, dedi
ki: “Sevgili Urfalılar, ben Urfa’nın kurtuluş yıl dönümünde sizin yanınıza
geleceğim ve Meclisten bir şeref madalyasıyla gelip onu Urfalılara hediye
edeceğim.” 
Değerli
arkadaşlarım, Urfa’ya şeref madalyası verilmesine ilişkin teklif bir torba
yasanın içerisindeydi. Başbakanın verdiği sözün o torba yasanın tümü
görüşülmeden yerine getirilmesi mümkün değildi. Genel Başkanımız Sayın Kemal Kılıçdaroğlu,
derhâl “Nasıl çözebiliyorsanız çözün, bir Başbakanı verdiği sözü tutmuş olarak
Urfa’ya gönderelim ve Cumhuriyet Halk Partisi Grubu olarak Urfa’nın şeref
madalyasını almasını sağlayan teklifi torba yasanın dışında bu Meclisten
geçirin.” diye bize talimat verdi. AKP’li yöneticilerimiz burada, hepsiyle yüz
yüze geliyoruz ve değerli arkadaşlarım, İç Tüzük’ü de zorlayarak, Cumhuriyet
Halk Partisinin rızası ve muvafakati dâhilinde torba yasadan çıkartıldı Urfa’ya
şeref madalyası verilmesi önerisi, ayrı bir maddeyle -hepinizin de takip ettiği
gibi- burada görüşüldü, geçirildi ve bir ülkenin Başbakanına verdiği sözü
tutması sağlandı. 
Değerli
arkadaşlarım, bunları niçin anlatıyorum? Biz yaklaşık bir ay kadar önce AKP’li
grup başkan vekili arkadaşlarımızla bir konuyu görüştük, “Biz Cumhuriyet Halk
Partisi olarak kamp yapmak istiyoruz, kampımızı AKP Grubunun da çalışmalarına
engel olmayacak bir tarihte, sizlerle hep beraber belirleyeceğimiz bir takvim
çerçevesinde gerçekleştirelim.” dedik ve kendilerine sorduk: 20 Mayıs tarihinde
getirmeyi düşündüğünüz bir kanun var mıdır, bir yasa var mıdır ya da başka bir
çalışmanız var mıdır? Çünkü, Cumhuriyet Halk Partisi olarak Meclis
çalışmalarının aksamasını istemiyoruz. Biz, doğal olarak, Meclisin çalışmadığı
bir günde ancak bu çalışmalarımızı yapmak için bu kararlılığımızı kendilerine
gösterdik. 
Değerli arkadaşlarım, biz, tam bir ay önce, 20 Mayıs
tarihinde Antalya’da Parti Meclisi toplantısı ve milletvekilleri çalışma kampı
yapmak üzere bu konuda bir görüş birliğine vardık, tam bir ay önce. Otelin her
türlü rezervasyonu ayarlandı, uçak biletleri alındı; herkes yol hazırlıklarına
başlamışken geçtiğimiz hafta Meclisin kapanmasını başka bir sürece sokmak
isteyen AKP yönetiminin bugün getirdiği grup önerisiyle, bizim 20 Mayıs ve 21
Mayısta Parti Meclisi toplantımız ve milletvekilleriyle yapacağımız toplantının
olduğu günler -yani 20 Mayıs ve 21 Mayıs- bir çalışma takvimine bağlandı
değerli arkadaşlarım. Birazdan bunu oylayacaksınız, sayısal çoğunluğunuz var,
elbette kabul edebilirsiniz ama değerli arkadaşlarım, siyasi nezaket ne olacak?
Verilen sözler ne olacak?
AYŞE
SULA KÖSEOĞLU (Trabzon) – Kapattırmasaydınız Meclisi.
LEVENT
GÖK (Devamla) – Verilen sözleri nasıl birbirimize anlatacağız daha sonradan? Bu
grup içerisinde, Meclis içerisinde muhalefet partisi olarak İç Tüzük’ten
kaynaklanan en doğal haklarımızı kullanmamızın önüne geçmek için böyle bir
durum yapılabilir mi? Bundan büyük bir kırgınlık ve üzüntü duyduğumu belirtmek
istiyorum. 
Biz
pek çok yasada Cumhuriyet Halk Partisi olarak bir an önce geçmesi açısından her
türlü kolaylığı sağlamışken, Avrupa Birliği müzakere sürecinde takvimin
sıkışıklığını göz önünde bulundurarak her türlü kolaylaştırıcı rolü oynamışken
bunun bize yapılmasını büyük bir etik dışı davranış olarak görüyoruz değerli
arkadaşlarım. 
Üzüntümü
sizlerle paylaşıyorum. Kırgınız bu konuda sizlere eğer bu kararı alırsanız. Bu
kararı alırsanız ne olur? Bu kararı alırsanız, Cumhuriyet Halk Partisi biliniz
ki Meclisin çalışma konulan her gününde Mecliste olur; Mecliste olur ama ondan
sonraki çalışmalarda birbirimizin yüzüne bakarken ya da bir şey talep ederken
“acaba” diye düşüneceğimiz bir sürece gireriz. 
Bunları
yapmak yanlıştı, bu çok kolay çözülebilecek bir problemdi. Örneğin, ikinci tur
oylamaları önümüzdeki haftaya bırakmak mümkündü, bunlar yapılmadı. Bu
kırgınlığımı ve üzüntümü sizlerle paylaşıyorum değerli milletvekilleri.
Siyaseti nezakete ve verilen sözlere oturtturmak durumundayız. Bu tablo,
demokrasi geleneği açısından, Parlamento geleneği açısından kabul edilemez bir
durumdur. Bir gün sizin de başınıza gelebilir. Bunu anlayışla karşılamamız
gerekir değerli arkadaşlarım. Bizim belirlediğimiz kamp tarihi kendi başımıza
belirlediğimiz bir tarih değil ki. Görüştük bütün arkadaşlarımızla, mutabık kaldık,
kampımızı yapıyoruz ama şimdi gelen öneriyle bunun önlenmesine dönük bir süreci
de kırgınlıkla karşıladığımızı sizlere ifade ediyoruz.
Parlamentonun
her koşulda nezaketinin ve birbirine olan özeninin -partiler arasında- olması
gerektiğinin de altını çiziyoruz. Biz bundan sonra, Cumhuriyet Halk Partisi
olarak yine bu özeni göstermeye devam edeceğiz ama artık akan su eski su
değildir değerli arkadaşlarım.
Hepinizi
saygıyla selamlarım. (CHP sıralarından alkışlar)
BAŞKAN
– Teşekkür ediyorum. 
Sayın
milletvekilleri, grup başkan vekillerini davet ediyorum. 
Birleşime
beş dakika ara veriyorum. 
Kapanma Saati: 16.28
ÜÇÜNCÜ OTURUM
Açılma Saati: 16.36
BAŞKAN: Başkan Vekili Ahmet AYDIN
KÂTİP ÜYELER: Sema KIRCI (Balıkesir), Elif Doğan TÜRKMEN (Adana) 
---0---
BAŞKAN
– Türkiye Büyük Millet Meclisinin 90’ıncı Birleşiminin Üçüncü Oturumunu
açıyorum.
Sayın
Turan, bir dakika süreyle size söz veriyorum.
VI.- AÇIKLAMALAR (Devam)
22.- Çanakkale Milletvekili Bülent Turan’ın, Meclisin
tüm kamuoyuna örnek olması ve milletvekillerinin daha bir saygın dil
kullanmaları gerektiğine ilişkin açıklaması
BÜLENT
TURAN (Çanakkale) – Sayın Başkan, değerli milletvekili arkadaşlarım; bu yüce
Meclis aynı zamanda çalışmalarıyla, konuşmalarıyla, üslubuyla tüm kamuoyuna
örnek olmak durumunda. Tüm vekillerimizin tüm grup toplantılarında, tüm Genel
Kurul konuşmalarında daha hassas bir dil kullanmasını, topluma örnek bir ifade
kullanmasını… Dolayısıyla, Meclisin saygınlığının hepimiz için değerli olduğunu
ifade etmek istiyorum.
Teşekkür
ediyorum.
BAŞKAN
– Teşekkürler.
Sayın
Gök, buyurun.
LEVENT
GÖK (Ankara) – Sayın Başkan, sanırım, AKP Grup Başkan Vekili bir cümleyi unuttu
ya da ben dikkat edemedim. Herhâlde maksadını aştığını ifade edeceği bir
cümlesi de olacaktı arkadaşımızın, onu tamamlarsa ben de devam ederim Sayın
Başkan.
Bülent
Bey bir eksiğini tamamlarsa ben de…
BAŞKAN
– Tamam, siz tamamlayın, sonra Bülent Bey’e tekrar döneriz gerekirse.
Sayın
Turan, buyurun.
BÜLENT
TURAN (Çanakkale) – Sayın Başkan, Levent Bey’in hatırı, kıymeti bizim için… Ne dememi,
ifade etmemi istiyorlar bilemiyorum ama bir daha diyorum: Tüm vekillerimizin
daha saygın dili kullanmasını, gruplarda, Genel Kurulda, her türlü komisyon
toplantısında daha saygın bir dil kullanıp topluma örnek olmasını istiyoruz.
Haddini aşan, maksadını aşan ifadeler varsa da bunların revize edilmesini talep
ediyoruz.
BAŞKAN
– Teşekkür ediyoruz.
Evet,
maksat hasıl olmuştur.
Sayın
Gök, buyurun, size de aynı şekilde…
LEVENT
GÖK (Ankara) – Teşekkür ederim, yeterli.
BAŞKAN
– Tamam, peki.
VIII.- ÖNERİLER (Devam)
A) Siyasi Parti Grubu Önerileri (Devam)
1.- AK PARTİ Grubunun, Genel Kurulun çalışma gün ve
saatlerinin yeniden düzenlenmesine; gündemin "Kanun Tasarı ve Teklifleri
ile Komisyonlardan Gelen Diğer İşler" kısmında bulunan 313, 35, 183, 187,
270, 306, 74, 75, 69, 55, 48 ve 54 sıra sayılı kanun teklifleri ile
tasarılarının bu kısmın sırasıyla 1, 2, 3, 4, 5, 6, 7, 8, 9, 10, 11 ve 12’nci
sıralarına alınmasına ve diğer işlerin sırasının buna göre teselsül
ettirilmesine ilişkin önerisi (Devam)
BAŞKAN
– Evet, Adalet ve Kalkınma Partisi Grubu önerisinin lehinde ikinci söz…
Sayın
Turan, siz mi konuşacaksınız?
BÜLENT
TURAN (Çanakkale) – Sayın Başkanım, Murat Alparslan konuşacak.
BAŞKAN
– Sayın Alparslan, buyurun efendim. (AK PARTİ sıralarından alkışlar) 
MURAT
ALPARSLAN (Ankara) – Sayın Başkan, çok değerli arkadaşlar; hepinizi saygıyla
selamlıyorum. 
Bugün
verdiğimiz öneriyle Meclisin çalışma günlerini ve saatlerini düzenleyerek
milletin hizmetkârı olarak, millet iradesi ve egemenliğini temsil ettiğimiz bu
aziz Meclisin daha verimli, daha etkin bir çalışma yapmak suretiyle kamuoyunda
da beklenti hâline gelen öncelikli meselelerin görüşülmesi, konuşulması ve
halli konusunda bir takvim ortaya koyuyoruz. Bu kapsamda da bugün gensoru ve
sonrasında 313 sıra sayılı Anayasa’nın bazı maddelerinin değişikliğine ilişkin
Kanun Teklifi’mizin görüşülmesine başlanılması ve nihayetinde birinci tur
oylamalarının yapılmasından sonra cuma günü saat onda açılarak ikinci tur
oylamalarının yapılması; tamamlanamaması hâlinde de cumartesi günü 14.00’te
açılarak programına devam etmesi arzusuyla bu önerimizi verdik. Biz burada
milletin hizmetkârı ve millet iradesini temsil eden kişiler olarak milletin
öncelikli meselelerini çözmek ve sorunlarına bir şekilde çare olmak için bu
çalışma takvimimizi samimi ve gayretli bir şekilde ortaya koymak, bunu yaparken
de nezaketi, suhuleti ve samimiyeti bırakmamak şeklinde devam etmeyi arzu
ediyoruz çünkü biz biliyor ve inanıyoruz ki hiçbir şekilde taklit edilemeyecek
nadir şeylerden birisi samimiyettir ve bu samimiyet testini de en iyi millet
yapmaktadır.
İnşallah,
bu önerimizin kabulü hâlinde Meclis gündemindeki çalışmalarımız milletimizin
beklentilerine, demokrasinin gelişmesine katkı sağlayacak sonuçlara sebep olur
diyor, hepinizi saygıyla, sevgiyle selamlıyorum. (AK PARTİ sıralarından
alkışlar) 
BAŞKAN
– Teşekkürler Sayın Alparslan
Adalet
ve Kalkınma Partisi Grubu önerisi aleyhinde ikinci ve son söz Manisa
Milletvekili Erkan Akçay’a aittir.
Buyurun
Sayın Akçay. (MHP sıralarından alkışlar) 
ERKAN
AKÇAY (Manisa) – Sayın Başkan, değerli milletvekilleri; Adalet ve Kalkınma
Partisinin grup önerisi üzerinde söz aldım. Muhterem heyetinizi saygıyla
selamlıyorum.
Sayın
Başkan, her ne kadar İç Tüzük gereği aleyhte söz almış isek de biz Milliyetçi
Hareket Partisi olarak bu Adalet ve Kalkınma Partisi grup önerisinin lehinde oy
kullanacağımızı konuşmamızın başında ifade etmek istiyorum. 
Bu
grup önerisinde Türkiye Büyük Millet Meclisinin çalışma takvimi belirleniyor.
Aslında bu öneriyi geçtiğimiz hafta Perşembe günü görüşecektik ancak 317
sandalyeye sahip Adalet ve Kalkınma Partisi Grubu 184 milletvekilini Genel
Kurulda hazır bulunduramadığı için bu grup önerisi bugüne kaldı. 
Bugün,
ülkemizin içinde bulunduğu ve karşı karşıya kaldığı çok önemli ve derin
sorunlar vardır. Terör ve bölücülük, siyasi istikrar, ekonomi, işsizlik,
borçluluk, dış politika sorunları, mülteciler, yaşanan temel hukuksuzluklar
gibi çok temel sorunlar vardır, bunları daha da sayabiliriz.
Biz
Milliyetçi Hareket Partisi olarak büyük bir gayret ve iyi niyetle Türkiye Büyük
Millet Meclisinin işlerliğini sağlamaya gayret ediyoruz. Vatandaşlarımızın,
milletimizin lehine gördüğümüz olumlu düzenlemeleri destekliyoruz; olumlu
bulmadıklarımızı eleştiriyoruz, karşı çıkıyoruz. Bu tutumumuz dün olduğu gibi, eskiden
olduğu gibi önümüzdeki süreçte de aynı şekilde devam edecektir. Örneğin, daha
geçtiğimiz ay içerisinde müstafi ve devrik Başbakan Sayın Davutoğlu vize
muafiyeti için Avrupa Birliği şartlarına dair destek istediğinde Mecliste bu
desteği gösterdiğimize hepiniz şahitsiniz. Meclis günlerce, gece gündüz mesai
yaptı, zaman zaman akıntıya kürek çekildi çünkü toplantı yeter sayısını ve
karar yeter sayısını çoğu zaman iktidar partisi grubu sağlayamadı. Çalışma
saatlerinin ve günlerin boşa harcanmasının en önemli sebebi budur. 
Peki,
bu mesai yapıldı da ne oldu? Mehmet Akif Ersoy’un deyimiyle bin kıssa, bir
hisse verdi mi? Vermedi. Haziran için söylenen vize muafiyeti için bu sıralar
ekim ayı telaffuz edilmeye başlandı. Sayın Başbakan ayrı konuştu, Sayın Cumhurbaşkanı
ayrı konuştu. Şimdi bu ekim ayı da tereddütlü, verilip verilmeyeceği dahi belli
değildir. Yani, bu çalışmaların büyük ölçüde akıntıya kürek çeker gibi boşa
gittiğini de üzülerek görüyoruz. 
Türkiye’nin
gündeminde sanal birtakım tartışmalar yapılıyor, bunun da adına efendim,
“sistem tartışması”, “rejim tartışması” deniliyor. Değerli arkadaşlar,
Türkiye’nin bir rejim ve sistem sorunu yoktur, öncelikle iktidar partisinin,
iktidar grubunun, ülkeyi yönetenlerin en iyi, en başta bilmesi gerekenler budur.
Türkiye’de sistem sorunu yoktur, mevcut sistemin, kuralların ve hukukun iyi
yönetilememesi, iyi işletilememesi söz konusudur. Bu yapay sorunlarla yani
Hükûmet krizi bile çıkarıldı. Bu, ülkeyi kötü yönetmenin bir neticesidir.
Aylarca savunduğunuz “Tek parti istikrarı getirir, cumhurbaşkanının başbakanın
aynı orijinden gelmesi gerekir.” gibi kendi iddialarınız, kendi tezleriniz bir
anda çöktü ve yerle bir oldu. Yıllardır mücadele ettiğinizi söylediğiniz
vesayet makamlarını kendi ellerinizle inşa ettiniz. 
Şimdi,
Türkiye şahsi ve keyfî bir yönetim altında sürüklenirken bir çözüm arayışı
tartışmaları da sanal düzlemde devam ediyor ve bu sorun kendi yarattığınız,
kendi ortaya çıkardığınız bir sorundur çünkü teşhisi yanlış koyuyorsunuz.
Değerli
arkadaşlar, Antik Yunan’da “Elealı Zenon” diye bir filozof vardı. Bu kişi aynı
konuşmasında birbirini tekzip eden, birbiriyle çelişkili düşünceleri aynı anda
kullanmasıyla meşhurdur. Adalet ve Kalkınma Partisinin bazı sözcülerine
baktığımızda âdeta bu Elealı Zenon’un çağımızdaki torunları gibi
davranmaktadır. Bir taraftan tek adam yönetimine evrilecek başkanlığı
savunurken diğer yandan hukuk devleti, yargı bağımsızlığı, kuvvetler
ayrılığından bahsetmek işte bu çelişkiyi ifade etmektedir.
Artık
sorunun tanımını yapabiliriz. Sorun şahsi ve keyfî bir yönetim anlayışının
sonucu ortaya çıkmıştır. İktidar partisinin seçim önceleri genelde adaylarına
bazı kitap tavsiyeleri olur fakat o tavsiyelerin içerisinde Yusuf Has Hacib’in
Kutadgu Bilig’ini bir türlü göremeyiz. Hepimizin Kutadgu Bilig’den bazı devlet
yönetimine, hukuka, geleneğe, göreneğe ait, kamu yönetiminin devamlılığına ait
ilkeleri öğrenmesinde fayda var. Diyor ki: “Adalete istinat eden kanun göğün
direğidir, kanun bozulursa gök yerinde duramaz.” Çünkü devlet adalet üzerine,
hukuk üzerine inşa edilir. Devleti kurum ve kurallarıyla yönetemezseniz hukuk
düzeninden çıkar.
Sonuç
olarak değerli milletvekilleri, yüce Meclisi ve iktidarı Türkiye’nin gerçek
sorunlarına odaklanmaya davet ediyorum. Türkiye kurum ve kurallarıyla yönetilmemektedir,
Anayasa, kanun, hukuk hiçe sayılmaktadır. Yeri geldiğinde mevzuatı bir kenara
bırakamazsınız. Kurum ve kurallar zamandan ve mekândan bağımsızdır ve tekrar
ediyorum; Türkiye şahsi ve keyfî bir yönetim altındadır. Yaşanan menfi
hadiselerin arkasında yönetememe sorunu vardır. Bunu bazı düşünürler
“yönetemeyen demokrasi” olarak tanımlamaktadır. Yönetemeyenler kabahati
kendinde arayacaklarına suçu sisteme ve Anayasa’ya yükleyerek sorumluluktan
kaçmaya çalışıyorlar ancak sorumluluktan kurtulamazlar. 
Türkiye
Büyük Millet Meclisinin de çalışmalarını, Anayasa, kanunlar, İç Tüzük hükümleri
çerçevesinde, sadece milletimizin ve Türkiye Cumhuriyeti’nin ali çıkarları ve
ilelebet payidarlığı ülküsü çerçevesinde yürütmesi gerekmektedir. 
Bu
düşüncelerle, Genel Kurulu saygıyla selamlıyorum. (MHP sıralarından alkışlar)
BAŞKAN
– Teşekkürler Sayın Akçay. 
Adalet
ve Kalkınma Partisi Grubu önerisini oylarınıza sunuyorum: Kabul edenler… Kabul
etmeyenler… Öneri kabul edilmiştir. 
İç
Tüzük’ün 37’nci maddesine göre verilmiş bir doğrudan gündeme alınma önergesi
vardır, okutup işleme alacağım ve oylarınıza sunacağım.
Buyurun.

VII.- BAŞKANLIĞIN GENEL KURULA SUNUŞLARI
B) Önergeler
1.- İstanbul Milletvekili Mustafa Sezgin Tanrıkulu’nun
(2/187) esas numaralı, Türk Ceza Kanununda Değişiklik Yapılması Hakkında Kanun
Teklifi’nin doğrudan gündeme alınmasına ilişkin önergesi (4/ 31)
Türkiye Büyük Millet Meclisi Başkanlığına
(2/187)
esas numaralı Kanun Teklifimin İç Tüzük’ün 37’nci maddesine göre doğrudan Genel
Kurul gündemine alınmasını arz ederim. 
Saygılarımla.

 Mustafa
Sezgin Tanrıkulu
 İstanbul
BAŞKAN
– Teklif sahibi olarak İstanbul Milletvekili Mustafa Sezgin Tanrıkulu
konuşacaktır. 
Buyurun
Sayın Tanrıkulu. (CHP sıralarından alkışlar)
Süreniz
beş dakikadır.
MUSTAFA
SEZGİN TANRIKULU (İstanbul) – Sayın Başkan, değerli milletvekilleri; bu Meclise
ayak bastığımdan beri temel hedeflerimden biri faili meçhul cinayetlerin
aydınlatılması ve sorumluların hesap vermesi olmuştur. Bu konuda onlarca soru
ve araştırma önergesi sundum. Bu kürsüden defalarca sizlerin vicdanına
seslendim fakat maalesef, iktidar partisi giderek failleri kollayan bir noktaya
geldi. 1990’larda işlenen faili meçhul cinayetlerle ilgili açılan ve bizi ilk
başta umutlandıran davaların tümü Adalet Bakanlığının yönlendirmesiyle başka
illere nakledildi ve sonra da çoğu cezasızlıkla sonuçlandı. 
Son
olarak, değerli arkadaşım Diyarbakır Baro Başkanımız Tahir Elçi cinayeti, altı
ay gibi bir sürede, jet hızıyla faili meçhul hâline getirildi. Tahir’in ömrü
faili meçhullere karşı savaşmakla geçmişti. Ona yapılabilecek en büyük
haksızlıktı. Bir köy çocuğu olarak dişiyle, tırnağıyla çabalayıp kendini
yetiştirerek iyi bir avukat oldu. Yetmedi, ülkesi daha iyi olsun diye,
ülkesinin insanları daha iyi koşullarda yaşasın diye çaba gösterdi, insan
haklarıyla ilgilendi ve katledildi. Üzerine de cinayetten altı ay sonra “faili
bilinmez” diye bir bilirkişi raporu yapıştırıldı. 
Cumartesi
Anneleri bugün Adalet Bakanlığının önündeydi değerli arkadaşlar. Şu mektubu
asmak istediler, Adalet Bakanlığının duvarlarına ama kendilerine izin
verilmedi. 13 Aralık 2012 tarihli mektubu şimdi ben kürsüden, kayıtlara geçmesi
bakımından bir kez daha okuyorum: 
“Sayın Adalet
Bakanı, ben Berfo Kırbayır. Otuz iki yıl önce 13 Eylül 1980 günü devletin
Göle’deki evimden alıp kaybettiği Cemil Kırbayır’ın annesiyim. 105 yaşındayım.
Yıllardır devlet bana oğlumun gözaltı merkezlerinden firar ettiği yalanını
söyledi. Gitmediğim yer, başvurmadığım kapı kalmadı. Oğlumu götürdükleri günden
beri, belki gelir diye, kapımı açık tuttum; gözüm yollarda, kulağım kapıda
yaşadım. Her gece başımı yastığa ‘Yavrum neredesin?’ diye koydum. 5 Şubat 2011
günü, benim gibi evlatları kaybedilen annelerle birlikte Başbakan Erdoğan’la
görüştüm. Ona ‘Bana oğlumu bul.’ dedim. Mecliste oğlumun akıbetini araştıran
bir komisyon kuruldu. Bu komisyon Cemil’imin firar etmediğini açıkladı,
işkenceyle öldürüldüğünü ve işkenceciler tarafından kaybedildiğini söyledi.
Oğluma işkence yapanların isimlerini açıkladı. Kars savcısına gittim, ‘Daha ne
bekliyorsun, oğlumun mezarını bul.’ dedim. Aradan iki yıl geçti, ağır
hastalıklar geçirdim, doktorlar bir hafta ömür biçti bana ve
Cemil’imi bulmak, onunla birlikte toprağa girmek, ondan bir daha hiç ayrılmamak
arzum beni yaşattı. Anlayacağın ahımı Azrail duydu da devleti yönetenler,
savcılar duymadı. Her şey ortada, oğlumu öldürenler, gömenler belli ama mezarı
bulunmuyor. Benim durumumdaki yüzlerce anne, Galatasaray’dan, Diyarbakır’dan,
Batman’dan, Dicle’den, çocuklarının mezarını istiyor. 
Avrupa
Mahkemesi, çocuklarımızı kaybettiği için devleti suçlu buluyor; Meclis
araştırıyor, çocuklarımızı devletin kaybettiğini söylüyor ama savcılar ‘Sizin
çocuklarınız gözaltına alınmamış ya da firar etmiş.’ deyip dosyaları kapatıyor.
Mahkemeler çocuklarımızı kaybedenleri yargılamıyor. Oğlumun kaybedilmesinden
sorumlu tuttuğum Kenan Evren ve Tahsin Şahinkaya cezaevinde olması gerekirken
mahkemeye bile getirilmiyor. Çocuklarıma ‘Cemil’i bulmadan beni gömmeyin,
morgda bekletin, Cemil bulununca bizi birlikte gömün, gömerken de onun kemiklerini
baş ucuma yerleştirin.’ diye vasiyet ettim. Bakan Bey, sen Adalet Bakanısın,
annelerin adalet isteğini yerine getirmek, savcıların işlerini layıkıyla
yapmasını sağlamak senin görevin. Senden otuz iki yıldır aradığım oğlumun
mezarının bulunmasını istiyorum. Adaletsiz bir ülkenin Adalet Bakanı olma,
kayıp yakınlarının adalet talebini duy ve gereğini yap. Bunlar bir anne olarak,
bir yurttaş olarak talebimdir. 
Berfo
Kırbayır, İstanbul, 13 Aralık 2012.”
Değerli
arkadaşlar, Berfo Kırbayır, sonuçta, bu mektuptan çok kısa bir süre sonra öldü
ama çocuklarının kemikleri hâlâ bulunamadı. Eğer faili meçhul cinayetlerde ve
kayıplarda zaman aşımını istemiyorsak ve Birleşmiş Milletlerin 13 Mayıs 2016
tarihli raporuna riayet etmek istiyorsak ve Türkiye’yi uluslararası mecralarda
mahkûm ettirmek istemiyorsak faili meçhul cinayetlerde ve kayıplarda zaman
aşımının Ceza Yasası’ndan çıkması lazım. O nedenle sizleri bu kanun teklifinin
Genel Kurula alınması için “evet” oyu vermeye davet ediyorum.
Teşekkür
ederim. (CHP sıralarından alkışlar)
BAŞKAN
– Teşekkürler. 
Şimdi
bir milletvekili adına Ankara Milletvekili Necati Yılmaz konuşacaktır.
Sayın
Yılmaz, buyurun. (CHP sıralarından alkışlar)
NECATİ
YILMAZ (Ankara) – Sayın Başkan, değerli milletvekilleri; içinde bulunduğumuz
Uluslararası Gözaltında Kayıplar Haftası'nda sizlere sesleniyorum: Nurettin
Öztürk'ü duydunuz mu? Cahide Bayram'ı gördünüz mü hiç? Ya Erdal Karaçalık'ı
biliyor musunuz? Peki Cemil Kırbayır'ı tanır mısınız? Tanıyamazsanız,
bilemezsiniz, göremezsiniz ve duyamazsınız çünkü onlar devlet eliyle
kaybedildiler. Sizin tanımadığınız, görmediğiniz ve bilmediğiniz bu insanlar
devlet yetkisini kullanan kişilerce aramızdan alınıp götürüldüler. 
Gözaltında
yok etme veya kaybetme devlet gücünü kullanan, devlet tarafından korunan,
hukuka hesap vermeyen örgütlenmelerin ve organizasyonların işidir; bunun adı
kontrgerilladır, gladyodur, derin devlettir. Devlet erkini kullanan ancak
hukuka hesap vermeyen, kendisini hukukla bağlı görmeyen her faaliyet bir gladyo
faaliyetidir. Devletin temel varlık gerekçesi yaşam hakkını güvence altına
almaktır. Bu ödevine ihanet ederek, vatandaşlarını katledenleri koruyan devlet
çürümeye mahkûmdur.
Sayın
milletvekilleri, ne yazık ki gözaltında kaybetme tüm totaliter yönetimlerde
görülen, iktidarın kendisini korumak için toplumsal muhalefete karşı uyguladığı
organize, bilinçli ve karanlık bir saldırı türüdür. Bu kirli yöntemi uygulayan
iktidarlar baskı ve sömürü sistemine karşı aktif mücadele içinde olan
devrimcileri, insan hakları savunucularını gözaltına alıp kaybederek halk
arasında korku, belirsizlik ve kaygı yaratmaya ve böylece toplumsal muhalefeti
susturmaya çalışmaktadırlar.
Sayın
milletvekilleri, beyaz Toroslarla evlerinden, iş yerlerinden alınıp, işkenceyle
öldürülüp, bedenleri kireç kuyularında çürütülen bu insanları unutmaya razı
olamayız. O kireç kuyularında insan bedenlerinin yanı sıra insanlık ve hakikat
de bize sesleniyor, “Bizi buradan çıkarın.” diyor. Zaman aşımı veya başka bir
nedenle bu sesi duymazdan gelemeyiz. 
Sayın
milletvekilleri, gözaltında kayıplara karşı mücadele, bir hukuk mücadelesi
olduğu kadar bir insanlık mücadelesidir. Biz bu mücadeleyi sürdürmeyi, bu
kayıpların hesabını sormayı boynumuzun borcu olarak görüyoruz. 
Sayın
milletvekilleri, AKP iktidara gelmeden, faili meçhulleri ortadan kaldıracağını,
derin devletle hesaplaşacağını söylemişti, bunu vadetmişti. Ne yazık ki diğer
sözleri gibi bu sözünü de yerine getirmedi. Derin devletle hesaplaşmak yerine
zamanla onunla bütünleşti. Geçmişin hesabını sormak yerine açtığı kumpas
davalarıyla bu kişileri bilim adamları, gazeteciler ve aydınlarla bir araya
getirerek aklamaya çalıştı. Diğer tüm yolsuzlukların ve hukuksuzlukların üstünü
örten yaklaşımıyla bir şal gibi gladyonun da üzerini örttü. 
Sayın
Başkan, sayın milletvekilleri; haberdar mıyız bilmiyorum, tam beş yüz seksen
bir haftadır cumartesi günleri Galatasaray Meydanı'nda ellerinden koparılıp
alınan çocuklarının geride kalan resimlerine sımsıkı sarılarak sessizce
bekleyen anneler var, Cumartesi Anneleri. Kaybettirilen çocuklarını görmek,
değilse akıbetlerini bilmek, varsa kemiklerine dokunmak istiyorlar. Bunun için
yıllardır susuyorlar. Onlar bu acı içinde susarken biz susamayız, gözlerimizi
kapayamayız, zaman aşımı gibi bahanelere sığınamayız, bu anneleri duymak Meclisin
görevidir. 
Sayın
milletvekilleri, Berfo Ana, bu annelerin simgesidir. Otuz üç yıl oğlu Cemil
Kırbayır'ın kemiklerini bulup dokunmak için inatla 105 yaşına kadar yaşadı,
ölmedi. Yaşlı bedeni daha fazla dayanamayıp üç yıl önce evlat acısı ve
özlemiyle aramızdan ayrıldı. Berfo Ana bir semboldür. Onun sözleriyle sözlerimi
bitiriyorum: “Görseniz oğlum nasıl babayiğitti. Kars'ta başlık parasının
kaldırılması için çalıştı. Köylülerin süt paralarını sömürenlere karşı çıktı.
Orman kaçakçılığının engellenmesi için çaba harcadı. Oğlumu öldüren Mehmet
Hayta, Selçuk Ayyıldız ve Zeki Tunçkolu adlı polislerdir. Kocam İsmail Kırbayır
yıllarca onların yargılanması için dilekçe verdi, bu yolda 1991'de öldü. Oğlumu
öldürenlere sesleniyorum: Ölmek üzereyim, Allah rızası için oğlumun kemiklerini
bana versinler.” diyordu Berfo Ana. Berfo Ana’nın bu haykırışlarını ve
iddialarını dinlemek, üzerine gitmek hepimizin, öncelikle de bu Meclisin
görevidir. 
Saygılar
sunuyorum. (CHP sıralarından alkışlar) 
BAŞKAN
– Teşekkür ediyorum. 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Sayın
milletvekilleri, (11/10) esas numaralı Gensoru “önergesi”nin geri çekildiğine
dair bir önerge vardır, okutuyorum:
2.- HDP Grubu adına, Grup Başkan Vekilleri Diyarbakır
Milletvekili İdris Baluken ve Diyarbakır Milletvekili Çağlar Demirel’in,
Türkiye’nin bir terör örgütü ile ithalat ve ihracat ilişkisine girmesinde ve
yatırımlar için gerekli olan finansman ihtiyacının dışarı kaçmasında
sorumluluğu bulunduğu iddiasıyla Ekonomi Bakanı Mustafa Elitaş hakkında gensoru
açılmasına ilişkin önergesinin (11/10) geri alındığına ilişkin önergesi (4/35)
Türkiye
Büyük Millet Meclisi Başkanlığına
2/5/2016
tarihinde vermiş olduğumuz (11/10) esas numaralı Ekonomi Bakanı Sayın Mustafa
Elitaş hakkında verilen gensoru önergemizi geri çekiyoruz. 
Bilgilerinize
saygılarımla arz ederim. 

 Çağlar
Demirel  İdris
Baluken 
 Diyarbakır
 Diyarbakır
 Grup
Başkan Vekili Grup
Başkan Vekili
BAŞKAN
– Böylece gündemin “Özel Gündemde Yer Alacak İşler” kısmında yer alan (11/10)
esas numaralı Gensoru Önergesi geri alınmıştır. 
Sayın
Baluken, buyurun, açıyorum sistemi. 
Buyurun.

VI.- AÇIKLAMALAR (Devam)
23.- Diyarbakır Milletvekili İdris Baluken’in,
muhalefeti tasfiye etmeyi amaçlayan bir Anayasa düzenlemesi görüşülürken
muhalefetin normal denetim mekanizmaları işliyormuş gibi bir görüntü vermesinin
etik olmadığı kanaatinde oldukları için gensoru önergelerini geri çektiklerine
ilişkin açıklaması 
İDRİS
BALUKEN (Diyarbakır) – Teşekkür ediyorum Sayın Başkan. 
Sayın
Başkan, HDP şahsında muhalefetin tasfiye edileceği, Meclisin feshedilmesini
amaçlayan, dokunulmazlık kılıfıyla Genel Kurula getirilen geçici anayasa
teklifinin görüşüleceği bir günde hiçbir şey olmamış gibi, muhalefetin denetim
mekanizması normal işliyormuş gibi bir görüntü vermenin etik olmadığı
kanaatindeyiz. 
Çok
önemli olan bu gensoru görüşmesiyle ilgili, denetim hakkımızı saklı tutmak
kaydıyla, bugün çektiğimizi ifade etmek isteriz. Bu tavrımız, aynı zamanda “HDP
dokunulmazlık görüşmelerini engellemeye çalışıyor, uzatmaya çalışıyor,
görüşmeleri tıkamak istiyor.” şeklinde yaratılmak istenen algı operasyonuna da
güçlü ve kendinden emin bir siyasi tavırdır. 
Genel
Kurula ve Türkiye kamuoyunun bilgisine saygıyla arz ederiz.
BAŞKAN
– Teşekkür ediyorum. 
Sayın
milletvekilleri, birleşime on dakika ara veriyorum. 
Kapanma Saati: 17.02 
DÖRDÜNCÜ OTURUM
Açılma Saati: 17.16
BAŞKAN: Başkan Vekili Ahmet AYDIN
KÂTİP ÜYELER: Sema KIRCI (Balıkesir), Elif Doğan TÜRKMEN (Adana) 
---0---
BAŞKAN
– Sayın milletvekilleri, Türkiye Büyük Millet Meclisinin 90’ıncı Birleşiminin
Dördüncü Oturumunu açıyorum.
Alınan
karar gereğince, sözlü soru önergeleri ile diğer denetim konularını görüşmüyor
ve gündemin “Kanun Tasarı ve Teklifleri ile Komisyonlardan Gelen Diğer İşler” kısmına
geçiyoruz. 
1’inci
sıraya alınan, Adalet ve Kalkınma Partisi Genel Başkanı Konya Milletvekili
Ahmet Davutoğlu ve Grup Başkanvekilleri Giresun Milletvekili Nurettin Canikli,
Amasya Milletvekili Mehmet Naci Bostancı, Aksaray Milletvekili İlknur İnceöz,
Çanakkale Milletvekili Bülent Turan ve Tokat Milletvekili Coşkun Çakır ile 310
Milletvekilinin; Türkiye Cumhuriyeti Anayasasında Değişiklik Yapılmasına Dair
Kanun Teklifi ve Anayasa Komisyonu Raporu’nun birinci görüşmelerine
başlayacağız. 
IX.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER
A) Kanun Tasarı ve Teklifleri
1.- Adalet ve Kalkınma Partisi Genel Başkanı Konya
Milletvekili Ahmet Davutoğlu ve Grup Başkanvekilleri Giresun Milletvekili
Nurettin Canikli, Amasya Milletvekili Mehmet Naci Bostancı, Aksaray
Milletvekili İlknur İnceöz, Çanakkale Milletvekili Bülent Turan ve Tokat
Milletvekili Coşkun Çakır ile 310 Milletvekilinin; Türkiye Cumhuriyeti
Anayasasında Değişiklik Yapılmasına Dair Kanun Teklifi (2/1028) ve Anayasa
Komisyonu Raporu (S. Sayısı: 313) (X)
BAŞKAN
– Komisyon ve Hükûmet yerinde. 
Komisyon
raporu 313 sıra sayısıyla bastırılıp dağıtılmıştır. 
Şimdi,
teklifin tümü üzerinde söz isteyen gruplar adına ilk söz, Milliyetçi Hareket
Partisi Grubu adına Afyonkarahisar Milletvekili Mehmet Parsak’a aittir.
Buyurun
Sayın Parsak. (MHP sıralarından alkışlar) 
Süreniz
yirmi dakikadır. 
MHP
GRUBU ADINA MEHMET PARSAK (Afyonkarahisar) – Aziz Türk milleti, saygıdeğer
milletvekilleri; 313 sıra sayılı Türkiye Cumhuriyeti Anayasasında Değişiklik
Yapılmasına Dair Kanun Teklifi’nin geneli üzerinde Milliyetçi Hareket Partisi
Grubu adına söz almış bulunuyorum. Bu vesileyle Gazi Meclisi saygılarımla
selamlıyorum. 
Sayın
milletvekilleri, sözlerime başlarken, birazdan detaylı bir şekilde izah
edeceğim eksikliklerine rağmen bu kanun teklifine Komisyonda kabul oyu
kullandığımızı, tarihî bir görev olarak kabul ettiğimiz bu tutarlı ve kararlı
duruşu burada, Meclis Genel Kurulunda da sürdüreceğimizi net olarak ifade
ediyorum.
Sayın
milletvekilleri, milletvekilliği dokunulmazlığı bütün dünya ülkelerinde çeşitli
şekillerde uygulanan ancak prensipte, milletin vekillerinin milletin kürsüsünde
yine milletin fikirlerini ifade ederken hiçbir baskı altında kalmamalarını
sağlamak yani yasama dokunulmazlığını sağlamak için geliştirilmiş bir
yöntemdir. Milliyetçi Hareket Partisi olarak yıllardır tutarlı ve istikrarlı
bir yaklaşımla milletvekili dokunulmazlıklarının sınırlandırılmasını şeffaflık
ve hesap verilebilirliğin bir garantisi olarak görüyoruz. Bizce dokunulmazlık,
Türkiye Büyük Millet Meclisi üyelerinin yasama faaliyetlerini her şeyden önce,
bağımsız ve korkusuzca yürütmesi için oluşturulmuş bir koruma mekanizmasından
ibaret olmalı, dokunulmazlığın sınırları Türk milletinin karar, niyet ve
söylemlerinin yine Türk milletinin yegâne karar mekanizması olan Türkiye Büyük
Millet Meclisinde herhangi bir baskı altında kalınmaksızın ifade edilebilmesini
sağlamak üzere belirlenmelidir. Ancak, dokunulmazlık, hiçbir zaman Türkiye
Cumhuriyeti devletinin ülkesi ve milletiyle bölünmez bütünlüğünün tehdidi
noktasında bir koruma aracı ya da terör örgütü savunuculuğuna kalkan olarak
kullanılmamalıdır, kullanılamaz. Milliyetçi Hareket Partisi, dokunulmazlığın
hiçbir zaman terör söylem ve eylemlerinin meşrulaştırılması ya da propaganda
malzemesi yapılması noktasında kullanılmasını asla kabul etmez, etmeyecektir.
Sayın
milletvekilleri, az önce kısa bir özetini ifade ettiğim görüş ve önerilerimiz
partimize ait tüm temel belgelerde gereken önemi görmüş ve yerini almıştır. En
başta, parti programımızda “Herkesin kanun önünde eşitliği” ilkesi uyarınca
Anayasa ve kanunlarımızdaki dokunulmazlıkların sınırlandırılması, herkesin hak
arama özgürlüğüne sahip olması ve idarenin her türlü eylem ve işlemlerine karşı
yargı yolunun açık olması gerektiğine dair görüşlerimiz ile milletvekilliği
dokunulmazlığının kamu vicdanının kabul edeceği makul esaslara bağlanması ve Türkiye Büyük Millet
Meclisi içerisindeki yasama ve denetleme faaliyetlerinin dışında kalan
hususlardaki dokunulmazlıkların kaldırılmasına dair görüşlerimiz açıkça
belirtilmiştir.
Milliyetçi
Hareket Partisinin programında yer alan bu görüşlerimiz tüm seçim
beyannamelerimizde tutarlı ve istikrarlı bir şekilde aynen yerini almıştır.
Öyle ki, 2012 yılında Milliyetçi Hareket Partisi grup başkan vekilleri
tarafından milletvekilliği dokunulmazlığının sınırlandırılmasına yönelik kalıcı
mahiyette sunulan önerimiz, ne yazık ki diğer siyasi partiler tarafından kabul
görmemiştir. 
Saygıdeğer
milletvekilleri, açık bir şekilde belirtmek gerekir ki, şu anda görüşmekte
olduğumuz Anayasa değişikliğine dair kanun teklifinin başlangıç noktası
Milliyetçi Hareket Partisinin Türk milletinin menfaatlerini esas alan millî
fikir ve refleksleridir.
2009
yılından bu yana “çözüm” adı altında Oslo’da, Habur’da, İmralı’da,
Dolmabahçe’de; sözde akil adamlar, istihbarat mensupları, bebek katili ve malum
partilerin milletvekilleri arasında yürütülen ihanet sürecinin bir sonucu
olarak palazlanan ve dönemin Başbakanının ifadesiyle şehirlere yerleşen ve
yığınak yapan bölücü terörün 20 Temmuz 2015 tarihinden bu yana hızla tırmanan
kanlı eylemlerini dikkate alarak milletvekilliği dokunulmazlığının
sınırlandırılması ve özellikle terör eylemlerine katılan ve terörü destekleyen
milletvekillerinin dokunulmazlığının olmaması gerektiğini savunan Milliyetçi
Hareket Partisinin Anayasa ve Adalet Komisyonu üyesi 4 milletvekili olarak 3
Mart 2016 tarihinde Türkiye Büyük Millet Meclisi Başkanlığına verdiğimiz
dilekçeyle, özetle, terör ve terörle bağlantılı suçlardan kaynaklanan
dokunulmazlık fezlekelerinin, Anayasa’mızın 83’üncü maddesi çerçevesinde
ivedilikle işleme alınmasını talep ettik.
Milliyetçi
Hareket Partisinin hiçbir Anayasa ya da kanun değişikliği gerektirmeyen, sadece
ve sadece uygulanmayan Anayasa maddelerinin en azından terörle ilgili suçlardan
kaynaklı dokunulmazlık dosyaları için ivedilikle uygulanmasını talep eden bu
yaklaşımı bir parti dışındaki tüm partiler tarafından kabul edilmesi gerektiği
hâlde ne yazık ki hayata geçirilmemiş ya da geçirilememiştir. 
Milliyetçi
Hareket Partisinin bu yaklaşımı karşısında iktidarın tavrı ise önce havayı
koklamak, Türk milletinin haklı tepkisini görünce de kendine bir manevra alanı
oluşturup zaten baş müsebbibi olduğu konuda işi sulandırmak olmuştur.
Bugün
görevinin son deminde olan Sayın Başbakanın “O zaman Anayasa’ya geçici bir
madde ekleyerek tüm dosyaları Meclise getirelim.” şeklindeki ipe un seren
açıklamasını, ana muhalefet partisinin dokunulmazlıkları başlı başına ele alan
ancak terörün Meclisteki uzantılarıyla mücadele maksatlı talebimizin gereksiz
yere aylarca tartışılmasına neden olan yaklaşımı takip etmiştir.
En
başta ifade etmeliyim ki, Milliyetçi Hareket Partisi olarak yaptığımız bu
başvuru işleme alınmış olsaydı hem Anayasa uygulanmış olurdu hem de ülkemiz bu
zor günlerinde bir de bu konuyu aylarca tartışmaktan kurtulurdu hem de terörle
ilişkili suçlardan dolayı fezlekesi olan milletvekilleri çoktan yargılanıyor
olurdu.
Sayın
milletvekilleri, hangi konuda olursa olsun, hangi yöntemleri kullanırsa
kullansın, nereden besleniyorsa beslensin, neyi amaçlıyorsa amaçlasın terörün
başı görüldüğü yerde ezilmelidir. Dün bölücü terörü “3-5 çapulcu” diye hafife
alan dönemin iktidarının ihmaliyle dağlara yerleşen terörün başı Cudi’de,
Gabar’da, Kato’da ezildi; yetmedi Suriye’de, Kenya’da ezildi. Bugün de
iktidarın “çözüm” adı altında yürüttüğü ihanet sürecinin bir sonucu olarak
şehirlerimize, ilçelerimize, üniversitelerimize yerleşen terörün başı ise
Sur’da, Cizre’de, Silopi’de, Nusaybin’de, Dargeçit’te ezildi; Hacettepede,
Boğaziçinde, Dil Tarihte ezildi, eziliyor, ezilecek ve ezilmeye de hiç şüphesiz
devam edilecek. 
Terörün
başı görüldüğü her yerde ezilirken terörün yandaşlarının ve yardımcılarının
dokunulmazlık zırhının ardına saklanması asla düşünülemez ve kabul edilemez. 
Sayın
milletvekilleri, Milliyetçi Hareket Partisi olarak az önce ifade ettiğim 3 Mart
2016 tarihli başvurumuzun ardından Genel Başkanımız Sayın Devlet Bahçeli 17
Mart 2016 tarihinde yapmış olduğu açıklamasındaki “Teröre yardım ve yataklıktan
dolayı millî vicdanda çoktan hüküm giyenlerin dokunulmazlıkları mutlaka ve
öncelikle kaldırılmalıdır. İktidarın Türkiye Büyük Millet Meclisindeki 316
milletvekili sayısı dokunulmazlıkların kaldırılmasına yetecektir. Başbakanın
meydan okumakla vakit kaybetmek yerine görevinin gereğini yapmakla meşgul
olması akla en yatkın çözümdür. Şayet Meclis Genel Kurulunda dokunulmazlıkların
kaldırılması yönünde milletvekili eksiği doğarsa Milliyetçi Hareket Partisi bu
açığı şüphesiz kapatacaktır.” şeklindeki beyanlarıyla partimizin haklı, tutarlı
ve kararlı tutumu bir kere daha ilan edilmiştir. 
Akabinde
sayın grup başkan vekilimiz tarafından 7 Nisan 2016 tarihinde iktidar ve ana
muhalefet partilerine ziyaretlerde bulunularak bu hususun çözüme kavuşması
adına dört farklı öneri sunulmuştur. 
İlk
önerimizde, Milliyetçi Hareket Partisinin 4 milletvekili olarak verdiğimiz
dilekçenin işleme konulmasını, terör ve terörle ilgili dokunulmazlık
dosyalarının Anayasa’nın 83’üncü maddesi kapsamında değerlendirilerek Meclise
getirilmesini talep ettik, bize “Hayır.” dendi. 
2’nci
önerimizde, “Sadece terör denilince ayrımcılık oluyor.” diyorsanız,
milletvekili seçilme yeterliliğini düşüren suçlar var ve bu suçlar Anayasa’nın
76’ncı maddesinde sayılıyor. Nedir bunlar? Zimmet, rüşvet, irtikap, hırsızlık,
dolandırıcılık, inancı kötüye kullanma gibi yüz kızartıcı suçlar ile
kaçakçılık, resmî ihale ve alım satımlara fesat karıştırma, devlet sırlarını
açığa vurma, terör eylemlerine katılma ve bu gibi eylemleri tahrik ve teşvik
suçlarıyla ilgili dokunulmazlık dosyalarının Karma Komisyon tarafından ele
alınarak Türkiye Büyük Millet Meclisi Genel Kuruluna sevk edilmesini önerdik,
bize yine “Hayır.” dendi.
3’üncü
önerimizde, Karma Komisyon bünyesinde bekleyen terör suçlarıyla ilgili
dosyaların tamamının Anayasa’mızın 83’üncü maddesinin ikinci fıkrası kapsamında
olduğunun, yani yasama dokunulmazlığı kapsamına girmediğinin belirlenerek,
usule aykırı bir şekilde Türkiye Büyük Millet Meclisine sevk edilen bu
dosyaların dokunulmazlık kapsamında değerlendirilmeden yargılamalarının yapılmasını
teminen doğrudan ilgili yargı mercilerine gönderilmesini önerdik, bize yine
“Hayır.” dendi.
4’üncü
önerimizde ise yine “Sadece terör suçları olmasın, haksızlık oluyor.” denilirse
-az önce ifade ettiğim- Anayasa’mızın 83’üncü maddesinin ikinci fıkrası kapsamında
olan, yani dokunulmazlık kapsamının dışında bulunan, buna rağmen usule aykırı
bir şekilde Türkiye Büyük Millet Meclisine sevk edilen terör suçlarıyla ilgili
dosyaların yanına, yine dokunulmazlık kapsamına girmeyen, ancak yine usulsüz
bir şekilde Türkiye Büyük Millet Meclisine sevk edilen, Adalet Bakanlığının
21/12/2011 tarih ve 100/1 sayılı Genelgesi’ne aykırı olarak komisyonda
bekletilen dosyaların eklenmesini, yetmezse bunların yanına yine usulsüz bir
şekilde komisyonda bekletilen, kamu kurumları bünyesindeki idari disiplin
dosyaları veya benzeri nitelikteki dosyaların da eklenmesini önerdik; bize ne
yazık ki yine “Hayır.” dendi.
İktidar
bu noktada tüm önerilere “Hayır.” derken, aslında “Belki bir parti çıkar, bizim
önerimize ‘Hayır.’ der, biz de bu işten kurtuluruz.” umuduyla “İlla Anayasa’ya
geçici bir madde ekleyip komisyonda bekleyen tüm dosyaları Meclise
getireceğim.” diye tutturdu. Milliyetçi Hareket Partisi bu oyunu da bozmuş ve
“Buyurun, elinizi tutan mı var?” demiştir. 
Sayın milletvekilleri, iktidarın bu meydan okuması
sonrasında biz de inceledik, çalıştık, öneriler hazırladık. “Madem geçici de
olsa bir Anayasa değişikliği olacak, o zaman bu değişiklik bakanları ve
Başbakanı da kapsasın, onlarla ilgili dosyalar da Meclise gelsin.” dedik, yine
“Hayır.” dendi.
“Tamam,
anlıyoruz, kendinize ya da Hükûmete dokunulmasın istiyorsunuz ama en azından bu
dönemin yani 26’ncı Dönemin sonuna kadar işlenecek terörle ilgili suçları
kapsama dâhil edelim.” dedik, ne yazık ki buna da “Hayır.” dendi.
Tüm
bunlara “Hayır.” dendikten sonra, şimdi de burada, yalandan, terörle mücadele
nutukları atılıp, terörle kol kola olan milletvekillerinin dokunulmazlıklarının
kaldırılmasının sağlandığı söylenecek ama aslında olan şu: O, kafa tuttuğunuzu
sandığınız Avrupa’ya da, Amerika’ya da, Asya’ya da “Evet, Milliyetçi Hareket
Partisinin önerisi öyleydi ama biz sadece terörle ilgili suçları kaldırmadık
efendim, biz hepsini kaldırdık.” savunmasını yapabilmek için Milliyetçi Hareket
Partisinin tüm bu önerilerine “Hayır.” dediniz.
Teklifinizin
neresinde “terör” yazıyor? Hani terörle mücadele? Hani PKK’nın siyasi
uzantıları Mecliste olamazdı? Hani terörün borazanları bu kürsüde propaganda
yapamazdı, hani?
Görünen
o ki iktidar, kısa bir süre önce çözüm ortağı olduğu odaklara âdeta kıyamamış,
el ile gelen düğün bayram yaklaşımıyla ne şişi ne de kebabı yakmadan işin
içinden sıyrılabileceğini düşünmüştür.
Sonuç
olarak, Milliyetçi Hareket Partisinin bu önerileri de diğerleri gibi görmezden
gelinmiş; diğer siyasi partiler, çok seçenekli ve uzlaşma zeminine müsait bu
önerileri desteklemek bir yana, olumlu bir açıklama dahi yapmamışlardır. 
Sayın
milletvekilleri, Milliyetçi Hareket Partisi, Anayasa’da değişiklik yapılmasına
dair kanun teklifini, son dönemde gündemde olan dokunulmazlık tartışmalarına
geçici de olsa bir çözüm getireceğini düşünerek desteklemektedir. Ancak,
Milliyetçi Hareket Partisi tarafından dile getirilen ve öneri olarak sunulan
kalıcı çözümler iktidarın boynunda asılı kalacak ve siyasetlerine malzeme
ettikleri terörle mücadele şehitlerinin temiz ve pak elleri, iktidarın
yakasında olacaktır. 
Milliyetçi
Hareket Partisinin, dokunulmazlık fezlekelerine yaklaşımından, sürecin
başlangıcından bu yana sunduğu çözüm önerilerinden ve bu husustaki
girişimlerinden de anlaşılacağı üzere, bizler aslında bu konunun çözüme
kavuşmasının öncüleri ve savunucularıyız. Her tarihte ve her olayda olduğu
gibi, mesele ülke menfaatlerimiz ve terörle mücadele olduğunda Milliyetçi
Hareket Partisi tüm siyasi çekişmeleri bir kenara bırakarak sorumlu siyaset
anlayışıyla davranmaktadır. Ancak, Milliyetçi Hareket Partisi aynı sorumlu
siyaset anlayışını diğer siyasi partilerden ve özellikle iktidar partisinden de
beklemektedir.
Saygıdeğer
milletvekilleri, burada ortaya çıkan bir diğer önemli ihtiyaç, Terörle Mücadele
Kanunu’nda yer alan suçlar başta olmak üzere terörle bağlantılı suçlara ilişkin
dosyaların dokunulmazlığa takılmadan, doğrudan yargıya intikal ettirilmesinin
sağlanmasıdır. Teröre yardım ve yataklık eden birisi milletvekili olamaz;
terörü savunan ses milletin sesi olamaz; terörü destekleyen zihniyet büyük Türk
milletinin Meclisinde barınamaz, dokunulmazlık zırhına bürünemez.
Bugün
bu zihniyetler, Türkiye Büyük Millet Meclisinin yüce çatısı altında, bebek
katiline “sayın” diyebiliyorsa; atalarımızın omuz omuza verip kan dökerek yurt
edindiği topraklara başka isimler takabiliyorsa; Türk milletine, Türk devletine
kin kusabiliyorsa; bunun baş sorumlusu Milliyetçi Hareket Partisinin bu tür
durumları engellemeye yönelik her önerisini reddedenlerdir.
Bugün
dokunulmazlık zırhına bürünerek arabasıyla teröriste silah taşıyanlar
“milletvekili” sıfatıyla burada oturabiliyorsa, bunun baş sorumlusu, terörle
mücadele etmek yerine terörle müzakere ve hatta mütareke edenlerdir. Yarın,
dağdan inen bir terörist bu sandalyelerden birisine oturursa, bunun da
sorumlusu, Oslo’nun, Habur’un, Dolmabahçe’nin mimarları olacaktır.
Sayın
milletvekilleri, niyetimiz üzüm yemek. Burada, açık, net, uygulanabilir ve
sürdürülebilir öneriler sunuyoruz ancak hepsi iktidarın sessiz çoğunluğuna
takılıyor. Yine, Mecliste, teröre bulaşmış milletvekillerinin barınamamasının
yolu Anayasa’nın 83’üncü maddesine, Terörle Mücadele Kanunu’nda yer alan suçlar
başta olmak üzere terörle bağlantılı suçlar kapsamındaki dosyalara ilişkin özel
bir hüküm eklenmesinden geçiyor. Gayet kolay, gayet gerçekçi, gayet net. Keşke
Türk milletinin temiz vicdanını temsil eden Milliyetçi Hareket Partisi olarak
sunduğumuz önerilerimiz kabul edilseydi ve milletimizin o temiz vicdanı teskin
edilmiş olsaydı.
Saygıdeğer
milletvekilleri, bu hassas konunun Anayasa’ya eklenecek geçici bir maddeyle
geçici olarak çözülmeye çalışılmasının önemli bir sakıncası da şudur: Şimdi bu
Anayasa değişikliğini yaptık diyelim. Anayasa değişikliğinin bu hâliyle
yürürlüğe girmesinden bir gün sonra bile terörle bağlantılı bir dokunulmazlık
dosyasının yetkili makamlara intikal ettiğini düşünelim. İşte, bu geçici
Anayasa hükmü o dosya için ne yazık ki uygulanamayacaktır. Bu teklif bu şekilde
yasalaşacak olursa bir gün sonra bile gelecek terör suçlarına ilişkin
dokunulmazlık dosyaları tıpkı bugüne kadar olduğu gibi yıllarca Türkiye Büyük
Millet Meclisinin raflarında tozlanacak, bu şekilde gelişecek bir süreçte Türk
milletinin ve kamuoyunun vicdanı da asla rahatlatılamayacaktır. Bir Anayasa
hükmü düşünün ki yürürlüğe girdikten bir gün sonra bile uygulanamaz olsun, bir
Anayasa hükmü düşünün ki ülke yanarken terörle mücadele adına çıkarılmış olsun
ama yarın işlenecek bir terör suçuna etki etmesin. İşte iktidarın adaleti, işte
iktidarın terörle mücadelesi.
Sayın
milletvekilleri, Milliyetçi Hareket Partisinin bu kanun teklifi hakkında tüm
eksikliklerine rağmen kabul oyu kullanmasının iki temel sebebi bulunmaktadır:
Birincisi –demin de detaylıca ifade ettiğim gibi- en azından terörle bağlantılı
suçlar çerçevesinde önemli sayıdaki dosyanın yargılamaya konu edilecek olması,
ikincisi ve en az bunun kadar da önemli olanı, Milliyetçi Hareket Partisi
milletvekillerinin hiçbirinin kendileriyle ilgili olan dokunulmazlık dosyaları
çerçevesinde kendi adlarına ve Milliyetçi Hareket Partisi adına herhangi bir
endişesi bulunmamasıdır. 
Bu
düşüncelerle Anayasa değişiklik teklifi hakkındaki tutumunuzu vicdanlarınıza
sunuyor, yüce Meclisi bir kere daha saygılarımla selamlıyorum. (MHP
sıralarından alkışlar)
BAŞKAN
– Teşekkürler Sayın Parsak. 
Gruplar
adına ikinci söz Halkların Demokratik Partisi Grubu adına Diyarbakır
Milletvekili İdris Baluken’e aittir.
Buyurun
Sayın Baluken. (HDP sıralarından alkışlar)
HDP
GRUBU ADINA İDRİS BALUKEN (Diyarbakır) – Teşekkür ediyorum.
Sayın
Başkan, değerli milletvekilleri; AKP Grubunun, dokunulmazlıkların kaldırılması
kılıfıyla getirdiği, özünde halk iradesini tasfiye, Meclisi feshetme olarak
değerlendirebileceğimiz geçici Anayasa düzenlemesiyle ilgili HDP Grubunun
görüşlerini aktarmak üzere söz almış bulunmaktayım. Hepinizi saygıyla
selamlıyorum.
Değerli
milletvekilleri, kuşkusuz bugün Türkiye siyasi tarihinin en önemli
oturumlarından birini gerçekleştiriyoruz. Yapacağımız iki oturum ve iki
oylamayla parlamenter demokrasinin geleceğini belirleyecek tarihî bir vebalin
altına gireceğiz. Bizim açımızdan, görüşülen bu anayasa teklifinin Anayasa’ya
ve İç Tüzük’e aykırı olduğu hususu açık ve nettir. Ben burada, bu anayasa
teklifine getirmiş olduğumuz teknik eleştirilerin ve buna alternatif olarak grubumuzun
sunmuş olduğu dokunulmazlık teklifinin ayrıntılarına girecek değilim. Komisyon
üyesi arkadaşlarımız maddeler üzerinde konuşmalar yaparken o detayları Türkiye
kamuoyuyla paylaşacaklar. Daha çok, bu teklifin siyasal ve toplumsal yaşamımıza
olan yansımaları üzerinden bir çerçeve ortaya koymaya çalışacağım. Ancak,
bununla birlikte, önümüze getirilen bu mevcut teklifin, dokunulmazlıklar
konusunda bırakalım demokratikleşme ve şeffaflaşmayı sağlaması, demokrasiye
karşı tam bir darbe mekaniği işlevi gördüğünü ifade etmek durumundayız.
Teklifin sadece gerekçe kısmı incelendiğinde bile Halkların Demokratik Partisi
milletvekillerinin dokunulmazlıklarının hukuk dışı bir şekilde kaldırılmasının
amaçlandığı açık olarak görülecektir. 
Kuşkusuz, HDP’nin Parlamentodan ve demokratik
siyasetten tasfiyesiyle birlikte tüm muhalefetin tasfiye edilmesi ve en
nihayetinde halk iradesinin tamamen feshedilmesiyle sonuçlanacak olan bir
sürecin işletilmek istendiğini görmek zor olmasa gerek. Çünkü, 7 Hazirandan
sonra devreye konulan saray darbesi, ülkemizde çok sesli, çoğul kimlikli
parlamenter bir demokratik rejim yerine; tek sesli, tek partili, tek adam
kimliğine hapsedilmiş bir diktatöryal rejim tahkim etmeyi amaçlamıştır.
Bu
saray darbesiyle inşa edilmek istenen Türk işi başkanlık sisteminin, dünyada
eşi benzeri olmayan totaliter bir rejim olduğu hususunda, gelinen aşamada,
bütün Türkiye halklarının, bütün Türkiye kamuoyunun fikri oluşmuştur. 
Bir
zamanlar, başkanlık sistemini “Amerikan emperyalizminin bize dayatmış olduğu
bir fikir.” şeklinde söyleyen Erdoğan’ın, bugün aslında AKP tabanının büyük bir
kısmının da karşı olduğu bu sistemi bize ve halklarımıza dayatmak istemesi
tarih önünde büyük bir çelişki olarak ifade edilmelidir.
Değerli
milletvekilleri, bu totaliter rejim için en büyük engel olarak gördüğü HDP’yi
tasfiye etmek, Erdoğan ve saray için artık bir hayat memat meselesi olarak ele
alınmaktadır. Çünkü HDP, 7 Haziran seçimleri öncesi, bu otoriter tehlikeye
karşı Türkiye halklarına duymuş olduğu sorumluluğun gereği olarak “Seni başkan
yaptırmayacağız.” demiş, darbe barajı, genel merkeze yapılan saldırılar, parti
çalışmaları, parti çalışanları ve miting etkinliklerine yapılan bombalamalara
rağmen bu iddiasını hayata geçirmeyi başarmıştır. Aynı şekilde, 7 Haziran
sonrasında devreye konulan darbe ve savaş konseptine rağmen, HDP 1 Kasım
seçimlerinde bu darbe barajını aşmayı başarmış, Parlamentonun üçüncü büyük
grubu olarak Erdoğan’ın bu totaliter rejim planlarını boşa çıkarmıştır.
1 Kasım seçimlerinden sonra da HDP’ye yönelik her türlü
karalama, itibarsızlaştırma ve linç saldırıları kesintisiz bir şekilde
sürdürülmüştür. Sur, Cizre, Silopi, Şırnak, Yüksekova ve Nusaybin başta olmak
üzere, devreye konulan vahşet tabloları ve katliam planlarıyla da HDP’nin
mücadelesi hiçbir şekilde bastırılamamıştır. Bu kapsamda, başta Tahir Elçi,
Taybet ana, Miray bebek, Seve Demir, Pakize Nayır, Fatma Uyar ve Mehmet Tunç
olmak üzere, daha onlarca arkadaşlarımızın katledilmesi bizleri derinden
yaralamış olsa da anılarına bağlılığın bir gereği olarak mücadelemizi
yükseltmiştir. 
Yine, tüm ülke sathında, akademisyenlere, gazetecilere,
aydınlara, yazarlara, demokrasi ve barış isteyen bütün kesimlere karşı
yürütülen baskılar bizlerin iradesini teslim alamamış, tam tersine, dayanışma
mücadelemizi güçlendirmiştir.
Burada detaylarına giremeyeceğim birçok girişimden
sonuç alamayan saray-AKP iktidarı, HDP’yi tasfiye etmenin son girişimi olarak,
Meclise getirmiş olduğu hukuk dışı dokunulmazlık hamlesini devreye koymuş,
HDP’nin şahsında demokratik siyasetin tasfiye edilmeye çalışıldığı mesajını tüm
muhalefete ve tüm Türkiye kamuoyuna iletmiştir. HDP’nin Parlamento ve
siyasetten tasfiyesi başarılırsa, CHP başta olmak üzere bütün muhalefete
sıranın geleceği hususu açık ve nettir. 
CHP başta olmak üzere bütün muhalefete bu tarihî günde
seslenmek isteriz: Tarih, diktatörlüğe yürüyen tüm siyasi aktörler için felaket
tohumlarını sadece bir bölgeye değil, ülkenin dört bir köşesine savuran sayısız
pratikleriyle doludur.
Bugün saray darbesinin Meclise uzanması, sadece HDP’yi
tasfiyeyle sınırlı kalmayacaktır. Gelişmeler, saray darbesinin diğer bütün
partilerin içine uzandığını ve daha fazla derinleşeceğini zaten göstermeye
başlamıştır.
CHP’nin, HDP’yle başlayacak Meclisin tasfiyesi ve
egemenliğin kayıtsız şartsız milletten alınarak tek bir kişiye bağlanması
hususunda, kendi tabanı başta olmak üzere, bütün Türkiye’deki demokrasi ve
barış çevreleri karşısında tarihî bir sınavla karşı karşıya olduğunu buradan
hatırlatmak isteriz.
Yine, net bir şekilde ifade etmeliyiz ki CHP’nin
tarihsel bir kırılma yaratacak bu saray darbesine vereceği cevap, halklarımızın
ve ülkemizin demokratik geleceğini doğrudan etkileyecek, tarih önünde
parlamenter demokrasinin saray bahçesine gömülüp gömülmeyeceğine açık bir
şekilde not düşecektir.
Kaldı
ki CHP adına bu kürsüden konuşan birçok yetkili de bu kanun teklifinin
Anayasa’ya aykırı olduğunu, siyasi ahlaktan uzak olduğunu ve hayata geçmesi
durumunda da toplumsal barışımızı havaya uçurduğunu defalarca, tarih önünde
burada bir kez daha ifade etmek isteriz. CHP’nin yani ana muhalefet partisinin
Anayasa’ya aykırı gördüğü bir teklife onay vermesi kendi misyonunu inkâr etmesi
anlamına gelecektir. Çünkü aksi durumda, sarayın ve AKP’nin neredeyse her gün
Anayasa’yı çiğneyen, yasaları hiçe sayan tutumu CHP tarafından meşrulaştırılmış
olacaktır. Ana muhalefet partisi, “Anayasa’ya aykırı ama ‘evet’ diyorum.”,
“Anayasa’yı ayaklar altına alıyor ama kabul ediyorum.” tavrını ortaya koyduğu
andan itibaren, Anayasa’yı her gün çiğneyen Erdoğan’a, Meclis Başkanına ya da
AKP'li yetkililere en küçük bir eleştiriyi bile getiremez bir duruma
gelecektir. O nedenle, özetlediğim bu sebeplerden dolayı, CHP şahsında,
Anayasa’yı, halk iradesini ve egemenliğini esas alan bütün milletvekillerine bu
tarihî hatırlatmayı yapmayı şahsım ve partim adına ahlaki ve vicdani bir tarihî
görev olarak ifade etmek istiyorum.
Değerli
milletvekilleri, bu tablo içerisinde AKP’nin Parlamento grubuna ve AKP’nin
tabanına da şu sözü özellikle hatırlatmak istiyorum: “Dünyanın büyük acılar
çekmesi, kötü insanların gücü ve şiddetinden değil, iyi insanların
sessizliğindendir.” AKP’nin Parlamento grubunda ve tabanında bulunduğuna
inandığımız vicdanlı insanlara da, ülkemizin çektiği acılara yeni acıların
eklemlenmesi anlamına gelecek bu yanlışa karşı sessiz kalınmaması çağrısını
yapmak istiyoruz. Tek adam otoriterliğinin hangi sonuçlara yol açacağının
aslında en yakın tanıkları sizlersiniz. Bunun için AKP’nin ilk yıllarında
işlettiğiniz siyasi istişare ve diyalog mekanizmalarının nasıl devreden
kaldırıldığı, sosyal ve politik tarafları kapsayan değil, onları kutuplaştıran,
dışlayan, hatta düşmanlaştıran bir hatta doğru nasıl savrulduğu hususu eminim
ki hepinizin hafızalarında tazedir. 
2002’den
2009’a kadar olan süreçte, sizler, demokrasi, özgürlükler, siyasi ve ekonomik
reformlar, AB kriterlerini yakalama iddianızın bugün nerelere savrulduğunu
görmüyor musunuz? Yola ilk çıktığınızda muhafazakâr, demokrat, liberal, AB
yanlısı, hatta sol, sosyal demokrat siyasetçileri içinde barındırarak tekçi,
statükocu, vesayetçi anlayışlara karşı çoğul kimlikçi, özgürlükçü söylemlerle
iddia ortaya koyan siz değil miydiniz? O çoğulcu anlayıştan bugün tekçi bir
yapıya, gücü tek kişide kartelleştiren farklı kimliklerin bir aradalığından
bugün tek adam sultasına gelişinizi sorgulamanın zamanı gelmedi mi? Birçok
kurucu kadronuzun tasfiyesi, kadro hareketinden tek adam partisine doğru
gidişinizi açık bir şekilde ortaya koymuyor mu? Abdüllatif Şener, Abdullah Gül,
Bülent Arınç, Hüseyin Çelik, Nihat Ergün, Sadullah Ergin gibi kurucu kadrolar
eğer size bir çağrışım yapmıyorsa, son olarak yüzde 49,5 oy almış bir
Başbakanın yani Sayın Davutoğlu’nun bir saatlik bir süre içerisinde tasfiyesine
kayıtsız mı kalacaksınız? Yüzde 49,5 oy alan bir Başbakanın etrafının nasıl
boşaltıldığını, yetkilerinin nasıl tırpanlandığını ve en nihayetinde gönüllülük
temelinde değil, dayatılan zaruretlerden dolayı nasıl görevden alındığını göz
önüne getirdiğinizde, bırakın ülkenin geleceğini, AKP’nin geleceği hakkında
saray darbesinin neler yapabileceğini görmüyor musunuz? 
Burada
özellikle saray rejimini herhâlde tanımlamak lazım. Başbakan ve Hükûmet deviren
bir trol ve troliçe yığınını, geçimini ve yaşamını linç kampanyalarından idame
ettiren devşirme sanal şarlatan takımını, partinize ve hükûmetlerinize en ağır hakaretlerde
bulunmuş ama biat bildirdiği için bugün bakanlık sıralarını işgal eden kraldan
çok kralcı bakanları ve en son 90’lı yıllarda Kürtleri katletmiş, köyleri
yakmış, yıkmış, binlerce faili belli cinayeti işlemiş ve Kürt gençlerini asit
çukurlarına atmış olan Ergenekon ittifakını hâlâ görmeyecek misiniz? 
Şimdi
bu ekip HDP üzerinden Kürt siyasetini ve ezilen Türkiye halklarının demokrasi
mücadelesini Parlamentodan atmak istiyor, kaosu ve çözümsüzlüğü daha fazla
derinleştirerek demokratik siyasi çözüm yerine her gün can alan, can yakan
savaş ortamının daha fazla derinleşmesini istiyor; freni boşalmış bir kamyon
gibi ülkemizi ve halklarımızı derin bir uçuruma sürüklemek istiyor;
Türkiye’deki demokrasi krizini tam bir demokrasi tasfiyesine çevirmek istiyor.
Saray etrafında sıralanmış aynı ekip, HEP ve DEP sürecinden bugüne uzanan ve
bugün HDP sıralarında temsil edilen Türk, Kürt, Arap, Mıhellemi, Ermeni, Asuri,
Süryani, bütün farklı kimliklerimizi dışlamak istiyor; Alevi, Sünni, Ezidi,
Hristiyan, bu topraklara ait bütün farklı din ve inançların aynı sıralarda
oturma ruhunu tamamen tarih dışına atmak istiyor. Sadece eş başkanlık örneğinde
görüldüğü üzere, kadın özgürlükçü paradigmayı, Gezi, Yırca, Cerattepe, Lice,
Amed, Dersim örneklerinde de görüleceği üzere karakol, kalekol, HES, nükleer
santraller, maden ocakları gibi doğa karşıtı talan politikalarına karşı ekoloji
paradigmasını tasfiye etmeyi amaçlıyor. HDP sıralarında temsil edilen sol,
sosyalist, laik kesimler ile muhafazakâr, mütedeyyin, dindar kesimlerin bir
arada radikal demokrasi mücadelesi yürüteceği fotoğrafını ortadan kaldırmak
istiyor. İşte bizler bu sebeple bu darbeye karşı direnmenin farz olduğunu
düşünüyoruz. 
Bakın, bu yaklaşım çözüm getirseydi 2 Mart 1994
darbesiyle cezaevine yaka paça götürülen rahmetli Orhan Doğan başta olmak üzere
milletvekillerimizin cezaevlerine atılması herhâlde Türkiye’nin köklü
sorunlarına çözüm getirmiş olacaktı. Ama, tarih, DEP milletvekillerini yaka
paça cezaevlerine götürenleri, haklı olarak, kendi çöp sepetine gönderirken,
Sırrı Sakık, Hatip Dicle, Leyla Zana, Ahmet Türk örneğinde de görüleceği üzere
milletvekillerimizi tekrar halk iradesini temsil eden demokratik siyasetin
onurlu kurumlarının başına getirmiştir. 
Bakın, o dönem dokunulmazlık görüşmelerinde rahmetli
Orhan Doğan Genel Kurulda şunu ifade etmişti: “Dokunulmazlığımın
kaldırılmasından ve yargılanmaktan korkmuyorum çünkü ben rüşvet almadım,
ihaleye fesat karıştırmadım, vergi kaçakçılığı yapmadım. Ben tarihe ve tarih
içinde halka hesap vermekten korkarım. Bugün yüce Parlamentonun katkısıyla
birileri beni ve arkadaşlarımı yargılayabilirler. Beni, fikir ve düşüncelerimi
kendi düşünceleriyle mahkûm edemedikleri için ellerime kelepçe vurulmasına onay
da verebilirler ama beni, beynimi, demokrasiye olan tutkumu ve insanlığa olan
sevdamı asla teslim alamayacaklar.” demişti. Bugün HDP Grubu olarak rahmetli
Orhan Doğan’a rahat uyumasını bir kez daha buradan haykırıyoruz. (HDP
sıralarından alkışlar) Bizler de ne olursa olsun demokrasiye olan tutkumuzu,
insanlığa olan sevdamızı asla ve asla hiç kimseye teslim etmeyeceğiz.
Değerli
milletvekilleri, yine, bu Meclis sıraları 22 Mayıs 1999 yılında Merve
Kavakçı’nın yaşadıklarını eminim ki hatırlıyordur. Merve Kavakçı’nın temsili
sadece başörtülülerin mücadelesinin temsili değil, muhafazakâr ve mütedeyyin
kesimlerin Meclise gelip gelmemesi mücadelesini temsil ediyordu. O dönem,
hatırlayın, 12 Eylül darbecileri ve 28 Şubat uygulayıcıları tıpkı bugün sizin
yaptığınız gibi büyük baskılar ve yasaklar getirmişlerdi. Genel Kurulda
başörtülü, ezilen kesimleri temsil eden bir kadın milletvekiline dönemin
Başbakanının çıkıp, tıpkı bugünkü cümlelerle, tekçi, statükocu, devletçi ve
kendisini muktedir sanan bir edayla “Burası devlete meydan okunacak yer değil,
bu kişiye haddini bildirin!” cümleleriyle yani bugünkü aynı cümlelerle hitap
etmesi büyük bir ironidir. Ancak, trajik olanıysa dün had bildirilenlerin bugün
had bildiren konumuna geçmeleridir; dün zalim karşısında mazlum olanların bugün
yetkiyi aldıktan sonra mazlumun üzerine zulümle yürümesidir. Acı olan, devlet
ile birey ya da toplum ilişkisinde, dün toplumu, insanı ve birey hakkını
kutsayanların bugün devleti kutsama pervasızlığını göstermesidir. Oysa bizler
biliyoruz ki devlet ile toplum arasındaki ilişki, devletin toplumu ve bireyi
baskı altına aldığı değil, devletin toplumun ve bireyin ihtiyaçlarını
karşıladığı ölçüde sağlıklı ve güvenilir olur. 
Gelinen
noktada, devlet hakem olma vasfını yitirmiş, adalet tamamen tarafgir, siyasal
bir hâl almış, toplumun yargıya olan güveni tamamen sarsılmıştır. Neredeyse
saatlik kararlarla hukukun ne kadar ayaklar altında olduğu ortaya çıkmıştır.
İşte, böylesi bir yargı ve adalet ortamında Meclise yapılacak olan bu darbeyle
ortaya çıkacak olan şey, adaletsizlik ortamının toplumsal ve siyasal yaşamın
bütün hücrelerine nüfuz etmesidir. 
Değerli
milletvekilleri, demokrasi, hepinizin bildiğinin aksine, çoğunluğun her şeyi
yaptığı düzenin adı değil; azınlığın, sesi kısılmış olan kesimlerin sesini
duyurabildiği bir düzenin adıdır. Bu Meclis çatısı altında da çoğunluğun her
gün bağrışmaları arasında HDP Grubunun yaptığı en önemli şey bu ülkedeki
dışlanmış toplumsal kesimlerin veya sınıfların sesini duyurmaktır. Dolayısıyla,
bu darbeyle tehdit altında olan sadece Kürtler ve muhalifler değil ülkenin bütünüdür.

Bugün,
istikrar söylemiyle gelenler istikrarsızlığın bizatihi kaynağı olmuştur,
devirdikleri çözüm masasıyla ülkeyi âdeta savaş ve yangın yerine
çevirmişlerdir. Her gün onlarca cenazenin kalktığı, geride kalan anaların,
babaların, eşlerin her gün öldüğü tablonun yanı sıra, ekonomi başta olmak üzere
tüm toplumsal dinamikler felce uğramıştır. “Millete efendi olmaya değil
hizmetkâr olmaya geldik.” diyenler tek efendi olma adına bugün büyük bir
yangını ülkemizin içine taşımışlardır. 
Bugünkü görüşmelerin 27 Mayıs, 12 Mart, 12 Eylül, 28
Şubat ve 27 Nisandaki darbe süreçlerinden hiçbir farkı yoktur. Bizler dün o
darbe süreçlerine nasıl direndiysek bu darbe sürecine de direnmeye devam
edeceğiz. Başı dik, alnı ak, tarih önünde halkımıza karşı onurlu bir duruş göstermek
için bu darbe tasarısına “hayır” diyeceğiz. 
(Mikrofon
otomatik cihaz tarafından kapatıldı)
İDRİS
BALUKEN (Devamla) - Barışa sahip çıkma adına getirdiğiniz savaş tasarısına
“hayır” diyeceğiz. Özgürlükleri koruma, özgür bir ülkede eşit ve kardeşçe
yaşama adına bu diktatörlük tasarınıza “hayır” diyeceğiz diyorum, hepinizi
saygıyla selamlıyorum. (HDP sıralarından alkışlar)
BAŞKAN
– Teşekkürler.
Şimdi,
gruplar adına üçüncü söz, Cumhuriyet Halk Partisi Grubu adına Sayın Bülent
Tezcan…
Buyurun
Sayın Tezcan. (CHP sıralarından alkışlar)
CHP
GRUBU ADINA BÜLENT TEZCAN (Aydın) – Teşekkür ederim Sayın Başkan.
Sayın
Başkan, değerli milletvekilleri; Adalet ve Kalkınma Partisine mensup 316
milletvekilinin imzasıyla verilen Anayasa’ya -dokunulmazlıklarla ilgili 83’üncü
maddeyi askıya almaya dönük- bir geçici madde eklenmesi tasarısını görüşüyoruz.
Değerli
arkadaşlar, dokunulmazlıklar konusu siyasi tarihimizin her döneminde çeşitli
şekillerde siyaset gündemine oturmuş ve tartışma noktasına gelmiştir. Özellikle
yakın siyasi tarihimize dönüp baktığımızda, dokunulmazlıkların çok sık siyaset
gündemine ve Türkiye Büyük Millet Meclisi gündemine tartışılmak üzere getirilip
çekildiği bir süreci yaşadık.
Sayın
milletvekilleri, dünyanın birçok anayasasında parlamento üyelerine ilişkin
dokunulmazlık hükümleri vardır. Ancak, şu bilinmelidir ki dokunulmazlık,
milletvekilinin suç işleme özgürlüğü, suç işleme ayrıcalığı, suç işleme hakkını
güvence altına alan bir kurum değildir. Dokunulmazlık, milletvekilinin siyaset
yapma hakkını güvence altına alan, milletvekilinin iktidar baskısı ve iktidara
tabi kurumların baskısına bağlı olmadan özgürce siyaset yapabilmesini sağlamak
üzere getirilmiş kurumlardır. Ancak ne yazık ki, özellikle yakın siyasi
pratiğimize dönüp baktığımızda bir şeyi görüyoruz ki dokunulmazlık özellikle
son on beş yıl içerisinde ısrarlı bir şekilde, yolsuzluk yapmanın zırhı,
hırsızlık yapmanın zırhı, soruşturmadan kaçmanın zırhı, devleti soymanın zırhı
olarak kullanılmıştır. (CHP sıralarından “Bravo” sesleri, alkışlar) Değerli
arkadaşlar, bakın, hangi suç olursa olsun, ister teröre yardım ve yataklık
ister terör örgütüne destek verme isterse rüşvet, ihtilas, zimmet, irtikâp,
ihaleye fesat karıştırma, ne olursa olsun milletvekilliği sıfatı bu suçların
korunacağı bir zırh değildir. 
Biz
Cumhuriyet Halk Partisi olarak başından bu yana dokunulmazlıklar konusunda
ilkeli bir tutum içerisindeyiz, önce bunu parti programımıza net olarak yazdık.
Bakın, parti programımızın dokunulmazlıklarla ilgili bölümü aynen şöyle:
“Milletvekili dokunulmazlığının erdemli ve temiz siyasetin önünde engel
oluşturmasına son verilecektir. Anayasa’da gerekli değişiklik yapılarak
milletvekili dokunulmazlığının sadece kürsü dokunulmazlığıyla
sınırlandırılması, diğer faaliyetler ile adi suçlara karşı koruyucu işlevinin
kaldırılması öncelikli hedefimiz olacaktır. Dokunulmazlığının kaldırılması
talep edilen milletvekillerinin mevcut dosyalarının bekletilmeden, dönem sonuna
ertelenmeden sonuçlandırılması sağlanacaktır.” Yani “Milletvekili
dokunulmazlığı adi suçların zırhı olamaz.” diyor ama ne yazık ki son dönemlerde
ısrarla milletvekili dokunulmazlığı adi suçlardan korunmanın bir zırhı hâline
getirildi. (CHP sıralarından alkışlar) 
Bakın,
bu çerçevede, biz öncelikle 83’üncü maddede kalıcı bir değişiklik önerdik,
arkadaşlarımız anlatacak, Anayasa’nın 83’üncü maddesinde kalıcı bir
değişiklikle yasama sorumsuzluğunun, milletvekilinin ömür boyu sorumsuzluğunu
düzenleyen yasama sorumsuzluğunun sadece Türkiye Büyük Millet Meclisi içindeki
söz, oy ve davranışlarıyla sınırlanmayıp, Meclis dışındaki sözleri de
kapsayacak şekilde genişletilmesi gerekir. Şu anda Anayasa’nın 83’üncü
maddesinin birinci fıkrası siyaset yapma hakkı için yeterli değildir.
Milletvekili panele gider, dışarıda toplantıya katılır, televizyon tartışmasına
katılır, orada konuşur; mevcut Anayasa milletvekilinin bu hakkını koruyacak
noktada değil. Birinci problem bu. Siyaset yapma hakkını koruyalım diyoruz,
gelin bunu değiştirelim, kürsü dokunulmazlığının alanını açalım; hayır,
özellikle iktidar çoğunluğu buraya yanaşmıyor, ama öbür taraftan 4 bakanın
yolsuzluğu söz konusu olunca, burada parmaklar hep beraber kalkıyor onları
aklamak üzere, dokunulmazlık zırhı kullanılıyor. (CHP sıralarından alkışlar)
Böyle olmaz. Böyle olmaz arkadaşlar. 
Diğer
suçlarda, “yüz kızartıcı suçlar” dediğimiz zimmet, ihtilas, irtikâp, ihaleye
fesat karıştırma, terör örgütlerine destek olma, teröre yardım ve yataklık etme
gibi suçlarda dedik ki “Gelin, yargılama serbest olsun, tutuklama konusunu
Meclise soralım.” Yargılamanın önünü açalım. Niye milletvekilliği bu suçların
yargılanmasına engel olsun? Yargılama da Yargıtayda yapılsın, özel bir
yargılama usulüne tabi olsun; hayır, buna yanaşılmadı. 
Peki,
nedir istenen? İstenen şey şudur: İstenen, geçici maddeyle getirelim 650 dosya,
660 dosya… Sayıyı bilemiyoruz, çünkü savcılar AKP dosyalarını kapatıyor, CHP’li
milletvekilleri ya da muhaliflerin dosyalarını hızla Meclise göndermeye
başladı. Göndersinler, bizim o zırha ihtiyacımız yok. “Bunları getirin, toplu,
geçici maddeyle bu konuyu görüşelim.” diyorlar. 
Değerli arkadaşlar, vicdanlarınıza sesleniyorum
-Komisyonda da söyledik- Anayasa’nın kalıcı maddesini değiştirmekle, geçici
maddeyle düzenleme yapma arasında hiçbir fark yok, usul açısından hiçbir fark
yok; aynı mesaiye tabi, aynı usule tabi, aynı oylamaya tabi, aynı zahmete tabi.
Peki, aynı işi yaparak aynı mesaiyle bir sorunu kalıcı olarak çözmek var iken
niye ısrarla aynı mesaiyle sorunu geçici maddeyle erteleme ihtiyacı
duyuyorsunuz?
ORHAN
DELİGÖZ (Erzurum) – Masadan kim kaçtı ya? Masadan kaçtınız onu yapmamak için.
BÜLENT
TEZCAN (Devamla) – Mesele şu, mesele belli: 83’üncü maddeyi esaslı değiştirmek
ve sorunu kökten çözmek değil niyet. Niyet, dokunulmazlık meselesini
konjonktürel olarak alıp bir şantaj ve tehdit malzemesi olarak kullanmak. Ne
yazık ki AKP geleneğinde bu hep böyle oldu.
2002
yılına bir gidin, bütün milletimiz ve sizler hatırlayın. 2002 seçimleri
öncesinde dönemin Adalet ve Kalkınma Partisi Genel Başkanı ile Cumhuriyet Halk
Partisi Genel Başkanı bir televizyon kanalına çıktılar ve millete söz verdiler,
dediler ki: “Dokunulmazlıkları kaldıracağız, düzenleyeceğiz yeniden.” Ne oldu
sonra? Adalet ve Kalkınma Partisi 22’nci Dönemde tek başına iktidar oldu, hemen
180 derece çark etti. Bu sefer şunu demeye başladı AKP Grubu ve o dönemin Genel
Başkanı, Başkanı, dediler ki: “Bir: Bu yargıya güvenmiyoruz. İki: 4483 var;
diğer memurlar, diğer kamu görevlilerinin ayrıcalıklı yargılanma usulü var.
Onlar için kaldırılmadan biz bu işi niye değiştirelim?” E peki, aradan kaç sene
geçti? El insaf! Aradan on dört sene geçti. On dört sene içerisinde Adalet ve
Kalkınma Partisi, diğer memur ve kamu görevlileri de dâhil olmak üzere
dokunulmazlıkları Anayasa’da köklü olarak çözme konusunda bir tane adım attı
mı? Atmadı. İşte bu, samimiyetsizliğin açıkça tescilidir, çok net tescilidir.
Değerli
arkadaşlar, bakın, biz biliyoruz ki siz bu meseleyi sürekli bir siyasi
propaganda aracı olarak kullanma niyetindesiniz. Belli dönemlerde, 2012 sonunda
yine getirdiniz bu meseleyi gündeme “Teröre karşı biz bunu yapıyoruz.” diye.
2013 baharında dönemin Başbakanı Sayın Recep Tayyip Erdoğan “Bırakın, bitti, bu
iş kapandı.” dedi. 2012 sonbaharında dokunulmazlıkları gündeme atıp 2013
ilkbaharında “Biz bunu çektik.” dediniz. Ne oldu? O zaman terörle mücadele ne
oldu?
Bakın,
biz bu çerçevede, çok açık bir şekilde, net, samimi, ilkesel bir duruş
içerisindeyiz. Geçici madde teklifi geldi. Geçici madde teklifi neyi içeriyor?
Geçici madde teklifi çok açık: “Sadece milletvekillerini bir paket hâlinde sevk
edelim.” Peki, dedik ki: “Anayasa’nın 100’üncü maddesi duruyor orada. Bakanlar
var, Başbakan var, bunların dokunulmazlıkları var, bunların dokunulmazlıkları
ne olacak?” “Bunların dokunulmazlıkları kalacak.” Peki, geçici maddede
ısrarlıysanız, teklif verdik, 100’üncü maddeyi de katalım, bakanlar,
başbakanlar da girsin işin içerisine. Çünkü milletvekili ne kadar yolsuzluk
işleyebilir, ne kadar suç işleyebilir? Yetki kullanma bakanda. Hayır, bakanları
koruyalım, bakanlarınki ömür boyu! Yani, bakanlık görevi bitse bile dokunulmazlığı
devam ediyor 100’üncü maddeye göre Meclis soruşturması açılmadığı sürece ama
milletvekilinin milletvekilliği bitince kalkıyor. Mesela 24’üncü Dönemden… 4
bakanın yolsuzluk soruşturmaları var. Onların bakanlık dönemi bitti, yine
sorgulanamıyorlar, yargılanamıyorlar ama 24’üncü Dönemde örneğin bir
milletvekili arkadaşımız -şimdi milletvekili değil- Ali Özgündüz, o
soruşturmalar nedeniyle -çok çalıştı, emeğine sağlık- çeşitli konuşmalar yaptı,
bu konuşmaları nedeniyle yargılanıyor. Yani, sizin getirdiğiniz ve savunduğunuz
sistemde yolsuzluğu yapan serbest, yolsuzluğu kovalayan yargılanacak, mahkeme
önüne çıkacak; böyle bir tablo. (CHP sıralarından alkışlar) Onun için, getirin
100’üncü maddeyi de koyalım; “Hayır.” dediniz. Şimdi önerge vereceğiz, bakalım
burada ne diyeceksiniz.
İki:
Ya, peki, bugün ortaya çıkmamış ya da henüz fezlekesi düzenlenmemiş bir suç
varsa ne olacak? Şu andaki mevcut düzenlemede savcıların fezleke düzenleyip
Bakanlığa yetiştirebildiği dosyalar bu kapsamda olacak, bizim oylamamıza kadar.
Peki, altı ay sonra ortaya çıkacak ya da fezlekesi bir ay sonra ortaya çıkacak.
Bir suçu, bir fiili 2 kişi birlikte işledi; bir tanesinin fezlekesi geldi,
öbürününki henüz gelmedi, bir ay sonra gelecek. Şimdi, bu düzenlemeye göre, o
fezlekesi gelen bir kişinin dokunulmazlığı kalkacak, ötekinin dokunulmazlığı
kalkmayacak o dokunulmazlık kapsamında. Bunların düzeltilmesi gerektiğini
söyledik, bunların düzeltilmesi konusunda da, ne yazık ki, bir adım atılmadı.
Değerli
arkadaşlar, bir başka önemli nokta var: Bakın, bugün Türkiye’de dokunulmazlıkla
ilgili temel meselelerden birisi Cumhurbaşkanının dokunulmazlık zırhına
sarılması ve bunu ayan beyan ifade etmesidir. Dokunulmazlık konusunda öncelikli
sorun bu. Anayasa’nın 105’inci maddesinin son fıkrasını suistimal eden bir
Cumhurbaşkanı var, “Anayasa askıya alınmıştır.” diyen bir Cumhurbaşkanı var,
“Parlamenter demokrasi buzdolabına alınmıştır.” diyen bir Cumhurbaşkanı var,
“Rejim fiilen değişmiştir.” diyen bir Cumhurbaşkanı var…
İLKNUR
İNCEÖZ (Aksaray) – “Rejim” demiyor, “sistem” diyor. 
BÜLENT
TEZCAN (Devamla) – …kendi Başbakanına darbe yapan bir Cumhurbaşkanı var. Böyle
bir tabloda o Cumhurbaşkanı -bilmediğinden değil- açıkça çıkıp kürsülerde bir
de diyor ki: “Beni yargılayamazsınız.” Niye? “Anayasa beni koruyor.” diyor, bir
de söylüyor. Açıkça bunu kötüye kullandığını ifade eden bir Cumhurbaşkanı var,
Ana Muhalefet Partisi Genel Başkanına ve ana muhalefet partisine her gün
hakaret eden bir Cumhurbaşkanı var. E, bu ne olacak? Bu da yok. Yani,
Türkiye’de fiilen Anayasa’yı ihlal eden bir yapı korunurken öbür tarafta paket
götürelim güya terörle mücadele ediyoruz diye. 
Ha,
gelelim o gerekçeye: Şimdi, bu yasanın gerekçesinde başka bir şey daha var
-güya kandıracaklar milleti ve bizi- diyorlar ki: “Terörle mücadele için biz bu
yasayı getiriyoruz, terörle mücadele için.” Hangi terörle mücadele için? Bu
iktidarın, bu Hükûmetin teröre yardım ve yataklık yaptığını çok iyi biliyoruz.
(CHP sıralarından “Bravo” sesleri, alkışlar) Bugün, altmış gündür, doksan
gündür, Sur’da, Silopi’de, Cizre’de, Nusaybin’de güvenlik güçleri ve silahlı
kuvvetler hâlâ terör örgütlerini söküp atamadılar. Ben bugün bir gaziyi
ziyarete gittim. Silopi’de patlamada gazi olmuş, Allah’tan şehit değil. 
Değerli
arkadaşlar, bu bombalar nasıl gömüldü? Bu bombalar gömülürken devlet uyuyor
muydu? Tonlarca bomba greyderlerle kazılmış yolun altına gömülürken valiler
neredeydi, komutanlar neredeydi, polisler neredeydi, güvenlik güçleri
neredeydi? 
ÖZKAN
YALIM (Uşak) – Onlara “Görme.” dediler, onlara “Bakma.” dediler! 
BÜLENT
TEZCAN (Devamla) – Nerede olduğunu hepimiz çok iyi biliyoruz. Bakın, nerede
olduğunu ben size şuradan söyleyeceğim: Hani, bir “çözüm süreci” denen
görüşmeler süreci vardı ya, o süreç içerisinde bir pazarlık yapıldı. O
pazarlıkta Türkiye'nin yönetim sistemi, devlet sistemi, rejimi üzerinden terör
örgütüyle pazarlığa oturuldu. “Ver başkanlığı, al özerkliği.” pazarlığı yapıldı
ve bu pazarlığın üzerinden “Türkiye'de terörü çözüyoruz.” adı altında terör
örgütünün mühimmat yığmasına, militan devşirmesine, vergi dairesi kurmasına,
vergi toplamasına, sahte mahkeme kurup yargılama yapmasına dönemin Başbakanı
Recep Tayyip Erdoğan başta olmak üzere bu iktidarın hepsi göz yumdu. (CHP
sıralarından alkışlar) 
Bugün,
Sur’da, Silopi’de, Cizre’de iki aydan bu yana sökülemeyen hendeklerin vebali bu
Hükûmetin üzerindedir, orada akan kanın vebali bu Hükûmetin üzerindedir. Bu
meselenin vebali, PKK’yla terör örgütü, PKK’yla Hükûmet ittifakının vebalidir.
(CHP sıralarından alkışlar)
OSMAN
AŞKIN BAK (Rize) – Teröre destek veren CHP’nin üzerindedir. Teröre destek
veriyorsunuz, teröre. Parti tüzüğünüzde var. Ne konuşuyorsun be! Terörist
cenazesine gidiyorsunuz, ağlıyorsunuz be!
BÜLENT
TEZCAN (Devamla) – Şimdi, bu maddede çıkmışlar diyorlar ki: “Terör örgütüne
yardım ve yataklık etmeye karşı biz bunu getiriyoruz.” Geçin oradan, geçin
oradan, geçin oradan! Terör örgütünün bugünkü gücünün sebebihikmeti sizin
gafletiniz ve hırsınızdır, başka hiçbir şey değil. (CHP sıralarından alkışlar) 
NİHAT
ÖZTÜRK (Muğla) – Siz dokunulmazlığa “evet” mi diyorsunuz, “hayır” mı
diyorsunuz, onu söyleyin, halk bilsin.
BÜLENT
TEZCAN (Devamla) – Bu belge, Türk Silahlı Kuvvetlerinin doğuda bir validen izin
istediği belgedir. Ne için izin istiyor? “Terör örgütü tahkimat yapıyor,
operasyon yapacağım, bana izin ver.” diyor Türk Silahlı Kuvvetleri. Bunun gibi
290 tane daha dosya var, 290 tane. Bakın, ne diyor: “Görülen lüzum üzerine izin
verilmemiştir.” Peki, bu vali bunu kendi keyfiyle mi söylüyor? Hayır. Bakın,
size bir söz okuyacağım. Diyor ki: “Çözüm süreci içerisinde valilerimiz
kendilerine verdiğimiz talimatlar gereği ciddi manada bu terör örgütlerine
karşı şu andaki operasyonlara girmiyorlardı. Belki kendilerine çekidüzen
verirler.” Merhamete bakın, merhamete! “Belki kendilerine çekidüzen verirler.
Belki bu şekilde devam etmezler ama maalesef kendilerine çekidüzen vermediler,
tam aksine bu süreç içerisinde ne yazık ki bir hazırlık safhası içine
girdiler.” 
Şimdi,
şunu sorma hakkımız yok mu değerli milletvekili arkadaşlar: Oradaki komutan bunu
görürken, oradaki polis müdürü bunu görürken, oradaki albay, general, yarbay
bunu görürken Hükûmetin başındakinin gözü kör müydü, kulağı sağır mıydı,
görmüyor muydu bunları? (CHP sıralarından alkışlar, AK PARTİ sıralarından
gürültüler) 
OSMAN
AŞKIN BAK (Rize) – Size gerek yok, bize millet yeter!
BÜLENT
TEZCAN (Devamla) – Onun için, hiç kalkıp da bu meseleyi terörle mücadele
meselesi gibi anlatmaya çalışmayın. Kazdırdığınız hendeklerin, döktürdüğünüz
kanın, verdiğiniz şehitlerin vebalini bu tasarı kurtarmaz, kurtarmaz, o vebali
örtmez bu tasarı. (CHP sıralarından alkışlar)
OSMAN
AŞKIN BAK (Rize) – Size gerek yok, bize millet yeter!
BÜLENT
TEZCAN (Devamla) - Ha, şimdi gelelim ne olacak… Biz hiçbir zaman bu meseleye
konjonktürel olarak bakmıyoruz. 
OSMAN
AŞKIN BAK (Rize) – Size gerek yok!
BÜLENT
TEZCAN (Devamla) - Rahatsız olmayın, rahatsız olmayın! 
Dokunulmazlıklar
konusunda Cumhuriyet Halk Partisi olarak her zaman ilkesel tutumumuzu koruduk,
yine korumaya devam edeceğiz.
OSMAN
AŞKIN BAK (Rize) – Nerede koruyorsun be! Parti tüzüğünde ne yazıyor, ona bak!
Konuşuyorsun orada…
BÜLENT
TEZCAN (Devamla) - Parti programımız ne diyorsa onu yapacağız. Biz sarayın
fedaileri değiliz.
NİHAT
ÖZTÜRK (Muğla) – Göreceğiz birazdan.
BÜLENT
TEZCAN (Devamla) - Biz Cumhuriyet Halk Partisinin milletvekilleriyiz. (CHP
sıralarından alkışlar, AK PARTİ sıralarından gürültüler) 
OSMAN
AŞKIN BAK (Rize) – Evet, onun için sandığa gömdüler sizi, onun için sandığa
gömüyorlar.
BÜLENT
TEZCAN (Devamla) - Onun için, şimdi kalkıp bunu millete “terörle mücadele
meselesi” diye anlatmayın, bu bir. 
OSMAN
AŞKIN BAK (Rize) – Teröre destek verdiğiniz için sandığa gömüyorlar sizi!
BÜLENT
TEZCAN (Devamla) – İkincisi: O süreç içerisinde bu hendekler kazılırken, bu
tahkimatlar yapılırken “Öz yönetimi alacağım.” diye, “Özerkliği alacağım.” diye
iktidarla her türlü ittifaka girenler ve o günün saray kadrosuyla saraylarda
oturup pazarlık yapanlar da bugün darbeye karşı mücadele bayrağını alamazlar…
OSMAN
AŞKIN BAK (Rize) – Ne diyorsunuz onu söyleyin, “evet” mi “hayır” mı?
BÜLENT
TEZCAN (Devamla) - …ve taşıyamazlar, yok böyle bir şey! Kimse bu mesele
üzerinden kendi hanesine siyasi rant devşirmesin.
OSMAN
AŞKIN BAK (Rize) – Genel Başkanınızın sözünün arkasında duracak mısınız
bakalım? Onu göreceğiz şimdi.
BÜLENT
TEZCAN (Devamla) - Biz dokunulmazlıklar konusunda konjonktüre göre hareket eden
bir parti değiliz. Söylediğimizi söyledik
NİHAT ÖZTÜRK (Muğla) - Ne dediniz?
BÜLENT TEZCAN (Devamla) – Partinin programını okuduk.
NİHAT ÖZTÜRK (Muğla) - Ne anlattınız?
BÜLENT TEZCAN (Devamla) – Vicdanımız açık, önümüz açık,
ne yapacağımızı biliyoruz. Sizin dokunulmazlıklar üzerinden siyaset
malzemesiyle milleti kandırmanıza fırsat vermeyeceğiz.
OSMAN AŞKIN BAK (Rize) – Evet, söyle, söyle!
BÜLENT TEZCAN (Devamla) – Hepinize teşekkür ediyorum,
sağ olun, var olun. (CHP sıralarından alkışlar, AK PARTİ sıralarından
gürültüler)
MEHMET NACİ BOSTANCI (Amasya) – Sayın Başkan…
BAŞKAN - Sayın milletvekilleri, lütfen… Sayın
Bostancı’yı dinliyorum.
Buyurun Sayın Bostancı.
MEHMET NACİ BOSTANCI (Amasya) – Sayın konuşmacı,
eleştirinin çok ötesinde hakaretlerle dolu bir konuşma yapmıştır. Özellikle
teröre karşı verilen mücadeleyi ıskalayan, onu bir kenara bırakan, orada bile
“Şehitlerin kanından siz sorumlusunuz.” diyerek görmezliğe gelen, buradan
grubumuza yönelik bir hakaret çıkaran bir sataşmada bulunmuştur. 
BÜLENT TEZCAN (Aydın) – Ben “Hükûmet sorumlu.” dedim,
Hükûmet cevap versin.
MEHMET NACİ BOSTANCI (Amasya) – 69’a göre söz
istiyorum.
BAŞKAN – Buyurun Sayın Bostancı. (AK PARTİ sıralarından
alkışlar) 
İki dakika süre veriyorum.
Lütfen, yeni bir sataşmaya meydan vermeyelim.
IV.- SATAŞMALARA İLİŞKİN KONUŞMALAR (Devam)
3.- Amasya Milletvekili Mehmet Naci Bostancı’nın, Aydın
Milletvekili Bülent Tezcan’ın 313 sıra sayılı Kanun Teklifi’nin tümü üzerinde
CHP Grubu adına yaptığı konuşması sırasında Adalet ve Kalkınma Partisine
sataşması nedeniyle konuşması
MEHMET NACİ BOSTANCI (Amasya) – Sayın Başkan, değerli
arkadaşlar; aslında Sayın Tezcan’ın yaşı müsait; Türkiye’de terörle mücadelenin
tarihi eski, AK PARTİ’den öncesi de var, o zaman da kan döküldü. Kimdi onların
sorumlusu? Bu topraklarda bazı problemler dolayısıyla her zaman kan döküldü.
Böyle bağırarak, hamaset yaparak, gruptan alkış alacağım diye yüksek sesle
söylenerek bu meseleleri çözemezsiniz. 1984’ten bu yana bu ülkede kan akıyor. 
CEYHUN İRGİL (Bursa) – 1984’ten beri sağ iktidar!
MEHMET NACİ BOSTANCI (Devamla) – Bu kanı dindirmek için
sizin görüşünüz nedir Allah rızası için? Hiçbir görüşünüz yok. AK PARTİ
gerektiğinde bu milletin tamamını kucaklayan bir yaklaşımla, gerektiğinde de bu
kamu düzenine meydan okuyan, milleti rahatsız eden, hendek kazan insanlara
karşı halkın güvenliği için devletin gücünü kullanarak yine kamu düzenini
sağlamak kastıyla teröre karşı mücadele verdi. 
AYTUĞ ATICI (Mersin) – Gerektiği zaman teröristi
kucakladınız mı Sayın Başkan? Gerektiği zaman teröristi kucakladınız.
MEHMET NACİ BOSTANCI (Devamla) – Teröre karşı mücadele
verirken elbette bir taraftan güvenlik güçleri bu mücadeleyi yürütecek, diğer
taraftan da akılla davranacaksın, insanları kazanacaksın. Bu akıl AK PARTİ’de
olduğu için on dört yıldır AK PARTİ iktidarda, Allah’ın izniyle aynı şekilde
yoluna devam edecek. (AK PARTİ sıralarından alkışlar) 
Sayın Tezcan, Sayın Genel Başkanınız, bu konulara ilişkin,
dokunulmazlık konusunda “‘Evet’ vereceğiz.” dedi, yanlış bilmiyorum değil mi?
Ama siz topu havada bıraktınız “Biz biliyoruz.” dediniz, Meclis de bilsin, o
yüzden konuşmaya çıktınız. (CHP sıralarından gürültüler) Biz bilemedik doğrusu
ne söyleyeceğinizi. 
Şimdi, gelin de hakikaten ne vereceksiniz bilelim. 
Saygılarımla. (AK PARTİ sıralarından alkışlar) 
BÜLENT TEZCAN (Aydın) – Sayın Başkan...
OSMAN AŞKIN BAK (Rize) – Hadi bakalım, MHP söyledi.
BAŞKAN – Sayın milletvekilleri, lütfen...
Buyurun Sayın Tezcan.
Ne için söz istediniz?
BÜLENT TEZCAN (Aydın) – Sayın Grup Başkan Vekili
konuşmamızdan ne demek istediğimizi anlamamış, “Genel Başkanınız böyle dedi,
siz farklı mı düşünüyorsunuz?” diye sordu, bu nedenle...
BAŞKAN – Buyurun, Genel Başkanla farklı düşünmediğinizi
madem öyle...
İki dakika süre veriyorum. 
İLKNUR İNCEÖZ (Aksaray) – Evet diyeceksin herhâlde.
OSMAN AŞKIN BAK (Rize) – Bakalım Genel Başkana ne
diyeceksiniz? Arada bırakmayın, arada; yalnız bırakmayın. 
BÜLENT TEZCAN (Aydın) – Sabırlı olun, sabırlı olun. 
BAŞKAN – Sayın milletvekilleri, istirham ediyorum,
lütfen müdahale etmeyin. 
Buyurun Sayın Tezcan.
4.- Aydın Milletvekili Bülent Tezcan’ın, Amasya
Milletvekili Mehmet Naci Bostancı’nın sataşma nedeniyle yaptığı konuşması
sırasında şahsına sataşması nedeniyle konuşması
BÜLENT TEZCAN (Aydın) – Değerli arkadaşlar, Sayın Grup
Başkan Vekili biraz önce dedi... 
Ben aslında Hükûmete söylemiştim söylediğim sözleri ama
saray darbesiyle Hükûmet devrildiği için doğal olarak AKP grup başkan vekili
cevap vermek zorunda kaldı. (CHP sıralarından alkışlar) 
NİHAT ÖZTÜRK (Muğla) – Ne alakası var!
BAŞKAN – Lütfen Sayın Tezcan, birbirinize yaralayıcı
sözler kullanmayın. 
BÜLENT TEZCAN (Devamla) – Cevap veriyorum Sayın Başkan.

İkincisi: 2002 yılında AKP Hükûmeti kurulduğunda Türkiye’de
sıfır terör vardı, bugün onlarca şehidin verildiği bir noktaya geldik. ( AK
PARTİ sıralarından gürültüler) Bir, siyaset önce bunun hesabını vermek
zorundadır ve verecektir. 
Dokunulmazlıklar meselesinde, biz genel başkanları bir
gecede saraydan gelen emirle devrilen bir parti değiliz. (AK PARTİ sıralarından
gürültüler) Genel başkanlarının işaretinin arkasında yürümeyi bilen bir
partiyiz. Parti programımızı okudum, parti programımızda ne yazdığı belli,
aklınız varsa ve okuduğunuzu, dinlediğinizi anlıyorsanız bu söylediklerimi de
anlıyorsanız Cumhuriyet Halk Partisinin ne yapacağını bilirsiniz. 
Teşekkür ederim. (CHP sıralarından alkışlar) 
OSMAN AŞKIN BAK (Rize) – Ne söyleyeceksin onu söyle,
onu.
IX.- KANUN TASARI VE TEKLİFLERİ İLE KOMİSYONLARDAN GELEN
DİĞER İŞLER (Devam)
A) Kanun Tasarı ve Teklifleri (Devam)
1.- Adalet ve Kalkınma Partisi Genel Başkanı Konya
Milletvekili Ahmet Davutoğlu ve Grup Başkanvekilleri Giresun Milletvekili
Nurettin Canikli, Amasya Milletvekili Mehmet Naci Bostancı, Aksaray Milletvekili
İlknur İnceöz, Çanakkale Milletvekili Bülent Turan ve Tokat Milletvekili Coşkun
Çakır ile 310 Milletvekilinin; Türkiye Cumhuriyeti Anayasasında Değişiklik
Yapılmasına Dair Kanun Teklifi (2/1028) ve Anayasa Komisyonu Raporu (S. Sayısı:
313) (Devam)
BAŞKAN – Grup adına son söz, Adalet ve Kalkınma Partisi
Grubu adına Çanakkale Milletvekili Bülent Turan’a aittir. 
Sayın Turan, buyurun. (AK PARTİ sıralarından alkışlar) 
AK
PARTİ GRUBU ADINA BÜLENT TURAN (Çanakkale) – Sayın Başkan, değerli milletvekilleri;
görüşülmekte olan dokunulmazlıklar hakkındaki Anayasa değişikliğiyle ilgili AK
PARTİ Grubumuz adına söz aldım. Hepinizi saygıyla selamlıyorum. 
Öncelikle
bugün tarihî bir oturuma hep beraber şahitlik ediyoruz. Türkiye'nin değişik
süreçlerini beraber yaşadık, önemli kırılmaları son on dört yıl içerisinde
beraber yaşadık, beraber imal ettik bu siyasi süreci. Son dönemde
dokunulmazlıklarla ilgili dile getirilen iki farklı mesele öne çıktı. Bir
tanesi, terörle ilgili faaliyetlerin vekillik sıfatı adı altında dokunulmazlık
zırhına sığınarak âdeta dokunulmazlıktan kaynaklı hakların terör faaliyetlerine
altyapı hazırlaması süreci oldu. Bir diğeri de şu muazzez grubu, AK PARTİ
Grubunu, emektar, çalışkan, dirayetli grubu ısrarla, burada ağzıma almaya
utandığım ifadelerle tahkir ederek, “Sizde şu dosya var.”, “Sizde bu dosya
var.”, ”Her türlü suç da var.” diyerek olmayacak vicdansızlıkla bu gruba
ithamlarda bulunuldu. Biz de hem terörle ilgili -tırnak içerisinde- ayarın
bozulması hem de grubumuza yapılan bu ithamların, bir anlamda, doğru mu, değil
mi test edilmesi için, arkadaşlar, bırakın Karma Komisyonu, bırakın zaman
kaybını, hep beraber gelelim, mevcut tüm dosyaların dokunulmazlığını
kaldıralım, el mi yaman, bey mi yaman görelim dedik. Özeti bu. 
Değerli
arkadaşlarım, dokunulmazlık, AK PARTİ’nin icat ettiği bir anayasal zırh değil;
dokunulmazlık, AK PARTİ’nin Anayasa’ya eklediği bir madde değil.
ÖZKAN
YALIM (Uşak) – Bülent Bey, 4 Bakanı da getirecek misiniz?
BÜLENT
TURAN (Devamla) – Dokunulmazlık, demokratik rejimlerde, çağdaş demokrasilerde
her vekilin vekillik görevini yerine getirmesi için Anayasa’nın, bir anlamda
milletin vekillere verdiği görev; dokunulmazlık, millî iradenin eksiksiz olarak
Meclise yansıması, siyasi faaliyetlere yansıması için bizlere tanınan bir hak.
Bu kurumu yani dokunulmazlığı -dediğim gibi- AK PARTİ getirmedi Anayasa’ya.
Eski Roma’da olan bir ifade. Daha güncele geliyorum, 1876 Anayasası’nda olan
bir ifade. Daha ötesi, 1924’te, 1961’de, hepsinde olan bir ifade.
Dokunulmazlıktan bize bir fatura çıkaramazsınız. Dokunulmazlık anayasal sistem
içerisinde bir haktır, vekillik sıfatını yerine getirmek için bir zırhtır ve
bunun gereği yapılır arkadaşlar. Bizler, her anayasada olan bir ifadeyi bu
dönemde ekstra bir değişiklik yapmadan bugüne kadar getirdik. Karar
değiştirenler kimler, az sonra söyleyeceğim; kararı nasıl revize etmişler,
onları az sonra söyleyeceğim. 
Bakınız,
değerli arkadaşlar, bu çalışmayı yaparken koca koca siyasetçilerin, hatta bazı
genel başkanların “Kürsü dokunulmazlığından başka her şey kalksın.” dediğini
gördük. Bakın, değerli arkadaşlar, kürsü dokunulmazlığı vekillik görevini
yapmak için ne kadar kıymetliyse, kürsüye ulaşma dokunulmazlığı da bir o kadar
kıymetlidir. Siz “Kürsü dokunulmazlığı kalsın, diğer her şey kalksın.” derseniz,
yarın buraya gelme ihtimalini zayıflatma kapısını açmış olursunuz. O yüzden,
dokunulmazlığın bizim açımızdan iki cephesi var: Bir, kürsü; iki, kürsüye gelme
hakkı. Buraya gelirken farklı kurumlar, farklı örgütler birtakım gerekçelerle
dokunulmazlığı kalkan vekilin kürsüye gelmesini engellerse bu kürsü
dokunulmazlığının ne kıymeti kalacak? O yüzden, “Kürsü dokunulmazlığından başka
her şey kalksın.” demek abesle iştigaldir değerli arkadaşlar. 
Bakınız,
kaldı ki diğer grup başkan vekillerinin konuşmalarında, diğer hatiplerin
ifadelerinde gördük ki kürsüden kaynaklı bir dokunulmazlık tartışması yok. Hiç
kimse “Kürsüde sen bunu demişsin, o yüzden davan var. Kürsüde bunu demişsin,
biz de bunu beğenmemişiz, o yüzden açılan bir dava var.” demiyor. Mesele, dokunulmazlıktaki
kürsü meselesi değil arkadaşlar, yoksa Karma Komisyon zaten kendi usulünde bu
işleri görüşür ve karara bağlardı. Ancak, son dönemde, artan dokunulmazlık
tartışmaları, -bir daha diyorum- grubumuza yapılan ithamlar ve terör
faaliyetleri toplum vicdanında bir yara açtı. Şunu dedi insanlar: “Ey vekiller,
biz sizi bizi temsil edin diye gönderdik.” Zaten kavga eden, masa üstünde
gezen, olmayacak bölünme ifadeleri kullanan insanlar vekil olmadan da bunları
yapıyorlar. Terörle yapıyor, farklı kurumlarla yapıyor ama vekilden beklenti
var. Siz bu milletin size verdiği emanetin, vekillik görevinin hakkını yerine
getirmez, falanca örgütlerin, fişmanca grupların, hatta başka başka ülkelerin
sözcüsü gibi davranırsanız bu halk size dur der. Dokunulmazlığın zerre kadar
benim gönlümde kıymeti yok, benim de fezlekem var, kaldırılsın, “evet” oyu
vereceğim ama mesele ne? Dokunulmazlık zırhı adı altında yapılan yanlışlıklara
bu millet zaten kendi gönlünde dur dedi, dokunulmazlığı bu millet kaldırdı.
Hafta sonu ben Çanakkale’deydim, hiç kimse bize “Dokunulmazlığı kaldırmayın.”
demedi, şehit annesi var, gazimiz var, evlatlarımız var; hepsi, “Nasıl olur da
Apo’nun marşını Meclisin koridorlarında söyletirsiniz?” dediler bize. Değerli
arkadaşlar, mesele, kürsüdeki konuşmalar değildir; mesele, canlı bombanın
taziyesidir; mesele, halkı sokağa çağırmaktır; mesele, Diyarbakır’ın köyünde
ölen 16 vatandaşımızı PKK’nın katlettiğini bilmesine rağmen utanmadan,
sıkılmadan “PKK yaptı.” diyememektir. (AK PARTİ sıralarından alkışlar) 
Bakınız, ısrarla, dokunulmazlığın kaldırılmasını saray
darbesi gibi komik ifadelerle ifade edenler, dokunulmazlığı olmayacak
operasyonların aletiymiş gibi söyleyenlere şunu söylemek istiyorum: Çok değil,
birkaç ay önce, bugün dokunulmazlığa “Hayır.” diyen partinin saz çalan genel
başkanı, “Tüm vekillerin dokunulmazlığı kaldırılsın.” diye açıklamalar yaptı,
defaatle kürsüde söyledi, grupta söyledi, basın toplantısı yaptı. Yetmedi, 80
vekilini yanına aldı, Meclis Başkanına gitti, “Dokunulmazlıklarımızı kaldırın.”
diye dilekçe verdi, o dilekçeler hâlâ duruyor orada. Peki, AK PARTİ “Evet,
kaldırıyoruz.” deyince ne oldu? Aynı grup başkan vekili, aynı eş başkan dedi
ki: “İntikam, öç alma girişiminin desteklenmesi bir hata.” Ne oldu? Arada bir
ay fark var, dün 80 kişiyle beraber dilekçe veriyorsun, bugün de “İntikam
alıyorlar.” diyorsun. Yetmiyor, “Bu hafta dokunulmazlığımız kaldırılabilir,
kendi ayağımızla ifade vermeye gitmeyeceğiz.” dedi. Bir daha diyorum: 80 tane
imzanın hakkı hukuku ne oldu arkadaşlar? 
Bakınız,
yetmedi, şunu söylemek isterim, 7 Hazirandan sonraki öz güvenle -hani bir
klasik şarap içen fare hikâyesi vardır ya “Getir o kediyi bana.” diyen- dedi
ki: “Adil şekilde yargılanacaksınız, koltuktan düştünüz diye sizi asacak
hâlimiz yok.” Şimdi, söylüyorum: Hiç korkmaya gerek yok, hiç darılmaya gerek
yok. 
SİBEL
YİĞİTALP (Diyarbakır) – Korkan sizsiniz.
SIRRI
SÜREYYA ÖNDER (Ankara) – Sizden korkan sizden beter olsun.
BÜLENT
TURAN (Devamla) – 80 tane vekiliniz imza verdi, hiç korkmayın, yargılanacaksınız
arkadaşlar, başka bir şey değil. 
ERTUĞRUL
KÜRKCÜ (İzmir) – Hâkim misin lan sen?
AHMET
YILDIRIM (Muş) – Sizi tarih yargılayacak tarih.
BÜLENT
TURAN (Devamla) – Değerli arkadaşlar, mesele dokunulmazlık değil demiştim.
Devam ediyorum, bakınız, bir vekilin aracının bagajında dünya kadar bomba
bulundu, sevkiyatta yakalandı. 
AHMET
YILDIRIM (Muş) – Yalan, yalan!
MAHMUT
TOĞRUL (Gaziantep) – Yalancısın, yalancısın!
ERTUĞRUL
KÜRKCÜ (İzmir) – Yalan!
BÜLENT
TURAN (Devamla) – Yalan mı, yalan değil mi…
ERTUĞRUL
KÜRKCÜ (İzmir) – Adaleti gazeteler mi dağıtıyor?
BÜLENT
TURAN (Devamla) – …izin verin yargıya gidelim, yargı bunu ifade etsin
arkadaşlar. Bunun yalan mı, değil mi olduğunu beraber göreceğiz. 
Bir
şey daha söyleyeceğim, siz bu ifadelere “yalan” diyorsunuz. Peki, bu da mı
yalan, bu da mı yalan? Canlı bomba Ankara’da onlarca vatandaşımızı öldürmüş,
utanmadan sıkılmadan o canlı bombanın taziyesine gidilmiş, terör örgütünü
överek de, destekleyerek de “Sırtımızı oraya dayıyoruz.” demişler. Bu da mı
yalan arkadaşlar? 
“Süresiz
direniş” bu davet değil midir arkadaşlar? Sizin yetkilileriniz bu milleti
sokağa çağırdılar, 52 kişi bir günde öldü arkadaşlar ve ölenlerin de büyük
çoğunluğu Kürt gençleriydi. Bu da mı yalan? 
ERTUĞRUL
KÜRKCÜ (İzmir) – Sen öldürdün onları.
BÜLENT
TURAN (Devamla) – Değerli arkadaşlar, bizler dokunulmazlığın anayasal sistem
içerisinde gerekli olduğunu ancak son dönemde terörle ilgili faaliyetlerde
büyük bir istismara konu olduğunu, şehitlerimizin hatırı için, gazilerin hatırı
için bunu yapacağımızı ifade ettik. Ancak, özellikle CHP’li arkadaşlarım “Sizde
de o yanlışlık var, bu yanlışlık var.” diye bir sürü ithamda bulunmuşlardı, biz
de o yüzden hepsini kaldıralım dedik. 
AYKUT
ERDOĞDU (İstanbul) – 4 bakan nerede?
BÜLENT
TURAN (Devamla) – Birini kaldırsaydık arkadaşlar, diyecektiniz ki: “HDP’yi yok
ediyorsunuz, CHP’yi yok ediyorsunuz, falanca falan.” diyecektiniz. 
AYKUT
ERDOĞDU (İstanbul) – Yolsuzluk dosyaları var mı?
ALİ
ŞEKER (İstanbul) – Bir ayda 100 tane dosya hazırlandı, hepsi muhalefetin.
BÜLENT
TURAN (Devamla) – Diyoruz ki: Hiçbir partiye ön yargımız yok, hiçbir partiye ön
reddimiz yok. El mi yaman, bey mi yaman! Ben de fezleke sahibiyim. Diyorum ki:
Kaldıralım, hep beraber görelim. 
TANJU ÖZCAN (Bolu) – Bakanlar ne olacak, bakanlar? 4
bakan, 4 bakan!
AYKUT ERDOĞDU (İstanbul) – 4 bakan!
BÜLENT TURAN (Devamla) – Değerli arkadaşlar, HDP’nin bu
konudaki tavrını anlıyorum, anlayabiliyorum, size ne olduğunu anlayamıyorum!
Size ne oluyor?
AYKUT ERDOĞDU (İstanbul) – Ya, biz 4 bakanı soruyoruz.
BÜLENT TURAN (Devamla) – Genel Başkan “evet” diyeceğim
diyor, az önce konuşan hatibiniz “evet” ile “hayır” arasında bir şey söylüyor,
her gün bir arkadaşınız çıkıyor, “‘Hayır’ diyeceğim.” diyor. Daha biriniz çıkıp
da “‘Evet’ diyeceğim.” demedi. 
ÖZKAN YALIM (Uşak) – Bülent Bey, biz “evet” diyeceğiz
ama sizden kaç kişi “evet” diyecek, o belli değil.
BÜLENT TURAN (Devamla) – Bak soruyorum: CHP’den bir
sürü arkadaş “‘Hayır’ diyeceğiz dokunulmazlığa.” dedi, bir tanesi çıkıp da
“‘Evet’ diyeceğiz.” demedi. Varsa “evet” diyen haykırın, ben de buradan
duyurayım. Var mı? (AK PARTİ sıralarından alkışlar) 
TANJU ÖZCAN (Bolu) – Var, ben; “evet”, “evet”
BÜLENT TURAN (Devamla) – Tanju Bey, bir. Var mı, var mı
arkadaşlar?
AYKUT ERDOĞDU (İstanbul) – Gizli oylama, gizli, gizli.
ERTUĞRUL KÜRKCÜ (İzmir) – Grup kararı almak yasak ya.
METİN KÜLÜNK (İstanbul) Açık oylama yapalım, açık; el
mi yaman bey mi yaman görelim.
BÜLENT TURAN (Devamla) – Değerli arkadaşlar, CHP’nin
hayatında, hatıratında çok üzücü hatıralar var, bunların da büyük çoğunluğuna
siz üzülüyorsunuz, bundan rahatsız oluyorsunuz; darbeler var, vesayet var,
Deniz Gezmiş idamları var, var da var.
ALİ ŞEKER (İstanbul) – Kendi grubuna söyle, kendi
grubuna!
BÜLENT TURAN (Devamla) – Bir yanlış daha yapmayın, bir
yanlış daha yapmayın. CHP’li arkadaşlara sesleniyorum; bu ülkeyi seven, teröre
“dur” diyen, bizdeki ithamlar var mı yok mu öğrenmek isteyen iyi niyetli
CHP’lilere soruyorum, diyorum ki: “Evet” derseniz referanduma gitmeden meseleyi
çözerek... 
BÜLENT YENER BEKTAŞOĞLU (Giresun) – Kendi grubuna bak,
grubuna!
AYKUT ERDOĞDU (İstanbul) – 4 bakan nerede?
BÜLENT TURAN (Devamla) – ...herkesin dokunulmazlığını,
AK PARTİ’nin de CHP’nin de HDP’nin de MHP’nin de kaldırırız, hep beraber
yolumuza devam ederiz. 
AYKUT ERDOĞDU (İstanbul) – 4 bakan nerede? 
BÜLENT TURAN (Devamla) – Bakınız değerli arkadaşlar,
kaldı ki bununla ilgili CHP’nin Genel Başkanının açıklamaları var, onlara da
bakalım. Diyor ki: “Dokunulmazlıklar kaldırılsın, hepimiz yargıya gidelim.” 
AYKUT ERDOĞDU (İstanbul) – Hepimiz. Hepimiz gidiyor
muyuz, 4 bakan gidiyor mu?
ALİ ŞEKER (İstanbul) – Arkadan bakan bakanlar gidiyor
mu?
BÜLENT TURAN (Devamla) – Geçiyorum, yorum yapmayacağım
bile. Diyor ki: “CHP’den sürpriz hamle.” Hamleye bak! “Dokunulmazlıklar
kaldırılsın.” Hamle bu. (CHP sıralarından “Bravo” sesleri, alkışlar) Alkışı
kesmeyin de devam edin.
AYKUT ERDOĞDU (İstanbul) – Tabii, tabii, doğruyu
söylediğiniz sürece.
BÜLENT TURAN (Devamla) – Diyor ki: “Dokunulmazlıkları
referandum yapalım.” Şimdi, referanduma geçtik. Yine devam ediyorum: “CHP
karıştı, ‘hayır’ oyu vereceğiz.” Hadi alkışlayın bakalım, hadi alkışlayın! (AK
PARTİ sıralarından alkışlar, CHP sıralarından gürültüler) 
Bakın, şu an 3 partinin de siyasi tavrı net, “evet”
diyen var, “hayır” diyen var. 
İDRİS BALUKEN (Diyarbakır) – Grup olarak karar
alamazsınız.
BÜLENT TURAN (Devamla) – Net olmayan, kafası karışan,
topluma ne dediği belli olmayan, her gün başka söyleyen bir parti var. 
ÖZKAN YALIM (Uşak) – Sizsiniz.
BÜLENT TURAN (Devamla) – Bu da Mustafa Kemal’in
partisine yakışmıyor.
ÖZGÜR
ÖZEL (Manisa) – Aha burada, aha burada. 
BÜLENT
TURAN (Devamla) – Gelin, tavrınızı netleştirin arkadaşlar. 
AYKUT
ERDOĞDU (İstanbul) – 4 bakan, 4 bakan! Bülent Bey, hepsini kaldıralım. 
BÜLENT
TURAN (Devamla) - Bakınız, kıymetli arkadaşlarım, mesele, az önce söylediğim
gibi, özellikle terörle ilgili çalışmalarda, faaliyetlerde bu milletin bize
verdiği görevler var, bize verdiği onurlu işler var. Biz, AK PARTİ’nin 316
vekili ortak imzalayarak bu teklifi buraya getirdik ve zaman kaybetmemek için,
usul ekonomisi gereği Karma Komisyonda değil, burada hemen bu işi yapalım
dedik. Hiç kimseden korkumuz yok, alnımız açık, bu grupta korkacak, sıkılacak,
darılacak asla bir şey yok. 
“4
bakan, 4 bakan, 4 bakan” diyorlar. 4 defa söyledim, 44 defa da söylerim, “4
bakan” diye ifade edilen eski bakanlarımızın şu an dokunulmazlığı yok zaten;
komik olmayın, komik olmayın, şu an yok. 
AYKUT
ERDOĞDU (İstanbul) – Yargılanıyorlar mı, kapattınız burada işte. Yapma ya,
yapma böyle.
ÖZGÜR
ÖZEL (Manisa) – Allah’tan kork, Allah’tan kork! 
BÜLENT
TURAN (Devamla) - Onun dışında, istediğiniz şikâyeti verin, istediniz savcıya
gidin, onların dokunulmazlığı yok arkadaşlar. 
AYKUT
ERDOĞDU (İstanbul) – Kapattınız burada, yargıya mı gittiler? E, siz vermediniz,
yargılatmadınız.
BÜLENT
TURAN (Devamla) - Onun dışında, o bakanlarla ilgili komisyon kurulmuş,
çalışmalar beraber yapılmış, hukuki ve siyasi süreleri bitmiş, hâlâ onu
söylüyor olmanız çok garip ve komik diye düşünüyorum. 
Değerli
arkadaşlarım, az önce ifade ettiğim hani Tolstoy’un “İnsan bozulduğu zaman ne
kadar korkunç bir yaratık olur.” dediği bir ifade var ya… Roboski’deki malum
mesele olduğunda…
AHMET
YILDIRIM (Muş) – Nedir malum mesele?
BÜLENT
TURAN (Devamla) - …herkesi ayağa kaldırdık, üzüldük, dertlendik, komisyon
kurduk, oralara gittik…
AHMET
YILDIRIM (Muş) – Katliam bu, katliam. 
BÜLENT
TURAN (Devamla) - …beraber çalışma yaptık. Ancak, bir daha diyorum,
Diyarbakır’ın o köyünde, Tanışık köyünde üç gün önce bomba patladığında herkes
PKK’nın adını ağzına almadan sadece usulen bir başsağlığı diledi. Bakın, bir
şey söyleyeceğim, bugün bizim bakanlarımız, arkadaşlarımız oradaydı arkadaşlar,
hepsi ifade ediyorlar, mesele net. Sizin yaptığınız yanlışlara sadece Meclis
“dur” demeyecek, bu halk da “dur” diyecek. (AK PARTİ sıralarından alkışlar)
Kürtler, Kürt kardeşlerimiz birçok sorununu çözdü, birçok sıkıntısını aştı ama
Kürt kardeşlerimiz PKK sıkıntısını da aşacaklar inşallah. Göreceksiniz oradaki
bu halkın bu işe “dur” demesi, engel olması günden güne artacak. Şırnak ile Çanakkale’nin
kaderinin, Hakkâri ile Tekirdağ’ın kaderinin aynı olduğunu, bu ülkede bir ve
beraber yaşayacağımızı cümle âleme gösterecek insanlar. Bakınız, 13 cenaze 60
kilo olarak kaldırıldı. Yazık, yazık, poşetlere koydular, 13 cenaze şu hâlde
gömüldü arkadaşlar. Çok üzüldüğüm bir şey var, malum yapılardan bir tane PKK’ya
karşı “Yazıklar olsun!” denmedi, bir tane söylenmedi. Ve daha öte bir şey
söyleyeyim size, o köyde öğrendik ki insanlar PKK’nın 15 ton hazırladığı
bombaya “Geçemezsin, patlatamazsın, yapamazsın.” dediği için o köyü patlattılar
arkadaşlar. (AK PARTİ sıralarından alkışlar) Eğer o köyde o bomba patlamasaydı,
Allah korusun, belki 16 kişi değil 26 kişi, 106 kişi ölecekti. O köylüleri PKK
katletti ama çıkıp yüreklice “PKK” demediniz. Kandil’den izin almadan
konuşamayan insanların buraya çıkıp bize “saray darbesi, saray darbesi” demesi…
“Hadi oradan!” diyorum sadece. (AK PARTİ sıralarından “Bravo” sesleri,
alkışlar) Sizin “saray” diye ifade ettiğiniz bizim başımızın tacı. (AK PARTİ
sıralarından “Bravo” sesleri, alkışlar) Sizin “saray” diye ifade ettiğiniz bu
milletin helal oylarıyla, çocukluğundan beri gençlik kolları, ana kademe,
belediye başkanlığı, il başkanlığı, başbakanlık, cumhurbaşkanlığı hep seçilerek
gelmiş, hep seçilerek gelmiş. Bu ülkenin demokrasisine katkı sağlamış,
yatırımına katkı sağlamış, bu milletin bağrında o biçim bir yer bulmuş farklı
bir insan. Siz kızdığını düşünüyorsunuz, biz üşenmiyoruz, gücenmiyoruz.
MEHMET
METİNER (İstanbul) – Biz kasetle genel başkan değiliz.
BÜLENT
TURAN (Devamla) - Biz kurucu olan Genel Başkanımızla istişare ederiz, “Onu
sevmeyin.” diyemeyiz insanlarımıza, severiz, beraber yol yürürüz. Sözünüzün
toplumda karşılığının olmadığının en güzel sözü bu. Seçimden önce “Saray”
dediniz, “lüks” dediniz, “israf” dediniz, olmayacak şeyler söylediniz. 
BÜLENT
YENER BEKTAŞOĞLU (Giresun) - Doğru değil mi?
BÜLENT
TURAN (Devamla) - Millet sizi ciddiye bile almadı, yüzde 52 Cumhurbaşkanımıza,
yüzde 50 AK PARTİ’ye oy verdi ve yola devam etti. (AK PARTİ sıralarından
alkışlar) On dört yıldan beri oyunu arttıramayan tek parti şurası, on dört
yıldan beri oyunu arttıramayan tek parti burası. (AK PARTİ sıralarından
alkışlar)
Bakın
değerli arkadaşlar, bugün çok kötü bir grup konuşmasına şahitlik ettik. Ben
utandım dinlerken. Ümit ediyorum aranızda utananlar da vardır. Hiçbiri
utanmayacak değil herhâlde, mutlaka utananlar vardır, rahatsız olanlar vardır
diye düşünüyorum. 
AYKUT
ERDOĞDU (İstanbul) – Biz yolsuzluk yapmadık utanalım, hırsızlık yapmadık
utanalım! 
BÜLENT
TURAN (Devamla) – O konuda şunu söyleyeceğim: Alın oradan kasetle gelen Genel
Başkanı, kim olursa olsun başkan, “Mustafa Kemal’in hatırası var, İnönü’nün
hatırası var, tarihin hatırası var.” deyip zaten bu oyu alır, hiçbir katma
değeri yok. Ama bari ağızlarını biraz ayarlasınlar da, küfretmeden, hakaret
etmeden, topluma örnek bir konuşma yapabilsinler. 
BÜLENT
YENER BEKTAŞOĞLU (Giresun) – Siz onu grubunuza söyleyin!
BÜLENT
TURAN (Devamla) – Değerli arkadaşlar, bu parti, bu Genel Başkan, bu grup
konuşması, bu Mecliste okunamayacak ifadelere bugün şahitlik etti. Ben utandım,
üzüldüm. 
ALİ
ŞEKER (İstanbul) – Siz o yaptıklarınızdan utanın, yaptıklarınızdan!
BÜLENT
TURAN (Devamla) – Dokunulmazlık meselesine geri dönmek istiyorum.
Dokunulmazlık, özetle, anayasal sistem içerisinde vekillerin vekillik görevini
yapması için bir haktır, ancak terörist faaliyetlere, yanlış işlere zırh olsun
diye bir kalkan değildir. O yüzden de Karma Komisyona gerek kalmaksızın, usul
ekonomisi gereği, hep beraber gelelim ve şu an bizde olan tüm fezlekeleri
kaldıralım diyoruz. 
“Yarın
ne olur?” dedi arkadaşlar, “Yarın ne olur?” Karma Komisyon orada, toplanır,
gereğini yapar. Bizler, dokunulmazlık zırhının kötü niyetle kullanılmasını,
yanlış yere vesile olmasını istemediğimizden dolayı bunu söylüyoruz. 
Değerli
arkadaşlar, CHP’nin bu süreçte belirleyici parti olduğunu düşünüyorum. Siz
“evet” derseniz dokunulmazlık kalkar, “hayır” derseniz kalkmaz. Tarihî vebal
üzerinizde. Nerede yer alacağınızı, nerede görev alacağınızı tüm kamuoyu
bilecek. Ancak “Dokunulmazlıklar kalksın.” derseniz alkışlayacağız sizi, hep
beraber yargıya gideceğiz. “Dokunulmazlık kalkmasın.” derseniz de her gün size,
niçin bunu dediğinizi, kimlerle beraber olduğunuzu herkese, köy köy, kasaba
kasaba anlatacağız. 
Değerli
arkadaşlarım, dediniz ki: “Dokunulmazlık gündemi yoktu.” Dokunulmazlık gündemi
vardı, yoktu falan değil. “Yok.” diyen arkadaş vardı ya, ona diyorum ki: Bir
şehit annesinin evine git, o gündem var mı, yok mu gör; bir gazinin evine git,
o gündem var mı, yok mu gör…
AYKUT
ERDOĞDU (İstanbul) – İmralı’ya giderken?
BÜLENT
TURAN (Devamla) – …bir mazlumun yanına git, bu gündem var mı, yok mu, gör.
Mesele kürsü dokunulmazlığı değildir, mesele vatan savunmasına ihanet eden
insanların yargı önüne çıkmasıdır.
Hepinizi
saygıyla selamlıyorum. (AK PARTİ sıralarından alkışlar)
BAŞKAN
– Teşekkürler Sayın Turan.
İDRİS
BALUKEN (Diyarbakır) – Sayın Başkan…
LEVENT
GÖK (Ankara) – Sayın Başkan…
BAŞKAN
- Sayın Baluken…
Sayın
Gök, size de döneceğim, önce bir Sayın Baluken’i dinleyeyim.
Buyurun.
İDRİS
BALUKEN (Diyarbakır) – Sayın grup başkan vekilinin konuşması başından sonuna
kadar grubumuza, eş başkanımıza hakaretlerle doluydu.
BAŞKAN
– Sayın Baluken, iki dakika süre vereceğim. Lütfen, yeni bir sataşmaya meydan
vermeyelim.
IV.- SATAŞMALARA İLİŞKİN KONUŞMALAR (Devam)
5.- Diyarbakır Milletvekili İdris Baluken’in, Çanakkale
Milletvekili Bülent Turan’ın 313 sıra sayılı Kanun Teklifi’nin tümü üzerinde AK
PARTİ Grubu adına yaptığı konuşması sırasında Halkların Demokratik Partisine ve
HDP Grup Başkanına sataşması nedeniyle konuşması
İDRİS
BALUKEN (Diyarbakır) - Teşekkür ediyorum Sayın Başkan.
Bu
kürsüden defalarca sizlere söyledik. Eş başkanımızın saz çalmasından biz
utanmıyoruz hatta onur duyuyoruz. Başka bir şey çalmış olsaydı başkanımız
utanabilirdik. (HDP sıralarından alkışlar) O nedenle ağzınıza sakız edip
sürekli buradan o konuya girmenizi kınadığımızı ifade etmek istiyoruz.
BÜLENT
YENER BEKTAŞOĞLU (Giresun) – Bir daha söyle, tekrar et.
İDRİS
BALUKEN (Devamla) - Bakın, milletvekillerinin silah taşıma meselesiyle ilgili,
siz bir hukukçusunuz, keşke yandaş medya kupürleri yerine şu fezlekeyi bir
incelemiş olsaydınız. Ben o fezlekenin son cümlelerini size okuyayım, Faysal
Sarıyıldız’la ilgili silah taşıma mevzusu var ya. Savcı, fezlekenin en sonuna
demiş ki: “Faysal Sarıyıldız’ın aracına silah yüklenilmediği, on sekiz saat
önce Faysal Sarıyıldız’ın oraya gittiği” konusu, fezlekeye bir göz atmış
olsaydın ortada ve netti. (HDP sıralarından alkışlar) Ama savcı fezlekelerini
bu kadar merak ediyorsanız yani binlerce tırla IŞİD’e, Suriye’deki çetelere
giden silahlarla ilgili durumu bütün dünya biliyor. 
ALİ
ÖZKAYA (Afyonkarahisar) – O fezlekeyi okusaydın, orada öyle bir şey olmadığını
görürdün.
NİHAT
ÖZTÜRK (Muğla) – Diyarbakır’a gel Diyarbakır’a!
İDRİS
BALUKEN (Devamla) - Silahların taşınması meselesinde sizin ününüz dünyaya
yürüdü, dünyayı geziyor. O nedenle bu tarz yaklaşımlardan vazgeçin.
NİHAT
ÖZTÜRK (Muğla) – PKK’nın yaptığı katliama gelsene bir, Diyarbakır’a!
Diyarbakır’daki katliama gel, Diyarbakır’a!
İDRİS
BALUKEN (Devamla) - Diğer taraftan, bakın, Kobani süreciyle ilgili, Kobani
direnişiyle ilgili yaptığımız çağrı demokratik eylem ve tepki çağrısıdır. HDP
tarihinin en onurlu çağrısıdır. “Orada katledilen 52 kişiyi kim katletti, kim
provoke etti, gelin araştıralım.” diye önerge getirdik, siz reddettiniz, sizin
oylarınızla reddedildi. 
NİHAT
ÖZTÜRK (Muğla) – Diyarbakır’daki 17 tane köylüyü öldürenleri bir kona! PKK’yı
kına bizi değil!
İDRİS
BALUKEN (Devamla) - Diyarbakır’la ilgili de Dürümlü ve Tanışık’taki bombalamayı
da bugün Genel Kurulda da, Meclis grubu toplantısında da hem eş başkanımız hem
de biz açık bir şekilde kınadık. 
NİHAT ÖZTÜRK
(Muğla) – PKK’yı kına! 17 masumu öldürdü, onları da kına!
İDRİS BALUKEN
(Devamla) – Sanırım siz burada olmadığınız için, ısrarla, bu kınamamızı farklı
bir noktada ele alıyorsunuz.
(Mikrofon
otomatik cihaz tarafından kapatıldı)
İDRİS BALUKEN
(Devamla) – Dolayısıyla, teröre destek verme noktasında tarih önünde kimin
yargılanacağını hep birlikte göreceğiz. (HDP sıralarından alkışlar)
NİHAT ÖZTÜRK
(Muğla) – Göreceğiz! PKK’ya “PKK” diyemeyeni göreceğiz, zamanı gelecek.
LEVENT GÖK
(Ankara) – Sayın Başkan…
MEHMET NACİ
BOSTANCI (Amasya) – Sayın Başkan…
BAŞKAN – Sayın Bostancı,
sizi de dinleyeceğim ama önce Sayın Gök’e söz vermiştim, onu dinleyeceğim.
Buyurun Sayın Gök.
LEVENT GÖK
(Ankara) – Sayın Başkan, AKP sözcüsünün grubumuzla ilgili değerlendirmelerinde
Cumhuriyet Halk Partisinin üzerinde darbeler tarihi var, vesayet var…
BAŞKAN – Sayın Gök,
size de iki dakika sataşmadan dolayı söz vereceğim.
LEVENT GÖK
(Ankara) – Zaten fazla konuşmama da gerek kalmadı.
BAŞKAN – Buyurun
efendim.
LEVENT GÖK
(Ankara) – Sağ olun.
BAŞKAN – Lütfen
yeni bir sataşmaya meydan vermeyelim.
Buyurun.
6.- Ankara Milletvekili Levent Gök’ün, Çanakkale
Milletvekili Bülent Turan’ın 313 sıra sayılı Kanun Teklifi’nin tümü üzerinde AK
PARTİ Grubu adına yaptığı konuşması sırasında Cumhuriyet Halk Partisine
sataşması nedeniyle konuşması
LEVENT GÖK
(Ankara) – Sayın Başkan, değerli milletvekilleri; burada az önce grubumuza ve
tüm Meclise dokunulmazlıklar konusunda öğütlerde bulunmaya çalışan AKP grup
başkan vekili değerli kardeşim bilmelidir ki cumhuriyet tarihinin en ağır
yolsuzluk olaylarında ilk defa 4 bakanın aynı anda istifa ettiği, ayakkabı
kutularından paraların çıktığı, 700 milyarlık kol saatlerinin tartışıldığı ve
bir bakanın da “Ben ne yaptıysam Recep Tayyip Erdoğan’ın emriyle yaptım.”
dediği bir ortamda 4 bakanla ilgili burada gelip de onları aklayan bir AKP
Grubundan Cumhuriyet Halk Partisinin dokunulmazlık konusunda alacağı hiçbir
ders yoktur. (CHP sıralarından alkışlar) Ortada Başbakan yok -geçen gün aradık
burada- bakanlar yok, milletvekilleri yok, Meclis kapanıyor.
BÜLENT TURAN
(Çanakkale) – Bak, var.
LEVENT GÖK
(Devamla) – Bir Cumhurbaşkanının vesayetine girmiş, bütün benliğini, bütün
geleceğini onun iki dudağından çıkacak kelimelere terk etmiş bir… 
İLKNUR İNCEÖZ
(Aksaray) – Yazık, yazık!
HURŞİT YILDIRIM
(İstanbul) – “Evet” mi, “hayır” mı?
LEVENT GÖK
(Devamla) – …AKP Grubu bıyık bırakarak düşük profilli olduğunu kanıtlama
telaşındayken…
EBUBEKİR
GİZLİGİDER (Nevşehir) – Sen de bıyıklısın! 
LEVENT GÖK
(Devamla) – …dokunulmazlıkların hesabını veremezsiniz sizler, hesabını kimseye
soramazsınız. 
BAŞKAN – Sayın Gök,
lütfen… 
MEHMET METİNER
(İstanbul) – Bizim kasetle gelen Genel Başkanımız yok!
LEVENT
GÖK (Devamla) – Düşük profilli olmak için akla gelmedik yöntemlere başvuran AKP
Grubu -bugün gerçekten çok düşündürücü, çok vahim- dilerim ki Cumhurbaşkanının
vesayetinden çıkarsınız ama bunu yapacak iradenin sizde olmadığını da bizler
görüyoruz ve sizlere binlerce kere yazık olsun diyoruz, yazık olsun diyoruz!
(CHP sıralarından alkışlar)
ADNAN
GÜNNAR (Trabzon) – Sana yazık olsun! Sana yazık olsun!
METİN
KÜLÜNK (İstanbul) – Sana! Sana!
BAŞKAN
– Sayın milletvekilleri, lütfen, milletvekilleriyle ilgili ifadelerimizi
kullanırken hepimiz belli bir dili, üslubu kullanmak zorundayız. Burada her bir
milletvekili bu milletin özgür iradesiyle buradadır. Bu milletvekillerinin
hiçbiri vesayet altında değildir. Kaldı ki ne bir milletvekilinin ne de
herhangi bir kişinin gönlünden sevgisi, saygısı olan Sayın Cumhurbaşkanımızı
silemezsiniz. Yine, aynı şekilde Sayın Cumhurbaşkanımız da vesayet makamlarıyla
çarpışa çarpışa bu noktaya gelmiştir, bunun da bilinmesini istiyorum. (AK PARTİ
sıralarından alkışlar)
ALİ
ŞEKER (İstanbul) – Başkan mısın, vekil misin, şekil misin? 
BAŞKAN
– Sayın Bostancı, buyurun.
MEHMET
NACİ BOSTANCI (Amasya) – Sayın Başkan, biraz önce Sayın Baluken konuşma
yaparken IŞİD çetelerine binlerce tır silah gönderdiğimizi söyledi, bu açık bir
sataşmadır. Bu çerçevede söz talep ediyorum.
BAŞKAN
– Buyurun efendim, iki dakika size de süre veriyorum. Lütfen, artık bu
tartışmayı bitirelim. 
Buyurun.
(AK PARTİ sıralarından alkışlar)
7.- Amasya Milletvekili Mehmet Naci Bostancı’nın,
Diyarbakır Milletvekili İdris Baluken’in sataşma nedeniyle yaptığı konuşması
sırasında Adalet ve Kalkınma Partisine sataşması nedeniyle konuşması 
MEHMET
NACİ BOSTANCI (Amasya) – Sayın Başkan, değerli arkadaşlar; IŞİD meselesi burada
çok konuşuldu. IŞİD’in silahları nereden aldığını meraklılar biliyor; Irak
ordusundan aldılar, başka yerlerden aldılar. Türkiye IŞİD’i bir terör örgütü
olarak görüyor, o gün de bugün de mücadele etti. 
BÜLENT
YENER BEKTAŞOĞLU (Giresun) – Ne zamandan beri? 
MEHMET
NACİ BOSTANCI (Devamla) – Kastettiğiniz o tırlarsa o tırların nereye gittiğini
millet biliyor; bildiği için de doğru adrese mührü basıyor. 
İDRİS
BALUKEN (Diyarbakır) – Tuğrul Bey arkada, Tuğrul Bey’e sor. Başbakan Yardımcısı
arkada. 
MEHMET
NACİ BOSTANCI (Devamla) – Kıymetli arkadaşlar, ben asıl şu 6-7 Ekim meselesine
geleceğim Sayın Baluken. 
AYTUĞ
ATICI (Mersin) – Ya, arkandakine sor, nereye gidiyormuş. Arkandaki Bakana sor,
nereye gidiyormuş.
MEHMET
NACİ BOSTANCI (Devamla) – Siz dediniz ki: “6-7 Ekim olayları, buna ilişkin
çağrı bizim en onurlu çağrımızdır.” 
ÖZKAN
YALIM (Uşak) – Naci Bey, Sayın Bakana sorar mısınız onu?
ENGİN
ALTAY (İstanbul) – Tuğrul Bey orada, Tuğrul Bey.
MEHMET
NACİ BOSTANCI (Devamla) – Sayın Baluken, 6-7 Ekimde siz bir çağrı yaptınız, 52
kişi hayatını kaybetti. Aradaki illiyet bağını biliyorsunuz. Yani sizin
çağrınızla sokağa çıkan insanlar 52 kişinin kanını döktü. 
ÖZKAN
YALIM (Uşak) – Naci Bey, Sayın Türkeş’e sorar mısınız?
ÖZGÜR
ÖZEL (Manisa) – Naci Bey, arkadan bir cisim yaklaşıyor, bir cisim!
MEHMET
NACİ BOSTANCI (Devamla) – Siz böyle bir çağrıyı onurlu bir çağrı olarak takdim
ediyorsunuz, benim aklım almıyor bunu. 
MAHMUT
TANAL (İstanbul) – Bakan Türkeş yanında. Sayın Türkeş’e söyle işte.
BÜLENT
YENER BEKTAŞOĞLU (Giresun) – Naci Hocam, arkaya bakın, arkaya.
MEHMET NACİ BOSTANCI (Devamla) – “Onurlu bir çağrı”
derken “Provokasyon” diyorsunuz, arada da o illiyet bağını kendinize değil,
sizin sorumluluğunuza değil, provokatörlere bağlıyorsunuz. 
AYTUĞ ATICI (Mersin) – Tırların nereye gittiğini
Başbakan Yardımcısına soralım Sayın Başkan. 
MEHMET NACİ BOSTANCI (Devamla) - Sayın Baluken, siyasi
tarihiniz epey uzun bir süreye gidiyor. Eğer siz böyle bir çağrı yaptığınızda
bu tür olaylar, kanlı olaylar çıkacağını öngöremediyseniz aymazsınız,
öngördüyseniz o zaman kasıtlı bir şeklide bu kanların dökülmesinden
sorumlusunuz; ya aymaz ya sorumlusunuz, ortada onur yok. 
Saygılarımla. (AK PARTİ sıralarından alkışlar)
LEVENT GÖK (Ankara) – Sayın Başkan…
İDRİS BALUKEN (Diyarbakır) – Sayın Başkan…
BAŞKAN – Birleşime beş dakika ara veriyorum. 
Kapanma Saati: 18.50
BEŞİNCİ OTURUM
Açılma Saati: 19.01
BAŞKAN: Başkan Vekili Ahmet AYDIN
KÂTİP ÜYELER: Sema KIRCI (Balıkesir), Elif Doğan TÜRKMEN (Adana) 
---0---
BAŞKAN
– Sayın milletvekilleri, Türkiye Büyük Millet Meclisinin 90’ıncı Birleşiminin
Beşinci Oturumunu açıyorum.
313
sıra sayılı Kanun Teklifi’nin görüşmelerine kaldığımız yerden devam edeceğiz. 
IX.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
1.- Adalet ve Kalkınma Partisi Genel Başkanı Konya
Milletvekili Ahmet Davutoğlu ve Grup Başkanvekilleri Giresun Milletvekili
Nurettin Canikli, Amasya Milletvekili Mehmet Naci Bostancı, Aksaray
Milletvekili İlknur İnceöz, Çanakkale Milletvekili Bülent Turan ve Tokat
Milletvekili Coşkun Çakır ile 310 Milletvekilinin; Türkiye Cumhuriyeti
Anayasasında Değişiklik Yapılmasına Dair Kanun Teklifi (2/1028) ve Anayasa
Komisyonu Raporu (S. Sayısı: 313) (Devam)
BAŞKAN
- Komisyon ve Hükûmet yerinde. 
Teklifin
tümü üzerinde şahsı adına ilk konuşmacı Bursa Milletvekili Zekeriya Birkan
olacaktır. 
Buyurun
Sayın Birkan. (AK PARTİ sıralarından alkışlar)
Süreniz
on dakikadır. 
Sayın
milletvekilleri, lütfen, sessizlik istiyoruz. 
Buyurun.

ZEKERİYA
BİRKAN (Bursa) – Sayın Başkan, değerli milletvekilleri; teklifin tümü üzerine
şahsım adına söz almış bulunuyorum. Yüce Meclisi saygıyla selamlıyorum. 
Türkiye
Cumhuriyeti Anayasasında Değişiklik Yapılmasına Dair Kanun Teklifi’nin genel
gerekçesinde kısaca şöyle belirtilmektedir: Milletvekillerini keyfî ve asılsız
ceza kovuşturmalarından ve tutuklamalardan korumak suretiyle, Parlamento
çalışmalarının güvenliğini sağlamak amaçlanmaktadır. Yasama dokunulmazlığı,
gerçekte, bundan yararlanan milletvekilinin kişisel yararı için değil, kamu
yararı için benimsenmiş bir kurumdur. Bu sebeple, bu dokunulmazlık
milletvekiline mutlak manada bir dokunulmazlık vermediği gibi, sadece
milletvekilliği dönemini kapsamaktadır. Yine, bu süre içinde zaman aşımı
işlememekte, delillerin toplanması ve soruşturma işlemleri de devam etmektedir.
Yasama
dokunulmazlığı bir hukuki müessese olarak benimsenirken beraberinde
dokunulmazlığın kaldırılması usulüne de hukukumuzda yer verilmiştir. Türkiye
uygulamasında, özellikle kamuoyunda uyandıracağı etki de dikkate alınarak
milletvekili dokunulmazlığı, daha doğru ifadeyle milletvekilinin soruşturulması
ve yargılanmasına izin verilmesi kabul edilmektedir. Bu yönde daha önce de
uygulamalar bulunmaktadır. 
Türkiye
tarihinin en büyük ve en kapsamlı terörle mücadelesi yürütülürken bazı
milletvekillerinin seçilmeden önce ya da seçildikten sonra yapmış oldukları
teröre manevi ve moral destek manasındaki açıklamaları, bazı milletvekillerinin
teröre ve teröristlere fiilî manada destek ve yardımları, bazı
milletvekillerinin ise şiddet çağrıları kamuoyunda büyük infial meydana
getirmiştir. Türkiye kamuoyu, milletvekillerinden, her şeyden önce, terörü ve
teröristi destekleyen, şiddete çağrı yapan milletvekillerinin milletvekili
dokunulmazlığını istismar ettiğini düşünmekte, bu tür fiilleri olanların
yargılanmasına Meclis tarafından izin verilmesini talep etmektedir. Böyle bir
talep karşısında da Meclisimizin sessiz kalması düşünülemez. Nitekim, birçok
milletvekili, siyasi partilerin yöneticileri dokunulmazlık dosyalarının ele
alınmasını ve dokunulmazlık dosyalarının kaldırılmasını talep etmişlerdir.
Dokunulmazlık dosyalarının ele alınması ve dokunulmazlıkların kaldırılması
yönündeki talep, terör ve şiddetle ilişkili olarak gündeme gelmiş ise de hem bu
türden dosyaları bulunan siyasetçiler hem de başka dosyaları bulunan
siyasetçiler tarafından mevcut bütün dokunulmazlık dosyalarının kaldırılması
yönünde talepler dile getirilmiştir. 
Anayasa
ve İç Tüzük’te dokunulmazlığın kaldırılmasına dair süreç ayrıntılı olarak
düzenlenmiş ve bunun belli süreler içinde de sonuçlandırılması öngörülmüştür.
Buna göre, kısaca, Karma Komisyonun toplanması, hazırlık komisyonunun
oluşturulması, hazırlanan raporun Karma Komisyonda değerlendirilip karara
bağlanması ve Genel Kurulda her bir fezlekenin ayrı ayrı ve birden fazla kişi
ihtiva eden fezlekelerde de her bir kişinin durumunun ayrı ayrı görüşülüp
konuşulması ve oylanması gerekmektedir. 
Böyle
bir çalışmanın pratik olarak süreç açısından hem Meclisimizi kilitleyeceği hem
de çalışmayı engelleyeceği çok açıktır. Genel Kurulun çalışmalarının sadece
dokunulmazlık üzerinde yoğunlaşmış olması da ne mantıken ne de hukuken kabul
edilebilir bir durum değildir. Dokunulmazlık dosyalarının -başta terörle
ilişkili olmak üzere- tamamının kaldırılması, aynı zamanda Millet Meclisi
çalışmalarının tıkanmasına fırsat verilmemesi de dikkate alındığında,
Anayasa’mızda yapılacak geçici bir madde değişikliği suretiyle bütün
dokunulmazlık dosyalarının kaldırılmış olması uzun süre almayacak, Meclis çalışmalarını
da tıkamayacaktır. Dokunulmazlık dosyalarının başta terörle ilişkili olanları
olmak üzere tamamının kaldırılması ve aynı zamanda, Millet Meclisi
çalışmalarının tıkanmasına da fırsat verilmeyerek Anayasa’ya geçici bir madde
eklenmesi suretiyle, daha önce haklarında fezleke olan milletvekilleri hakkında
da dokunulmazlık kaldırılmış olacak, bu süreç uzun bir süreç de olmayacaktır.
Anayasa
değişiklik teklifi, terörle mücadele konusundaki yoğun bir kamuoyu beklentisini
karşılamak, bu amacın gerçekleştirilmesini gölgeleyecek spekülasyon ve
istismarların önüne geçilmek, dokunulmazlık konusunda bir adım atarken Meclis
çalışmalarının da tıkanmasının önüne geçmek düşüncesiyle hazırlanmış ve
sunulmuştur.
Sayın
Başkan, değerli milletvekilleri; ilkesel olarak dokunulmazlıklar korunmaktadır.
Yani, Anayasa’mızdaki dokunulmazlık aynen devam etmektedir. Sadece, bu süreç
bir defaya mahsus olarak uygulanmaktadır ve belli bir dönemde Meclisimize gelen
fezlekeleri içermektedir. İzlenen yöntem doğru bir yöntem olup doğru bir yasal
düzenlemedir. 
Değerli
milletvekilleri, dokunulmazlık bir zırh değildir. Hiç kimse dokunulmazlık
zırhına sığınarak suç işleyemez. Hiç kimse dokunulmazlığa sığınarak teröre
destek veremez, teröristlere lojistik sağlayamaz, silah taşıyamaz, masum
insanları katleden teröristleri kutsayamaz. Teröre destek verenlerse bunun
hesabını da mutlaka vereceklerdir. Gerek silah taşıyanlar, lojistik destek
verenler gerekse teröristi kutsayanlar, masum insanları öldüren teröristleri
kutsayanlar, yaptıkları çağrılar ve tahriklerle 52 vatandaşımızı ve Yasin
Börü’yü katledenler bunun hesabını da hukuk önünde mutlaka vereceklerdir. 
Değerli
milletvekilleri, pandomime gerek yok. Gerek CHP gerekse HDP, daha önce
söylediklerinde samimi olup olmadıklarında burada test edileceklerdir. Bugün
burada, kimin samimi olup olmadığını da göreceğiz. Daha önce “Dokunulmazlıklar
kalksın.” diye basın açıklaması yapanlar, dilekçeyle başvuranlar bugün neden
çark ediyor? Bunun da nedenini burada açıklamalıdırlar. 
Yine,
dokunulmazlıkların kalkması konusunda, teröre karşı duranlar ya da teröriste
destek verenleri eleştirenler, bugün ise “ama”, “fakat”, “lakin”li cümlelerle
ne yapmaya çalışmaktadırlar? Tüm halkımız ve Parlamentomuz da bunu görmektedir.

Yine,
muhalefet tarafından AK PARTİ üzerinde oluşturulan bir algı ve sürekli, kamuoyu
nezdinde dokunulmazlıklarla ilgili töhmet altında bırakacak açıklamalar yer
almaktadır. Biz buradan “Hodri meydan!” diyoruz. Evet, bu algı operasyonuna
karşı, AK PARTİ’yi töhmet altında bırakmaya çalışanlara karşı buradan “Hodri
meydan!” diyoruz. Buyurun, herkesin dokunulmazlığı kalksın, herkes yargılansın,
aklansın ve Meclise öyle gelsin.
ALİ
ÖZCAN (İstanbul) – Başbakan, bakanlar dâhil mi, Bilal dâhil mi?
ZEKERİYA
BİRKAN (Devamla) – Yine, son yıllarda, dokunulmazlıklar üzerinden hem partiler
hem milletvekilleri hem de Meclisimiz üzerine büyük bir gölge düşürülmüştür. Bu
geçici maddeyle beraber Meclisimiz üzerinden bu gölge de kalkacaktır ve umarım
ki bu maddeyle beraber yargılanıp aklanacak olan milletvekilleri bundan sonra
da çalışmalarına devam edecektir. 
Şahsım
adına görüşlerimi belirttim. Hepinizi saygıyla selamlıyorum. (AK PARTİ
sıralarından alkışlar) 
BAŞKAN
– Teşekkürler Sayın Birkan.
Şahıslar
adına ikinci ve son söz, Artvin Milletvekili Uğur Bayraktutan’a aittir.
Buyurun
Sayın Bayraktutan. (CHP sıralarından alkışlar)
UĞUR
BAYRAKTUTAN (Artvin) – Teşekkür ediyorum Sayın Başkan.
Sayın
Başkan, sayın milletvekilleri; yüce heyetinizi saygıyla selamlıyorum.
Ben
de konuşmama başlamadan önce, öncelikle Komisyon görüşmelerindeki o tatsız
tabloyu burada hatırlatmak istiyorum. 
Değerli
milletvekilleri, ilk önce bu teklif Komisyona geldiği zaman -şimdi, biraz önce
öğrendik ki sayılar her gün biraz daha çoğalıyor- 600 dosyaydı, 600 fezlekeydi
ilk geldiği zaman, 135 milletvekiliyle ilgiliydi ve ondan sonra, aradan geçen
bir beş on günlük süre içerisinde de ha bire savcılıklardan fezlekeler yüce
Parlamentoya geldi; 27 AKP milletvekili, 51 CHP milletvekili, 49 HDP
milletvekili, 7 MHP ve 1 bağımsız milletvekiliyle alakalı soruşturma
dosyalarıydı değerli arkadaşlarım. 
Şimdi,
buna girmeden evvel, öncelikle bu hikâyenin nereden başladığını iyi anlatmamız
gerekiyor. 2002 seçimlerini hatırlayın değerli milletvekilleri, her 2 partinin
o dönemki genel başkanları bir açık oturuma çıktılar televizyonda ve
televizyonda yapmış oldukları açıklamalarda, iktidara geldikleri zaman ilk
yapacakları işlerden bir tanesi olarak dokunulmazlıklarla alakalı olayı Meclis
gündemine getireceklerine ve bu siyasi ayıbı ortadan kaldıracaklarına ilişkin
halka taahhütte bulundular. Ama, gelinen noktada, 16 Kasım 2002’de, 58’inci
Hükûmetin Programı açıklandığı zaman, o dönemin Başbakanı Recep Tayyip Erdoğan
şeye çıktığında, ilk hedefler bildirgesinde aynen şöyle söylüyordu, Acil Eylem
Planı’nda, “Bizim bir yıl içinde öncelikli olarak milletvekili dokunulmazlığı
hedefimiz yoktur.” dedi. Bakın, televizyon programında her ne kadar şey demiş
olsa da ama arkasından gelen ilk yapmış olduğu toplantıda bundan
vazgeçtiklerini, bunu buzdolabına koyduklarını ilk hedefler bildirgesinde, Acil
Eylem Planı’nda bunu buzdolabına koyduklarını açıkça ifade etti. 
Değerli
arkadaşlarım, milletvekili dokunulmazlığı Batı ülkeleri parlamentolarında,
örneğin Hollanda’da yok, Yeni Zelanda’da milletvekili dokunulmazlığı diye herhangi
bir problem yok ama bizim ülkemizde ne yazık ki var. 
2006
yılında, bundan on yıl evvel, dönemin Başbakanı ve 3 AKP milletvekiliyle
alakalı milletvekili dokunulmazlığının bir an önce gündeme gelmesi için CHP
Meclis Grubunun vermiş olduğu Meclis araştırması önergesi AKP oylarıyla
reddedildi değerli arkadaşlarım, geçmişle alakalı bir değerlendirme yaparsak.
Şimdi,
gelinen noktada, bakın, 313 sıra sayılı buradaki Kanun Teklifi’miz elimizde.
Burada “42/son”a göre yapmış olduğumuz bir ekleme var. Komisyonda neler
yaptığımızı, Komisyon üyelerimizin neler yaptığını bütün milletvekilleri,
özellikle Komisyon Başkanı Sayın Şentop biliyor; bugün bir televizyon
programında da kendi açıkladı. 
Değerli
arkadaşlarım, bu konuya girmeden evvel, Anayasa’nın 83’üncü maddesindeki yasama
dokunulmazlığını iyi ayırt etmemiz lazım, iyi irdelememiz lazım. 83’üncü
maddenin birinci fıkrasında, açık bir şekilde, kürsü dokunulmazlığının ne
olduğu, mutlak dokunulmazlık değil, yasama sorumsuzluğu şeklinde ifade edilen
olayın ne olduğu açık bir şekilde ifade ediliyor. Biz bunu bile yeterli
görmüyoruz. Niye? Buradaki gerekçe şu: Milletvekilleri Parlamentoda ifade etmiş
oldukları sözlerden dolayı aynısını dışarıda veya şeyde ifade ederlerse sorumlu
tutulmuyorlar ama ikinci fıkrada gelinen bir nokta var. İkinci fıkradaki olay
da şu: Bu, bir geçici koruma önlemi. Aslında, dokunulmazlıklarla alakalı olay
insan için, milletvekilleri için sürekli bir olay değil. 
Şimdi,
gelinen noktada, burada da bazı istisnalar var. Yani 1’inci maddeyi ortaya koyan
istisnalar var. Onlardan bir tanesi nedir? 14’üncü maddedeki laik cumhuriyete,
devletin varlığı ve bağımsızlığını tehdit eden suçlar. Bunun haricinde, suçüstü
hâlleri, meşru suçlar yani ağır cezayı gerektiren suçüstü hâllerinde bunlar söz
konusu değil. Bir de bunun haricinde de yine 14’üncü maddedeki hâller söz
konusu değil, buna ilişkin istisnalar söz konusu. Soruşturmasına seçilmeden
önce başlanması şartıyla olan suçlar da buna dâhil değerli arkadaşlarım. Böyle
bir tabloyla karşı karşıyayız.
Biraz
önce ifade etmiş olduğum -o televizyon programındaki- dokunulmazlıkların
kalkmasına engel olan gerekçe, o dönemin Başbakanı tarafından daha sonra şöyle
gündeme getirildi, dedi ki: “Yargı bağımsız değildir, yargı güdümlüdür. Bu
önemli bir olaydır, biz bu yargıya güvenmiyoruz.” O nedenle, bu dokunulmazlık
dosyaları Parlamento gündemine gelmedi. 
Bir
ikinci gerekçe daha ileri sürüldü değerli arkadaşlarım: 4483 sayılı Memurlar ve
Diğer Kamu Görevlilerinin Yargılanması Hakkında Yasa; orada dediler ki: “Böyle
bir zırh var kamu görevlileriyle alakalı, subaylarla var, hâkimlerle var,
askerlerle var; diğer kamu görevlileriyle alakalı böyle bir zırh var. Biz
kalkıp da böyle bir zırh varken, milletvekilleriyle alakalı böyle bir tabloyu
Parlamento önüne getirmeyi doğru bulmuyoruz.” Böyle de bir tabloyla karşı
karşıya kaldık.
Şimdi,
değerli arkadaşlarım, Cumhuriyet Halk Partisinin tavrı, en başından beri -biraz
önce Genel Başkan Yardımcımız Sayın Bülent Tezcan açıkladı- konjonktürel bir
tavır değil, ilkesel bir tavır. Cumhuriyet Halk Partisinin tavrını, biraz önce
yapmış olduğumuz, 42’nci maddeye göre ki raporda, teklifte ayrıntılarıyla belli
ettik ve ona şerh düşürdük, ona ilişkin şeyleri de bir kere daha tekrarlamak
isterim milletvekilleri yapmış oldukları eylemlerden sorumludurlar. 
Değerli
arkadaşlarım, Parlamento bir kriminal suç örgütü değildir, öncelikle bunu ayırt
etmemiz gerekiyor. Burası Gazi Meclis, Gazi Mustafa Kemal Atatürk’ün Meclisi.
Bu Parlamentoda teröre yardım etmek, teröre yataklık etmeyi kabul etmek, bunları
burada tartışmak bile abesle iştigaldir diye sayıyorum ama ne yazık ki böyle
bir fiilî durumla da karşı karşıyayız. 
Değerli
arkadaşlarım, aslında, bize bu teklif geldiği zaman, Başbakan Sayın Davutoğlu
buna ilişkin “Hodri meydan!” dediği zaman, biz kendisine 3 karşı teklif ileri
sürdük. Hani, dediler ya “Haydi, dokunulmazlıkların hepsini kaldıralım.” diye,
biz kendisine dedik ki: “Size 3 tane ayrı ayrı teklif ileri sürüyoruz.” Bu
tekliflerden ne yazık ki hiçbir tanesi kabul edilmedi. Bu tekliflerden bir
tanesi neydi? Dedik ki: “Anayasa’da geçici bir maddeyle düzenleme yapmak doğru
değildir. 83’üncü maddede kalıcı bir düzenleme yapalım. Sadece 26’ncı Döneme
yönelik, milletvekillerine yönelik, işlenen suçlarla alakalı bir düzenleme,
suçların genelliğine, şahsiliğine, diğer objektiflik ilkelerinin hepsine
aykırılık teşkil etmektedir.” Ama, ne yazık ki buna ilişkin bir karşı yanıt
alamadık değerli arkadaşlarım. 
83’üncü
maddedeki değişiklik, buna ilişkin vermiş olduğumuz… Önerge de veremedik
83’üncü maddede. Niye? Çünkü geçici maddeye ilişkin bir düzenleme yapılıyordu.
“Eğer bunu kabul etmezseniz -83’üncü maddeye ilişkin- normal dokunulmazlıkla
alakalı şeyleri yapalım, 83’üncü madde ve İç Tüzük’ün 131’inci madde ve
devamındaki koşullar çerçevesinde, gelin, yeniden bu dokunulmazlığı göz önüne
alalım.” dedik, ne yazık ki bu da kabul edilmedi değerli arkadaşlarım. 
Sizin
yumuşak karnınız olan bakanların… Biraz önce grup başkan vekili dedi ki:
“Efendim, bakanların yargılanmasının önünde hiçbir engel yok.” Yok öyle bir şey
Sayın Başkan, 100’üncü madde orada duruyor, cenaze gibi duruyor, o cenaze
varken nasıl kaldıracağız, bakanları nasıl yargılayacağız yani o dönemde
yapılan yargılamalarla alakalı? O nedenle, bunu da zül addettik, bu 3
teklifimiz de ne yazık ki herhangi bir şekilde kabul görmedi. 
Bakın,
biraz önce Sayın Tezcan burada ifade etti ama bir kere daha söyleyeyim: Bizim
yapmış olduğumuz programda Cumhuriyet Halk Partisinin konjonktürel bir tavır
göstermediği açısından, bizim programımızda ne yazıldığını bir kere daha yüce
Meclisle paylaşmak istiyorum. Diyoruz ki: “Bizim iktidarımızda, milletvekili
dokunulmazlığının erdemli ve temiz siyasetin önünde engel oluşturmasına son
verilecektir. Anayasa’da gerekli değişiklikler yapılarak milletvekili
dokunulmazlığının sadece kürsü dokunulmazlığıyla sınırlandırılması, diğer
faaliyetleri ile adi suçlara karşı koruyucu işlevinin kaldırılması öncelikli
hedeflerimiz arasında olacaktır.” ve devam ediyoruz: “Dokunulmazlığının
kaldırılması talep edilen milletvekilinin mevcut dosyaları bekletilmeden, dönem
sonuna kadar ertelenmeden sonlandırılması sağlanacaktır.” diyoruz. Bunu nerede
diyoruz? Cumhuriyet Halk Partisinin parti programında ifade ediyoruz.
Değerli
arkadaşlarım, biraz önce de ifade ettim; bakın, burada 313 sıra sayılı
-elimizde belge var- Kanun Teklifi’miz var. Tereddüdü olanlar, kendi içerisinde
çelişkiye düşenler, bu konuda iç dünyalarında travma yaşayanlar, şurada
Cumhuriyet Halk Partisinin tavrının ne olduğunu görürler değerli arkadaşlarım.
Ve biz o Komisyonda… Cumhuriyet Halk Partisinin Anayasa Komisyonu üyelerinin
nasıl oy kullandığını da Sayın Komisyon Başkanı iyi biliyor; bugün de katıldığı
bir canlı yayın programında, CHP’nin tavrının ne olduğunu, bize bırakmadan
kendisi zaten açıkladı. Bu nedenle, burada kafa bulandırmaya gerek yok. Biraz
sonra göreceğiz neyin ne olduğunu.
Değerli
arkadaşlarım, buradaki problemimiz şu: Bakın, geçici 1’inci maddeyle alakalı
düzenlemede biz şunu söyledik, dedik ki: “Sadece buraya gelen fezlekelerle
alakalı bir düzenleme dar bir yetkidir, bunu kabul etmek mümkün değildir.”
Niye? Ülkede bir defakto durum var. Cumhuriyet savcıları cumhuriyet savcısı
kimliğini yitirmiş değerli arkadaşlarım. Artık, ülkede -bir bölümünü,
cumhuriyetin savcılarını tenzih ediyorum- şu anda, AKP milletvekilleriyle,
Hükûmet sıralarındaki milletvekilleriyle alakalı fezleke düzenleyecek olan
savcının alnından öperim ben. Nerede öyle savcı? Nerede öyle savcı? Var mı öyle
bir savcı? (CHP sıralarından alkışlar) 
Genel
Başkanla alakalı, kan olayıyla alakalı, kalktılar, hemen soruşturma açtılar.
Türkiye Büyük Millet Meclisi Başkanı burada duruyor, laiklikle alakalı dediği
laflar orada, Ankara Cumhuriyet Savcısı oradan seyrediyor, ne yapacağız? Var mı
öyle bir delikanlı savcı, alnından öpelim diye? Ben diyorum, cumhuriyet
savcılarını ben ikiye ayırıyorum değerli milletvekilleri; bir cumhuriyetin
savcıları var, bir de cumhuriyetin avcıları var değerli arkadaşlarım. (CHP
sıralarından alkışlar) Böyle bir tabloyla karşı karşıyayız. O nedenle bunu
kabul etmek mümkün değildir.
Biz
neler olduğunu biliyoruz. Biraz önce sayın grup başkan vekili şehitlerle
alakalı, “Siz hiç şehitleri bilmiyorsunuz.” filan dedi. Ne anlatıyorsunuz?
Değerli arkadaşlarım, ben Artvin’in milletvekiliyim. Şehitlerin ne olduğunu
biliyoruz. Siz Artvin’den bir yola çıkın, bir otobüse binin, bir Ankara’ya
kadar gelin; Samsun’a kadar üst geçitlere bir bakın bakalım, kimlerin adları
yazıyor diye. Üst geçitlerde şehit bilmem kim, şehit albay, şehit asteğmen,
şehit astsubay, şehit polis; bunların isimleri yazıyor, biliyor musunuz? Biz
şehitlerin ne olduğunu biliyoruz, Artvin’den geliyorum ben. Halkın çocuklarının
ismi Karadeniz’de üst geçitlere yazılıyor. Sizin çocuklarınız adları nereye
yazılıyor, biliyor musunuz? Lüks arabaların trafik tescil kayıtlarına yazılıyor,
gemilerin tescil kayıtlarına yazılıyor, rezidansların tescil kayıtlarına
yazılıyor. (CHP sıralarından alkışlar) O nedenle, gelip de bize şehit hamaseti
yapmayın. 
Biz
hiçbir zaman… Hani diyordunuz ya “Deminden beri övüyordunuz…” diye. Ne
söylüyordu? “Efendim, işte, şehitler şöyle böyle.” diye diyorlardı. Hayır,
arkadaşlar, biz hiçbir şekilde terör örgütüyle masaya oturmadık. “Terör
örgütüyle masaya oturanlar şerefsiz.” diyenin lafı 12 Eylül 2010’daki halk
oylamasında Kayseri Meydanı’nda asılı duruyor değerli arkadaşlarım. Başka bir
şey demiyorum.
OSMAN
AŞKIN BAK (Rize) – Cenazelerine gittiniz, cenazelerine. Kim gitti cenazeye? 
UĞUR
BAYRAKTUTAN (Devamla) - Yüce heyetinizi saygıyla selamlıyorum. (CHP
sıralarından alkışlar)
OSMAN
AŞKIN BAK (Rize) – Teröristlerin cenazesine kim gitti?
BAŞKAN
– Evet, böylece tümü üzerindeki konuşmalar tamamlanmıştır. 
Şimdi,
yirmi dakika süreyle soru-cevap işlemi gerçekleştireceğiz. Sırasıyla, sisteme
giren sayın milletvekillerine soru sorması için söz vereceğim.
Sayın
Özkaya…
ALİ
ÖZKAYA (Afyonkarahisar) – Sayın Bakanım, 5237 sayılı Türk Ceza Kanunu’nun
dördüncü bölümündeki, “Devletin Güvenliğine Karşı Suçlar” bölümündeki 302 ve
devamı maddesinden, vatana, millete ve devlete ihaneti iddiasıyla ilgili kaç
milletvekili hakkında fezleke vardır? 
Teşekkür
ediyorum. 
HAYDAR
AKAR (Kocaeli) – AKP’li kaç milletvekili var?
ALİ
ÖZKAYA (Afyonkarahisar) – AK PARTİ’lilerde hiç olmaz da onun için sormuyorum.
BAŞKAN
– Sayın Tezcan…
YILMAZ
TEZCAN (Mersin) – Teşekkür ederim Sayın Başkanım.
Öncelikli
şunu ifade etmek istiyorum: Bugün tarihe tanıklık ediyoruz, safımızı
belirliyoruz; kim terörün yanında, kim karşısında, bunu milletimizle beraber
göreceğiz. 
Sayın
Bakanıma bir sorum olacak: Terörle ilgili dosyalarda yargılamalar ne kadar
sürer, süreç nasıl işler? Milletimiz bizlerden bu konularda cevap bekliyor.
Teşekkür
ediyorum.
BAŞKAN
– Sayın Yılmaz…
SEYFETTİN
YILMAZ (Adana) – Teşekkür ediyorum Sayın Başkan.
Sayın
Bakana da -İçişleri Bakanı da burada- şimdi, bu yeni bir gelişme olduğu için
sormak istiyorum. Özellikle Adana Demirspor Takımı Malatya’da kampa giriyor
fakat ilin valisi güvenlik kurulunda “Adana Demirspor’un güvenliğini
sağlayamayacağız.” diye bir karar alıyor. Perşembe günü play-off maçı var ve
Adana Demirspor bugün saat üç buçuk itibarıyla Malatya kentini terk etmek
zorunda kalıyor. Şimdi, Sayın Bakan, Malatya Türkiye’nin bir şehri. Burada
Süper Lig’e çıkma mücadelesi veren Adana Demirspor’un güvenliğini
sağlayamayacak hangi faktörler var? Vali beyi arıyorum, biraz önce telefonla görüştüm,
diyor ki: “Biz böyle bir karar aldık, bu karara uyup uymamak Adana Demirspor’un
kendisine ait.” Şimdi, bu kararın ardından orada maç yapacak futbolcuların ve
kafilenin psikolojisi nasıl olur ki bir ilin valisi bir takımın güvenliğini
-Malatya’da- sağlamaktan acizdir?
BAŞKAN
– Sayın Çaturoğlu…
FARUK
ÇATUROĞLU (Zonguldak) – Sayın Başkan, dün, 15 Mayıs Pazar günü Dağlıca’da şehit
olan Zonguldaklı Piyade Uzman Çavuş Tunahan Kartal’ın cenaze merasimindeydik,
kendisine Allah’tan rahmet diliyorum. Cenazeye katılanların tek bir isteği
vardı: Teröre destek verenlerin dokunulmazlıklarının kaldırılması. Vatandaşın
istediği tek şey buydu, bunu buradan duyurmak istiyorum.
Ayrıca,
17 Mayıs 2010 tarihinde, Kilimli ilçesi Gelik beldesinde TTK Karadon
işletmesinde grizu patlaması sonucu 30 madencimiz şehit olmuştu. Onları da
rahmet ve minnetle anıyoruz; ruhları şad olsun.
Ayrıca,
İkinci Lig’e çıkma başarısını gösteren bir zamanların efsane takımı Zonguldak
Kömürspor’da -başta başkanı olmak üzere- tüm emeği geçenleri kutluyoruz.
Ayrıca…
(Mikrofon
otomatik cihaz tarafından kapatıldı)
BAŞKAN
– Sayın Tanal…
MAHMUT
TANAL (İstanbul) – Teşekkür ediyorum Sayın Başkan. 
Sayın
Bülent Arınç şöyle bir cümle sarf etmişti: “‘Sayın Öcalan’ demeyi, PKK bayrağı
açmayı suç olmaktan çıkardık.” şeklinde. Bunlar, acaba gerçekten suç olmaktan
çıkarıldı mı, bunları söylemek suç olmaktan çıktı mı?
İki:
Orhan Miroğlu “PKK ve IŞİD terör örgütü değil, politik hareketler.” dedi. Bu
suç değil mi? Bir fezlekesi var mı?
Sayın
Beşir Atalay “Öcalan’ın mesajları bizim de düşüncemizdir…” Aynı zamanda,
bununla ilgili bir fezlekesi var mı? Bu suç mudur, değil midir?
Sayın
Yalçın Akdoğan’ın “Abdullah Öcalan olayları okuma kabiliyetine iyi sahiptir,
tecrübesinden biz yararlanıyoruz.” şeklinde açıklaması suç unsuru değil mi?
Fezlekesi var mı?
Sayın
Yasin Aktay diyor ki: “Dünyanın geleceğini Abdullah Öcalan çok iyi okuyor, biz
de onu takip ediyoruz.” Bunlar suç değil mi? Fezlekeleri var mı?
Teşekkür
ederim.
BAŞKAN
– Sayın Şeker…
ALİ
ŞEKER (İstanbul) – Sayın Bakan, son bir ay içerisinde 100 dokunulmazlık
fezlekesinin 99’u muhalefete, MHP’ye, CHP’ye ve HDP’ye ait; sadece 1 tanesi
AKP’nin parti için muhalefetine, Mehmet Ali Şahin’e adanmış. Yüzde 99’u
muhalefet için hazırlanan bütün bu fezleke yarışı, bu bağımsız yargıya ne kadar
güvenebileceğimizin de bir göstergesi aslında. Meclisin yüzde 42’si muhalefet,
yüzde 99 muhalefet fezlekeleriyle dolu. Bakanların dokunulmazlıklarını
kaldırmayla ilgili niye hiçbir tavır geliştirmiyorsunuz? 
2
bin tır dolusu silah gönderenlerle ilgili hiçbir fezleke hazırlandı mı acaba?
BAŞKAN
– Sayın Arslan...
KAZIM
ARSLAN (Denizli) – Sayın Başkan, teröristlere yardım ve yataklık yapan, maddi
ve manevi destek veren, silah taşıyan, terörist taşıyan milletvekilleri açıkça
bilindiği hâlde, Bakanlığınız ve Hükûmetiniz tarafından dokunulmazlıklarının
kaldırılması için şimdiye kadar Meclise neden getirmediniz? 
İki:
Anayasa değişikliğiyle ilgili yaptığımız bugünkü görüşme ve 83’üncü maddeye
göre geçici madde eklenmesine ilişkin değişiklik istemi şimdiye kadar neden
Meclise getirilmedi? 
Üç:
Geçici 83’üncü madde de yalnızca, milletvekillerinin şimdiye kadar Meclise
gelmiş olan fezlekeleriyle ilgilidir. Bu değişiklik Başbakan ve bakanları neden
kapsamıyor?
Teşekkür
ederim.
BAŞKAN
– Sayın Topal...
SERKAN
TOPAL (Hatay) – Teşekkür ediyorum Sayın Başkan.
Öncelikle,
Hakkâri ve Mardin’deki şehitlerimize Allah’tan rahmet diliyorum. 
Ülkemizi
bu hâle getirenler utansın, utansın! Ve Suriye’de kan var, Suriye’de ölüm var;
Suriye’de çocuklar ölüyor, kadınlar ölüyor, testereyle kesiliyor. Sayın
Hükûmet, bu konuda ne yapıyorsunuz? Kınama yok. Aleviler katlediliyor, Hükûmet
seyrediyor. Sayın Bakan, herhangi bir açıklamanız var mı, Hükûmet olarak bir
açıklamanız var mı? Mısır’da katledilen için gözyaşı döküyoruz. Evet, peki,
Suriye’de ne yapıyoruz? Seyrediyorsunuz. Eliniz nerede? Kanda. Silah
gönderiyorsunuz. Askerlerimiz ölüyor, komşularımız ölüyor, Aleviler ölüyor.
(Mikrofon
otomatik cihaz tarafından kapatıldı)
SERKAN
TOPAL (Hatay) – Ne yapıyorsunuz? Seyrediyorsunuz. Kınama bile yapmıyorsunuz. 
Sizden
de bekliyorum Sayın Meclis Başkanı, kınama bekliyorum.
BAŞKAN
– Sayın Yalım...
ÖZKAN
YALIM (Uşak) – Teşekkür ederim Başkan.
Sayın Bakan, yarından sonra 19 Mayıs. Başta Genel
Başkanımız olmak üzere, oldukça çok sayıdaki milletvekili arkadaşımızla
birlikte, birçok partili arkadaşımızla birlikte ve de çok çok sayıdaki -yüz
binlerce- vatandaşımızla birlikte, Güvenpark’ta buluşup Anıtkabir’e doğru
yürüyeceğiz. 
Özellikle dünkü ve bugünkü, medyada çıkan yazılardan
dolayı, özellikle size belirtmek istiyorum: Bir Adalet Bakanlığı güvenliği
alamıyorsa diyecek bir şey bulamıyorum. Bundan dolayı da güvenliğin alınmasıyla
ilgili sizi tekrar uyarıyoruz. Onun için, hem sizi hem İçişleri Bakanını,
buradan, gerekli güvenliği almakla ilgili tekrar uyarıyorum.
Teşekkür ederim.
BAŞKAN – Sayın Kayışoğlu…
NURHAYAT ALTACA KAYIŞOĞLU (Bursa) – Teşekkür ediyorum.
Sayın Bakan, biraz önce dile getirdim ama yoktunuz.
Cumartesi günü bir yönetmelik yayınladınız müdürlerin rotasyonuyla ilgili. Bu
ihtiyaç nereden doğdu, amacınız nedir, o yönetmeliği geri çekmeyi düşünüyor
musunuz?
BAŞKAN – Sayın Torun…
Sayın Kuyucuoğlu…
SERDAL KUYUCUOĞLU (Mersin) – Teşekkürler Sayın Başkan.
Bu ülkede, özellikle son yıllarda her şeye dokunuldu,
dokunulmadık bir şey bırakmadılar. Dokundukları her şeye felaket getiriyorlar.
Halkı susturuyorlar, yazarları susturuyorlar, iş adamlarını susturuyorlar,
akademisyenleri susturuyorlar, gazetecileri susturuyorlar. Hiddetleri,
hırsları, akıllarının önüne geçmiş. Parlamentodaki vekillerin temsil ettikleri
insanların sözcüsü olmalarını engelleyerek, temsil ettikleri insanlara hiçbir
hak ve fırsat tanımayarak, siyaset yapma fırsatı bırakmayarak, şiddete
başvurmalarını haklı kılacak adımlar atıyorlar. Sonuçları vahim olacak. Bunu,
kimseye anlatamazsınız. Bunu sayısal olarak başarsanız da Pirus Zaferi olur,
faturasını hepimiz öderiz. Bu kararınız, Türkiye Cumhuriyeti demokrasi tarihine
kara bir leke olarak geçer.
Saygılar sunarım.
BAŞKAN – Teşekkür ediyoruz.
Şimdi, soruları cevaplandırmak üzere Hükûmet adına
Adalet Bakanı Sayın Bekir Bozdağ’a söz veriyorum.
Buyurun Sayın Bozdağ. 
ADALET
BAKANI BEKİR BOZDAĞ (Yozgat) – Sayın Başkan, saygıdeğer milletvekilleri; şu
anda fezlekesi bulunan milletvekilleriyle alakalı, suç niteliğine göre döküm,
tabii, bütün dosyalarla ilgili elimde detaylı yok ancak Komisyonda olanlarla
ilgili, izniniz olursa, bazı rakamları açıklamak isterim: Terör suçlarından 216
adet, hakaret suçu 201 adet, yaralama suçu 11 adet, görev suçları 38 adet,
sahtecilik suçları 6 adet, tehdit suçu 18 adet, gizliliğin ihlaline ilişkin
suçlar toplamı 11 adet, suçu ve suçluyu övmek 55 adet, halkı kin ve düşmanlığa
tahrik etmek veya aşağılamak 24 adet, 2911 sayılı Toplantı ve Gösteri
Yürüyüşleri Kanunu’na muhalefet 119 adet, 298 sayılı Seçim Kanunu’na muhalefet
11 adet, 2820 sayılı Siyasi Partiler Kanunu’na muhalefet 3 adet, iftira 13
adet, 5253 sayılı Dernekler Kanunu’na muhalefet 1 adet, halkı askerlikten
soğutmak 2 adet, mala zarar vermek 1 adet ve tabii, devam ediyor. Bütün suçları
burada sayarsak çok zaman alır, bunlarla ilgili dökümler zaten ilgili yerlerde
var. Zannederim cevap yeterli olmuştur.
Tabii,
dokunulmazlık dosyalarının kaldırılmasından sonra süreç, daha doğrusu, bu
Anayasa değişikliğinin kabulünden sonra süreç nasıl işler? Sürecin nasıl
işleyeceği tamamen Ceza Muhakemesi Kanunu’nun uygulanması suretiyle ortaya
çıkacaktır. Sadece, Meclisin kabulünden sonra dosyaları Meclis iade edecektir;
Başbakanlık, orası Adalet Bakanlığına, Adalet Bakanlığı da ilgili soruşturma
yapan yerlere iade edecektir. Ondan sonrası Usul Kanunu çerçevesinde
işleyecektir.
Tabii,
Malatya’da Adana Demirspor takımıyla ilgili güvenlik konusu hakkında şu anda
yeterli bir bilgi sahibi değilim. Her takımımızın güvenliğini sağlamak, orada
sportif faaliyetlerini güven içerisinde yapmasını sağlamak Hükûmetimizin de,
valilerimizin de asli görevidir. Umarım bu dediğiniz sorun çözülmüştür. Eğer
çözülmemişse ben de kendisiyle özellikle konuşacağım çünkü devletin asli
vazifesidir bu. Valiliğin “Ben güvenliği sağlayamam.” deyip bu konuda farklı
bir karar vermesini kabul etmek doğru değildir. Onun vazifesi güvenliği
sağlamaktır. 
Tabii,
Sayın Tanal “Terör örgütünün propagandası suç mu?” diye söyledi. Bildiğiniz
gibi, Türk Ceza Kanunu’nun ilgili maddelerinde…
MAHMUT
TANAL (İstanbul) – Soruşturma var mı onunla ilgili? 
ADALET
BAKANI BEKİR BOZDAĞ (Yozgat) – Türk Ceza Kanunu’nun 214’üncü maddesinde suç
işlemeye tahrik, 215’inci maddesinde suçu ve suçluyu övme, 217’nci maddesinde
kanunlara uymamaya tahrik, Terörle Mücadele Kanunu’nun 7’nci maddesinde terör
propagandası, yine Terörle Mücadele Kanunu’nun 6’ncı maddesinde terör
örgütlerinin bildiri ve açıklamalarını basma ve yayma suç olarak
düzenlenmektedir. Bunlar kanunlarımızda suçtur. 
MAHMUT
TANAL (İstanbul) – Soruşturma var mı bunlarla ilgili Sayın Bakan? Soruşturma
var mı, onu söyleyin.
ADALET
BAKANI BEKİR BOZDAĞ (Yozgat) – Bazı kişilerle ilgili, Sayın Miroğlu, Sayın
Atalay, Sayın Aktay’ın açıklamalarıyla ilgili sorduğunuz sorular… Beni herhâlde
mahkeme zannettiniz, hâkim zannettiniz. 
MAHMUT
TANAL (İstanbul) – Soruşturma var mı, onu söyleyin.
ADALET
BAKANI BEKİR BOZDAĞ (Yozgat) – Ben hâkim değilim, mahkeme değilim. İnsanlarla
ilgili “Bu suç mudur, değil midir?” şeklinde bir soruyu bana yöneltmenizi, işin
doğrusu, doğru görmem çünkü hukuk devletinde bunun kararını verecek
mahkemelerdir. Benim, o nedenle, bu noktada, bazı kişilerin fiili suç mudur,
değil midir diye değerlendirme…
KEMAL
ZEYBEK (Samsun) – Mahkemeye emri sen veriyorsun ya!
ADALET
BAKANI BEKİR BOZDAĞ (Yozgat) – Ama şunu söyleyeyim: PKK eli kanlı bir terör
örgütüdür, DEAŞ eli kanlı bir terör örgütüdür. Bu örgütlerin yöneticileri ve
teröristleri hepsi beraber terör örgütlerinin hizmetinde olan kişilerdir,
bunların bütün eylemleri de suçtur. Hükûmetimiz, devletimiz, güvenlik güçlerimiz
bunlarla sonuna kadar mücadele etmede kararlıdır, mücadele devam edecektir.
“Dokunulmazlık
dosyalarının yüzde 99’u muhalefetle ilgili, sadece 1’i iktidarla ilgili.” diyor
bir arkadaş. Zannedersem, bu fezlekeleri kimin hazırladığını unutuyor arkadaşlar.
Kim hazırlıyor fezlekeleri? 
ALİ
ŞEKER (İstanbul) – Bağımsız yargı!
ADALET
BAKANI BEKİR BOZDAĞ (Yozgat) – Cumhuriyet savcıları hazırlıyor. Niçin
hazırlıyor? Suç işlediklerine dair iddialar, ihbarlar, şikâyetler olduğu zaman
bunu inceliyor, fezleke düzenleme ihtiyacı duyduğu zaman düzenleyip gönderiyor.
Peki, suç işleme ihbarını kim yapıyor? Vatandaş yapabilir, siz yapabilirsiniz,
onlar resen soruşturabilir.
ALİ
ŞEKER (İstanbul) – Normal bir durum, normal!
ADALET
BAKANI BEKİR BOZDAĞ (Yozgat) – Şimdi, buradan siz “Niye bizimle ilgili
düzenleniyor?” sonucunu çıkaracağınıza… Ben de şöyle soruyorum: Acaba bu
muhalefetten bazı milletvekilleri suç işlemekte niye bu kadar iştahlı
davranıyorlar? AK PARTİ’li milletvekilleri suç işlemiş olsalar onlarla ilgili de
fezlekeler olabilir, onlarla ilgili de gelir. Yani, polisle, askerle, devletin
başka başka güvenlik birimleriyle karşı karşıya gelseler onlarla ilgili de
gelebilir, kanunlara uymasalar onlarla ilgili de gelir. Bu, şunu gösteriyor:
İktidar partisi kanunlara uyma konusunda daha büyük bir hassasiyet gösteriyor
demektir; bunu çok açık bir şekilde ifade etmek isterim. 
ALİ
ŞEKER (İstanbul) – Başbakana darbe yaptınız, daha ne yapacaksınız? Bundan daha
ağır bir suç yok ki.
ADALET
BAKANI BEKİR BOZDAĞ (Yozgat) – “Teröre yardım ve yataklık etmekle ilgili
dosyalar, dokunulmazlık fezlekeleri bugüne kadar niye Meclise gelmedi?” diye
soruldu; işte, geldi Meclise. Bugün tek tek görüşme yok ama Anayasa’ya eklenen
bir ek maddeyle bunların yargılanması önündeki engel kaldırılıyor. “Bugüne
kadar niye gelmedi?” diyenlerin şimdi fırsat önündedir, oyunu kullanır, bu
engeli kaldırmış olur.
Sayın Topal “Suriye’deki çocuklar kesiliyor, ölümler
oluyor, Aleviler katlediliyor.” diye birtakım değerlendirmelerde bulundu. Sayın
Topal, bu söylediklerini Esad’a da söyler misin lütfen, Esad’a söyler misin
lütfen! (AK PARTİ sıralarından alkışlar) Attığı kimyasal silahlarla orada
çocukları öldüren odur, Esad’dır. 
SERKAN TOPAL (Hatay) – IŞİD yaptı, IŞİD; sizin destek
verdiğiniz terör örgütü yaptı onu! Sizin desteklediğiniz El Nusra örgütü yaptı!
ADALET BAKANI BEKİR BOZDAĞ (Yozgat) – Burada Esad’ın
sözcülüğünü yapma! Bu Parlamento Esad’ın parlamentosu değil! (AK PARTİ
sıralarından alkışlar, CHP sıralarından gürültüler) Bakın, bir memleket, 500 bin
Suriyeli ölmüş; öldüren kim? Esad. 3 milyon Suriyeli Türkiye’de, 6 milyon
Suriyeli göçmüş; göçüren kim? Esad. Katil kim? Esad. (AK PARTİ sıralarından
alkışlar, CHP sıralarından gürültüler) 
SERKAN TOPAL (Hatay) – Biz barıştan yanayız; siz
barıştan yana olun, barıştan yana!
ADALET BAKANI BEKİR BOZDAĞ (Yozgat) – Sen onu
savunuyorsun! Niye ona “katil” demiyorsun? Sen bu Parlamentoda Hataylıların
temsilcisi misin, Esad’ın temsilcisi misin? 
LEVENT
GÖK (Ankara) – Sayın Bakan, sakin olun, sakin!
ADALET BAKANI BEKİR BOZDAĞ (Yozgat) – Kusura bakma, bir
gün de Esad’a laf söyle, bir gün de o çocukları kesene, üzerine havadan bomba
yağdırana, kimyasal silah atana laf söyle! Ama yok, her çıktığında aynı şeyi
söylüyorsun. (CHP sıralarından gürültüler)
LEVENT GÖK (Ankara) – Sayın Bakan, biraz sakin olun,
sakin!
ADALET BAKANI BEKİR BOZDAĞ (Yozgat) – Kusura bakma
Sayın Gök, seni tenzih ediyorum ama bu arkadaş kimin sözcüsü olduğuna bir karar
versin, Türk milletinin mi, yoksa Suriye’deki eli kanlı yönetimin başı olan
Esad’ın sözcüsü mü? Ona bir karar versin. (AK PARTİ sıralarından alkışlar; CHP
ve HDP sıralarından sıra kapaklarına vurmalar, gürültüler) Kusura bakmayın,
kusura bakmayın; biz senin kim olduğunu biliyoruz, senin ne olduğunu da
biliyoruz! (CHP sıralarından gürültüler)
BAŞKAN – Sayın milletvekilleri, lütfen…
Sayın Bakan, siz sorulara cevap vermeye çalışın.
LEVENT GÖK (Ankara) – Sayın Başkan, Sayın Bakanın böyle
bir üslubu olamaz.
ADALET BAKANI BEKİR BOZDAĞ (Yozgat) – Kusura bakmayın,
böyle üslup olmaz ama Sayın Gök, bakın, bu sayın vekil…
LEVENT GÖK (Ankara) – Sayın Bakan, yanlış yapıyorsunuz
ama.
ADALET BAKANI BEKİR BOZDAĞ (Yozgat) – Şimdi, çocukları
katleden belli, Aylan bebek niye sahile vurdu? Esad zalimi yüzünden memleketini
terk etmek zorunda kalmadı mı onlar? 
LEVENT GÖK (Ankara) – Ya, bu üslup üslup değil Sayın
Bakan! Böyle bir şey olabilir mi! Bu üslup iyi bir üslup mu! 
Sayın Başkan…
ADALET BAKANI BEKİR BOZDAĞ (Yozgat) – O insanlar niye
ölüyorlar? Kim öldürüyor onları? Türk askeri mi öldürüyor onları, Türkiye mi
öldürüyor onları? Yaşasın diye mücadele ediyor Türkiye, çocuklar ölmesin diye
mücadele ediyor, kadınlar ölmesin diye mücadele ediyor, masumlar ölmesin diye
mücadele ediyor; Türkiye, yaşasın diye mücadele ediyor. Siz o eli kanlı katilin
elini sıkmak için heyetler gönderdiniz, kusura bakmayın.
Teşekkür
ediyorum Sayın Başkan. (CHP sıralarından gürültüler)
BAŞKAN
– Teşekkür ediyorum.
BÜLENT
YENER BEKTAŞOĞLU (Giresun) – Sayın Bakanım, çok terssiniz, çok terssiniz! Böyle
hitabet olur mu!
ALİ
ŞEKER (İstanbul) – Aynı Esad’a benziyor!
LEVENT
GÖK (Ankara) – Sayın Başkan…
BAŞKAN
– Sayın Gök…
LEVENT
GÖK (Ankara) – Sayın Başkan, bu soru-cevap işlemlerinde Sayın Bakan,
arkadaşlarımızın sorduğu sorulara cevap vereceği yerde, tam bir hamaset üslubu
içerisinde, kendisini kaybetmiş bir üslup içerisinde, arkadaşımızı bire bir
muhatap alarak arkadaşımızın sorduğu sorunun cevabını hiç vermeden konuyu başka
yerlere çekmek suretiyle son derece basiretsiz, son derece yanlış bir tutum
sergilemiştir, üstelik Adalet Bakanı.
FİLİZ
KERESTECİOĞLU DEMİR (İstanbul) – Yeni Başbakan olacak herhâlde, o yüzden.
BAŞKAN
– Sayın Gök…
LEVENT
GÖK (Ankara) – Yani, böyle bir tablo olabilir mi? Yani, arkadaşımızın sorduğu
soru ortada. Suriye’de yaşanan çatışmada ölenlerin birçok akrabası Türkiye’de,
buna dikkat çekiliyor.
ADALET
BAKANI BEKİR BOZDAĞ (Yozgat) – Olur mu, Türkiye’yi suçluyor, Türk Hükûmetini
suçluyor; Esad’ı suçlamıyor, yapmayın!
BAŞKAN
– Sayın Gök, şimdi, ben sizi anladım.
LEVENT
GÖK (Ankara) – Yani, Sayın Bakan o acıları içinde yaşamıyor mu, içinde
hissetmiyor mu? Böyle bir tablo olabilir mi!
BAŞKAN
– Yalnız, Sayın Gök, sorudan ziyade bir itham var.
KADRİ
YILDIRIM (Siirt) – Siz yorum yapmayın.
ERTUĞRUL
KÜRKCÜ (İzmir) – Ya Başkan, Allah’ını seversen…
BAŞKAN
– Ve “Elinizde onların kanı vardır.” deyip bir şekilde eğer itham ediyorsa
Sayın Bakan da Hükûmet adına cevabını verir. Sorudan ziyade bir ithama dönük
bir şey bu. (AK PARTİ sıralarından alkışlar)
NURHAYAT
ALTACA KAYIŞOĞLU (Bursa) – Sen Hükûmet temsilcisi misin orada?
LEVENT
GÖK (Ankara) – Sayın Başkan, İç Tüzük’ün 64’üncü maddesine göre bu tutumunuz
yanlıştır. Sayın Bakan bir yanlış yaparken siz diğer bir yanlışı devam
ettiriyorsunuz. 64’üncü madde çok açıktır: Genel Kurula başkanlık eden Başkan
tartışmalara katılmaz.
BAŞKAN
– Evet.
LEVENT
GÖK (Ankara) – Ama siz tartışmanın içerisine giriyorsunuz.
BAŞKAN
– Siz bana soruyorsunuz. Soruya nasıl cevap verdiğini söylüyorum. Ben de şunu
diyorum…
LEVENT
GÖK (Ankara) – Sayın Başkan…
BAŞKAN
– İç Tüzük, sorunun ne şekilde sorulacağını da söylüyor, cevabın ne şekilde
verileceğini de söylüyor.
LEVENT
GÖK (Ankara) – Sayın Başkan, siz nasıl müdahale ediyorsanız Sayın Bakana da
müdahale etmek durumundasınız.
BAŞKAN
– Hayır. Soru sorarken itham ederse, sert bir şekilde karalarsa, iftira atarsa
Sayın Bakan da ona göre bir cevap verir. 
LEVENT
GÖK (Ankara) – Efendim…
BAŞKAN
– Dolayısıyla, soru soranın da uygun bir üslup içerisinde sorusunu sorması
lazım.
LEVENT
GÖK (Ankara) – Sayın Başkan, sizin tutumunuzu da, Bakanın cevabını da
kınıyoruz, reddediyoruz. (CHP sıralarından alkışlar)
BAŞKAN
– Teşekkür ediyorum, eyvallah. O sizin bileceğiniz bir şey.
Sayın
milletvekilleri, böylece Anayasa değişikliğine dair teklifin tümü üzerindeki
görüşmeler tamamlanmıştır. 
Teklifin
maddelerine geçilmesi hususunda gizli oylama yapacağız.
Şimdi,
gizli oylamanın ne şekilde yapılacağını arz ediyorum:
Komisyon
ve Hükûmet sıralarında yer alan kâtip üyelerden komisyon sırasındaki kâtip
üyeler, Adana’dan başlayarak Denizli’ye kadar -Denizli dâhil- ve Diyarbakır’dan
başlayarak İstanbul’a kadar -İstanbul dâhil- Hükûmet sırasındaki kâtip üyeler
ise İzmir'den başlayarak Mardin’e kadar -Mardin dâhil- ve Mersin’den başlayarak
Zonguldak’a kadar -Zonguldak dâhil- adı okunan milletvekillerine 1’i beyaz, 1’i
yeşil, 1’i de kırmızı olmak üzere 3 yuvarlak pul ile mühürlü zarf verilecek ve
bu pul ve zarf verilen milletvekillerini ad defterinde işaretleyecektir. 
Milletvekilleri
Başkanlık kürsüsünün sağında ve solunda yer alan kabinlerden başka yerde
oylarını kullanamayacaklardır. 
Vekâleten
oy kullanacak sayın bakanlar da yerine oy kullanacakları bakanın ilinin
bulunduğu bölümde oylarını kullanacaklardır. 
Bildiğiniz
üzere, bu pullardan -özellikle okuyorum- beyaz olanı “kabul”, kırmızı olanı
“ret”, yeşil olanı ise “çekimser” oyu ifade etmektedir. Oyunu kullanacak sayın
üye kâtip üyeden 3 yuvarlak pul ile mühürlü zarfı aldıktan ve adını ad
defterine işaretlettikten sonra kapalı oy verme yerine girecek, oy olarak
kullanacağı pulu burada zarfın içerisine koyacak, diğer 2 pulu ise ıskarta
kutusuna atacaktır. Bilahare oy verme yerinden çıkacak olan üye, oy pulunun
bulunduğu zarfı Başkanlık Divanı kürsüsünün önüne konulan oy kutusuna
atacaktır. Oylamada adı okunmayan milletvekillerine pul ve zarf
verilmeyecektir.
Şimdi,
gizli oylamaya Adana ilinden başlıyoruz.
Buyurun.

(Oylar
toplandı)
BAŞKAN
– Sayın milletvekilleri, oyunu kullanmayan sayın üye kaldı mı? 
Evet,
oy verme işlemi böylece tamamlanmıştır. 
Kupalar
kaldırılsın.
Sayın
milletvekilleri, şimdi sayın kâtip üyelerimiz oy sayım ve döküm işlemlerini gerçekleştirecek.

(Oyların
ayrımına başlandı)
MAHMUT
TANAL (İstanbul) – Sayın Başkan, o oyları saymak için milletvekilleri
içerisinden sizin kurayla çekim yapmanız lazım. Bu şekilde Divan sayamaz ki. 
BAŞKAN
– Sayın Tanal, öyle değil işte; seçim işlemlerinde öyle yapılıyor ama bu
Anayasa değişikliklerinde kâtip üyeler, Divan sayıyor.
MAHMUT
TANAL (İstanbul) – İç Tüzük’te böyle bir hüküm yok.
BAŞKAN
– İç Tüzük’e göre, görevliler saymak zorunda Sayın Tanal. Böyle, her şeye
müdahale etmeyelim lütfen. 
(Oyların
ayrımına devam edildi)
BAŞKAN
– Sayın milletvekilleri, Türkiye Cumhuriyeti Anayasasında Değişiklik
Yapılmasına Dair Kanun Teklifi’nin maddelerine geçilmesine dair gizli oylama
sonucunu açıklıyorum:




“Kullanılan oy sayısı


:


536








Kabul


:


348








Ret


:


155





Çekimser  : 8

Boş  :
25”




Kâtip Üye
Sema Kırcı
Balıkesir


Kâtip Üye
Elif Doğan Türkmen
Adana”





BAŞKAN
– Sayın milletvekilleri, böylece teklifin maddelerine geçilmesi kabul
edilmiştir.
Birleşime
otuz dakika ara veriyorum.
Kapanma Saati: 20.48
ALTINCI OTURUM
Açılma Saati: 21.29
BAŞKAN: Başkan Vekili Ahmet AYDIN
KÂTİP ÜYELER: Sema KIRCI (Balıkesir), Elif Doğan TÜRKMEN (Adana) 
---0---
BAŞKAN
– Sayın milletvekilleri, Türkiye Büyük Millet Meclisinin 90’ıncı Birleşiminin
Altıncı Oturumunu açıyorum.
313
sıra sayılı Kanun Teklifi’nin görüşmelerine kaldığımız yerden devam ediyoruz. 
Hükûmet
ve Komisyon yerinde. 
Şimdi
1’inci maddeyi okutuyorum:

TÜRKİYE CUMHURİYETİ ANAYASASINDA
DEĞİŞİKLİK YAPILMASINA DAİR KANUN TEKLİFİ

MADDE
1 - 7/11/1982 tarihli ve 2709 sayılı Türkiye
Cumhuriyeti Anayasasına aşağıdaki geçici madde eklenmiştir.
“GEÇİCİ
MADDE 20 - Bu maddenin Türkiye Büyük Millet Meclisinde kabul edildiği tarihte;
soruşturmaya veya soruşturma ya da kovuşturma izni vermeye yetkili mercilerden,
Cumhuriyet başsavcılıklarından ve mahkemelerden; Adalet Bakanlığına,
Başbakanlığa, Türkiye Büyük Millet Meclisi Başkanlığına veya Anayasa ve Adalet
komisyonları üyelerinden kurulu Karma Komisyon Başkanlığına intikal etmiş
yasama dokunulmazlığının kaldırılmasına ilişkin dosyaları bulunan
milletvekilleri hakkında, bu dosyalar bakımından, Anayasanın 83 üncü maddesinin
ikinci fıkrasının birinci cümlesi hükmü uygulanmaz.
Bu
maddenin yürürlüğe girdiği tarihten itibaren onbeş gün içinde; Anayasa ve
Adalet komisyonları üyelerinden kurulu Karma Komisyon Başkanlığında, Türkiye
Büyük Millet Meclisi Başkanlığında, Başbakanlıkta ve Adalet Bakanlığında
bulunan yasama dokunulmazlığının kaldırılmasına ilişkin dosyalar, gereğinin
yapılması amacıyla, yetkili merciine iade edilir.”
BAŞKAN – Madde üzerinde gruplar adına ilk söz,
Halkların Demokratik Partisi Grubu adına Mardin Milletvekili Mithat Sancar’a
aittir. 
Buyurun Sayın Sancar. (HDP sıralarından alkışlar)
Süreniz on dakikadır.
HDP GRUBU ADINA MİTHAT SANCAR (Mardin) – Sayın Başkan,
değerli milletvekilleri; şu anda tartışmakta olduğumuz şeyin bir Anayasa
değişikliği değil, başka bir operasyon olduğunu peşinen belirteyim. 
Dokunulmazlıkların kaldırılması bahanesi ve gerekçesi
altında aslında bir darbe planı hayata geçiriliyor. Dokunulmazlıkların
kaldırılması meselesi olsaydı bugün tartıştığımız konu, daha önce verdiğimiz
dilekçeleri işleme koyarak bu süreci başlatabilirdiniz; buna gücünüz yetiyor,
sayınız yetiyor. Demin, daha doğrusu ilk oturumda grup başkan vekiliniz, bizim
dilekçe verdiğimizi hatırlattı. Doğrudur, dilekçeleri verdik. Eğer gerçekten
dokunulmazlıkları kaldırmak gibi bir meseleniz olsaydı, asıl derdiniz bu
olsaydı, o dilekçeleri işleme koyardınız. Nasıl işlerdi süreç biliyorsunuz.
Anayasa’nın 83’üncü maddesi ve İç Tüzük’ün 131 ve devamı maddeleri süreci
ayrıntılarıyla düzenlemiş. Onu yapmadınız. Peki. Başka bir önerimiz daha oldu,
“Gelin, geçici madde yerine Anayasa’nın 83’üncü maddesini kalıcı bir şekilde
değiştirelim. Dokunulmazlıkları tümden kaldıralım, Meclisin çoğunluğunun
tasarrufuna bırakmayalım. Eğer, parlamenterlik görevini yürütmek için
güvencelere ihtiyaç varsa ki var tabii, onları da Meclisin çoğunluğunun
tasarrufuna bırakmayalım, onları doğrudan anayasal güvence altına alalım ama
dokunulmazlığı bir kurum olarak çıkaralım Anayasa’dan.” dedik, bunu da kabul
etmediniz. Bunun yerine, Anayasa’ya geçici bir madde eklemeyi tercih ettiniz. 
Komisyonlarda
ayrıntılı olarak anlattık, bu yöntem, pek çok açıdan, şu Anayasa’nın birkaç
düzgün maddesi varsa onlara aykırıdır. Evet, bütün anayasalarda mecburen bazı
temel evrensel ilkeler yer alır, 1982 Anayasası’nda da vardır bu ilkeler. “Bu
ilkelere aykırıdır.” dedik, anlattık, burada ayrıntıya tekrar girmek
gerekmiyor. Bunun dışında, “Evrensel hukuk ilkelerine aykırıdır.” dedik, “Taraf
olduğumuz insan hakları sözleşmelerinin normlarına aykırıdır.” dedik. 
Hangi
açılardan aykırı olduğunu sadece başlıklar hâlinde hatırlatayım: Bir defa,
geçmişe yürüyen bir düzenleme getirdiniz önümüze, geçmişe yürüyen bu
düzenlemeyle kazanılmış hakların gasbı sonucunu doğuracak bir yöntemi tercih
ettiniz. Burada milletvekilleri seçildiklerinde dokunulmazlıkların nasıl
kaldırılacağı belliydi, bunu 83’üncü madde düzenlemişti, İç Tüzük’ün de 131 ve
devamı maddeleri belirlemişti, şimdi, bizler milletvekili olduğumuzda bu
güvenceler vardı. Bu güvencelerin anlamı şu arkadaşlar: Fezlekesi olan her
milletvekili, ayrı ayrı savunma hakkına sahip olur, o fezlekeler Karma
Komisyonda ve hazırlık komisyonunda görüşülürken, ayrıca, Genel Kurula geldiğinde
de fezlekesi görüşülen her milletvekilinin, kendini bu kurul önünde savunma
hakkı vardır. Bu savunma hakkını bu geçici Anayasa maddesi altında işlettiğiniz
süreçle gasbetmiş oluyorsunuz. 
Bunun
dışında, başka aykırılıklar da var elbette. Geçici madde yönteminin kendi
başına darbecilerin bir tercihi olduğunu hatırlatalım tekrar. 1982 Anayasası’na
bakın, 2 tane çok önemli geçici maddeyi hatırlatacağım sadece size: Biri,
siyaset yasakları getiren madde, diğeri de darbecilere ve darbe hukukuna
güvence sağlayan, koruma sağlayan madde. Geçici madde yöntemine 1982 Anayasası
yürürlüğe girdikten sonra başvuran tek parti AKP oldu. Bu da manidar değil mi
sizce? Diyoruz, zaten yapmakta olduğunuz şey bir darbe teşebbüsüdür. Neden
darbe teşebbüsü olduğunu tekrar anlatmaya çalışalım sizlere. 
Evet,
geçici madde yöntemi darbecilerin tercih ettiği bir yöntemdir fakat burada bu
kadar Anayasa’ya aykırılığı, bu kadar keyfiliği göze almanızın nedeni, bunları
bilerek böyle bir teklif hazırlamış olmanızın nedeni, aslında Mecliste HDP’yi
tasfiye etmektir, siyaseti iptal etmektir. Darbecilerin ilk yaptığı ve asıl
yaptığı iş budur, siyaseti ilga ederler, Meclisi devre dışı bırakırlar. Burada
operasyonun esas hedefi HDP elbette, bizleri tasfiye etmek istediğinizi
saklamıyorsunuz. “Bütün dokunulmazlıkları getirdik.” diyorsunuz. Hayır,
gerekçeye bakın, asıl hedefiniz biziz, onu göreceksiniz. Bu da eşitlik ilkesine
ve ayrımcılık yasağına aykırıdır, hatırlatayım. 
Bu
dokunulmazlıklar tartışması başladığından bu yana Komisyona havale edilen 330
dosya vardı, bizlere ait 182 fezleke bulunuyordu, bugün bu sayı, toplamda
667’ye, bizlerle ilgili de 405’e çıkmış. Demek ki bir aceleniz var, hızla
bizimle ilgili fezlekelerin hazırlanıp buraya, Meclise intikalini veya Adalet
Bakanlığına intikalini sağlayan bir talimat, bir emir yargıya gitmiş görünüyor.

Fezlekelere
bakıyoruz, bizi terör suçu işlemekle itham ediyorsunuz. Fezlekelere bakın,
hepsi bizim açıklamalarımız. Faysal Sarıyıldız’la ilgili fezleke için cevap
verildi size, ona girmeyeceğim ama ben otuz yıl hukuk hocalığı yaptım, pek çok
iddianame inceledim fakat bu dönemde gördüğüm iddianameler kadar felaket, feci
iddianame görmedim gerçekten. Kendimle ilgili hazırlanan iddianameye aklım
ermiyor. Diyorum ki: Bu fezlekeleri hazırlayan, iddianameleri hazırlayan
savcılar içinde benim bir nebze emeğim olanlara bu emeği helal etmiyorum. (HDP
sıralarından alkışlar) Başkana, krala itaat için hukuku bu kadar rezil duruma
düşürmeyi, emeklerimi sizlere bunun için helal etmiyorum. 
Peki,
ne yapmak istiyorsunuz? Aslında, bizim korktuğumuzdan söz ediyorsunuz ama en
büyük korkunun sizlerde olduğu belli. İşlenmiş o kadar çok suç var ki
hangilerini sayalım? Suriye savaşındaki rolünüzü mü sayalım, yolsuzluk
iddialarını mı sayalım? Hangi birini sayalım? ”En büyük suçlar, gerekli olanı
değil, fazla olanı elde etmek için işlenir.” diyor bir düşünür. “Bir alyanstan
başka bir varlığım yok, bundan fazlası gelirse bilin ki haram yemişim.” diyen
bir muhterem beyin burada tekrar değerlendirilmesini sizlere bırakıyorum. Eğer çok
fazla haram yenmemişse bu varlıklar nasıl oluşmuştur? Peki, Suriye savaşında
üstünü örtemediğiniz suçlar… Demek ki iktidarın fazlasını istediniz, malın,
mülkün, varlığın fazlasını istediniz, onun için çok suç işlediniz. 
Korkan
biz değiliz, korkan sizlersiniz. Bu korkuyu atlatmak için, korkudan kurtulmak
için bizleri günah keçisi hâline getirmek istiyorsunuz. Oysa bizlerin bir
korkusu yok, bunu biliyorsunuz. Kaç partimiz kapatıldı bugüne kadar?
Milletvekillerimizden kaçı hapsedildi, hatta katledildi, kaç tane parti
görevlimiz katledildi? Bunları biliyorsunuz. HDP’de siyaset yapmaya karar veren
bir kişinin herhangi bir şekilde bunlardan korkması düşünülemez, söz konusu
olamaz. Aslolan, sizlerin korkusudur. Sizler bu korkuyu atlatmak için, bu
korkudan kurtulmak için başkanlık sistemini getirmeye çalışıyorsunuz ve bunu
getirmek için de durmadan yeni suçlar işliyorsunuz. Bu yeni suçların üstünü
örtmek için de güya bizi günah keçisi olarak seçiyorsunuz. 
Boşunadır
bunlar. Boşuna uğraşıyorsunuz. 
Biliyoruz,
bu Mecliste hâlâ vicdanını koruyan çok sayıda insan var, emirlere, talimatlara,
bu tür oyunlara prim vermeyecek çok sayıda insan var. Sizlerde de var, AKP’de
de var, CHP’de olduğundan da eminiz, MHP’de de var, biliyoruz. Bu darbe
girişimini, önümüze kaos ve daha fazla kıyım, ölüm, yıkım getirmekten başka bir
sonuç doğurmayacak bu teklifi burada, oylarıyla reddedecek insanların sayısının
çok olduğunu biliyoruz. Bunu göreceğiz ve bu da sizlere belki tarihî bir ders
olur. Daha fazla savaşla, daha fazla suçla bu ülkeyi yönetemezsiniz,
yönetemeyeceğinizi de bu Mecliste göreceksiniz. Eğer bu Mecliste bu karar
çıkmazsa, halkların iradesi, bu dersleri sizlere en kısa zamanda tekrar
hatırlatacaktır.
Saygılarımla.
(HDP sıralarından alkışlar)
BAŞKAN
– 1’inci madde üzerinde gruplar adına ikinci söz, Milliyetçi Hareket Partisi
Grubu adına Osmaniye Milletvekili Ruhi Ersoy’a aittir.
Buyurun
Sayın Ersoy. (MHP sıralarından alkışlar)
MHP
GRUBU ADINA RUHİ ERSOY (Osmaniye) – Sayın Başkan, değerli milletvekilleri;
(2/1028) esas numaralı Türkiye Cumhuriyeti Anayasasında Değişiklik Yapılmasına
Dair Kanun Teklifi ile dokunulmazlıkların kaldırılması konusunda geçici çözüm
önerisi üzerine grubumuz adına söz almış bulunuyorum.
Hepimizin
malumu olduğu üzere bugün Parlamento önemli bir sınav verecek. Bu sınavın
temeli, bu kürsüye gelip konuşan, seçilmiş aziz milletvekillerinin kürsüde
kendilerini ifade etme özgürlüklerinin haricindeki birtakım
dokunulmazlıklarının kaldırılması meselesi. Bu mesele, Türk siyasetinin önemli
mihenk taşlarından bir tanesidir ve özellikle Türk siyasetinde 2000’li yılların
başında sürekli gündeme gelmiş, tartışılmış bir konudur. Adalet ve Kalkınma
Partisi, iktidarının ilk dönemlerinde, hatta kuruluş aşamasında hemen gelir
gelmez, dokunulmazlıkları kaldıracağını ifade etmiş, arkasından bir yıl bu
gündemimizde bile değil demiş ve gelişmelere göre dönemsel tavırlar ifa
etmiştir. Daha sonra dokunulmazlıkların gündeme gelmesiyle ilgili temel husus,
bölücülükle ilgili, terörle ilgili konular Parlamentonun gündeminde daha yoğun,
kamu vicdanını yaralayıcı hadiseler cereyan ettikçe, gündeme gelmeye
başlamıştır. 
Bu
gündeme geliş süreçlerinde de yine iktidar partisi olan Adalet ve Kalkınma
Partisi, yer yer kamu vicdanını rahatlatıcı tavırlarla toplumu teskin edici
ifadeler kullanmıştır, ta ki 1 Ağustos 2009 açılım süreci ve öncesine kadar.
Zaten o tür durumlar söz konusu olduğunda bu dokunulmazlıklar gündeme dahi
alınmamış ve tüm süreç askıya alınmıştır. 
Oysa, bütün
bunların yaşandığı dönemde Milliyetçi Hareket Partisi yoğun bir şekilde bu
konuda samimiyet testi vermiş ve sürekli uyarılarda bulunmuştur. Gerek
bölücülükle ilgili, terörle ilgili konularda arasına mesafe koyamayan
seçilmişlerin yargılanması konusunda gerekse haksızlık, hukuksuzluk ve
yolsuzluk konusundaki önerilerini ve bu dokunulmazlık zırhına bir şekilde sahip
olanların buna sahip olmaması gerektiği konusunda görüşler beyan etmiştir. 
Mayıs
2001, Nisan 2002, Temmuz 2007, Eylül 2007, Ocak 2009, Eylül 2009, Kasım 2009,
2011 seçim beyannamesinde, 2012’de MHP’nin kanun teklifinde, Haziran 2015,
Kasım 2015, 3 Mart 2016 ve nihayet 17 Mart 2016’da ve 7 Nisan 2016 tarihlerinde
olmak üzere dokunulmazlıklarla ilgili konuları gündeme taşımış ve
dokunulmazlıkların kaldırılması gerektiği konusunda görüş beyan etmiştir. Bugün
de görünen o ki yine Milliyetçi Hareket Partisi parti grubu olarak -her ne
kadar bağlayıcı bir hüküm olmasa da- net bir şekilde özellikle ülkenin
içerisinde bulunduğu böylesine yoğun bir süreçte, kamu vicdanını yaralayan
hadiselerin cereyan ettiği bir süreçte terörle mücadelede mücadele eden
güvenlik güçlerine verilecek destek ve kamu vicdanını rahatlatma konusunda
dokunulmazlıkların kaldırılmasını ve öncelikli olarak teröre mesafe koyamayan
odaklara, bu kaldırılma sürecinden sonra, yargı yolunun açılmasını benimsemektedir
ama bu Milliyetçi Hareket Partisinin ortaya koyduğu net tavır ve öneriler gerek
komisyon görüşmeleri aşamalarında gerekse genel anlamda bu müzakerelerin
yapıldığı dönemde hep ertelenmiş, ötelenmiş ve nihayetinde fezlekelerin tamamı
şekliyle gündeme getirilerek böylesine bir ortam dayatılmış, zorlanmıştır ve
Milliyetçi Hareket Partisi “’Hodri meydan!’ demeyin, biz yine hazırız.” diyerek
en net tavrı kararlı bir şekilde göstermektedir. Ümit ederiz ki Milliyetçi
Hareket Partisinin temel önerileri çerçevesinde bugünlerde siyasi iradenin
birtakım uygulamaları, doğruyu görme noktasında aldığı kararlardan bir tanesi
olsun ve yine ümit ederiz ki 316 milletvekilinin oy kullanma hakkı olan Adalet
ve Kalkınma Partisi bu konuda tavizsiz bir şekilde dokunulmazlıkların
kaldırılması konusunda oy versin.
Bir
başka konu, Cumhuriyet Halk Partisinin bu konudaki kararlarının net olup
olmaması konusudur. Gerek komisyonlardaki tartışmalarda gerekse daha sonraki
kendi özel gündemleriyle ilgili konularda şu anki tartışmalar, birazdan
yapılacak oylamalarla rengini gösterecektir. 
Biz,
Milliyetçi Hareket Partililer olarak ülkemizin içerisinde bulunduğu tehlikeleri
ve tehditleri önceden görüp uyarma sorumluluğunu yerine getiren bir hareketiz.
Bizim ifade etmiş olduğumuz tehlike ve tehditler deneme yanılma yoluyla
yaşanılarak ortaya çıkıyor maalesef. Biz diyoruz ki arkadaşlar, ateş yakar, taş
sert olur, su belli bir orandan sonra derinliklerinde boğar. “Olmaz, biz bunu
deneyeceğiz, yaşayacağız, ondan sonra göreceğiz.” Pekâlâ, buyurun görün
diyoruz. Aynı şekilde dokunulmazlıklarla ilgili, terörle mücadeleyle ilgili ve
ülkenin geleceğini şekillendirecek güvenlik politikalarıyla, dış politikayla
ilgili temel yaklaşımlarımızı ifade ettiğimizde hep haklı çıktık ve artık biz
diyoruz ki haklı çıkmak istemiyoruz. Biz de çıktığımız, haklı olduğumuz
noktalarda artık millî konseptte bir politikanın uygulamasının geldiğini ve
gelmesi gerektiğini düşünüyoruz. 
Bugün
itibarıyla sınırımızda nereden geldiği çok malum olan füzeler bir vilayetimize
düşmekte, memleket içerisinde artık haberleri sıradanlaşmaya başlayan
şehitlerin her geçen gün had safhaya geldiği bir ortamda, memleketin birlik
beraberliğini bozacak alternatif yapılanmaların ülkenin içerisinde var
olduğunun iddia edildiği bir ortamda millî birlik ve beraberliğin özellikle
terörle mücadele konseptinde kararlı bir duruşa bir katkı olması noktasında
dokunulmazlıkların kaldırılması ve ilgili iddiaların değerlendirilmesi yönünde
görüşümüzü beyan ediyoruz. 
Bunu
beyan ederken beraberinde de yetersiz bulduğumuz şerhlerimizi de ifade
ediyoruz. Nedir bu şerhlerimiz? “Bu dokunulmazlıklar, bir kereye mahsus ve
dönemsel olmasın, dönemin tamamını kapsasın; gerekirse tüm yasama yılı ve
yıllarını da kapsayan temel değişiklikler olsun ve bu dokunulmazlıklar mutlaka
bakanları da içersin, siyasi otoriteleri de içersin, belli bir grup
sınırlanmasın ve tamamı olsun.” görüşünü ifade ediyoruz.
Bizim
durduğumuz yer net, bizim kararlılığımız kesin. Büyük Türk milleti ailesinin
her bir ferdini değerli bulan ve kendi ailesiyle bir bütün olarak gören,
“devleti ebet müddet” anlayışıyla Türk devletinin içerisinde hiçbir odağın
yapılanmasına müsaade etmeyen, “Ne parti devleti ne paralel devlet, ille de
hukuk devleti.” diyen bir anlayışta duran Milliyetçi Hareket Partisinin
demokratik sistem içerisindeki insana bakışı; insan hak ve özgürlüklerini,
bireysel hak ve özgürlüklerini hiçbir hegemonyanın altında görmemesi gerektiği;
silahların gölgesinde demokrasinin olmayacağını, insanın yaşama hakkını
silahlarla gölgeleyen odakların demokrasi havarisi kesilemeyeceğini ve teröre
yardım, yataklık ve hizmeti olduğu iddia edilenlerin de mutlaka yargının önüne
çıkarak hesap vermesi gerektiğini ve bu hesap verme sürecinin şeffaf bir
demokrasiyle her alanda tüm siyasi otoriteyi kapsaması gerektiğini düşünüyor ve
bu konuda Milliyetçi Hareket Partisinin görüşünün 40 milletvekiliyle -40
olabileceği düşüncesiyle her bir iradeye saygı duymakla birlikte- kamuoyunda
vicdanı en rahatlatıcı tavır olduğunu ifade ediyor, Genel Kurulu saygıya
selamlıyorum efendim. (MHP sıralarından alkışlar) 
BAŞKAN
– Teşekkür ediyorum. 
1’inci
madde üzerinde gruplar adına üçüncü söz, Cumhuriyet Halk Partisi Grubu adına
Çanakkale Milletvekili Muharrem Erkek’e aittir. 
Buyurun
Sayın Erkek. (CHP sıralarından alkışlar) 
CHP
GRUBU ADINA MUHARREM ERKEK (Çanakkale) – Sayın Başkan, çok değerli
milletvekilleri; 313 sıra sayılı Türkiye Cumhuriyeti Anayasasında Değişiklik
Yapılmasına Dair Kanun Teklifi’nin 1’inci maddesi üzerine söz almış
bulunmaktayım. Ancak, bir hukukçu olarak vurgulamak zorundayım, aslında bu, bir
anayasa değişikliği değil, geçici bir maddeyle Anayasa’nın 83’üncü maddesinin
askıya alınmasından ibaret çünkü Anayasa’mızda, maalesef, bu teklifle hiçbir
madde değişmiyor, aynen yürürlüğünü sürdürüyor. 
Hatırlarsanız,
siyasi etik yasa tasarısı geldiğinde komisyonda tartışmıştık derinlemesine ve
baktık ki siyasi etik yasasında siyasetin gerçek anlamda etik kuralları
belirlenmiyor; siyaset, medya, ticaret ilişkileri yok, bakanlar yok, başbakan
yok, parti yöneticileri yok, belediye başkanları yok, o zaman dedik ki “Bunun
adını değiştirelim, Türkiye Büyük Millet Meclisi üyeliği ya da milletvekili
etik kanunu yapalım.” dedik ve oy birliğiyle kabul edildi çünkü öyleydi,
yalnızca milletvekillerini kapsayan bir düzenlemeydi. Aslında bu da bir
değişiklik değil, biz kendimizi de milletimizi de kandıramayız. Bakın, siz,
Anayasa’nın 2’nci maddesinde güvence altına alınan, devletin temel niteliği
olan demokratik devleti bu tür yaklaşımlarla, hukuk devletini sürekli, maalesef,
temelinden zedelersiniz ve bu, hiçbir zaman doğru bir şey olmaz. 
Ben
konuya şuradan girmek istiyorum: İstanbul 14. Ağır Ceza Mahkemesi, Can Dündar
ve Erdem Gül’le ilgili gerekçeli kararını açıkladı ve gerekçeli kararının
önemli bir bölümünde Anayasa Mahkemesi kararına eleştiriler getirdi. Dedi ki:
“İlk derece mahkemesi olarak benim delilleri takdir etme yetkimi elimden aldın,
yargı bağımsızlığını zedeledin.” Can Dündar ve Erdem Gül davasında
soruşturmanın ve kovuşturmanın her aşamasında Sayın Cumhurbaşkanı, maalesef,
açıkça yargıya müdahale etti, savcılara ve hâkimlere telkin ve tavsiyelerde
bulundu. Keşke 14. Ağır Ceza Mahkemesi, bir cümleyle açıkça yargıya bu
müdahaleyi de eleştirseydi, çok daha saygın ve itibarlı olurdu. Bugün eğer
yargıya ve adalete olan güven yüzde 30’lar, yüzde 20’ler düzeyine inmişse,
hepimizin, evet, şapkamızı önümüze koyup ciddi düşünmemiz gerekiyor. Bu ülkenin
gerçekten cesur ve vicdani kanaatine göre karar veren yargıçlara ve hukukçulara
çok ihtiyacı olduğunu hepimiz biliyoruz. 
Bakın, basın özgürlüğünü yani halkın haber alma
özgürlüğünü yok sayarsanız, Anayasa’mızın 2’nci maddesindeki demokratik devlet
ilkesini de yok saymış olursunuz. 
Ben size yaşadığımız döneme ilişkin bir değerlendirme
yapmak istiyorum: Bakın, Sayın Ahmet İyimaya 2 Nisan 2016 tarihinde yaptığı bir
konuşmada şöyle diyor: “1982 Anayasası’nın yürürlükten kaldırılması, yeni
anayasanın yapılmış olmasından daha önemlidir. Yeni anayasa yapmasak dahi bu
Parlamentonun kurucu iktidar yetkisi içerisinde yürürlükteki Anayasa’yı
yürürlükten kaldırması, gerçek bir demokratik kazanım olacaktır. Beş yıl, iki
yıl, üç yıl anayasasız kalabiliriz; anayasal kurumlar var, anayasal kurumların
bağlı olduğu yasalar yani ‘organik yasa’ dediğimiz yasalar var.” Bu, çok
önemli; bakın, AKP iktidarının gerçek niyetinin samimi ve güzel bir itirafıyla
karşı karşıyayız. Sayın İyimaya, hukuk devletini değil, kanun devletini
savunuyor. Bu, gerçekten acı bir tablo ve biz bu dönemi bir “anayasasızlaştırma
dönemi” olarak adlandırıyoruz artık. Evet, bir anayasasızlaştırma ve
hukuksuzlaştırma dönemiyle karşı karşıyayız. Bu dönem, bizi otoriter bir tek
adam yönetimine doğru hızla götürüyor.
Değerli
milletvekilleri, sizlere sormak istiyorum, Anayasa’mızın 112’nci maddesi şu
anda yürürlükte mi? Evet, Anayasa’mızın 112’nci maddesi, biliyorsunuz “Bakanlar
Kurulunun görev ve siyasi sorumluluğu” başlığını taşıyor ve bu maddeye göre,
Hükûmetin genel siyasetini belirleme yetkisi Başbakana ait. Evet, bu yüce
Meclisin çatısı altında, egemenliğin kayıtsız ve şartsız millete ait olduğu
yerde Sayın Başbakan, Hükûmet Programını sundu ve bu Meclisten güvenoyu aldı.
Milletten de dört yıl için yetki ve görev aldı ama 4 Mayısta ne oldu? Millî
irade yok sayılarak, yasama organının iradesi yok sayılarak “Kurultaya git ve görevi
devret.” denildi Sayın Başbakana. Bu, açıkça millî iradeyi yok saymaktır ve
maalesef AKP Grubu, Sayın Başbakanı, Genel Başkanı sarayın iradesi karşısında
yapayalnız bıraktı ve onun yanında, arkasında durmadı. Hiçbiriniz bir dakika
bile itiraz etmediniz.
Anayasa’mızın
6’ncı maddesinin son cümlesi çok açık değerli milletvekilleri, “Hiçbir kimse
veya organ kaynağını Anayasadan almayan bir Devlet yetkisi kullanamaz.” diyor.
Evet, Cumhurbaşkanı da kaynağını Anayasa’dan almadan bir devlet yetkisini,
maalesef, kullanarak Başbakanı ve millî iradeyi tasfiye etmiştir.
Bakın,
saraydan açıklama gelmiştir, “Cumhurbaşkanı, hem devletin başı hem Hükûmetin
başıdır.” denmiştir, buna da itiraz edilmemiştir. Bizim Anayasa’mıza göre,
Cumhurbaşkanı devletin başıdır, Hükûmetin başı Başbakandır. 
Evet,
artık, üniversiteler sessiz, meslek odaları sessiz, sivil toplum örgütleri
sessiz ve demokrasiye açıkça müdahaleler karşısında bir itiraz, maalesef,
toplumumuzda yükselmiyor. Ama, biz Cumhuriyet Halk Partisi olarak bu konuda her
yerde açıkça demokrasiyi ve özgürlükleri ve Anayasa’yı savunacağız. Çünkü,
sizler de kurulmuş bir iktidar olarak bu Anayasa’yla kurulduğunuzu hiçbir zaman
unutmayın.
Bakın,
önergemizi sayın Parlamentoya sunduk, “83’üncü maddeyle beraber 100’üncü
maddeyi de birlikte değerlendirin.” dedik. 100’üncü madde bize neyi söylüyor?
Bakanları söylüyor, Başbakanı söylüyor. Ama, siz, maalesef, Anayasa
Komisyonunda bu önergeyi dikkate almadınız, umarım yüce Mecliste dikkate
alırsınız.
Neden
bakanlar? Bakın, 17-25 Aralık dosyasını bir ceza avukatı olarak okuduğumda hem
bir milletvekili olarak hem de Türkiye Cumhuriyeti'nin bir yurttaşı olarak, çok
samimi söylüyorum, utandım. O rüşvet ağını, o ilişkileri, o “tape”leri okurken
gerçekten utandım. Ama, siz, bu dosyayı Yüce Divandan kaçırdınız. Her zaman
yargıdan kaçtınız. 2002 yılında iktidar oldunuz, tek başınıza iktidar oldunuz,
“Biz bu yargıya güvenmiyoruz.” dediniz, yargıdan kaçtınız. 17-25 Aralıkta
bakanlarınızı, o rüşvet ağının içindeki bakanlarınızı Yüce Divandan, maalesef,
kaçırdınız. Keşke oraya gönderseydiniz de aklansalardı. 
Evet,
bakın, şu anda, saray, yüksek profili olmayan bir başbakan aradığını açıkladı,
buna da itiraz etmediniz ama sonuçta yüksek profili olmayan bir Başbakan adayı
hemen hemen netleşti. Sayın Binali Yıldırım hakkında da, biliyorsunuz, ciddi
iddialar var. Ben şimdi buradan sormak istiyorum: Bu iddialarla ilgili yarın
bir fezleke geldiğinde yüce Meclise tavrınız ne olacak AKP iktidar grubu
olarak, tavrınız ne olacak? Bakın, Sabah-ATV grubunun satın alınmasıyla ilgili,
havuz oluşturulmasıyla ilgili, iş adamlarının kendi aralarında yaptığı telefon
görüşmelerinde bütün oklar Sayın Binali Yıldırım’ı gösteriyor. Binali
Yıldırım’ın bacanağının ilişkileri, eşinin yeğenlerinin ilişkileri, bunlarla
ilgili ciddi iddialar var. Yarın bunlarla ilgili bir fezleke gelirse tavrınız
ne olacak? Bu, çok önemli. Çünkü yargıdan sürekli kaçıyorsunuz ve
dokunulmazlıkları kaldırmaktan korkuyorsunuz. 
2002’den
önce, 2002 Kasım genel seçimlerinden önce şimdiki Sayın Cumhurbaşkanı, o zaman
milletin huzurunda söz verdi “Dokunulmazlıkları kaldıracağız." dedi, söz
verdi ama on dört yıldır, on beş yıldır tek başına iktidarsınız,
dokunulmazlıkları kaldırmak aklınızın ucundan hiçbir zaman geçmedi. Çünkü
yargıdan kaçtınız ve korktunuz. Bakın, çok samimi olarak bir şey paylaşmak
istiyorum: En büyük sefalet, başkalarının iradesine bağlı olarak yaşamaktır
değerli milletvekilleri, evet, en büyük sefalet, başkalarının iradesine bağlı
olarak yaşamaktır. İnsan, insana itaat etmemek için devleti icat etti,
toplumsal sözleşmeler yaptı ve yüz yıllardır insanoğlu demokrasi ve özgürlük
mücadelesi veriyor. Neden? Birilerine itaat etmek, biat etmek için değil. Eğer
insanın insana itaat ettiği bir yerde yaşarsak o yerde anayasa da olmaz, hukuk
da olmaz. Bunu hepimiz çok çok iyi biliyoruz ve bu anayasasızlaştırma ve
hukuksuzlaştırma süreci, emin olun, darbe dönemleri gibi, bir gün gelir kendi
evlatlarını da yer, bunu sakın unutmayın. (CHP sıralarından alkışlar) Onun için
biz tarihin akışını tersine çevirmeye çalışmak yerine, gelin hep birlikte
demokrasi ve özgürlükler için mücadele edelim, otoriter tek adam yönetimine bu
yüce Meclis her zaman “hayır” demelidir.
Çok
teşekkür ediyorum, sevgi ve saygılarımı sunuyorum. (CHP sıralarından alkışlar) 
BAŞKAN
– Gruplar adına son söz Adalet ve Kalkınma Partisi Grubu adına Yozgat
Milletvekili Yusuf Başer’e aittir. 
Buyurun
Sayın Başer. (AK PARTİ sıralarından alkışlar) 
AK
PARTİ GRUBU ADINA YUSUF BAŞER (Yozgat) – Sayın Başkan, değerli milletvekilleri;
Türkiye Cumhuriyeti Anayasasında Değişiklik Yapılmasına Dair Kanun Teklifi’nin
1’inci maddesinde konuşmak üzere AK PARTİ Grubu adına söz almış bulunuyorum. Bu
vesileyle muhterem heyetinizi saygıyla selamlıyorum. 
Milletvekiliyle
aynı fiili işleyen vatandaşlarımız soruşturma ve kovuşturmaya tabi tutulup
cezalandırılırken, yasama muafiyetleri nedeniyle milletvekilleri bu muhakeme
işlemlerinden muaf tutulmakta veya bu işlemlerin yapılması milletvekilliği
süresinin sonuna bırakılmaktadır. 
Anayasa’mızın
83’üncü maddesinin birinci fıkrasında düzenlenen yasama sorumsuzluğu,
milletvekiline tam bir özgürlük içerisinde çalışma ortamı sağlamak ve millet
iradesini ve yasama görevini her türlü endişe ve baskıdan uzak şekilde yerine
getirmek amacıyla tanınmıştır. Milletvekillerinin Meclis çalışmalarındaki oy ve
sözlerinden, Mecliste ileri sürdüğü düşüncelerinden sorumlu olmamalarını ifade
etmektedir. 
Anayasa’mızın
83’üncü maddesinin ikinci fıkrası ise nispi yasama dokunulmazlığını
düzenlemektedir. Milletvekillerinin, yasama çalışmalarıyla ilgili olmayan
fiilleri nedeniyle, Meclis kararı olmadan sorguya çekilmemesini,
tutuklanmamasını, yargılanmamasını ve verilen cezaların ertelenmesini ifade
etmektedir. Yasama dokunulmazlığı, milletvekiline, keyfî ve asılsız ceza
kovuşturmalarından ve tutuklanmaktan korunmak suretiyle yasama çalışmalarını
aksatmadan, güvenli ve özgürlük içerisinde çalışma ortamı sağlamak ve yasama
görevini her türlü endişe ve baskıdan uzak şekilde millet iradesinin ve millet
iradesinin eksiksiz gerçekleşmesini yerine getirmek amacıyla tanınmıştır. 
Yasama
dokunulmazlığı milletvekilinin kişisel yararından çok kamu yararı için
getirilmiştir. Yasama dokunulmazlığı, milletvekilliği süresince bir koruma
sağlamakta, zaman aşımı işlememekte fakat delillerin toplanması dâhil soruşturma
işlemleri yapılmaktadır. 
Son
dönemde, AK PARTİ Hükûmetimiz ülke genelinde ve güneydoğuda yaşayan
vatandaşlarımızın güvenliğini tesis etmek için terörle mücadelesinde kararlı
tutum sergilemiş ve bunları yaparken de sivil vatandaşlarımızın burnunun dahi
kanamasına gönlü razı olmadığı için azami hassasiyet göstermiştir ve vatan
için, millet için şehit olan kahramanlarımızın emanetine sahip çıkma adına
vatandaşlarımızın kahir ekseriyeti yasama dokunulmazlığının kaldırılmasını
talep etmektedir. 
AK
PARTİ olarak millet iradesi dışında hiçbir güç tanımadık, bundan sonra da
tanımıyoruz. (AK PARTİ sıralarından alkışlar) AK PARTİ’nin girmiş olduğu
seçimlerde tek başına iktidara gelmesinin sebebi de milletimizin isteği
doğrultusunda hareket etmesindendir. 
AK
PARTİ olarak, aziz milletimizin isteklerini her daim baş tacı ettik. Bundan
sonra da aziz milletimizin taleplerini baş tacı etmeye devam edeceğiz.
Sayın
Başkan, değerli milletvekilleri; yasama dokunulmazlığı, milletvekillerine
seçilmeden önce ve seçildikten sonra terör ve teröriste destek hakkı vermiyor. 
Yasama
dokunulmazlığı, milletvekillerinin şiddet çağrısı yapmasına ve bu sebeple masum
insanların ölümüne sebebiyet verilmesine de izin vermiyor. 
Yasama
dokunulmazlığı, milletvekillerine dokunulmazlık hakkını kötüye kullanma ve bu
hakkı istismar ederek terör destekçisi olmaya da izin vermiyor.
Yasama
dokunulmazlığı, sivil vatandaşlarımızın yaşadığı cadde ve sokaklara çukurlar
kazarak devletin ve milletin bölünmez bütünlüğü için mücadele eden Silahlı
Kuvvetlerimize ve güvenlik güçlerimize silah sıkan, bomba atan teröristlere
silah dağıtma hakkı da tanımıyor.
Yasama
dokunulmazlığı, okul kapatan, okulları yakıp yıkan eşkıyalara kol kanat germek
de değildir. 
Yasama
dokunulmazlığı, sivil vatandaşlarımızın sağlığı için çalışan doktor ve
hemşireler ile hasta taşıyan ambulanslara silah çeken millet düşmanlarına sahip
çıkmak da değildir. 
Yasama
dokunulmazlığı, sözüm ona terör örgütüne haraç toplayanlara destek vermek de
değildir. 
Yasama
dokunulmazlığı, Hükûmetimizin insanına hizmet için yaptığı barajların, yolların
ve havaalanlarının inşaatları için çalışanları öldürenlere, iş makinelerini
yakanlara destek olmak da değildir. 
Yasama
dokunulmazlığı, demokratik hukuk devleti ilkesinin hâkim olduğu tüm ülkelerde
olduğu gibi ülkemizde de milletvekiline suç işleme hakkı ve yetkisi vermez,
milletvekiline suç işleme özgürlüğü hiç vermez. 
Bir
taraftan “barış” diyeceksin, “özgürlük” diyeceksin, “insan sevgisi” diyeceksin,
“demokrasi” diyeceksin, diğer taraftan sırtını teröre dayayarak siyaset
yapacağını söyleyeceksin; bir taraftan Kürt vatandaşların hakkını savunduğunu
söyleyeceksin, diğer taraftan son olarak Diyarbakır Dürümlü mezrasında olduğu
gibi Kürt vatandaşlarımızı toplu olarak ölüme götüreceksin. 13 kişiden geriye 60
kilogram kalmasına seyirci kalacak, her bir ölü için 5 kilo kalacak; buna
“özgürlük” diyeceksin, buna “demokrasi” diyeceksin. Sevsinler sizin demokrasi
anlayışınızı, sevsinler sizin insanlık anlayışınızı! (AK PARTİ sıralarından
alkışlar) 
Değerli
arkadaşlar, değerli milletvekilleri; böyle bir anlayış hukuki değildir, böyle
bir anlayış demokratik değildir, böyle bir anlayış ahlaki değildir, insani ise
hiç değildir. 
Sayın
Başkan, değerli milletvekilleri; milletvekillerinin ettikleri yemine sadık
kalmaları esastır. Türkiye Büyük Millet Meclisi teröristlere sırtını dayayarak
siyaset yapma ve teröristin dipçik korkusuyla eline yazdığı metinleri okuma
makamı değildir; Türkiye Büyük Millet Meclisi, aziz milletimizin birliği için,
dirliği için, kardeşliği için, kalkınması için, ülkemizin güçlü bir ülke, kadir
bir ülke olması için çalışma mekânıdır. Milletvekilliği de hiçbir ayrım
yapmaksızın 79 milyon vatandaşımızın tamamını kucaklamaktır. Milletimiz bize,
ülkenin hayrına çalışmak için, Türkiye’yi büyütmek için vekâlet vermiştir. Bu
görev sadece AK PARTİ milletvekillerinin değil, milletvekili yemini etmiş tüm
milletvekillerinin görevidir. 
Dokunulmazlık
dosyalarının kaldırılması gündeme geldiğinde, özellikle terör ve şiddete destek
açıklaması yapan milletvekillerine ilişkin dosyalar gündeme gelmiş, bu aşamada
muhalefet parti ve liderleri, eş başkanları ve sözcülerinin dokunulmazlıkların
tamamının kalkması yönünde beyanları olmuş, meydan okumaları olmuştur. Yasama
dokunulmazlıklarının kaldırılması için dilekçeler vermişlerdir. AK PARTİ
olarak, “Mademki muhalefet partileri yasama dokunulmazlıklarının tamamının
kaldırılmasını istiyorlar, o hâlde, Türkiye Büyük Millet Meclisinin de yasama
dokunulmazlıklarının kaldırılmasıyla zaman harcaması yerine, onu bağımsız yargı
yapsın.” dedik, “Milletin Meclisi, milletin bizlere vermiş olduğu yetki
çerçevesinde huzur için ve sorunları çözmek için yasama faaliyetleriyle
uğraşsın.” dedik, muhalefet partilerine “Haydi, birlikte yapalım.” dedik. 
Sayın
Başkan, değerli milletvekilleri; muhalefet partilerinin dokunulmazlıkların
kaldırılması hususunda samimiyetleri biraz önceki oylamada görüldü. Bundan
sonraki oylamalarda da görülecektir. 
Değerli
milletvekilleri, Anayasa değişikliği teklifimiz hukukidir, Anayasa değişikliği
teklifimiz kanunlara uygundur, Anayasa değişikliği teklifimiz Anayasa’ya
uygundur. Anayasa değişiklik teklifi, millet iradesine saygının gereğidir,
milletvekilinin ve Parlamentonun onurunu korumak içindir, yasama
dokunulmazlığını kullanarak terör sevicisi olanlara “Dur.” demektir, yasama
zırhını kullanarak teröre yardım ve yataklık edenlere “Dur.” demektir; vatan
için, devlet için canını feda eden şehitlerimizin emanetine sahip çıkmanın
gereğidir, Türkiye’yi bölmek isteyenlere “Dur.” demektir, ülkemizdeki huzur ve
güven ortamını bozmaya çalışanlara “Dur.” demektir, kardeş kavgasından medet
umanlara “Dur.” demenin gereğidir diyor; yapılan düzenlemenin hayırlı olmasını
temenni ediyor, hepinizi saygıyla selamlıyorum. (AK PARTİ sıralarından
alkışlar) 
BAŞKAN
– Teşekkür ediyorum.
Şimdi
şahıslar adına ilk söz Sakarya Milletvekili Ali İhsan Yavuz’a aittir.
Buyurun
Sayın Yavuz. (AK PARTİ sıralarından alkışlar)
Süreniz
beş dakikadır.
ALİ
İHSAN YAVUZ (Sakarya) – Sayın Başkan, değerli milletvekilleri; 313 sıra sayılı
Türkiye Cumhuriyeti Anayasasında Değişiklik Yapılmasına Dair Kanun Teklifi’nin
1’inci maddesi hakkında şahsım adına söz almış bulunuyorum. Bu vesileyle yüce
Meclisi ve aziz milletimizi saygıyla selamlıyorum.
Milletimiz,
ülkemiz üzerinde oynanan oyunları, bu oyunu tezgâhlayanları ve bu kirli oyunda
rol alan, tetikçilik yapan ve birileri adına çalışanları çok iyi biliyor.
Ancak, bu milletin basiretinden habersiz sözüm ona bir kısım çevreler,
milletimizin gözünün içine baka baka, on binlerce insanın ölümüne, milyarlarca
kaynağın heba edilmesine sebep olan ve Türkiye’nin geleceğe yürümesinde en
büyük pranga durumundaki terör örgütü PKK’yı ve onun uzantılarını şirin
göstermeye çalışıyor.
Sanki,
çukur açan, barikat kuran, haraç toplayan, mülkiyet hakkını gasbedercesine bazı
evlere yerleşen ve buna karşı çıkanları da hunharca katleden bunlar değil;
sanki, bölgede yatırımları durdurmak için yatırımcıları tehdit eden, iş
makinelerini yakan ve işçileri kaçıranlar bunlar değil; sanki, uyuşturucu
ticareti yapan, köprüleri havaya uçuran, yollara mayın döşeyen, okulları yıkan,
camileri yakan ve gittikçe daha da canavarlaşanlar bunlar değil. 
NURSEL
AYDOĞAN (Diyarbakır) – Bize mi söylüyorsun?
ALİ
İHSAN YAVUZ (Devamla) – Terör örgütüne söylüyorum.
Maalesef
birileri, hem de devletin her türlü imkânından istifade ederek vatan haini,
insanlık düşmanı bu teröristleri hâlâ şirin göstermeye çalışıyor. Gerek habis
bir ur misali tüm bedene yayılmaya çalışarak Türkiye’yi tökezletmek için ne
kadar şer odağı varsa hepsiyle iş birliği yapan eli kanlı hain teröristler ve
gerekse bu teröristlere direkt ve indirekt katkı sağlayanlar hem yargı
huzurunda hem tarih önünde hem de millet nezdinde eninde sonunda mutlaka hesap
verecektir. 
Sayın
Başkan, değerli milletvekilleri; bir parti düşünün, Anayasa’nın 81’inci maddesindeki
ant içme metnini okuyarak göreve başlayacak ama anayasal düzeni ortadan
kaldırmak isteyenlere çanak tutacak. Sözde kurtarılmış bölge olarak ilan
ettikleri yerlerden hain teröristleri söküp atmak için canları pahasına peş
peşe operasyon gerçekleştiren güvenlik kuvvetlerimize dil uzatırken o insanlık
düşmanı eşkıyaları yüceltmek için âdeta seferber olacak. Milletin Meclisinde
görev yapacak ama milletin yörüngesinden uzaklaşacak, kopacak, hatta ve hatta
millet ve memleket düşmanı yerli ve yabancı iş birlikçilerin değirmenine su
taşıyacak. 
İşte,
bütün bunlar, milletvekili dokunulmazlıkları başta olmak üzere hakkın ve
hukukun çok açık bir şekilde istismar edilmesidir. Bu istismar artık tolere
edilebilecek bir hâlde değildir. Milletimiz teröre ve teröristlere destek
sağlayanların, şiddet çağrıları yapanların ve millete kumpas kuranlarla aynı
yörüngede olanların dokunulmazlık zırhının bir an önce kaldırılmasını istiyor.
Hem devletin varlığı ve bağımsızlığını koruyacağına yemin edeceksin hem de
özerklikten bahsedeceksin, hem vatanın ve milletin bölünmez bütünlüğünü
koruyacağına dair yemin edeceksin hem de birlik ve beraberliğimizi parçalamak,
kardeşlik iklimini yok etmek üzere bir siyaset anlayışı benimseyeceksin, hem
“Anayasa’ya sadakatten ayrılmayacağım.” şeklindeki yeminini okuyarak göreve
başlayacaksın…
ENGİN
ALTAY (İstanbul) – Onu Meclis Başkanına söyle, onu Meclis Başkanına söyle.
ALİ
İHSAN YAVUZ (Devamla) - …hem de anayasal düzeni ortadan kaldırmak isteyen terör
örgütlerine yardım ve yataklık yapacaksın; hak bilmeyeceksin, hukuk
bilmeyeceksin, yasa tanımayacaksın, silahlanma ve ayaklanma çağrılarında
bulunacaksın. Dokunulmazlık zırhının altına gizlenip devlete kumpas kurmaya
yeltenenleri masum, bu hainlerle mücadele eden devleti ise katil olarak lanse
etmeye çalışacaksın; sonra da kalkıp “Dokunulmazlığıma dokunma.” diyeceksin.
Zaten, çoktandır bu türden eylemlerin içinde olanların dokunulmazlıklarına
dokunamamak âdeta hepimizin kanına dokunuyordu.
ERTUĞRUL
KÜRKCÜ (İzmir) – Hadi ya!
ALİ
İHSAN YAVUZ (Devamla) - İşte fırsat önümüze geldi. Şimdi hep birlikte bu
değişikliği gerçekleştirerek aziz milletimizin arzusunu inşallah yerine
getirmiş olacağız. 
Bir
kez daha hayırlı olsun temennisinde bulunuyor, yüce Meclisi saygıyla
selamlıyorum. (AK PARTİ sıralarından alkışlar)
BAŞKAN
– Şahıslar adına ikinci ve son söz Mardin Milletvekili Erol Dora’ya aittir. 
Buyurun
Sayın Dora. (HDP sıralarından alkışlar)
EROL
DORA (Mardin) – Sayın Başkan, değerli milletvekilleri; Anayasa’da Değişiklik
Yapılmasına Dair Kanun Teklifi’nin 1’inci maddesi üzerinde şahsım adına söz
almış bulunuyorum. Genel Kurulu saygıyla selamlıyorum.
Değerli
milletvekilleri, Anayasa’ya eklenecek bu geçici maddeyle mevcut dosyalar
bakımından milletvekillerinin dokunulmazlıklarını bir kalemde topluca kaldıran
kanun teklifi, Anayasa ve İç Tüzük’te öngörülen güvenceleri tamamen devre dışı
bırakmaktadır. Öyle ki, dokunulmazlıkları kaldırılan milletvekilleri, İç
Tüzük’ün 134’üncü maddesi uyarınca hazırlık komisyonunda, Karma Komisyonda ve
Genel Kurulda savunma hakkından mahrum kalacaklardır. Milletvekilleri,
Anayasa’nın 85’inci maddesi uyarınca yasama dokunulmazlıklarının kaldırılması
kararının Anayasa’ya ve İç Tüzük’e aykırılığı iddiasıyla iptali için Anayasa
Mahkemesine başvuramayacaklardır. Böylece, yasama dokunulmazlığı bağlamında
milletvekillerine tanınan savunma ve Anayasa Mahkemesine başvurma hakları
ortadan kaldırılmaktadır. Temsilî demokrasilerde parlamenterlere tanınan ve
Anayasa’nın 83’üncü maddesinde ifadesini bulan yasama dokunulmazlığı, bu görevin
güven içinde yapılması ve demokratik rejimin işlerliği bakımından vazgeçilmez
nitelikte olan bir statüyü ifade etmektedir. 
Sayın
Başkan, değerli milletvekilleri; açık bir hukuk kuralıdır, hiç kimse bir fiili
işlediği esnada tatbik edilmesi gereken usul kurallarının aleyhindeki bir
düzenlemeye tabi tutulamaz. Oysa, bu düzenleme tam da bu hukuk kuralını ihlal
etmektedir. Değişiklik teklifi, bu yönleriyle hem mevcut Anayasa'yı hem ceza
yargılamasının temel prensiplerini hem de hukukun evrensel değerlerini ayaklar
altına almaktadır. 
Değerli
milletvekilleri, milletvekillerine gerek evrensel ölçekte gerekse ulusal
anayasalarda düzenlenen özel bir koruma ve bağışıklık sağlamak demokratik
parlamenter rejimlerin önemli bir geleneğidir. Bu koruma, genel olarak ifade
özgürlüğünü, bir diğer adıyla kürsü dokunulmazlığını içermekte ve değişen
derecelerde hukuki veya cezai yargılamalara karşı bağışıklığı da kapsamaktadır.

Demokrasi
mücadelesinin önemli bir kazanımı olan bu prensip, Venedik Komisyonunun 1996
tarihli “Yasama Bağışıklığı Rejimi” hakkındaki raporunda da belirtildiği gibi,
parlamentonun bir kurum olarak kolektif biçimde korunmasına hizmet ederken,
parlamento üyelerine de yürütme, yasama veya parlamento çoğunluğuna karşı
bireysel koruma sağlamaktadır. 
Değerli
milletvekilleri, kendilerini o makama getiren halkın temsilcileri olarak
milletvekilleri, azınlıktaki fikirlere sahip olsalar bile halkın egemenliğini
ifade ederler. Halkın iradesine saygı ise çoğulcu demokrasi prensibinin merkezi
konumundadır. Dolayısıyla, yasama dokunulmazlığının gerçek işlevi, ortak
iradenin ifade edilmesi ve vatandaşların seçtiği şekliyle parlamento
kompozisyonunun korunmasıdır.
Değerli
milletvekilleri, hatırlayacağınız üzere, Avrupa İnsan Hakları Mahkemesi 2009
Atilla Kart kararında, Büyük Daire, dokunulmazlığın parlamento üyesinin
menfaatleri için sağlanan kişisel bir ayrıcalık olmadığını, aksine, parlamento
üyesinin statüsüyle bağlantılı bir ayrıcalık olduğunu ve bu nedenle,
dokunulmazlıktan yararlanan kişinin bu haktan feragat dahi edemeyeceğini
belirtmiştir.
Değerli milletvekilleri, dokunulmazlıklar sorunu,
Türkiye'nin yakın tarihinde hukuksal ve siyasal olarak mahkûm edilmiş bir
konudur. Hepimizin hafızalarında tazeliğini koruyan 1994’te DEP’li
milletvekillerinin dokunulmazlıklarının kaldırılıp tutuklanmaları süreci,
Türkiye demokrasi tarihinin önemli kırılma ve travma yaratan noktalarından
birisidir. Dokunulmazlığı kaldırılan milletvekillerinin AİHM’e yaptıkları
başvuru neticesinde, AİHM, siyasi gerekçelerle dokunulmazlıkların kaldırılmasının,
vekillik görevlerini yürütmek ve seçilmiş olma hakkının özüyle bağdaşmadığı ve
kendilerini milletvekili olarak seçmiş olan halkın egemenlik yetkisine aykırı
olduğu gerekçesiyle ihlal kararı vermiştir.
Sayın Başkan, değerli milletvekilleri; halkın oylarıyla
seçilmiş insanların, Meclis çoğunluğunca benimsenmeyen siyasi düşünceleri
nedeniyle dokunulmazlıklarının kaldırılması, soruşturma ve kovuşturmaya maruz
bırakılmaları, çoğulcu demokrasi ilkeleri bakımından kabul edilemezdir.
Savaşın durması, demokratik bir cumhuriyetin inşası ve
barış adına bu düzenlemeye “hayır” diyeceğimizi belirtiyor, Genel Kurulu
saygıyla selamlıyorum. (HDP sıralarından alkışlar)
BAŞKAN – Teşekkürler Sayın Dora.
V.- OTURUM BAŞKANLARININ KONUŞMALARI (Devam)
2.- Oturum Başkanı TBMM Başkan Vekili Ahmet Aydın’ın,
22’nci ve 23’üncü Dönem Malatya, 24’üncü Dönem İstanbul Milletvekili merhum
Ferit Mevlüt Aslanoğlu’na Allah’tan rahmet dilediğine ilişkin konuşması 
BAŞKAN – Sayın milletvekilleri, 22’nci ve 23’üncü Dönem
Malatya, 24’üncü Dönem İstanbul Milletvekili değerli çalışma arkadaşımız Ferit
Mevlüt Aslanoğlu anısına, Cumhuriyet Halk Partisi Grubunun kürsü arkasına bir
kayısı ikramı olmuştur.
Teşekkür ediyoruz ve bu vesileyle, bir kez daha, Ferit
Mevlüt Aslanoğlu’na Allah’tan rahmet diliyoruz.
ÖZGÜR ÖZEL (Manisa) – Sayın Başkan, bir müsaadeniz
olursa, bir dakika…
BAŞKAN – Buyurun Sayın Özel.
VI.- AÇIKLAMALAR (Devam)
24.- Manisa Milletvekili Özgür Özel’in, 22’nci ve
23’üncü Dönem Malatya, 24’üncü Dönem İstanbul Milletvekili merhum Ferit Mevlüt
Aslanoğlu’nu saygıyla andıklarına ilişkin açıklaması
ÖZGÜR ÖZEL (Manisa) – Sayın Başkanım, çok teşekkür
ederiz.
Rahmetli
Ferit Mevlüt Aslanoğlu’nun anısına biraz önce yapılan ikram üzerine ve hatta,
ondan çok daha önce, çok sayıda milletvekili arkadaşımız -tüm partilerden-
grubumuza gelip iyi dileklerini ve kendilerini rahmetle ve minnetle andıklarını
ifade ettiler. Bizim de bundan fevkalade mutlu olduğumuzu ifade etmeliyim.
Grubumuza ve aileye her türlü araçla bir kez daha iyi dileklerini ileten
herkese teşekkür ediyoruz. 
Ferit
Mevlüt Aslanoğlu, bu Parlamentoda -birlikte çalışan herkes bilir ki- partiler
arası diyaloğun, siyasetin en çekişmeli zamanlarında bile uzlaşma sanatının ve
eğer ülke hayrına ve halk hayrına bir şey varsa bunun arkasında birleşmenin
örneği olmuştur. Ayrıca, partilerin birbirleri arasındaki hukukun ve partilerin
birbirine verdiği sözlerin kayıtsız ve şartsız şekilde tutulmasını da bu
Parlamentoda… 
(Mikrofon otomatik cihaz tarafından kapatıldı)
ÖZGÜR
ÖZEL (Manisa) – …hepimiz Ferit Mevlüt Aslanoğlu’ndan öğrendik. Bu örnek
davranışın Parlamentomuza bundan sonra da örnek olmasını diliyoruz.
Teşekkür
ederiz.
BAŞKAN
– Teşekkür ediyorum.
Aynı
temennilere katılıyoruz.
Sayın
Akçay…
25.- Manisa Milletvekili Erkan Akçay’ın, 22’nci ve
23’üncü Dönem Malatya, 24’üncü Dönem İstanbul Milletvekili merhum Ferit Mevlüt
Aslanoğlu’nu saygıyla andıklarına ilişkin açıklaması
ERKAN
AKÇAY (Manisa) – Teşekkür ederim Sayın Başkan.
Biz
de Milliyetçi Hareket Partisi Grubu olarak, Cumhuriyet Halk Partisi 22’nci ve
23’üncü Dönem Malatya ve 24’üncü Dönem İstanbul Milletvekili merhum Ferit
Mevlüt Aslanoğlu’nu rahmetle anıyoruz ve yâd ediyoruz. Cumhuriyet Halk
Partisinin de onu anma vesilesiyle -onun her zaman, bilhassa Plan ve Bütçe
Komisyonunda yaptığı gibi- mutlaka bir Malatya kayısısı ikramıyla anması ayrı
bir güzellik olmuştur. 
Bu
vesileyle tekrar Ferit Mevlüt Aslanoğlu’na Allah’tan rahmet diliyorum,
Cumhuriyet Halk Partisi Grubuna ve tüm Türkiye Büyük Millet Meclisine tekrar
başsağlığı dileklerimi iletmek istiyorum.
Teşekkür
ederim.
BAŞKAN
– Teşekkürler Sayın Akçay.
Sayın
Baluken…
26.- Diyarbakır Milletvekili İdris Baluken’in, 22’nci
ve 23’üncü Dönem Malatya, 24’üncü Dönem İstanbul Milletvekili merhum Ferit
Mevlüt Aslanoğlu’nu saygıyla andıklarına ilişkin açıklaması
İDRİS
BALUKEN (Diyarbakır) – Teşekkür ediyorum Sayın Başkan.
Bizler
de Halkların Demokratik Partisi olarak rahmetli Mevlüt Aslanoğlu’nu bugün
burada bir kez daha saygıyla anıyoruz. Cana yakınlığı, temiz yürekliliği,
kendine özgün tarzı ve çalışkanlığıyla bu Mecliste olan birçok siyasi parti
grubundaki milletvekillerinin takdirini kazanan bir arkadaşımızdı. Aradan geçen
süre içerisinde Plan ve Bütçe Komisyonu başta olmak üzere Meclis çalışmalarının
birçok aşamasında yerinin gözle görülür bir şekilde arandığını ve kendisinin
bütün çalışmalarda özlendiğini bir kez daha HDP olarak iletmek istiyoruz. Hem
Cumhuriyet Halk Partisine hem bütün halkımıza ve Meclisimize tekrar başsağlığı
dileklerimizi iletiyoruz. 
Teşekkür
ederim.
BAŞKAN
– Teşekkürler.
Sayın
Çakır…
27.- Tokat Milletvekili Coşkun Çakır’ın, 22’nci ve
23’üncü Dönem Malatya, 24’üncü Dönem İstanbul Milletvekili merhum Ferit Mevlüt
Aslanoğlu’nu saygıyla andıklarına ilişkin açıklaması
COŞKUN
ÇAKIR (Tokat) – Sayın Başkan, teşekkür ederim. 
Görünen
o ki rahmetli Ferit Mevlüt Aslanoğlu’nu tanımayan yahut gıyaben tanıyan ama
beraber çalışma imkânı, şansı bulamayan, grup başkan vekili olarak ben varım.
Fakat şu gösteriyor ki bir insanla beraber çalışmadan da, onunla aynı ortamda
çalışmadan da, eğer o insan hakikaten diyaloğa açık, insanları birleştiren,
bölmeyen, uzlaşıdan, uyumdan yana biriyse onu herkes ortak bir takdirle anıyor.
Bugün de bunu görüyorum. Ben kendisini tanımadan, sadece bugün değil, bundan
önce de müteaddit defalar bu kürsülerden, bulunduğunuz yerden ve bulunduğumuz
yerlerden Mevlüt Aslanoğlu’yla ilgili son derece sitayişkâr, müspet sözler
dinledim, duydum. Ben de bu vesileyle Mevlüt Aslanoğlu’na bir daha Cenab-ı
Hak’tan gani rahmetler diliyorum. Meclisimizin başı sağ olsun diyorum. Bu da
gösteriyor ki bu tür insanlara, örnek olabilen, örneklik teşkil edecek
insanlara çok ihtiyacımız var. İnşallah onların sayısı artar. 
Saygılar
sunuyorum. 
BAŞKAN
– Sayın Hamzaçebi, herhâlde siz de bu konuyla ilgili söz istediniz. Ben size de
bir dakika vereyim. Sizin için de özel bir önemi vardı, değeri vardı,
biliyorum. 
Buyurun
Sayın Hamzaçebi.
28.- İstanbul Milletvekili Mehmet Akif Hamzaçebi’nin,
22’nci ve 23’üncü Dönem Malatya, 24’üncü Dönem İstanbul Milletvekili merhum
Ferit Mevlüt Aslanoğlu’nu saygıyla andıklarına ilişkin açıklaması
MEHMET
AKİF HAMZAÇEBİ (İstanbul) – Teşekkür ederim Sayın Başkan.
Değerli
milletvekilleri, 22’nci, 23’üncü Dönem Malatya, 24’üncü Dönem İstanbul
Milletvekili rahmetli Ferit Mevlüt Aslanoğlu’nu pazartesi günü Büyükçekmece’deki
mezarı başında sevenleriyle birlikte 2’nci ölüm yıl dönümünde rahmetle andık. 
“Ferit
Mevlüt Aslanoğlu” deyince “sevgi”, “kardeşlik”, “insanlık” kavramlarının
sembolü olan bir insan akla gelir. Gerçekten bu değerleri hak eden, siyasetinin
merkezine günlük politik çekişmeleri, kaygıları, kavgaları değil insanı koyan
bir insandı Sayın Mevlüt Aslanoğlu. Bu vesileyle kendisine bir kez daha
Allah’tan rahmet diliyorum. Ailesine, Malatyalılara ve Parlamentomuza sabır ve
başsağlığı diliyorum. 
BAŞKAN
– Çok teşekkür ediyorum. 
Aynı
temennilere Divan olarak katılıyoruz. Bir kez daha biz de başsağlığı diliyoruz.
Aslolan, öldükten sonra insanın arkasından böyle güzel konuşmaları. Allah
rahmet eylesin.
IX.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
1.- Adalet ve Kalkınma Partisi Genel Başkanı Konya
Milletvekili Ahmet Davutoğlu ve Grup Başkanvekilleri Giresun Milletvekili
Nurettin Canikli, Amasya Milletvekili Mehmet Naci Bostancı, Aksaray Milletvekili
İlknur İnceöz, Çanakkale Milletvekili Bülent Turan ve Tokat Milletvekili Coşkun
Çakır ile 310 Milletvekilinin; Türkiye Cumhuriyeti Anayasasında Değişiklik
Yapılmasına Dair Kanun Teklifi (2/1028) ve Anayasa Komisyonu Raporu (S. Sayısı:
313) (Devam)
BAŞKAN
– Sayın milletvekilleri, madde üzerinde konuşmalar tamamlanmıştır. 
Şimdi
on dakika süreyle soru-cevap işlemi gerçekleştireceğiz. Bu on dakikanın beş
dakikasını soru olarak, beş dakikasını da cevap olarak kullanacağız. Sisteme
giren sayın milletvekillerine sırasıyla söz vereceğim.
Sayın
Tanal…
MAHMUT
TANAL (İstanbul) – Teşekkür ederim Sayın Başkan.
Sayın
Bakan, ilk turda sorduğum sorularımın cevabını alamadım, tekrar, yine soruları
soracağım.
Sayın
Orhan Miroğlu “PKK ve IŞİD terör örgütü değildir, politik hareketlerdir.”,
Sayın Beşir Atalay “Öcalan’ın mesajları bizim de düşüncemizdir.”, Sayın Yalçın
Akdoğan “Abdullah Öcalan olayları okuma kabiliyetine ve tecrübesine sahiptir.”,
Sayın Bülent Arınç “‘Sayın Öcalan’ demeyi ve PKK bayrağı açmayı suç olmaktan çıkardık.”,
Sayın Yasin Aktay “Öcalan dünyanın geleceğini çok iyi okuyor.”, Sayın Yiğit
Bulut “Öcalan Türkiye’nin önünü açıyor.” Bu cümleler için herhangi bir
soruşturma açıldı mı açılmadı mı? Soruşturma açıldı ise bu milletvekillerinin
de fezlekesi var mı? 
Teşekkür
ederim. 
BAŞKAN
– Sayın Bayraktutan…
UĞUR
BAYRAKTUTAN (Artvin) – Teşekkür ediyorum Sayın Başkan.
Sayın
Bakan, Artvin’in Ardanuç ilçesindeki adliye, bu adliyelerin kapatılması
furyasında oraya da bu şeyden düştü ve kapatıldı. Bu ilçede yarı açık cezaevi
yapılmasına ilişkin Adalet Bakanlığının daha önce yapmış olduğu bir çalışma
vardı. Burada halk devletle bir araya gelerek bir bölümünü kendi karşıladı, 500
bin lira civarında bir bedelle bir yer alındı. Burada yarı açık cezaevinin
yapımına ilişkin ihaleye çıkılacağına ilişkin halkta bir beklenti vardı, bugüne
kadar herhangi bir ilerleme olmadı. Ardanuç halkı, yarı açık cezaevinin yapılıp
yapılmayacağı, Adalet Bakanlığındaki çalışmaların ne aşamada olduğu konusunda,
bir ilerleme var mı yok mu diye merak içerisindedir. İlçenin ekonomik gelişimi
açısından bu çok önemlidir. Bu konudaki en son durum nedir? Eğer bunu bizimle
paylaşırsanız…
Çok
teşekkür ediyorum.
BEŞİR
ATALAY (Van) – Sayın Başkan, biraz önce soru soran… 
BAŞKAN
– Sorular bittikten sonra size söz vereceğim.
BEŞİR
ATALAY (Van) – Düzeltme yapmak istiyorum. Sayın Bakana verdim notu ama
düzeltmedi, kendim düzelteceğim.
BAŞKAN
- Biraz sonra vereceğim.
Sayın
Sarıhan…
ŞENAL
SARIHAN (Ankara) – Şunu sormak istiyorum: 89’uncu Birleşimde AKP’li bir vekil arkadaşımız
güneydoğuda yaşanan ölümlere ilişkin olarak fiziksel temizlik yaptıklarından
söz etti, ayrıca “Psikolojik temizlik ve ekonomik temizlik de yapacağız.” diye
ekledi. Bu konuşmanın bugün… 19 Nisandan bu yana, 99’u muhalefetten olmak üzere
100 vekil arkadaşımız hakkında -1’i de parti içi, AKP içi muhaliflerden
birisinin- yeni fezlekelerin gelmiş olması ve bugün dokunulmazlık konusunun
tartışılıyor oluşu acaba hangi temizlik grubuna giriyor?
(Mikrofon
otomatik cihaz tarafından kapatıldı) 
BAŞKAN
– Sayın Torun…
SEYİT
TORUN (Ordu) – Teşekkürler Sayın Başkan.
Sayın
Bakan, 5 Mayıs 2016 tarih, 2016/8791 sayılı Bakanlar Kurulu Kararı’yla hem
tarımsal destekler yarı yarıya azaltılmış hem de tarımsal şirketlerde ve ziraat
odalarında görev yapan tarım danışmanları 2’ye indirilmiştir, Türkiye genelinde
sayıları 2.600’ü bulan tarım danışmanları işsizliğe sürüklenmiştir. Her zaman
çiftçinin yanında olan, gece gündüz destek veren, kalite ve verim artışında
çiftçimize teknik destek sunan danışmanlarımız, sorunun çözümü için Tarım
Bakanımızın desteğini bekliyorlar, taşeronlara yapılan düzenlemenin kendilerine
de yapılmasını istiyorlar. 
Teşekkür
ederim.
BAŞKAN
– Sayın Özdemir.
SİBEL ÖZDEMİR (İstanbul) – Sayın Başkan, değerli
milletvekilleri; bugün, tarihî bir oturumda kürsüde konuşma yapan ve söz hakkı
alan iktidar partisi milletvekilleri, grup başkan vekilleri siyasi nezaketten
ve kullanılan dilden bahsettiler ve Sayın Genel Başkanımızın üslubu üzerinden
eleştirilerde bulundular. Cumhuriyet Halk Partisinin kurucu liderleri, genel
başkanları, milletvekilleri gibi Sayın Genel Başkanımız da siyasi nezaket ve
siyasi ahlak ve etik bakımından Türk siyasi tarihi açısından örnek teşkil
etmektedir. Ancak, değerli iktidar partisi milletvekilleri, Cumhurbaşkanının
gerek Başbakanlığı gerekse Cumhurbaşkanlığında göreve başladığı günden, hatta
Türk siyasi tarihine adım attığı günden itibaren kullandığı dil ve
hakaretlerden hiç bahsetmediniz. Vatandaşlarımız, halkın her kesimi, askerler,
savcılar, hâkimler, milletvekilleri, genel başkanlar, STK temsilcileri, komşu
ülkeler, komşu ülkelerin liderleri, uluslararası kurumlar, cumhurbaşkanının
muhatabı olan, karakterinden ve nefret dilinden nasibini almayan var mı? Bizzat
sayın iktidar partisinin... 
(Mikrofon
otomatik cihaz tarafından kapatıldı)
BAŞKAN
– Şimdi, soruları cevaplandırmak üzere Adalet Bakanı Sayın Bekir Bozdağ’a söz
veriyorum.
KADİM
DURMAZ (Tokat) – Sayın Başkanım, beni atladınız. Ben önceden konuşacaktım
dağıttığınız listeye göre.
BAŞKAN
– Buyurun Sayın Bozdağ.
ADALET
BAKANI BEKİR BOZDAĞ (Yozgat) – Sayın Başkan, saygıdeğer milletvekilleri; Sayın
Tanal tümü üzerindeki görüşmelerde de bu soruyu sordu. Ben cevabımı verdim ama
anlaşılmadı. Ama, o arada da eski bakanlarımızdan Sayın Beşir Atalay kendisine
atfen söylenen sözle ilgili bana bir de not göndermiş ama ben notu o arada fark
edemediğim için söyleyemedim. 
Şimdi,
Sayın Bakanımızın sözü çok açık: “Benim böyle bir sözüm yoktur. Benim böyle bir
açıklamam yoktur.” diyor ama maalesef, bazı sözleri birtakım yerlerden tekrar
ederek sanki böyle bir söz söylenmiş gibi algı oluşturulmaya çalışılıyor. Diğer
isimlerle ilgili bu sözler söylenmiş mi, söylenmemiş mi, buna dair benim bir
bilgim yok. Onlarla ilgili bir inceleme yapmadan bir değerlendirme yapmak
yanlış olur. Sayın Atalay, kendisi “Benim böyle bir açıklamam yok.” diyor ama
bunu ısrarla, sanki varmış gibi tekrar ediyoruz. Bu, bir defa, doğru bir
yaklaşım değildir, bunu ifade etmek isterim. Biz savcı ve hâkim de değiliz. Bu
sözlerle alakalı, arkadaşlarımız ne söylediklerini gayet iyi biliyorlar, ne
söylemediklerini de iyi biliyorlar. Onlar kendilerini de savunacak güçtedir ve
ismi geçen arkadaşlarımızın her birisinin bu millete, bu devlete sadakatleri,
hizmetleri, yaptıkları ortadadır. Onları terör örgütü destekçisi, onlara şirin gözle
yaklaşan birileri olarak takdim etmek son derece yakışıksız bir durumdur, kabul
edilemez bir yaklaşımdır, çok da büyük bir saygısızlıktır. Bunu buradan ifade
etmek isterim.
Ardanuç
Adliyesiyle ilgili… Doğru, kapandı. Ardanuç’ta, vatandaşlarımızın da katkısıyla
orada bir arsa temin edildi. Yarı açık cezaevi yapılması konusunda da Artvin
Milletvekilimiz İsrafil Bey’in de yakın takibi var. Biz oraya yarı açık bir
cezaevi yapacağız, bununla ilgili çalışmalarımız devam ediyor, bunu buradan
Artvinlilere müjdelemek isterim.
Tabii,
Sayın Sarıhan fezlekelerle ilgili konuştu, biraz önce de cevap verdim.
Fezlekeler, cumhuriyet savcıları tarafından hazırlanıyor; bir suç ihbarı veya
şikâyeti varsa onun üzerine ya da resen başlatılan soruşturmalar üzerine
hazırlanıp Adalet Bakanlığına, oradan Başbakanlığa, oradan da Türkiye Büyük
Millet Meclisine intikal ediyor. Bunlarla ilgili, Türkiye’nin dört bir yanından
gelen dosyalar var yani herhangi bir savcı “Şu vekil şu partide veya şurada.”
diye bir soruşturma açmıyor. Bir suç isnadı varsa, bunlarla ilgili ihbar,
şikâyet varsa, kendisi resen soruşturmaya değer görüyorsa bunları elbette
soruşturuyor, fezlekeyi gönderiyor. AK PARTİ’de az, diğer partilerde fazla
olması sanki iktidar bunu yapıyormuş gibi bir algı oluşturmaya hak vermez.
Çünkü, iktidarın böyle bir yetkisi yok, böyle bir imkânı da yok, böyle bir şey yapması
da söz konusu değildir, bu partimize ve Hükûmetimize dönük bir iftiradır. Ha,
buna şöyle bakmak lazım: Demek ki AK PARTİ’nin içerisinde kanunlara uyma
konusunda daha büyük bir hassasiyet gösteriliyor, daha büyük bir dikkat
gösteriliyor, özen gösteriliyor, suç işlememe, suça karışmama, suçlularla
birlikte olmama konusunda büyük bir hassasiyet var, bu onu gösteriyor. Neden AK
PARTİ’lilerle ilgili şikâyet yok? Onlarla ilgili şikâyet var da yoksa
atlıyorlar mı? O zaman, ona dair bir şey varsa onu ortaya koyarsınız. “Ben aynı
şeyi söyledim, bak AK PARTİ’li de söyledi. Ona yapmadılar, bana yaptılar, fiil
aynı, bakın örnekleri bu.” Onu söylemek lazım ama AK PARTİ’lilerle ilgili böyle
örnekleri gösterme imkânı yoktur, onu da buradan ifade etmek isterim.
Tabii, tarım danışmanlarıyla ilgili Tarım Bakanımız da
buradaydı, eminim ki o da duymuştur soruyu. Ama, ben de bizzat Sayın Tarım
Bakanımıza bu danışmanların durumunu ileteceğim, bizzat kendim de konunun
takipçisi olacağım, buradan ifade etmek isterim.
Tabii,
son soruyu soran arkadaşımız esasında bir soru sormadı ama bir görüş ifade
etti. Bu vesileyle ben de kendi görüşümü paylaşmak isterim.
Tabii,
siyasette hepimizin temiz dil kullanması, birbirimizi anlayarak konuşması son
derece önemli. Toplumun önünde insanlarız. Dilimiz düzgün olursa, üslubumuz
düzgün olursa meramımızı daha iyi anlatabiliriz. 
(Mikrofon
otomatik cihaz tarafından kapatıldı) 
BAŞKAN
– Tamamlayın Sayın Bakan.
ADALET
BAKANI BEKİR BOZDAĞ (Yozgat) – Ben, konuşurken hakaret ve küfür ederek
konuşmayı fikrî acziyetin ifadesi olarak görürüm, ahlaki ve fikrî iflas olarak
görürüm. Yani, bir Sayın Genel Başkanın konuşması -elinizi vicdanınıza koyun,
Kılıçdaroğlu’nun bugünkü konuşmasını Allah için vicdanınıza da sorun- bir Genel
Başkana yakışan bir konuşma mıdır? 
İBRAHİM
ÖZDİŞ (Adana) – Cumhurbaşkanının konuşması ne? Sayın Cumhurbaşkanının konuşması
ne?
ADALET
BAKANI BEKİR BOZDAĞ (Yozgat) – Şerefli, namuslu, haysiyetli bir dilin sahibine
yakışan bir konuşma mıdır? (CHP sıralarından gürültüler)
İBRAHİM
ÖZDİŞ (Adana) – Cumhurbaşkanının konuşması ne oluyor?
ADALET
BAKANI BEKİR BOZDAĞ (Yozgat) – Ayıptır, ayıptır! 
ÖZGÜR
ÖZEL (Manisa) – Ne oluyor ya!
ADALET
BAKANI BEKİR BOZDAĞ (Yozgat) – Edep yahu, edep, edep, edep! (CHP sıralarından
gürültüler) 
ÖZKAN
YALIM (Uşak) – Sizin Cumhurbaşkanınız her zaman aynı şeyi konuşuyor.
CEYHUN
İRGİL (Bursa) – Cumhurbaşkanı aynı hakaretleri yapıyor. 
ADALET
BAKANI BEKİR BOZDAĞ (Yozgat) – Edep, edep, edep! Başka bir şey demiyorum. (AK
PARTİ sıralarından alkışlar, CHP sıralarından gürültüler) 
(Mikrofon
otomatik cihaz tarafından kapatıldı) 
CEYHUN
İRGİL (Bursa) – Ayıp ya! “Haysiyet” ne demek ya!
ADALET
BAKANI BEKİR BOZDAĞ (Yozgat) – Edep, edep, edep; bana da edep lazım, sana da
edep lazım. (CHP sıralarından gürültüler) Ahlak, ahlak, ahlak; bana da ahlak
lazım, sana da ahlak lazım. (CHP sıralarından gürültüler)
ÖZKAN
YALIM (Uşak) – Esas sizin diliniz aynı şekilde.
CEYHUN
İRGİL (Bursa) – “Hasiyetli ol.” demek ne demek ya!
ÖZKAN
YALIM (Uşak) – Aynı şekildesiniz, ne değişti?
BAŞKAN
– Sayın milletvekilleri, 1’inci madde üzerinde üç adet önerge vardır,
önergeleri okutuyorum:
Türkiye Büyük Millet Meclisi Başkanlığına
Görüşülmekte
olan 313 sıra sayılı Türkiye Cumhuriyeti Anayasasında Değişiklik Yapılmasına
Dair Kanun Teklifi’nin çerçeve 1'inci maddesiyle Anayasa’ya eklenmesi teklif
edilen geçici 20'nci maddesine aşağıdaki üçüncü ve dördüncü fıkraların
eklenmesini arz ve teklif ederiz. 17/5/2016
 Mehmet Parsak Erkan
Akçay Oktay Vural
 Afyonkarahisar Manisa İzmir
 Oktay Öztürk Zihni
Açba İsmail Faruk Aksu
 Mersin Sakarya İstanbul
 Kamil Aydın Nuri
Okutan Erhan Usta
 Erzurum Isparta Samsun
 Deniz Depboylu Kadir
Koçdemir Baki Şimşek
 Aydın Bursa Mersin
 Mehmet Necmettin Ahrazoğlu Arzu
Erdem Mehmet Erdoğan
 Hatay İstanbul Muğla
 Fahrettin Oğuz Tor Şefkat
Çetin Saffet Sancaklı
 Kahramanmaraş Ankara Kocaeli
 Ahmet Selim Yurdakul Zühal
Topcu Mehmet Günal
 Antalya Ankara Antalya
 Emin Haluk Ayhan Yusuf
Halaçoğlu Ruhi Ersoy
 Denizli Kayseri Osmaniye
 Erkan Haberal Celal
Adan Ahmet Kenan Tanrıkulu
 Ankara İstanbul İzmir
 Ekmeleddin Mehmet İhsanoğlu Mustafa
Mit Mevlüt Karakaya
 İstanbul Ankara Adana
 Seyfettin Yılmaz Ümit
Özdağ Atila Kaya
 Adana Gaziantep İstanbul
 Muharrem Varlı Edip
Semih Yalçın Mustafa Kalaycı
 Adana İstanbul Konya
 İsmet Büyükataman İsmail
Ok İzzet Ulvi Yönter
 Bursa Balıkesir İstanbul
“Bu
maddenin yürürlüğe girdiği tarihten itibaren Türkiye Büyük Millet Meclisi
26'ncı Yasama Dönemi sonuna kadar; 3713 Sayılı Terörle Mücadele Kanunu başta
olmak üzere terörle bağlantılı bir suç işleyen milletvekilleri hakkında
Anayasa’nın 83'üncü maddesinin ikinci fıkrasının birinci cümlesi hükmü
uygulanmaz. 
Bu
maddenin yürürlüğe girdiği tarihten itibaren Türkiye Büyük Millet Meclisi
26'ncı Yasama Dönemi sonuna kadar; Bakanlar Kurulunun genel siyasetiyle veya
bakanların görevleriyle ilgili cezai sorumluluğu gerektiren ve görevleri
sırasında işlenen fiillerinden dolayı Başbakan ve Bakanlar Kurulu üyeleri
hakkında da Anayasanın 83'üncü maddesinin ikinci fıkrasının birinci cümlesi ve
100'üncü maddesi hükümleri uygulanmaz.”
Türkiye Büyük Millet Meclisi Başkanlığına
Görüşülmekte
olan 313 sıra sayılı Teklif’in 1’inci maddesinin aşağıdaki şekilde
değiştirilmesini öneriyoruz.
MADDE
1 - 7/11/1982 tarih ve 2709 sayılı Türkiye Cumhuriyeti Anayasasına aşağıdaki
geçici madde eklenmiştir.
GEÇİCİ
MADDE 20 - (1) Bu kanunun yürürlüğe girdiği tarihe kadar işlenen fiiller
nedeniyle yapılacak soruşturma ve kovuşturmalarda 7.11.1982 tarih ve 2709
sayılı Kanunun 83 üncü maddesinin ikinci fıkrasının birinci cümlesi ile Yüce
Divan'ın yargı yetkisi hariç olmak üzere 100 üncü maddesi hükümleri uygulanmaz.
(2)
Bu Kanun yürürlüğe girdiği tarihten itibaren on beş gün içinde, Türkiye Büyük
Millet Meclisi Başkanlığı, Anayasa ve Adalet Komisyonları Üyelerinden Kurulu
Karma Komisyon Başkanlığı, Başbakanlık ve Adalet Bakanlığında bulunan Yasama
Dokunulmazlığı Tezkereleri ve eki dosyaları gereğinin yapılması amacıyla
yetkili meciine iade edilir.
(3)
İlgili milletvekili, başbakan veya bakanın kendisine bildirim tarihinden
itibaren yedi gün içerisinde 85 inci maddeye göre iptal isteminde bulunma hakkı
saklıdır.

 Levent Gök Özgür
Özel Engin Altay
 CHP Grup Başkan Vekili CHP
Grup Başkan Vekili  CHP Grup Başkan Vekili

 Bülent Tezcan Uğur
Bayraktutan Murat Emir
 Aydın Artvin Ankara

 Atila Sertel Nurhayat
Altaca Kayışoğlu Muharrem Erkek
 İzmir Bursa Çanakkale

 Akın Üstündağ İbrahim
Özdiş
 Muğla Adana
BAŞKAN
– Şimdi, maddeye en aykırı önergeyi okutup işleme alacağım. 
Türkiye Büyük Millet Meclisi Başkanlığına
Genel
Kurulda görüşülecek olan 313 sıra sayılı Türkiye Cumhuriyeti Anayasasında
Değişiklik Yapılmasına Dair Kanun Teklifi 1'inci maddesinin kanun teklifi
metninden çıkarılmasını arz ve teklif ederim. (10/5/2016)

 Erol
Dora
 Mardin
BAŞKAN
– Sayın Özel, sisteme girmişsiniz. 
Buyurun.

VI.- AÇIKLAMALAR (Devam)
29.- Manisa Milletvekili Özgür Özel’in, 313 sıra sayılı
Kanun Teklifi’nin görüşmeleri sırasında Adalet Bakanı Bekir Bozdağ’ın üslup ve
tutumuna ilişkin açıklaması
ÖZGÜR
ÖZEL (Manisa) – Sayın Başkan, teşekkür ederim. 
Gerçekten,
bugün Mecliste özel gündemle bir çalışma yapıyoruz. Komisyon aşamasında
Meclisin yaşadıkları, kamuoyuna, dünyaya yansıyan görüntüler düşünüldüğünde
bugün herkesin ekstradan kullandığı dile dikkat etmesi gerekiyor. Grubumuzun bu
konuda nasıl bir hassasiyet içinde olduğunu siz de doğrudan takip ediyorsunuz.
Ama, çok ciddi şekilde anlaşılıyor ki özellikle oylama sonucunda AKP Grubunda
ortaya çıkan durum da Sayın Bakanı fevkalade rahatsız etmiş, bir kavganın… (AK
PARTİ sıralarından gürültüler)
MUSTAFA
KÖSE (Antalya) - Hadi oradan! Kendinize bakın!
ÖZGÜR
ÖZEL (Manisa) - …parçası hâline gelip burada gerginliği artırıp gerekirse
Meclise yakışmayan görüntüleri ortaya çıkarıp bunun üzerinden kendi grubunu
konsolide etme çabasında. Bu yüzden, Sayın Bakanın bu oyununa gelmeyeceğiz.
Ancak, Sayın Bakan, size şunu söylemek isterim…
(Mikrofon
otomatik cihaz tarafından kapatıldı)
ÖZGÜR
ÖZEL (Manisa) – Sayın Başkan, çok kısa…
BAŞKAN
– Tamamlayalım lütfen.
EJDER
AÇIKKAPI (Elâzığ) - İftira atıyorsunuz! Açık oy kullanalım.
ÖZGÜR
ÖZEL (Manisa) – Sayın Bakan, bu görevleri yaptınız, bu üslubun karşılığının ne
olacağını biliyorsunuz. Bizden de bu konuda sert bir cevap almayı göze alıp
Meclisi karıştırmanın peşindesiniz ama ne sizin ne grubunuzun ne de bu Mecliste
görev yapan herhangi birisinin ağzına yakışmayan o üslubu iade ediyor…
OSMAN
AŞKIN BAK (Rize) – “Evet” mi diyorsunuz “hayır” mı diyorsunuz, onu söyle!
ÖZGÜR
ÖZEL (Manisa) - …ve size sadece şunu söylüyoruz: “Ya Başkanlık ya kaos”
manşetlerini attırdığınız gazetelerin ve seçim gecesi “Millet kaosu seçti.”
diyenlerin…
OSMAN
AŞKIN BAK (Rize) - Genel Başkanınız “evet” diyor, siz “hayır” diyorsunuz ya!
ÖZGÜR
ÖZEL (Manisa) - …bu ülkenin bu durumunda sorumluluğu vardır, bir haysiyetsizlik
varsa bu cümlelerin sahiplerine aittir. (CHP sıralarından alkışlar, AK PARTİ
sıralarından gürültüler)
BAŞKAN
– Sayın milletvekilleri, lütfen, her birimiz kullandığımız dile dikkat edelim.
IX.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
1.- Adalet ve Kalkınma Partisi Genel Başkanı Konya
Milletvekili Ahmet Davutoğlu ve Grup Başkanvekilleri Giresun Milletvekili
Nurettin Canikli, Amasya Milletvekili Mehmet Naci Bostancı, Aksaray
Milletvekili İlknur İnceöz, Çanakkale Milletvekili Bülent Turan ve Tokat
Milletvekili Coşkun Çakır ile 310 Milletvekilinin; Türkiye Cumhuriyeti
Anayasasında Değişiklik Yapılmasına Dair Kanun Teklifi (2/1028) ve Anayasa
Komisyonu Raporu (S. Sayısı: 313) (Devam)
BAŞKAN
– En son okunan önergeye Komisyon katılıyor mu?
ANAYASA
KOMİSYONU BAŞKANI MUSTAFA ŞENTOP (İstanbul) – Katılmıyoruz Sayın Başkanım.
BAŞKAN
– Hükûmet katılıyor mu?
ADALET
BAKANI BEKİR BOZDAĞ (Yozgat) - Katılmıyoruz Başkanım.
BAŞKAN
- Önerge üzerinde söz isteyen Mersin Milletvekili Dengir Mir Mehmet Fırat. 
Buyurun
Sayın Fırat. (HDP sıralarından alkışlar)
DENGİR
MİR MEHMET FIRAT (Mersin) – Saygıdeğer milletvekilleri, hepinizi saygıyla
selamlıyorum.
Bugün
görüşmekte olduğumuz Anayasa değişikliği hususunda, hukuka aykırılığını veya ne
kadar uygun olduğu konusunu tartışmayacağım çünkü çok değerli arkadaşlarımız bu
konuyu tartıştı. Ben, doğrudan doğruya AK PARTİ’nin yürürlükte olan kendi
programının “siyasi ilkeler” kısmındaki o ilkeleri sıralamakla ve onları
sorgulamakla başlayacağım. 
Bu
ilkeler, biliyorsunuz, 2001 yılında, partinin kurulduğu zaman yürürlüğe girmiş
ve hâlen de sizin sitenizde bir değişikliğe uğramadan -program- devam etmekte.
Hakikaten, bu programın “Siyasi İlkeler” kısmını eğer inceleme lütfunda
bulunursanız, hepimizin, ama her aklıselim sahibi insanın katılacağı çok güzel,
temel ilkeler olduğunu görme imkânına sahip olursunuz. Mesela bunlardan birisi
şu: Siyaset alanını daraltan her türlü girişime karşı gerekli olan tüm tedbirlerin
alınacağı sözünü veriyorsunuz. Acaba, bugün getirmiş olduğunuz bu yasa tasarısı
hakikaten siyaset alanının genişletilmesine mi matuf yoksa daraltılmasına mı
matuf? Bunu ben sizin takdirlerinize bırakıyorum. 
Yine,
aynı şekilde şunu söylemişsiniz: “Siyasi Partiler Yasası değiştirilecek ve
bütün partili üyelerin katılımıyla seçime katılacaklar bu şekilde
belirlenecektir.” Kaç sene önce bu sözü vermişsiniz? On beş yıl önce. Peki, ben
size soruyorum: Sizler, bütün partililerin katıldığı özgür bir seçimle mi
geldiniz, ön seçimle mi geldiniz yoksa atamayla mı geldiniz? Bunu da soruyoruz.

ŞİRİN
ÜNAL (İstanbul) – Siz neyle geldiniz?
HİLMİ
BİLGİN (Sivas) – Sen neyle geldin? Sana nereden talimat geldi?
DENGİR
MİR MEHMET FIRAT (Devamla) – Bağırmana lüzum yok. Ben biliyorum. Sen daha evvel
Sayın Davutoğlu’nun yanında olup şu anda saraya yaltaklanmak için bir şeyler
söyleyenlerin… (CHP ve HDP sıralarından alkışlar, AK PARTİ sıralarından
gürültüler) Faydası yok. Ben sana söyleyeyim: Bu partiyi çok iyi tanırım, Sayın
Cumhurbaşkanını da çok iyi tanırım. Bu kadar yaltaklanmana lüzum yok. (AK PARTİ
sıralarından gürültüler)
İLKNUR
İNCEÖZ (Aksaray) – Sayın Başkan, hatibi temiz bir dille konuşmaya davet ediniz.
Böyle bir konuşma yok! Ayıp ya!
DENGİR
MİR MEHMET FIRAT (Devamla) – Gelelim dokunulmazlık meselelerine. Yine, aynı
ilkelerinizle şunu söylüyorsunuz.
GÖKCEN
ÖZDOĞAN ENÇ (Antalya) – İsimleri yanlış hatırlıyorsunuz!
İLKNUR
İNCEÖZ (Aksaray) – Bir milletvekili olarak ağzından çıkan lafı duysun kulağın.
DENGİR
MİR MEHMET FIRAT (Devamla) – Diyorsunuz ki: “Milletvekilinin kürsü
dokunulmazlığının dışındaki tüm dokunulmazlıklar kaldırılacaktır.”
İLKNUR
İNCEÖZ (Aksaray) – Yazık ya! 
DENGİR
MİR MEHMET FIRAT (Devamla) – “Milletvekili dokunulmazlığı ise kürsü
masuniyetiyle sınırlandırılacaktır.” Aradan kaç yıl geçti? On beş yıl. Yaptınız
mı? Hayır.
ŞAHAP
KAVCIOĞLU (Bayburt) - Kaçında sen vardın?
DENGİR
MİR MEHMET FIRAT (Devamla) – Ben vardım.
ŞAHAP
KAVCIOĞLU (Bayburt) - Niye yapmadın?
GÖKCEN
ÖZDOĞAN ENÇ (Antalya) – Sen niye yapmadın? 
DENGİR
MİR MEHMET FIRAT (Devamla) – Baktım ki kötüye gidiyorsunuz, eyvallah dedim,
ayrıldım. (HDP ve CHP sıralarından alkışlar) Allah yolunuzu açık eylesin. Bizim
dönemimizde başbakanlar azledilmiyordu.
BÜLENT
TURAN (Çanakkale) – Gemiyi terk ettin!
GÖKCEN
ÖZDOĞAN ENÇ (Antalya) – 17 kişiyi öldürdü PKK. Dün masumları katletti.
DENGİR
MİR MEHMET FIRAT (Devamla) –Hiç bağırmayın, hiç bağırmayın!
HASAN
TURAN (İstanbul) – Dün öyle, bugün böyle!
DENGİR
MİR MEHMET FIRAT (Devamla) – Sizden çok daha iyi tanırım bu partiyi. 
İLKNUR
İNCEÖZ (Aksaray) – Tanısaydın şimdi burada olurdun, burada!
DENGİR
MİR MEHMET FIRAT (Devamla) – Bu partinin kuruluşunda da vardım, bütün sıkıntılı
döneminde de vardım. 
İLKNUR
İNCEÖZ (Aksaray) – Tabii, tabii!
DENGİR
MİR MEHMET FIRAT (Devamla) – Sizin gibi, böyle, iktidarın en üst noktalarında
olduğu dönemde değil. 
GÖKCEN
ÖZDOĞAN ENÇ (Antalya) – On dört yıldan beri partideyim, broşür dağıtarak
geldim, ne diyorsun sen!
MERAL
DANIŞ BEŞTAŞ (Adana) – Biraz saygılı olun ya!
DENGİR
MİR MEHMET FIRAT (Devamla) – Parti aleyhine kapatılma davasında, orada oturan
sayın bakanla beraber o savunma dosyalarını biz götürmüştük. 
GÖKCEN
ÖZDOĞAN ENÇ (Antalya) – Sen genel merkezde otururken ben sokak geziyordum. 
DENGİR
MİR MEHMET FIRAT (Devamla) – O alan daraltılmıştı. Şimdi siz de birilerinin
alanını daraltmaya çalışıyorsunuz.
GÖKCEN
ÖZDOĞAN ENÇ (Antalya) – Sen konuşmuyordun bile bizimle!
DENGİR
MİR MEHMET FIRAT (Devamla) – Ama, unutmayın ki bir gün bu devran döner, bu
iktidar biter. Bu iktidar bittiği zaman da orada, yine söz vermiş olduğunuz mal
beyanlarının şeffaflığı konusu gündeme gelir. 
BÜLENT
TURAN (Çanakkale) – HDP’ye gitmeyiz biz, iktidar bitse de.
DENGİR
MİR MEHMET FIRAT (Devamla) – O gün çoğunuzun hesabı inanın ki dürülür. (AK
PARTİ sıralarından gürültüler)
SABRİ
ÖZTÜRK (Giresun) – Millet bitmeyecek hiçbir zaman.
DENGİR
MİR MEHMET FIRAT (Devamla) – Saygılar sunuyorum. (HDP ve CHP sıralarından
alkışlar)
İLKNUR
İNCEÖZ (Aksaray) – Sayın Başkan…
MEHMET
NACİ BOSTANCI (Amasya) – Sayın Başkan…
BAŞKAN
– Önergeyi oylarınıza sunuyorum: Kabul edenler... Kabul etmeyenler... Önerge
kabul edilmemiştir.
Sayın
Bostancı…
MEHMET
NACİ BOSTANCI (Amasya) – Sayın Fırat yapmış olduğu konuşmada, nezaketin
ötesinde ifadeler kullandı. Tabii, her ifade sahibinin kendisine aittir. Ancak
“Siz yanlış bir yola gidiyordunuz, o yüzden ben sizden ayrıldım.” şeklinde bir
değerlendirmede bulundu. Ben, şimdi, Sayın Fırat’a soruyorum: 24 milyon insan
on dört yıldır bu yolda ilerliyor. Sayın Fırat yanlış olduğunu görmüş, tek
başına, başka bir yola gidiyor. Aklını seveyim Sayın Fırat!
Saygılar.
(AK PARTİ sıralarından alkışlar)
BAŞKAN
– Diğer önergeyi okutuyorum:
Türkiye Büyük
Millet Meclisi Başkanlığına
Görüşülmekte
olan 313 sıra sayılı Teklif’in 1’inci maddesinin aşağıdaki şekilde değiştirilmesini
öneriyoruz.
MADDE 1-
7/11/1982 tarih 2709 sayılı Türkiye Cumhuriyeti Anayasasına aşağıdaki geçici
madde eklenmiştir.
GEÇİCİ MADDE 20
— (1) Bu kanunun yürürlüğe girdiği tarihe kadar işlenen fiiller nedeniyle
yapılacak soruşturma ve kovuşturmalarda 7.11.1982 tarih, 2709 sayılı Kanunun 83
üncü maddesinin ikinci fıkrasının birinci cümlesi ile Yüce Divan'ın yargı
yetkisi hariç olmak üzere 100 üncü maddesi hükümleri uygulanmaz.
(2) Bu Kanun
yürürlüğe girdiği tarihten itibaren on beş gün içinde, Türkiye Büyük Millet
Meclisi Başkanlığı, Anayasa ve Adalet Komisyonları Üyelerinden Kurulu Karma
Komisyon Başkanlığı, Başbakanlık ve Adalet Bakanlığında bulunan Yasama
Dokunulmazlığı Tezkereleri ve eki dosyaları gereğinin yapılması amacıyla
yetkili meciine iade edilir.
(3) ilgili
milletvekili, başbakan veya bakanın kendisine bildirim tarihinden itibaren yedi
gün içerisinde 85 inci maddeye göre iptal isteminde bulunma hakkı saklıdır.
Akın Üstündağ (Muğla) ve
arkadaşları
BAŞKAN –
Komisyon önergeye katılıyor mu?
ANAYASA
KOMİSYONU BAŞKANI MUSTAFA ŞENTOP (İstanbul) – Katılmıyoruz Başkanım.
BAŞKAN – Hükûmet
katılıyor mu?
ADALET BAKANI
BEKİR BOZDAĞ (Yozgat) – Katılmıyoruz Başkanım.
BAŞKAN – Önerge
üzerinde söz isteyen Muğla Milletvekili Akın Üstündağ.
Buyurun Sayın Üstündağ.
(CHP sıralarından alkışlar)
AKIN ÜSTÜNDAĞ
(Muğla) – Sayın Başkan, değerli milletvekilleri; 313 sıra sayılı Türkiye
Cumhuriyeti Anayasasında Değişiklik Yapılmasına Dair Kanun Teklifi’nde
değişiklik yapılmasına dair önergemiz üzerine söz almış bulunuyorum. Hepinizi
saygı ve sevgiyle selamlıyorum. 
Değerli
milletvekilleri, görüşmekte olduğumuz kanun, Anayasa’nın 83’üncü maddesini
geçici olarak ortadan kaldırmayı içermektedir ve bu düzenleme, iktidar
partisinin teröre karşı toplumda haklı olarak oluşan öfkeyi ve tepkiyi arkasına
alarak gerçekte amaçladığı başkanlık sistemine doğru bir rüzgâr yaratma
çabasından başka bir şey değildir. AKP’nin amacı eğer teröre destek veren
milletvekillerini yargının önüne getirmek olsaydı, bunun için farklı bir
düzenlemeye gitmeye gerek olmadan ve esasen, Anayasa’nın 83’üncü maddesinin
ikinci fıkrası gereğince Meclis kararına dahi gerek olmadan, kendilerine
tanınan dokunulmazlığı kötüye kullanan ve terörle ilgisi bulunan
milletvekilleri hakkında işlem yapılabilirdi. 
Anayasa’nın
83’üncü maddesinin ikinci fıkrasına göre, Anayasa’nın 14’üncü maddesi kapsamına
giren fiillerde dokunulmazlığın kaldırılması gerekmemektedir. Burada rüzgâr
ekip fırtına biçilmek isteniyor, burada halkın tepkisi ve öfkesi amaçlanan
totaliter rejime ulaşmada bir sıçrama tahtası olarak kullanılmak istenmektedir.
Oysaki, Anayasa düzenlemeleri belli bir zaman ve belli bir siyasi hedef olarak kullanılmamalıdır.
Anayasa tüm milletin anayasasıdır ve uzlaşılmış, üzerinde ittifak edilmiş
metinlerdir. 
Değerli milletvekilleri, Anayasa Komisyonu çalışmaları
sırasında bu değişikliğin birçok noktada Anayasa’da ve İç Tüzük’te yer alan
dokunulmazlık düzenlemelerine uygun olmadığını, hukuken sıkıntılar içeren bir
düzenleme olduğunu defalarca ifade ettik. Ancak, ana muhalefet partisinin
hiçbir uyarısına kulak asmayan düşünce tarzı yine karşımıza çıktı. Bu çarpık
düzenlemeye karşı, kalıcı olarak dokunulmazlıkları sadece kürsü dokunulmazlığı
yani yasama sorumsuzluğuyla sınırlandırmayı teklif ettik, bu da maalesef kabul
edilmedi. İllaki geçici maddeyle düzenleme yapacaksanız, Anayasa’nın 100’üncü
maddesini de içine katarak Başbakan ve bakanların da yargılanmasını bu kapsama
alalım, ayrıca fiilin işlenme tarihini esas alalım diye önerdik ve bu
önergemizi tekrar burada yineliyoruz. 
Değerli
milletvekilleri, milletvekillerinin görevleri sona erdiğinde dokunulmazlıkları
ortadan kalkıyor ve haklarındaki fezlekeler işleme alınarak soruşturma veya
yargılama devam edebiliyor. Başbakan ve bakanların yargılanması ise ayrı bir
prosedüre tabi. Bakanların görevi sona erse bile, Anayasa’nın 100’üncü
maddesine göre Meclis soruşturması yoluyla dokunulmazlıkları kaldırılabiliyor. 
Başbakan
ve bakanların -kendi çoğunluklarına göre- suç işleme özgürlüğü, özellikle
yolsuzluklar ve 17-25 Aralık sürecinde ortaya saçılan kirlilikler toplum
vicdanında rahatsızlık yaratmıştır. Özellikle, bu suçların üstünün örtülmesi
için harcanan çaba, bu amaçla kullanılan yöntemler, yargı operasyonları,
polisin polisin peşine düşmesi, âdeta cadı avına dönüşen karşı operasyonlar
milletin gözü önünde cereyan etmiştir. 
Değerli
milletvekilleri, gündeme getirilen düzenlemede, milletvekillerinin işledikleri
iddia olunan suçlarla ilgili olarak sadece fezlekesi düzenlenmiş ve
soruşturmasına başlanmış olan suçlar yer almaktadır. Oysa, fezlekesi
düzenlenmemiş olan birçok suç hâlâ fezlekesi düzenlenmeden bekleme
durumundadır.
İşte,
bu önergemizde hem Başbakan ve bakanların 100’üncü madde dâhilinde düzenlemeye
dâhil edilmesini ve işleniş tarihine göre, kanunun kabul edilme tarihine kadarki
bütün suçların kapsam içerisine alınmasını teklif ediyoruz. 
Hepinizi
saygıyla selamlıyorum. (CHP sıralarından alkışlar) 
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Diğer
önergeyi okutuyorum: 
Türkiye Büyük Millet Meclisi Başkanlığına
Görüşülmekte
olan 313 sıra sayılı Türkiye Cumhuriyeti Anayasasında Değişiklik Yapılmasına
Dair Kanun Teklifinin çerçeve 1'inci maddesiyle Anayasa’ya eklenmesi teklif
edilen geçici 20’nci maddesine aşağıdaki üçüncü ve dördüncü fıkraların
eklenmesini arz ve teklif ederiz. 17/5/2016
 Mehmet Parsak
(Afyonkarahisar) ve arkadaşları 
"Bu
maddenin yürürlüğe girdiği tarihten itibaren Türkiye Büyük Millet Meclisi
26'ncı Yasama Dönemi sonuna kadar; 3713 Sayılı Terörle Mücadele Kanunu başta
olmak üzere terörle bağlantılı bir suç işleyen milletvekilleri hakkında
Anayasanın 83'üncü maddesinin ikinci fıkrasının birinci cümlesi hükmü
uygulanmaz.
Bu maddenin yürürlüğe girdiği tarihten itibaren Türkiye
Büyük Millet Meclisi 26'ncı Yasama Dönemi sonuna kadar; Bakanlar Kurulunun
genel siyasetiyle veya bakanların görevleriyle ilgili cezai sorumluluğu
gerektiren ve görevleri sırasında işlenen fillerinden dolayı Başbakan ve
Bakanlar Kurulu üyeleri hakkında da Anayasanın 83'üncü maddesinin ikinci
fıkrasının birinci cümlesi ve 100'üncü maddesi hükümleri uygulanmaz.” 
BAŞKAN
– Komisyon katılıyor mu önergeye? 
ANAYASA
KOMİSYONU BAŞKAN MUSTAFA ŞENTOP (İstanbul) – Katılmıyoruz Başkanım. 
BAŞKAN
– Hükûmet katılıyor mu? 
ADALET
BAKANI BEKİR BOZDAĞ (Yozgat) – Katılmıyoruz Başkanım. 
BAŞKAN
– Önerge üzerinde Afyonkarahisar Milletvekili Mehmet Parsak konuşacaktır. 
Buyurun
Sayın Parsak. (MHP sıralarından alkışlar) 
MEHMET
PARSAK (Afyonkarahisar) – Aziz Türk milleti, saygıdeğer milletvekilleri; 313
sıra sayılı Türkiye Cumhuriyeti Anayasasında Değişiklik Yapılmasına Dair Kanun
Teklifi’nin 1’inci maddesinde verdiğimiz önergeye ilişkin olarak Milliyetçi
Hareket Partisi Grubu adına söz almış bulunmaktayım. Bu vesileyle Gazi Meclisi
ve sizleri saygılarımla selamlıyorum. 
Sayın
milletvekilleri, kanun teklifinin 1’inci maddesinde vermiş olduğumuz önergeyle
Anayasa’ya eklenmesi öngörülen geçici maddenin kabulüyle birlikte, bunun yanı
sıra, buna ilave 2 fıkranın daha eklenmesini önermekteyiz. Bu fıkralardan
birincisi Başbakan ve diğer Hükûmet üyelerinin dokunulmazlık dosyalarının da en
azından 26’ncı Dönem sonuna kadar kapsama dâhil edilmesini önermekteyiz. Bu
önerimizle, terörün azdığı böyle bir dönemde Milliyetçi Hareket Partisinin
Anayasa ve Adalet Komisyonu üyesi 4 milletvekili tarafından terörle bağlantılı
dokunulmazlık dosyalarının ivedilikle işleme alınmasına yönelik 3 Mart 2016
tarihli dilekçesini sözde eşitlikçi bir yaklaşımla evirip çevirip bir Anayasa
değişikliğine dönüştüren iktidarı ve Hükûmet üyelerini de yasa kapsamına davet
ediyoruz. Madem ki iktidar eşitlik istiyor, Başbakanı ve bakanları da kapsama
dâhil edelim de bu eşitlik sağlansın. Madem ki sadece terör suçu işleyen
milletvekillerinin dokunulmazlık dosyalarını işleme almak tarafgirlik izlenimi veriyor,
madem “Hodri meydan!” diyecek kadar yiğitsiniz, o zaman Hükûmet üyelerini de bu
sahada görmek isteriz. İktidarın eşitlik bilincinin adaletli olup olmadığı bu
önergeye verilecek oylarla belirlenecek ve tüm Türkiye’ye, Türk milletine ilan
edilecektir.
Saygıdeğer
milletvekilleri, önergemizde yer alan ikinci fıkrayla ise, Terörle Mücadele
Kanunu başta olmak üzere terörle bağlantılı bir suç işleyen milletvekilleri
hakkında düzenlenen dokunulmazlık fezlekelerinin de yine biraz önce ifade
ettiğim çerçevede 26’ncı Dönem sonuna kadar en azından kapsama dâhil edilmesi
önerilmektedir. Herkesin bildiği gibi, görüşmeleri süren kanun teklifi,
teklifin kabul edildiği tarihe kadar -ki şu koşullar altında 20 Mayıs 2016 Cuma
gününe kadar- ilgili makamlara ulaşan dokunulmazlık fezlekelerine Anayasa’nın
83’üncü maddesinin ikinci fıkrasının birinci cümlesi hükmünün uygulanmamasını
sağlayacaktır. Ancak ilgili mercilere örnek olarak 21 Mayıs 2016 tarihinde yani
sadece bir gün sonra ulaşan bir dokunulmazlık dosyası bu teklif kapsamına
girmeyecek; dolayısıyla, Türkiye Büyük Millet Meclisinin raflarında tozlanan ve
bugüne kadar bekleyen yüzlerce dosya gibi yeni bir yığının başlangıcını
oluşturacaktır. 
Peki, örnek olarak verdiğimiz bu dosya, iktidarın
terörle aynı masaya oturarak, aynı çadır altında buluşarak ve aynı saray
odalarını paylaşarak yürüttüğü ihanet sürecinin bir sonucu olarak ortaya çıkan
bir dosya olursa ne olacaktır? “Terörle etkin mücadeleye devam ediyoruz.” diye
övünürken, “Mecliste PKK’lı vekil bırakmayacağız.” diye propaganda yaparken
kendi kanun teklifinizin kabulünden sadece bir gün sonra ortaya çıkacak terörle
bağlantılı bir dokunulmazlık dosyasına nasıl bir işlem yapılacaktır? Ben
söyleyeyim, hiçbir işlem yapılamayacaktır. Teklifin kabulünden sadece bir gün sonra
PKK’ya silah taşırken yakalanan bir milletvekilinin dokunulmazlık dosyasını
rafa kaldırırsak, biz şu an neyin görüşmesini yapıyoruz? 
Milliyetçi
Hareket Partisi olarak verdiğimiz 3 Mart 2016 tarihli dilekçeyi işleme almayıp,
dolayısıyla Anayasa’yı uygulamayıp aylardır Türkiye’ye bu konuyu
tartıştırıyoruz ama sonuç olarak gelebildiğimiz nokta ne yazık ki bu. İktidar,
Milliyetçi Hareket Partisinin zorlamalarıyla, terörle ancak bu kadar mücadele
edebilmektedir. Ucu bir şekilde sayın bakanlara ve Başbakana dokunur
düşüncesiyle birinci fıkrayı kabul etmemenizi bir yere kadar anlayabilmek
mümkünse de terörle bağlantılı suçlar kapsamına dâhil etmeye çalışılan bu
önergemiz de reddedilirse reddetme gerekçenizi Türk milletine asla anlatamaz,
bugüne kadar yaptıklarınızla vicdanlarda zaten mahkûm olan siyasi sicilinize
yeni sabıkalar eklemeye devam etmiş olursunuz. 
İktidar
başta olmak üzere, tüm siyasi partilere tarihî sorumluluklarını bir kere daha
hatırlatırken tıpkı Anayasa Komisyonunda olduğu gibi başınız yerde, elleriniz
“hayır” için havada olursa bunun hesabını aziz Türk milletine asla
veremeyeceğinizi bir kere daha önemle ikaz ederek önergemizin kabulünü talep
ediyor, Gazi Meclisi ve saygıdeğer hazırunu bir kere daha saygılarımla
selamlıyorum. (MHP sıralarından alkışlar) 
BAŞKAN
– Önergeyi oylarınıza sunuyorum: Kabul edenler... Kabul etmeyenler... Önerge
kabul edilmemiştir.
Böylece,
1’inci madde üzerindeki görüşmeler tamamlanmıştır.
Şimdi
maddenin gizli oylamasına Adana ilinden başlıyoruz.
Arkadaşlar,
sakin sakin, tane tane lütfen. 
Buyurun.

(Oyların
toplanmasına başlandı)
BAŞKAN
– Sayın milletvekilleri, lütfen, oylamayı kurallarına uygun yapıyoruz, gizli
oylamadır, perdelere dikkat edelim. 
Sayın
milletvekilleri, lütfen, oylamayı kurallarına uygun bir şekilde yapalım. 
Sayın
milletvekilleri, lütfen, kabinlerin içine girelim ve o şekilde oylarımızı
kullanalım.
(Oyların
toplanmasına devam edildi)
BAŞKAN
– Sayın milletvekilleri, lütfen şu önü boşaltalım. Kabine girerek oylarımızı
kullanalım. Kurallara dikkat edelim. Lütfen sayın milletvekilleri…
(Oyların
toplanmasına devam edildi)
ÖZGÜR
ÖZEL (Manisa) – Sayın Başkanım… Sayın Başkanım… 
Sayın
Başkan, Anayasa’mıza göre bu oylama gizli olarak yapılmak zorunda. Sizin
göreviniz bunu gözetmek. Şu anda partilerden, iktidar partisinden her sandığın
başında 7-8 arkadaş sandığın oy verme kabinine yönelen milletvekillerine
“Dışarıda kullan. Yüzünü bana dön. Gül cemalini göreyim.” şeklinde uyarılarla
kapalı oylamayı açık oylamaya çevirmeye çalışmaktadır. Bu konuda Başkanlığınıza
önemli bir görev düşmektedir. Gerekli uyarıları yapınız. Şu anda çok sayıda
milletvekili açık oy kullanmaktadır ve üzerlerinde iktidar partisi grubundan
7-8 arkadaş sürekli “Gül cemalini göreyim, yüzünü bana dön, attığın oyu da
bil.” şeklinde zorlamada bulunuyor. Bu konuda uyarı yapmak durumundasınız. 
BAŞKAN
– Rahat olun Sayın Özel, oylama gizli yapılıyor.
ÖZGÜR
ÖZEL (Manisa) - Sayın Başkan, şekil yönünden denetime tabi olan bu oylamada
gerekli uyarıları yapmamanız yüzünden bu Anayasa değişikliği Anayasa’ya aykırı
şekilde oylanmaktadır. Görevinizi yapın lütfen.
FARUK
ÇATUROĞLU (Zonguldak) – Kim nerede baskı yapıyor ya! Uydurmayın ya, kim kime
baskı yapıyor burada? Kayıtlara geçsin diye yalan söylüyorsunuz ya!
BARIŞ
YARKADAŞ (İstanbul) – Sayın Başkanım, şu anda oylama sürüyor ve çok sayıda
milletvekili açık oy kullanıyor. Bu konuda engel olmanız, uyarı yapmanız lazım.
Bu görevi yerine getirmiyorsunuz, Anayasa’ya…
BAŞKAN
– Sayın milletvekilleri, lütfen… 
Oylarını
kullanan sayın vekillerin bu kürsü önünü boşaltmalarını istirham ediyorum. 
Lütfen,
bekleme yapmayalım. 
(Oyların
toplanmasına devam edildi)
ÖZGÜR
ÖZEL (Manisa) – Açık oy mu, açık oy mu tespit ettiniz? Osman Bey, kapalı oylama
ihlal mi ediliyor? Sayın Bakana açık oy mu attırıyorsunuz? 
Sayın
Bakana açık oy attırmanız kabul edilebilir bir şey değil. Sayın Soylu’ya açık
oy attırmanız, bunu bize göstermeniz tamamen Anayasa’ya aykırıdır Osman Bey. 
Osman
Bey, Sayın Soylu’nun açık oy kullandığını hepimize gösterdiniz. Bunu gördünüz
mü arkadaşlar? (CHP sıralarından “Gördük.” sesleri) Görmeyen, itiraz eden var
mı? (CHP sıralarından “Yok, yok.” sesleri) 
Sayın
Bakana açık oy attırmak hem o Bakanın şahsına hem Türkiye Cumhuriyeti devletine
hakarettir. 
(Oyların
toplanmasına devam edildi)
BAŞKAN
– Oyunu kullanmayan sayın üyemiz kaldı mı?
Böylece
oy verme işlemi tamamlanmıştır. Lütfen kupaları kaldıralım.
Sayın
milletvekilleri, kürsünün önünü biraz boşaltırsak oy sayım ve döküm işlemlerine
başlayacağız. Görevli arkadaşlarımız, kâtip üyelerimiz kalabilir.
(Oyların
ayrımı yapıldı)
BAŞKAN – Sayın
milletvekilleri, Türkiye Cumhuriyeti Anayasasında Değişiklik Yapılmasına Dair
Kanun Teklifi’nin 1’inci maddesinin gizli oylama sonucu:




“Kullanılan
  oy sayısı


:


531








Kabul


:


350








Ret


:


148





Çekimser  : 5

Boş  :
27

Geçersiz :
1




Kâtip Üye
Sema Kırcı
Balıkesir


Kâtip Üye
Elif Doğan Türkmen
Adana”





BAŞKAN – Sayın
milletvekilleri, birleşime beş dakika ara veriyorum.
Kapanma Saati: 23.58
YEDİNCİ OTURUM
Açılma Saati: 00.10
BAŞKAN: Başkan Vekili Ahmet AYDIN
KÂTİP ÜYELER: Sema KIRCI (Balıkesir), Elif Doğan TÜRKMEN (Adana) 
---0---
BAŞKAN
– Sayın milletvekilleri, Türkiye Büyük Millet Meclisinin 90’ıncı Birleşiminin
Yedinci Oturumunu açıyorum.
313
sıra sayılı Kanun Teklifi’nin görüşmelerine kaldığımız yerden devam ediyoruz. 
Komisyon
ve Hükûmet yerinde. 
2’nci
maddeyi okutuyorum:
MADDE 2 - Bu Kanun yayımı tarihinde
yürürlüğe girer ve halkoylamasına sunulması halinde oylanır. 
BAŞKAN
– Madde üzerinde gruplar adına ilk söz, Halkların Demokratik Partisi Grubu adına
Adana Milletvekili Meral Danış Beştaş’a aittir.
Buyurun
Sayın Danış Beştaş. (HDP sıralarından alkışlar)
HDP
GRUBU ADINA MERAL DANIŞ BEŞTAŞ (Adana) – Sayın Başkan, değerli milletvekilleri;
hepinizi saygıyla selamlıyorum.
Ben
de grubum adına dokunulmazlıkların kaldırılmasına ilişkin değişiklik
önergesinin 2’nci maddesi üzerinde söz almış bulunmaktayım. 
Değerli
milletvekilleri, doğrusu, teknik olarak Anayasa’ya aykırılık boyutuyla çok
konuştuk, Anayasa Komisyonunda da bunları ayrıntılı bir şekilde ifade ettik,
onlara sadece atıf yapmakla yetiniyorum ama özellikle bu “dokunulmazlıkların
tümünü kaldıralım” gerekçesinin hiçbir karşılığının olmadığını hepimiz çok iyi
biliyoruz. Zaten bugün kürsüde de, daha önce iktidar partisi yetkililerince en
üst düzeyde yapılan açıklamalarla da sadece partimizin hedef alındığı çok
açıktır. Yani bu konuda bir ikrar söz konusu, herhangi bir yalanlama da zaten
mevcut değil. Maddenin gerekçesinden yapılan konuşmalara kadar, basına verilen
demeçlere kadar, değerlendirmelere kadar sadece ve sadece Hakların Demokratik
Partisi milletvekillerinin hedeflendiğini biz biliyoruz. Buna örnek olarak
sizinle bir iki istatistik paylaşacağım.
Değerli
milletvekilleri, biliyorsunuz, grubumuzda 3’üncü dönemdir milletvekilliği
yapanlar var, 4’üncü dönemdir yapanlar var, 2 dönemdir yapanlar var ve bunlara
ilişkin oranı sadece söyleyeyim: Yeni, 2015 ve öncesinde bizim partimize ait
dokunulmazlık sayısı 213 iken bugün 405, yaklaşık yüzde 100’lük bir artış
olduğunu önemle ifade etmek istiyorum. Bu konuda tümüyle adliyelere,
savcılıklara verilen talimatla mevcut olan olmayan, olmayanların da fezleke
tanzim ettirilerek Bakanlığa ve ilgili birimlere gönderildiğini yakinen takip
ettik. Mesela, Hakkâri Milletvekilimiz Selma Irmak hakkındaki fezleke 2007 tarihinde
işlendiği iddia edilen bir fille ilgili, tümüyle bir konuşma ve bu yeni geldi,
bu hafta Meclise geldi. 
Yine,
İstanbul Milletvekilimiz Sayın Hüda Kaya’yla ilgili -“Kürsüde dokunulmazlık
var.” deniyor ya ısrarla, bu örnekleri bu açıdan veriyorum.- tanzim edilen
fezleke kürsüde söylediği bir cümleye dair, demiş ki: “Gerçek paralel yapı
Beştepe’dedir.”
Yine,
Sayın Dengir Mir Mehmet Fırat’a ait fezleke 21 Ağustos 2016 tarihini taşıyor.
Emin
olun bu örnekleri çoğaltabilirim. Bütün bunlar bize gösteriyor ki yargıya
verilen talimatlar ve işleyiş gereği partimize mensup milletvekilleri hakkında,
hepimiz hakkında, asla hukukla, ceza yargılamasıyla, suçla, fiille ilgisi
olmayan yüzlerce fezleke buraya gönderilmiştir. İktidar partisinin
-milletvekili oranına göre- 38 fezlekesi var 2015 ve öncesinde, bugün 46
fezlekesi var ve hepsinin mahiyeti de mühür bozma, görevi kötüye kullanma
vesaire. Yani, dişe dokunur, ciddi bir iddia taşıyan hiçbir fezleke olmadığını
ifade etmek istiyorum. 
Değerli
milletvekilleri, biz Sayın Erdoğan’ın, Cumhurbaşkanının Kütahya mitingine
ilişkin sözlerini daha önce paylaşmıştık 2010 yılına dair. O sözlerde de çok
açık bir şekilde dokunulmazlıklara dair düşüncelerini söylüyor -çok uzun, bir
bölümünü söyleyeyim- diyor ki: “…ondan sonra bize diyorlar ki siyasetçiyi
birilerinin eline mahkûm edelim -öncesi var- Kusura bakma, bunun altında hangi
tezgâhın yattığını çok iyi biliyoruz.”
Biz,
bugün, 2010 yılında söylediği sözlerin arkasındayız. Evet, ortada bir tezgâh
var ama bu sefer tezgâhın mimarı Cumhurbaşkanının kendisidir. Daha önce karşı
çıktığı tezgâha, siyasetçilerin dokunulmazlıklarının kaldırılmasına bugün
kaldırma talimatı vermiştir, bunu da tarihe not olarak düşmek istiyoruz. 
Şimdi,
Cumhurbaşkanı seçildiği günden bugüne kadar birçok zaman şikâyetçi olduğu
vesayet rejiminin en katmerlisi gerçekten Erdoğan’ın “Dokunulmazlığı kaldırın.”
talimatıyla ortaya çıkmıştır. Hiç kimse, bugün, milletvekillerinin yargı önünde
adil bir şeklide yargılanacağını asla iddia edemez. Yargı erki, mahkemeler, savcılıklar
iktidar partisinin hukuk komisyonları olarak çalışıyorlar. Onlara verilen
talimatları… Bir kısmı gönüllü olabilir ama diğerleri de başka hiçbir
seçenekleri olmadığı için, ya sürgün edilecekler ya işten atılacaklar ya
tutuklanacaklar ya başlarına başka bir şey gelecek, o verilen talimatın
gereğini yapmak zorundadırlar. Bunu sadece biz söylemiyoruz, Burhan Kuzu bu
konuda bir şey söylemişti -çok söz var da onunkini söyleyeyim- “Bugün,
vatandaşın -2015 yılında söyledi- yargıya güveni sıfır, sıfır, sıfır.” demişti.
Evet, sadece vatandaşın yargıya güveni değil, hiç kimsenin yargıya güveni yok
ve bu, objektif olarak yargının şu anda iktidarın denetiminde ve emrinde
olduğunu açık bir şekilde ortaya koyuyor. 
Şimdi,
gerçekten bu davanın savcısı Cumhurbaşkanıdır. O, bu kampanyayı başlatmıştır ve
şu anda savcılık görevine de büyük bir şekilde, kararlılıkla devam ediyor. 
Şimdi,
değerli arkadaşlar, gerçekten, burada dokunulmazlık, kaos siyasetinden
beslenenler için maalesef bir propaganda malzemesine dönüştü. Biz
dokunulmazlıkların kaldırılmasına karşı değiliz. Önerimiz ortada, hepimiz,
doğrudur, dilekçe verdik ve bunun arkasındayız ama biz sizin inşa ettiğiniz
yargıya güvenmiyoruz. Çünkü, milletvekillerinin halka hizmet, halkı temsil etme
görevi uygulanacak tedbirlerin yasama süresince uygulanmamasını gerektirir ve
bu konuda teklifimiz çok açıktır. Yargıtayın ilgili dairesinde tek tek
yargılanmak üzere bu dokunulmazlık teklifimizi de tekrar yinelediğimizi ve bu
konuda hiçbir olumlu yanıt almadığımızın da altını çizmek isteriz. 
Şimdi,
gerçekten partimize yönelik saldırılar, genel merkezimizin basılması, bu konuda
tutuklamalar, bir partinin eş genel başkanının tutuklanması geleceğin de
habercisidir. Dokunulmazlıklar kaldırılarak, aslında, siyasetin emrinde,
istedikleri zaman istedikleri milletvekilini yargıya gönderme ve tutuklama
yetkisini istiyor iktidar partisi. İşte, bu dokunulmazlık teklifinin,
önerisinin hiçbir hukukla, kuralla bağının olmadığının defalarca altını çizerek
konuşmak zorundayız.
Değerli
milletvekilleri, gerçekten ortada bir senaryo var; yazan, yöneten, oynayan, her
şeyi yapan bir parti var ve buna da diyorlar ki: “Bu senaryoya siz de figüran
olun.” Asla olmayacağız. Doğanın ve yaşamın da bir diyalektiği vardır değerli
arkadaşlar, karmaşık gibi görünür ama basit ve nettir. Dünyanın en soğuk olduğu
zaman dilimi, güneşin doğmak üzere olduğu zamandır; en karanlık zaman,
aydınlığın gelmek üzere olduğu zamanlardır. Hegel’in de dediği gibi
“Minerva’nın baykuşu ancak alacakaranlıkta ötmeye başlar.” 
Bugün,
burada, Türkiye'nin dört bir yanından milyonlarca oy almış bir partinin vekili
olarak şunu söyleyeyim: Bizi Meclisten atmaya çalışıyorsunuz ama bu bizi güçsüz
kılmıyor, aksine, her zamankinden daha güçlüyüz. Gelecek olan aydınlık günlerin
habercisiyiz biz. Korkması gereken asla bizler değiliz, sizlersiniz. Zaten
korkmasaydınız, önünüzde engel olarak görmeseydiniz aylardır kara propaganda
yapmazdınız. Korku ve şiddet ortamından kaynaklanan güç gösterileriniz sizi
güçlü kılmıyor, bunu böyle bilin. Halkın bir fiskesiyle öyle bir yıkılırsınız
ki feleğiniz şaşar. Tarih bunun örnekleriyle doludur. 
Biz
sözümüz ve siyasetimizle var olduk, rakiplerimiz ise söz ve siyasetle bizimle
mücadele etmek yerine, kendi güçlerini, çoğunluk güçlerini ortaya koyuyorlar.
Bugün bizim Meclisten atılmamızı oyluyorsunuz. 1994’te attınız, daha güçlü
geldik. Bizi atarsanız, emin olun, çok daha büyük bir güçle bu Meclise
geleceğiz, bundan hiçbir kuşkunuz olmasın. Hesap verecek olan biz değil,
sizsiniz. Bizim gözümüzde ve yüzümüzde asla bir korku ifadesi görmeyeceksiniz
çünkü biz yaptıklarımızın haklılığına sonuna kadar inanıyoruz ve bu davayı
sonuna kadar savunacağız. 
Bu
dokunulmazlığa “evet” demek şu anlama geliyor değerli arkadaşlar: Laikliğin
kaldırılmasına “evet” demektir; diktatörlüğe ve sultanlığa “evet” demek
anlamına geliyor, savaşa ve ölümlere “evet” demek anlamına geliyor, Alevilerin
yaşam alanlarının ellerinden alınmasına “evet” oyu veriliyor aslında, Meclisin
feshine ve saraydan yönetilmesine “evet” demek anlamına geliyor ve tabii ki
dokunulmazlık teklifine “evet” demek darbeye, milletin vekillerinin kendi
iradeleriyle –iradeleriyle olmadığını da görüyoruz- gönüllü bir şekilde “evet”
demek anlamına geliyor. Evet, değerli milletvekilleri, tarih önünde hepimiz
burada anmalarda konuşmamak için bugün çok iyi düşünelim. Menderesleri, Deniz
Gezmişleri anarken verilen oyları da tartışıyoruz. Bugün düşünmek zamanı
diyorum.
Hepinize
teşekkür ediyorum, saygılar sunuyorum. (HDP sıralarından alkışlar) 
BAŞKAN
– Gruplar adına ikinci söz, Milliyetçi Hareket Partisi Grubu adına Erzurum
Milletvekili Kamil Aydın’a aittir.
Buyurun
Sayın Aydın. (MHP sıralarından alkışlar) 
MHP
GRUBU ADINA KAMİL AYDIN (Erzurum) – Sayın Başkan, değerli milletvekilleri;
Milliyetçi Hareket Partisi adına 2’nci madde üzerinde konuşmak üzere söz almış
bulunmaktayım. Hepinizi saygıyla selamlıyorum.
Değerli
milletvekilleri, bir konuyu ya da bir meseleyi gündeme getirirken ya da siyasi
bir söylem hâline dönüştürürken kullandığımız farklı yöntemler vardır: Zaman
zaman teoriden hareket eder pratiğe yöneliriz; zaman zaman pratikten hareket
eder, oradan geriye, teoriye döneriz; bazen de -benim de şimdi, yapmaya
çalışacağım gibi- örneklerden, daha anlaşılır olsun diye somut örneklerden
hareket ederek kurallara, teorilere ulaşırız. 
Değerli
milletvekilleri, bir örnekten hareketle bir şeyler söylemeye çalışacağım.
Malumunuz, birçok şehir girişlerinde olduğu gibi, Ankara’nın da farklı giriş
güzergâhlarında sürücüler olarak bizleri, üzerinde “82” yazan bir ışıklı üst
tabela karşılar. Bizler de o anda hızımızı düşürür ve yazılı kurala uyarız.
Aslında insan doğası gereği biyolojik, siyasi, psikolojik, ekonomik bir
varlıktır yani hisleri, duyguları, ihtirasları, idealleri, düşünceleri, egosu
olan bir varlıktır. Bizim orada, aracımızın markası ne olursa olsun,
isteklerimiz, ihtiraslarımız hangi boyutta olursa olsun bir anda yüksek hızdan
düşük hıza düşürüp kendimizi bir kontrol mekanizmasına ait hissetmemizin nedeni
o kuraldır. O “82” rakamı bizi bir anda kanuni bir zorunluluk olarak hızımızı
düşürmeye yöneltir. Yani bunu şöyle ifade edebiliriz: Fiilî durum, yasa veya
kural karşısında kendini bağlayıcı hisseder. Yani önce kanun, kural gelir. 
Efendim,
hukukun etkisi altında kalan fiilî durumu izah ederken doksan altı yıllık genç
parlamenter sistemimizi zaman zaman değiştirmeyi gündeme getirerek Batı
demokrasilerinden bazı örnekler veriyoruz. Şimdi, aynı, benzer örnekleri bir
iki Batı demokrasisinden alıntı yaparak sunmak istiyorum. 
Efendim,
fiilî durum ile hukuki durum arasındaki ilişkiyi ifade eden gerek iki yüz elli
yıllık bir geçmişi olan Amerika’daki başkanlık sisteminden ve gerekse sekiz yüz
yıllık bir İngiltere parlamenter sisteminden örnek vermek gerekirse şunu
görmekteyiz, çok somut bir örnek vereceğim: Efendim, Bill Clinton’ın, Amerika’daki
bireysel bir hatasından dolayı yüksek yargı karşısında kendini savunup ve
Amerikan toplumundan özür dilemesini çok iyi hatırlıyoruz. 
Yine,
1997 yılında, İngiliz İşçi Partisi Başkanının kazandığı seçim sonrası -bizim de
taklit etmeye çalıştığımız- meşhur balkon konuşması yaparken aşağıda kendi özel
aracı için trafik polisleri ceza yazarlar ve buna herhangi bir müdahale söz
konusu değildir. Bu da çok tipik bir örnektir. 
Değerli
milletvekilleri, bu örnekleri sizlerle neden paylaştık? Demokratik yönetim
sistemlerinde en temel kural erkler ayrılığıdır yani yasama, yürütme ve yargı
arasında mesafe söz konusudur. Çünkü demokrasi yasama, yürütme ve yargısıyla
kurallı bir yönetim biçimidir. Bu kurallar manzumesinin de kendine varlık
bulduğu yer, Anayasa’da ve onun ışığında çıkarılan kanunlar ve tüzüklerdedir.
Yani Anayasa’dan, kanunlardan, kurallardan ve tüzüklerden fiilî durumlar
oluşur. Demokratik sistemlerde önce fiilî durum, sonra fiilî duruma kılıf
olabilecek kanunlar gelmez; tam tersi, fiilî durumlar kanunlardan güç alır ve
öyle hareket eder. Fakat bizim son zamanlardaki yürütme uygulamalarımızda “Ben
istediğimi yaparım, her ne kadar Anayasa’daki kurallara göre seçilmiş olsam da
şimdi Anayasa bana uymak zorunda.” demek demokratik bir tutum ve davranış olarak
izah edilemez. 
Bunu
biraz daha somutlaştırmak gerekirse, toplumun, her kesimin bağlayıcı birtakım
kuralları vardır. Efendim, Millî Eğitim Bakanlığı başta olmak üzere, örneğin,
eğitimi dikkate alacak olursak, Millî Eğitimi, YÖK’ü, üniversiteleri, rektörlükleri,
fakülteleri dikkate alarak, bir öğrencinin keyfî davranarak “Evet, devamsızlık
söz konusu ama ben devam etmeyeceğim. Evet, kopya çekmek yasak ama ben kopya
çekmeye devam edeceğim.” ya da iş adamlarımızdan “Evet, sabit rakamlarla
vergiler belirtilmiş ama ben kafama göre vergi vereceğim, siz buna uygun bir
madde çıkarın.” demek, gerçekten, demokratik bir tavırla izah edilecek bir şey
değildir.
Değerli
milletvekilleri, dokunulmazlık konusu, kırk yedi yıllık uzun bir geçmişi ve
köklü bir geleneği olan Milliyetçi Hareket Partisinin her zaman gündeminde
olagelmiştir. Bunu biraz daha somutlaştırmak gerekirse, 8 Kasım 2009’da yapılan
9’uncu büyük kurultayda parti programımıza alınan ve 2011 ve 2015’de yapılan
genel seçimlerde de sıklıkla parti programımıza ve seçim beyannamelerimize
koyduğumuz çok önemli bir husustur. Dolayısıyla, yani, kısaca, yüce
Meclisimizin yasama ve denetleme işleri dışındaki tüm faaliyetlerin
dokunulmazlık kapsamı dışında bırakılması gerektiği partimizin öncelediği bir
husustur. Kısaca, kürsü faaliyetleri dışındaki tüm eylemlerin bütün Türkiye
Cumhuriyeti vatandaşları için, kanunla öngörüldüğü gibi, milletvekilleri için
de geçerli kılınması partimizin önceliklerinden biridir. Hatta, son zamanlarda,
özellikle iktidarın on dört senelik icraatlarına bağlı olarak yeniden
toparlanıp ülkemizin başına bela olmaya devam ederek yüzlerce gencimizin kanına
giren PKK terör örgütünün, ülke huzurunu, birliğini ve beraberliğini yeniden
tehdit altına almasıyla dokunulmazlık meselesi, MHP için bir kez daha bir
ehemmiyet ve önem kazanmıştır. 
Ülkenin,
Türkiye Cumhuriyeti’nin, millî değerlerin varlığını koruyacağına yemin edip
terörist cenazelerinde ve taziyelerinde boy gösteren birtakım
milletvekillerinin bu tutum ve davranışları aziz milletimizin maşerî vicdanını
kanatmış ve şehitlerimizin ruhaniyetini incitmiştir. 
“Önce
ülkem ve milletim.” diyen bir hareketin siyasi temsilcisi olarak Milliyetçi
Hareket Partisi 3 Mart 2016’da bu konuda yüce Meclise başvurmuş ve terör
içerikli fezlekelerin bir an önce Meclise getirilmesini istemiş olmasına
rağmen, özellikle iktidar partisi bu teklife sıcak bakmamıştır. Bugün
bulunduğumuz nokta itibarıyla, artık milletin bu kadar ihanet karşısında sabrı
taşmış ve bıçak kemiğe dayanmıştır. İktidar partisi, buna daha fazla kayıtsız
kalamayacağını anlayınca 316 milletvekiliyle çok rahat bir biçimde terör
bağlamlı fezlekeleri işleme koyacağı yerde daha dolambaçlı bir yolu seçerek
sapla samanı karıştırıp Anayasa maddesi değişikliği önerisi getirmiştir. 
Bir
tür ipe un serme olarak da değerlendirilebilecek bir durum olmasına rağmen,
Milliyetçi Hareket Partisi milletimizin acısının azalmasına kısmen vesile
olacağı düşüncesinden hareketle üzerine düşen katkıyı sağlayacaktır fakat bunu
yaparken şimdiye kadar terörün yeniden canlanmasına neden olan siyasi
tutarsızlıkları da eleştirmekten, kamuoyuyla paylaşmaktan uzak durmayacaktır
diyorum. 
Yüce
Meclisi saygıyla selamlıyorum. (MHP sıralarından alkışlar) 
BAŞKAN
– Teşekkürler.
Gruplar
adına üçüncü söz, Cumhuriyet Halk Partisi Grubu adına Ankara Milletvekili Murat
Emir’e aittir.
Buyurun
Sayın Emir. (CHP sıralarından alkışlar)
CHP
GRUBU ADINA MURAT EMİR (Ankara) – Sayın Başkan, değerli milletvekilleri; Genel
Kurulu saygıyla selamlarım.
Değerli
arkadaşlar, Cumhuriyet Halk Partisi olarak biz dokunulmazlığa her zaman ilkesel
yaklaştık. Öteden beri, dokunulmazlıkların 83’üncü maddedeki şu hâliyle son
derece geniş olduğunu, özellikle, dokunulmazlıkların, kürsü dokunulmazlığıyla
sınırlandırılması gerektiğini savunduk. Kürsü dokunulmazlığının yani Meclisin
bu kürsüsündeki ifade hürriyetinin ve dokunulmazlığın aynı zamanda Meclis
çatısı altındaki ifade ve sözler için de geçerli olması için mücadele verdik ve
vermeye devam ediyoruz. Ancak şimdiye kadar dokunulmazlıklar konusunda, 2002’de
“kaldıracağız” sözü veren AKP’nin, her zaman, dokunulmazlıklar söz konusu
olduğunda tutarsız ve ikircikli tavır içerisinde olduğunu hep beraber
izliyoruz.
Değerli
arkadaşlar, bizler yargıdan kaçılmayacağını, yargının bağımsız olmasa da,
taraflı olsa da en nihayetinde Türkiye yargısı olduğunu ve milletvekilliği
yapmak için böylesine korunaklı zırhlara ihtiyaç olmadığını söyledikçe,
AKP’nin, özellikle o zamanki Başbakan Sayın Recep Tayyip Erdoğan’ın “Yargıya
güvenmiyoruz, bu nedenle biz bu yargıya kendimizi teslim etmeyiz.” dediğini
daha dün gibi hatırlıyoruz. Bununla birlikte, ne söyleniyordu, anımsayın;
deniyordu ki: “Sıradan bir memurun bile böylesine dokunulmazlığı varken
milletvekillerini yargının önüne atmak, yanlış olacak, millî iradeye
saygısızlık olacak.” Ama sizin bu getirdiğiniz öneride de bunlara ait hiçbir
belirti, hiçbir düzenleme olmadığı gibi -aynı zamanda, örneğin, bu Ankara Garı
katliamında da gördük- açık seçik suç işlemiş olan, istihbarat bilgilerini açık
seçik üstlerine bildirmemiş olan ve mülkiye müfettişleri “Yargılansınlar.”
demiş olmalarına rağmen o memurlar hakkında da yine sizin Hükûmetiniz ve ilgili
bürokratlar tarafından yargılama izni verilmemiş olması da son derece
düşündürücüdür. 
Dokunulmazlık
konusuna gelecek olursak, bugün için yargıyı kendinize göre tanzim ettiğinizi,
dizayn ettiğinizi düşünüyorsunuz, kendinizi güçlü hissediyorsunuz ve bu
yargıdan dilediğiniz kararı çıkartabileceğinizi hissettiğiniz için, bundan emin
olduğunuz için de bugün artık toptancı bir yaklaşımla “dokunulmazlığı kaldıralım”
noktasına geldiniz. 
Gerekçesine
bakıyoruz; bir hesap yapılmış, bir bakkal hesabı yapılmış. Efendim, neymiş?
İşte, şu kadar süre görüşülse toplam sekiz ay Genel Kurulun çalışması
gerekiyormuş. Arkadaşlar, size günaydın demek lazım. On dört yıldır siz
yönetiyorsunuz, Komisyon Başkanı sizde, Komisyon sizde. Niye indirmediniz
zamanında bu dosyaları? Bu dosyaları zamanında usulüne göre görüşseydik,
83’üncü maddenin öngördüğü usulle görüşseydik daha uygun olmaz mıydı?
Dolayısıyla, bugün, hodri meydan anlayışıyla “Hepsini getirelim.” diyorsunuz,
sonrasında bakıyoruz ki -bu uygulama yürürlük tarihi eğer bu şekilde geçecek
olursa- yağmur gibi de yeni yeni dosyaların, fezlekelerin Meclisimize
geldiğini, gönderildiğini görüyoruz. 
Değerli
arkadaşlar, AKP’nin programına baktığımızda -bakınız bilmeyenler açısından bunu
sizinle paylaşmak isterim- son derece güzel bir program var, deniyor ki:
“Milletvekili ve bakanların yargılanmaları önündeki anayasal engeller
kaldırılacak, dokunulmazlık, tüm kamu görevlilerinin yargılanabilmelerinin
önündeki engeller ve ayrıcalıklarla birlikte ele alınacak ve milletvekillerinin
Meclis çalışmalarındaki oy ve sözlerine inhisar ettirilecektir.” İşte, size
şimdi sormak istiyorum değerli arkadaşlar, hem aklınıza hem vicdanınıza: Bugün
bizim önümüze gelen Anayasa değişiklik tasarısında bunların hangisi var?
Bunları siz öylesine mi yazdınız? Bakın, on dört yıllık iktidarın kendi
programındaki hiçbir şeyi yaşama geçirmemek konusunda böylesine tutarsız
olmaması gerekir. 
Peki,
bu ihtiyaç nereden kaynaklandı? Çünkü ülkemiz bir şiddet sarmalı içerisine
girdi, özellikle 7 Haziran seçimlerinden sonra ülkeye kaos gelmeden, ülke kan
gölü olmadan, siz kandan beslenmeden tekrar iktidar olamayacağınızı gördünüz ve
teröre yardım ve yataklık yapma özelliğinizden ve politikanızdan vazgeçtiniz. 
Önce,
“Çözeceğiz.” dediniz, “Analar ağlamasın.” dediniz ama yanlış başladınız. Bu
sorunu, bu temel sorunu bu çatının altına getirmek yerine adalarla, dağlarla
görüştünüz, gizli pazarlıklar içerisine girdiniz. Biz “Yanlış yapıyorsunuz.”
dedikçe, siz “Analar ağlasın mı istiyorsunuz?” dediniz ama yanlışı siz
yaptınız, bedeli, bütün ülke olarak hep beraber ödüyoruz. Kim ödemiyor? Siz
ödemiyorsunuz bir tek. 
Değerli
arkadaşlar, bakın biz “Siz PKK’yla masaya oturuyorsunuz.” deyince, dedi ki
Sayın Cumhurbaşkanı: “Bunu söyleyen şerefsizdir.” Ondan bir süre sonra Efkan
Ala “AK PARTİ ile PKK görüşüyor.” dedi. Bunu unutacak mıyız? Nerede kaldı
şeref?
Bakınız,
Sayın Cumhurbaşkanının zamanında söylediği birkaç sözden alıntı yapmak isterim.
22 Ağustos 2013’te şöyle demiş: “Hazmedilemeyen bazı durumlara rağmen,
operasyon yapmıyoruz. Sekiz aydır bir sükûnet var, yetkililer hazmedilmeyen
bazı olaylara katlanarak, operasyon yapmadılar.” İşte bu, yardım ve yataklığın
açık itirafıdır. 7 Eylül 2015’te söyledikleri de son derece vahim: “Çözüm
sürecini bunlar, güneydoğuda -kısmen doğuda- kendileri için âdeta silah
stoklama süreci olarak değerlendirdiler. Çok ciddi bir silah stoklaması
yaptılar. Güvenlik güçlerimiz, ‘Herhangi bir çatışmaya, şunu buna girmeyelim.’
dediler ama sonra anladık ki bu süreç içinde bunu yaptılar. Valilere ‘Operasyon
yapmayın.’ diye talimat verdik… Bakın bu, kendi sözleridir: “…belki kendilerine
çekidüzen verirler dedik.” Bakınız, 2014’te güvenlik güçleri, 290 operasyon
talebinde bulunuyorlar, bunların sadece 8’ine “Evet, yapabilirsiniz.” deniyor.
İşte bu, teröre yardım ve yataklıktır. 
İşte bugün yapılan, bu teröre yardım ve yataklığın
üstünün örtülmeye çalışılması ve sizin elinize bulaşan kanın bir şekilde
yıkanmaya çalışılmasıdır. Siz, sıklıkla aldatılan, yanıltılan ve “Yanıltıldık.”
diyerek de her işin içerisinden sıyrılmaya çalışan bir iktidarsınız, çok
yanıltılıyorsunuz, haberiniz olsun.
17-25
Aralık soruşturmalarını nasıl kapattığınızı hep beraber izledik. Sulh ceza
hâkimlikleri ihdas ettiniz, onlara yandaş hâkimler atadınız, delilleri örtbas
ettiniz; olmadı, atamalar yaptınız; olmadı, yönetmelik çıkardınız; olmadı,
yönetmelik iptal edilince tekrar kanunu çıkardınız ama vicdanlarda ve gerçek
hukukta 700 bin liralık kol saatini, ayakkabı kutularını ve yatak odasındaki
para kasalarını asla aklayamadınız.
Biz
ne diyoruz? Madem getirdiniz bunu -bize göre eksik bir düzenleme, elbette daha
iyisinin yapılması gerekir ama- bakanları da getirin. Siz değil miydiniz “Hodri
meydan!” diyen? Niye saklıyorsunuz bakanları 100’üncü maddenin arkasına, hep
beraber getirin. Madem öyle hep beraber gidiyorsak yargıya neden korkuyoruz?
Hani çok cesurdunuz?
Değerli
arkadaşlar, bakınız, hukuk eliyle bu yolsuzlukları kapattıktan, aklamaya çalıştıktan
sonra konu Meclise de geldi. Sayın Başbakanın yani hani darbe sonrasında şu
anda görevden el çektirilen Sayın Davutoğlu’nun sözü -belki de bu nedenle el
çektirilmiştir- “‘Ortaya birçok şey saçılır.’ diyorsunuz, saçılırsa saçılsın.”
Siz, işte bunların saçılmasına asla izin vermediniz. 
Dolayısıyla,
bugün yapılmaya çalışılan, 83’üncü maddenin bir yeni Anayasa maddesiyle, geçici
bir maddeyle askıya alınması, aslında Türkiye'de bambaşka bir yola gidiştir.
Bu, eksik bir düzenlemedir, yanlış bir düzenlemedir. Yapılması gereken, kalıcı
bir biçimde, dokunulmazlıkların, milletvekillerinin hem bu kürsüde hem
ülkemizin her yerinde siyasetini rahatça yapması, fikirlerini rahatça ifade
etmesi ama bunun dışındaki her türlü suçtan, özellikle de yüz kızartıcı suçlardan
dolayı yargılanmasının sonuna kadar önünün açılmasıdır.
Bakın,
bu Anayasa düzenlemesi, hukuki açıdan da sakatlıklar içeriyor. Biraz önce ifade
ettim, 100’üncü madde, özellikle saklanıyor, özellikle düzeltilmiyor. Bir grup
milletvekili için çıkarıyorsunuz, eşitlik ilkesi zedeleniyor. Bunun ötesinde,
suç ve cezalarda geri yürümezlik ilkesi burada yine çiğneniyor. Dolayısıyla, bu
açılardan da sorunlu bir düzenlemedir.
Değerli
arkadaşlar, biz, sizden de sizin yargınızdan da korkmuyoruz. Milletvekilliği yapmak
için böylesine dokunulmazlıklara ihtiyacımız yok. 
Dolayısıyla,
elbette Türkiye’nin daha demokratik, daha bağımsız yargıya sahip ve
milletvekillerinin de rahatça siyaset yapabildiği bir ortamı ve bir anayasal
ortamı hep beraber hazırlamamız gerektiğini ifade ederek huzurlarınızdan
ayrılıyorum.
Teşekkür
ediyorum. (CHP
sıralarından alkışlar)
BAŞKAN – Gruplar adına son söz, Adalet ve Kalkınma
Partisi Grubu adına Amasya Milletvekili Naci Bostancı’ya aittir.
Buyurun
Sayın Bostancı. (AK PARTİ sıralarından alkışlar)
AK
PARTİ GRUBU ADINA MEHMET NACİ BOSTANCI (Amasya) – Sayın Başkan, değerli
arkadaşlar; hepinizi saygıyla selamlıyorum.
Bu
dokunulmazlık meselesi torbadan çıkmadı. Biz de bunu gündeme getirmedik. Bu,
Parlamentoda bütün partilerin zaman zaman dile getirdiği, şikâyet ettiği bir
konu; CHP’nin şikâyetleri var, HDP’nin şikâyetleri var, MHP’nin var, bizim de
var, mevcut düzenlemeye itirazlarımız var. Dokunulmazlığın mevcut hâliyle kimi
korumalar ve kollamalar getirdiğine dair öteden beri o kadar çok laf söylenmiş
ki bütün bunlar hatırlarımızda olmalı bu meseleyi konuşurken, sanki nevzuhur
bir hadiseden bahsediyoruz. 
Bugün
gündeme gelmesinin elbette iki nedeni var. Bunlardan birisi, çok açık bir
biçimde Türkiye’nin yaşadığı terör ve terör dolayısıyla bunun Meclise
yansıyışı, Meclisteki fezlekelerin bir kısmının terörle ilişkili oluşu.
Savcılar iddiada bulunuyorlar. Bu iddianın doğruluğuna ilişkin, siyaseten
birçok söz söylenebilir, benim derdim onları söylemek değil ama ortada hukukun
dile getirdiği iddialar var. Her kimin üzerinde bu iddia var ise esasen
kendisinin çıkıp “Bunu nereden çıkartıyorsunuz kardeşim? Ben arınmak istiyorum,
hukukun gözünde tertemiz bir şekilde yoluma devam etmek istiyorum.” diye irade
koyması lazım. 
ALİ
ŞEKER (İstanbul) – 4 bakan keşke öyle yapsaydı! 4 bakan öyle yapmadı!
MEHMET
NACİ BOSTANCI (Devamla) - Bu memlekette herkesin kafasına göre hukuk olmaz
herhâlde, tek bir hukuk var ve hepimiz, bu hukuk çerçevesinde davranmak
durumundayız. 
AYTUĞ
ATICI (Mersin) – 4 bakan için de yapsaydınız bunu! 4 bakanı niye böyle
aklamadınız?
MEHMET
NACİ BOSTANCI (Devamla) - İkincisi, yolsuzluk, şaibe meseleleri. Şu kürsünün
dili olsa da konuşsa benim konuşmam yerine. Bu kürsüye gelip, muhalefetten
birçok arkadaşım, “Sizin yüzlerce dosyanız var, fezlekeniz var, ihale
dosyalarınız var, şaibelisiniz.” diye ne kadar çok bağırdınız. 
AYTUĞ
ATICI (Mersin) – Hâlâ bağırıyoruz. 
MUSA
ÇAM (İzmir) – Yalan mı Hocam, yalan mı? 
MEHMET
NACİ BOSTANCI (Devamla) – Şimdi, bağırıyorsunuz da, fezlekeler şimdi ortada. 
ALİ
ÖZCAN (İstanbul) – Ama bütün milletvekillerini koysan da keşke.
MEHMET
NACİ BOSTANCI (Devamla) – Böyle olmadığı çok açık. 
AYTUĞ
ATICI (Mersin) – 4 bakan nerede Sayın Bostancı? 4 bakan nerede? 
ALİ
ÖZCAN (İstanbul) – Bütün milletvekillerini koy, gelmiş geçmiş, gelecekteki
bütün milletvekillerini koy.
MEHMET
NACİ BOSTANCI (Devamla) – Biz de “Kardeşim, mademki siz kıymetli muhalefet
milletvekilleri, iktidarın, dokunulmazlık zırhının arkasında şaibe çevirdiğini
iddia ediyorsunuz, hodri meydan, kim ne çeviriyorsa açığa çıksın, yargının
önüne gitsin.” diyoruz. 
ALİ
ÖZCAN (İstanbul) – Bakanlar nerede?
MEHMET
NACİ BOSTANCI (Devamla) – Destek verin, destek verin. Burada gelip bu kadar laf
söyledikten sonra, “Dokunulmazlık zırhının arkasında şaibeli işler çeviriyorsunuz.”
dedikten sonra “Buyurun, herkesin dokunulmazlığını kaldıralım, en azından
geçici bir maddeyle.” dediğimizde…
AYTUĞ
ATICI (Mersin) – Bakanların dokunulmazlıklarını kaldırıyor musunuz?
MEHMET
NACİ BOSTANCI (Devamla) – …doğrusu, o arkadaşların, bunları söyleyenlerin ve
aynı kanaatte olanların, sözlerinin arkasında olup “Evet, dokunulmazlıklar
kalksın, şu şaibeler ortaya dökülsün.” demesini beklerdim ama tablo öyle
göstermiyor. 
MUSA
ÇAM (İzmir) – Hocam, Oscar Wilde dokunulmazlıklar konusunda ne düşünüyor?
MEHMET
NACİ BOSTANCI (Devamla) – Şimdi, bu terör meselesine geleceğim. Hukukun,
savcıların böyle bir iddiası var. 
MUSA
ÇAM (İzmir) – Hocam, Foucault ne düşünüyor dokunulmazlıkların kaldırılması
konusunda? 
MEHMET
NACİ BOSTANCI (Devamla) – Siyasi olarak değerlendirme ayrı. Biz fezlekelere
ilişkin konuşuyoruz. HDP’li arkadaşlar, sözcüler çıkıp burada diyorlar ki:
“Bizi tasfiye etmek istiyorsunuz.” Allah Allah! Fezlekeler ile HDP arasında
böyle Venn şeması gibi bir örtüşme mi var? Doğrusu, bu son derece ilginç. 
ALİ
ŞEKER (İstanbul) – Son gelen 100 tanesine bakalım.
MAHMUT
TOĞRUL (Gaziantep) – Gerekçenizi okumamış gibisiniz.
MEHMET
NACİ BOSTANCI (Devamla) – HDP’li vekiller hakkında savcılar böyle fezlekeler mi
hazırlamışlar teröre ilişkin? Mevzu nereden geliyor? Analitik bir şekilde
bakalım. Bunlardan birincisi şu: Türkiye’de on dört yıldır AK PARTİ iktidarda
ve AK PARTİ, bu on dört yıl içerisinde siyasetin ve iktidar olmanın kendisine
yüklediği her tür sorumluluğu yerine getirmek için çaba gösteriyor; sadece
yollar, köprüler yapmıyor… 
AYTUĞ
ATICI (Mersin) – Bakanları niye yargılatmadınız Sayın Bostancı?
MEHMET
NACİ BOSTANCI (Devamla) – …aynı zamanda, bu ülkenin toplumsal barışı için çaba
gösteriyor. Çözüm süreci bunun neticesinde ortaya çıktı. Yüzyıllık Kürt
meselesini çözebilecek bir babayiğit olarak, “saray” diyorsunuz ya, “despot”
diyorsunuz ya, o Tayyip Erdoğan çıktı. Başka babayiğit çıktı mı? Çıkmadı. (AK
PARTİ sıralarından alkışlar) Arkadaşlar, liderler kolay yetişmiyor. Meyveli
ağaç taşlanır. Söylersiniz, eleştirilerinizi dile getirirsiniz. Zaten kudretli
liderlerin hasımları da olur, hasımları. Rahmetli Özal’ın da vardı, elbette
Tayyip Erdoğan’ın da olacak. Hasımları olmazsa o zaman şaşırırım ben, olacak
hasımları. 
İBRAHİM
ÖZDİŞ (Adana) – Davutoğlu’na da “babayiğit” diyordunuz, ne oldu?
ALİ
ŞEKER (İstanbul) – Bırakın Davutoğlu’nun da olsaydı.
MEHMET
NACİ BOSTANCI (Devamla) – Ama aslolan, milletin tavrıdır. O “saray” dediğiniz
yer, milletin sarayı ve o insanı oraya götüren de milletin oyları. Bunu defalarca
millet ortaya koydu, kim ne derse desin. 
Şimdi,
liderler kolay yetişmiyor dedik. Liderlerin ve siyasetçilerin iki önemli görevi
vardır: Birisi, toplumu temsil ederler -oradaki duyarlılıkları, talepleri,
beklentileri- ikincisi, topluma mihmandarlık ederler. 
ALİ
ŞEKER (İstanbul) – Sonra da makamı teslim ederler.
MEHMET
NACİ BOSTANCI (Devamla) – AK PARTİ ve onun Genel Başkanı Tayyip Erdoğan, o
zaman, çözüm süreciyle birlikte hem temsil hem de mihmandarlık işini üstlendi.
Bu toplumsal barışı sağlamak için birçoğunun cesaret bile edemediği, telaffuz
edemediği, konuşamadığı işleri yaptı. 
Şimdi,
HDP’li arkadaşlar Kürt meselesinin çözümünün nasıl olacağını düşünüyorlar? Eğer
ortak kader ve gelecek duygusu içinde bu işi çözeceksek bizimle barışacaksınız,
CHP’yle barışacaksınız, MHP’yle barışacaksınız, ancak barışarak bu işi
götürürsünüz. 
İDRİS
BALUKEN (Diyarbakır) – Siz, bizimle barışın.
MEHMET
NACİ BOSTANCI (Devamla) – Peki, siz ne yaptınız? Sizin ne yaptığınıza
geliyorum: 7 Haziran seçimlerine doğru, barajı geçme gayretiyle… Bunu anlarım,
partilerin tabii ki hakkıdır, talebidir ama yöntem, aynı zamanda işin
mahiyetini ve sizin olduğunuzu, kimliğinizi tayin eder. Siz, barajı geçmek için
nerede bir Kürt oyu var ise onu almak için ikili bir dil kullandınız; size oy
verenleri onurlandırdınız, size oy vermeyenleri “hain” ilan ettiniz. 
ERTUĞRUL
KÜRKCÜ (İzmir) – Sizin gibi yani.
ALİ
ŞEKER (İstanbul) – Aynı.
MEHMET
NACİ BOSTANCI (Devamla) – Kürtlere ilişkin son derece ayrımcı ama temelde etnik
temelli bir çalışma yürüttünüz. 
MUHARREM
ERKEK (Çanakkale) – Sizden öğrenmişler Hocam.
ALİ
ŞEKER (İstanbul) – O boyuta daha geçememiş.
MEHMET
NACİ BOSTANCI (Devamla) – Bu kadar etnik temele odaklanan bir siyasal dilin,
herkesi kucaklaması, ortak kader ve geleceği sağlamak için çaba göstermesi -bu
güzel lafları geçelim- inandırıcı olması mümkün müdür? Değildir. 
İkincisi,
aynı dönemde, ulusalcı kesimlere göz kırpmak için Tayyip Erdoğan’a hasımlık
ettiniz; “muhalefet” demiyorum, hasımlık ettiniz, hasımlık; “Seni başkan yaptırmayacağım.”
mevzuları buradan çıktı.
ERTUĞRUL
KÜRKCÜ (İzmir) – Yaptırsa mıydık yani?
MAHMUT
TOĞRUL (Gaziantep) – Bu, hasımlık mıdır?
MEHMET
NACİ BOSTANCI (Devamla) – Bu Sayın Erdoğan, başkan olacaksa milletin oylarıyla
olacak.
GÜLAY
YEDEKCİ (İstanbul) – Olamayacak, olamayacak; başkan olamayacak!
MAHMUT
TOĞRUL (Gaziantep) – Emin ol yaptırmayacağız!
MEHMET
NACİ BOSTANCI (Devamla) – Tabii ki, siz elinizden geleni yapacaksınız, dün
yaptınız, bugün yaptınız, yarın da yapacaksınız; millet de yapacak, bunun neticesinde
olacak her şey ve insanlar buna razı gelecekler. 
SİBEL
YİĞİTALP (Diyarbakır) – İntikam yani.
MEHMET
NACİ BOSTANCI (Devamla) – Tayyip Erdoğan, bir lider olarak Kürt meselesinin
barış içinde çözümü için risk üstlenmiş bir insan, Türkiye siyasetinde şu yakın
dönemde böylesine temsil ve mihmandarlık için geniş kitleleri domine eden bir
başka siyasi figür çıktı mı? Çıkmadı. Derdiniz hakikaten Kürt meselesini ortak
kader ve gelecek istikametinde çözmek olsaydı, birincisi, Kürt etnik temelli
stratejinizi bu kadar abartılı ve aynı zamanda zehirli bir dille
sürdürmezdiniz; ikincisi, bu işi çözmek için çözüm süreci gibi muazzam bir işe
kalkışmış siyasi lidere karşı elbette muhalefet ederdiniz ama hasımlık
etmezdiniz.
MİZGİN
IRGAT (Bitlis) – Niye bitirdiniz çözüm sürecini onu anlatın, niye bitirdiniz? 
MEHMET
NACİ BOSTANCI (Devamla) – Üçüncüsü, terör meselesine geliyorum: PKK, 7
Hazirandan sonra -Suriye’deki iç gelişmeler vesaire- hendek kazıp bu ülkede
özerk bölgeler inşa edebileceği zannıyla silaha sarıldığında…
MAHMUT
TOĞRUL (Gaziantep) – Siz niye “Kaosu seçti millet.” dediniz?
MEHMET
NACİ BOSTANCI (Devamla) – …silaha sarılmış bu güç karşısında, meşru siyaseti
aynı sosyopolitik zeminde temsil eden bir irade olarak dik duramadınız,
gittiniz silaha sarılmış bu stratejiye teslim oldunuz, onun dili üzerinden
siyaset yapmaya başladınız. Kendinizi de marjinalize etmeniz, bütün bunların
neticesindedir. 
ERTUĞRUL
KÜRKCÜ (İzmir) – Nereden biliyorsun marjinalize olduğumuzu ya!
MEHMET
NACİ BOSTANCI (Devamla) – O fezlekeler filan da buradan çıktı; doğru mudur,
yanlış mıdır, ne ölçüde meşru mecralarda bu işi götürdünüz? Bunları biz çok
konuştuk buralarda ama hukukun da yapacağı bir konuşma var ve hukuk bunu
konuşacak. Bizim görevimiz, hukukun bunu konuşması ve yargılaması için imkân
vermek. 
ALİ
ŞEKER (İstanbul) – Bakanları niye yargılatmadınız?
MEHMET NACİ BOSTANCI (Devamla) – Hukuk üzerine de çok
konuştuk, güvenmek, güvenmemek… Aslında herkesin kendi kalbinde bir hukuk
varmış gibi bir durum da ortaya çıkıyor. Bazen “İşte hukuk, haydi bakalım
iktidar!” diyerek bize hukukun sopasıyla ayar vermeye kalkıştınız ama kimi
zaman da hukuku aşağıladınız, işinize gelmeyince, o zaman da hukuk tu kaka bir
hukuk oldu.
Benim
gördüğüm şu: Türkiye Cumhuriyeti bir hukuk devleti ve kesinlikle, önünde
sonunda hukuk kendi olağan, normal, ortak vicdan istikametinde kararlar alıyor.
Buna ilişkin sayısız olayı biliyoruz, yargılamayı biliyoruz. 
O
yüzden, nihai noktada, iniş çıkışlar olsa bile hukuka güvenmek gerekir. Biz
netice olarak hukuka güveniyoruz. Hukukun siyasetin üzerindeki bu şaibeyi,
teröre ilişkin bu iddiaları kaldırmasının son derece önemli olduğunu
düşünüyoruz. Bunu yapma görevi bütün Parlamentonun. Doğrusu, HDP’lilerden de
benim beklentim, meydan okuyucu bir tavırla -madem öyle, burada hamaset de
yapıyorlar- bu dokunulmazlık meselesine destek vermeleri ve hukukun karşısına
çıkmalarıdır.
(Mikrofon
otomatik cihaz tarafından kapatıldı)
MEHMET
NACI BOSTANCI (Devamla) – Eninde sonunda adalet gerçekleşir, adalet.
Saygılarımla.
(AK PARTİ sıralarından alkışlar)
ERTUĞRUL
KÜRKCÜ (İzmir) – Kargayla tilki hikâyesini biz okuduk Sayın Bostancı.
MAHMUT
TOĞRUL (Gaziantep) – Bakanlarınızı vaktizamanında niye göndermediniz?
Vaktizamanında göndermediniz ama.
ALİ
ŞEKER (İstanbul) – Bakanlarınız niye masal okudu?
ERTUĞRUL
KÜRKCÜ (İzmir) – Kargayla tilki hikâyesini biliyoruz, çok teşekkür ederiz biz.
İDRİS
BALUKEN (Diyarbakır) – Sayın Başkan…
BAŞKAN
– Buyurun Sayın Baluken.
İDRİS
BALUKEN (Diyarbakır) – Sayın Başkan, Sayın Bostancı, konuşması sırasında hem
çözüm süreciyle ilgili hem de seçim süreciyle ilgili, HDP’nin Kürtler arasında
ayrımcılık yaptığından başlayarak çözüm sürecini bozduğuna kadar bir dizi
sataşmada bulundu.
BAŞKAN
– Buyurun Sayın Baluken, iki dakika süre veriyorum.
Lütfen,
yeni bir sataşmaya meydan vermeyelim. (HDP sıralarından alkışlar)
IV.- SATAŞMALARA İLİŞKİN KONUŞMALAR (Devam)
8.- Diyarbakır Milletvekili İdris Baluken’in, Amasya
Milletvekili Mehmet Naci Bostancı’nın 313 sıra sayılı Kanun Teklifi’nin 2’nci
maddesi üzerinde AK PARTİ Grubu adına yaptığı konuşması sırasında Halkların
Demokratik Partisine sataşması nedeniyle konuşması
İDRİS
BALUKEN (Diyarbakır) – Teşekkür ediyorum.
Sayın
Bostancı, aslında konuşmanızın tamamı, bir saray güzellemesi ve bu fezlekelerin
nereden geldiğinin itirafıydı. (HDP sıralarından alkışlar) Anladığım kadarıyla,
sizde de böyle bir kaygı oluşmuş. Hatırlarsanız, biz bir saray darbesinden
bahsederken, Erdoğan ve Davutoğlu arasındaki makasın giderek açıldığından
bahsederken en son burada beni “iki zeytinle ziyafet yapmak ve hezeyan
içerisinde olmak”la suçlamıştınız. Bakın, sonuç ne oldu? (HDP sıralarından
alkışlar)
MEHMET
NACİ BOSTANCI (Amasya) – Hâlâ aynı yerdesiniz Sayın Baluken, hâlâ aynı
yerdesiniz.
İDRİS
BALUKEN (Devamla) – Benim size tavsiyem: AKP’deki hocalar tek tek gidiyor.
Yani, ortaklık yaptığınız Fethullah Hoca gitti, Davutoğlu Hoca gitti; şimdi,
anladığım kadarıyla, Naci Hoca da gitmekten çekindiği için on dakikayı böyle
bir saray güzellemesi yaparak geçirdi. (HDP sıralarından alkışlar) O yüzden,
buradan, sizin deyiminizle, size ekmek çıkmaz.
Bakın,
çözüm süreciyle ilgili, biz hiçbir zaman çözüm sürecinde “Birilerini başkan
yaptıracağız.” demedik. Dolmabahçe mutabakatını kimin reddettiğini, izleme
heyetini kimin kabul etmediğini, o dönem sizin Hükûmet yetkiliniz olan Sayın
Bülent Arınç’ın açıklamalarını okursanız görürsünüz. Dolmabahçe mutabakatında
“başkanlık” değil, “barış” yazdığı için, “demokrasi” yazdığı için süreç
bozuldu. Bunu söylüyoruz zaten, bugün de bu dokunulmazlıkların getirilmesinin
sebebi budur. Zaten siz diyorsunuz ya hani “Birtakım çevrelere şirin görünmek
için ‘Seni başkan yaptırmayacağız.’ çıkışını yaptınız, o nedenle süreç bozuldu,
o nedenle de şimdi HDP’den intikam alıyoruz.”u ima ediyorsunuz. Doğrusu,
konuşmanız için size teşekkür ederim, tarihî itiraflarla dolu. 
Tabii
ki bir siyasi parti, seçime parti olarak girme hakkına sahiptir. Seçim
programını kendi tabanının ve kendi halkının isteklerine göre belirleme hakkına
sahiptir, Türkiye’de de demokrasi ve barış talep etmenin onurunu yaşama hakkına
sahiptir. HDP, bunu yapmıştır, bunu yapmaya devam edecektir. 
Saygılar
sunuyorum. (HDP sıralarından alkışlar)
IX.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
1.- Adalet ve Kalkınma Partisi Genel Başkanı Konya
Milletvekili Ahmet Davutoğlu ve Grup Başkanvekilleri Giresun Milletvekili
Nurettin Canikli, Amasya Milletvekili Mehmet Naci Bostancı, Aksaray
Milletvekili İlknur İnceöz, Çanakkale Milletvekili Bülent Turan ve Tokat
Milletvekili Coşkun Çakır ile 310 Milletvekilinin; Türkiye Cumhuriyeti
Anayasasında Değişiklik Yapılmasına Dair Kanun Teklifi (2/1028) ve Anayasa
Komisyonu Raporu (S. Sayısı: 313) (Devam)
BAŞKAN
– Şahıslar adına Çankırı Milletvekili Muhammet Emin Akbaşoğlu.
Buyurun
Sayın Akbaşoğlu. (AK PARTİ sıralarından alkışlar)
Süreniz
beş dakikadır. 
MUHAMMET
EMİN AKBAŞOĞLU (Çankırı) – Sayın Başkanım, değerli milletvekilleri; AK PARTİ
milletvekilleri tarafından hazırlanan Türkiye Cumhuriyeti Anayasasında
Değişiklik Yapılmasına Dair Kanun Teklifi’nin 2’nci maddesiyle ilgili, şahsım
adına söz almış bulunmaktayım. Bu vesileyle yüce Meclisi saygıyla selamlarım.
Değerli
milletvekilleri, AK PARTİ, çoğulcu demokrasi anlayışına göre hareket eden, buna
zemin hazırlayan ve sonunda da demokrasinin gereği olarak çoğunluğun kararına
uyan bir partidir. AK PARTİ, daima özgürlüklerden yana, özgürlükleri büyüten ve
genişleten bir parti olarak siyasi tutum ve davranışlarını ortaya koymuş ve
devrim niteliğinde yasal düzenlemeleri hayata geçirmiştir. Bununla beraber,
aziz milletimizin, özgürlüklerini doyasıya yaşamasına engel olacak her türlü
teröre, kaosa, suça da karşı durarak, kamu yararını gözeterek, kamu düzeni ve
güvenliğini sağlamak hususunda da hiçbir zaman tereddüt göstermemiştir.
Milletvekilleri olarak, özgürlük ve güvenlik dengesini sağlayarak 80 milyon
insanımızın huzur ve refahını gözetmek hepimizin asli görevidir. Bu sebeple,
ilke olarak her türlü fikre, düşünceye “evet”, her türlü teröre, teröriste ve
suça “hayır” demekle mükellefiz. Milletin temsilcileri olarak milletimizle
birlikte hareket etmek durumundayız. 
Değerli
milletvekilleri, teklifimizin genel gerekçesinde açıkça zikredildiği ve Anayasa
Komisyonunun iki günlük yoğun çalışmalarında da belirtildiği üzere, üç ana
sebeple bu teklif hazırlanmıştır. Birincisi, terörle mücadele konusundaki yoğun
kamuoyu beklentisini karşılamak; ikincisi, her türlü spekülasyon ve istismarın
önüne geçmek; üçüncüsü de dokunulmazlık konusunu Meclis çalışmalarının
tıkanmasına sebebiyet vermeden çözmek. İşte bu üç hedefe ulaşabilmek amacıyla,
İç Tüzük’te öngörülen usul yerine, bir defaya mahsus olmak üzere, herhangi bir
ayrım yapılmaksızın, teklifin TBMM’de kabul edildiği tarihe kadar bütün
milletvekillerine ait dosyalarla ilgili yasama dokunulmazlıklarının kaldırılması
düzenlenmektedir.
Teklifimiz,
bütün dosyaları kapsamına aldığından, milletvekilleri arasında bir ayrım da
yapmadığından, genel, soyut ve objektif nitelikte bir düzenlemeyi içerdiğinden
eşitlik ilkesini de gözetmektedir. Dolayısıyla, teklifin Anayasa’ya aykırılığı
da asla söz konusu değildir. Teklif yasalaştığında söz konusu düzenleme, bir
Anayasa hükmü olacağından, Anayasa’nın bir maddesinin diğer bir maddesine
üstünlüğü ve aykırılığı da ileri sürülemeyecektir.
1982
Anayasası’na daha önce ilave edilen 19 geçici madde örneğinde olduğu gibi
geçici 20’nci madde de bir kereye mahsus olmak üzere uygulanacak ve
tüketilecektir. Daha sonra gelen dokunulmazlık dosyaları ise Anayasa’nın
83’üncü maddesi ile İç Tüzük’ün ilgili maddeleri kapsamında değerlendirilmeye
devam edecek, herhangi bir boşluk yaşanmayacaktır. 
Bu
bağlamda, dokunulmazlığın kaldırılmasıyla ilgili yapılan iş, aslında metodun,
usulün belirlenmesine ilişkin bir iştir. Anayasa Komisyonunda katılanların oy
birliğiyle kabul edilen metot, genellik vasfı ve pratik bir şekilde sonuç
almaya odaklı amacıyla aslında bütün partilerin daha önce kamuoyuna verdikleri
sözün en hızlı bir şekilde yerine getirebilmesini temin eden bir metottur, bir
usuldür. O sebeple, kimin sözünün arkasında durduğu, kimin mızıkçılık yaptığı
da milletimizin nezdinde açıkça görülecektir. “Bütün dokunulmazlıkları
kaldıralım, hodri meydan.” diyenlerin samimi olup olmadıkları bugün test
edilmektedir. AK PARTİ, bütün milletimizin, 80 milyon insanımızın tamamının
temsilcisi hüviyetini gözeterek verdiği sözün arkasında duracaktır. “AK PARTİ,
kendi dokunulmazlık dosyalarının üstünü örtecek.” diyenler, işte AK PARTİ’nin
teklifi önünüzde, gelin, “Bütün dosyalarla ilgili dokunulmazlıkları
kaldıralım.” diyorsunuz ya, işte meydan, işte Meclis. 
HAYATİ
TEKİN (Samsun) – Hani hırsızlar?
MUHAMMET
EMİN AKBAŞOĞLU (Devamla) - Dün Abdülhamit Han’a “müstebit padişah” diyenlerin,
aynı gayeyle bugün “diktatör Cumhurbaşkanı” teraneleriyle uluslararası
operasyonların figüranı rolüne soyundukları görülmektedir. İçeride ve dışarıda
birtakım algı operasyonları kara propaganda ve…
(Mikrofon
otomatik cihaz tarafından kapatıldı)
MUHAMMET
EMİN AKBAŞOĞLU (Devamla) -…gerçekleri tersyüz etme girişimleriyle AK PARTİ ve
Türkiye üzerinde yapılmak istenen her türlü ayak oyunu, bu oyunu kuranların
kendi ayaklarına dolanacaktır, bundan hiç kimsenin şüphesi olmasın. 
Bu
düşüncelerle teklifin hayırlara vesile olmasını diliyor, hepinizi saygılarımla
selamlıyorum. (AK PARTİ sıralarından alkışlar) 
BAŞKAN
– Sayın milletvekilleri, böylece konuşmalar tamamlanmıştır. 
Şimdi,
on dakika süreyle soru-cevap işlemi gerçekleştireceğiz. 
Sisteme
giren sayın milletvekillerine sırasıyla beş dakikada sorularını sormaları için
söz vereceğim. 
Sayın
Arslan, buyurun. 
KAZIM
ARSLAN (Denizli) – Sayın Başkan, Adalet Bakanına soruyorum: Çözüm sürecinde her
türlü terör faaliyetine müdahale etmeyen, askerleri kışlasına, polisleri
karakola hapseden, teröristlerin kimlik kontrolü yapmasına, yol kesmesine,
vergi toplamasına göz yuman İçişleri Bakanı hakkında teröristlere yardım ve
yataklık yapmaktan dolayı fezleke düzenlendi mi? 
İki:
Kandil ve İmralı’yla görüşmeler yapan, Dolmabahçe mutabakatını sağlayan,
PKK’lıların dağdan şehre inmesine, hendeklerin kazılmasına, silahların,
bombaların şehirlere yığılmasına göz yuman, yardım ve yataklık yapan
milletvekilleri hakkında fezleke düzenlendi mi?
Teşekkür
ederim.
BAŞKAN
– Sayın Zeybek…
KEMAL
ZEYBEK (Samsun) – “At çamuru izi kalsın. Yaptırın suçlamayı, bir tutanakla
gereğini yapalım.” diyen kötü düşünceli, vicdanı kararmış, ülkeyi yönettiğini
sananların; içleri kararmış, anayasal hukukumuzu yok sayanların; çıkarcıların,
hırsızların, vicdansızların, ahlaki değerleri yok olanların yargılanmadığı,
talimatla fezleke hazırlatan bir siyasal anlayışın dokunulmazlıklarla ilgili
söyleyeceği bir sözünün olmayacağını vicdan sahibi olan yurttaşlarımızın
takdirlerine sunuyoruz.
BAŞKAN
– Sayın Tanal…
MAHMUT
TANAL (İstanbul) – Teşekkür ederim Sayın Başkan.
Sorum
Sayın Adalet Bakanına. Düzce ilimizin Çilimli, Cumayeri, Gölyaka, Gümüşova ve
Kaynaşlı ilçelerinde adliye yok. Yalnız, tabii, Cumhuriyet Dönemi’nde çoğu
ilçemizde adliye vardı. Her şeyde tasarruf yapılabilir ama adalette ve yargıda
tasarruf yapılamaz. Bu ilçelerimizdeki halkımız da mağdur. Tekrar adliye açmayı
düşünüyor musunuz? 
Bir
başka sorum: Daha önce idareyle olan işlemlerde Sakarya’da yani Adapazarı’nda
idari işlemin iptali için dava açılabilirdi. Şimdi, önümüzdeki günlerde bu
Zonguldak’a alındı. Zonguldak epey uzak. Düzce halkı mağdur olacak. Bu konuyla
ilgili, bu mağduriyetin giderilmesiyle ilgili bir çalışmanız tekrar olacak mı? 
Teşekkür
ederim.
BAŞKAN
– Sayın Özdiş…
İBRAHİM
ÖZDİŞ (Adana) – Teşekkür ediyorum Sayın Başkan.
Sorum
Sağlık Bakanı Mehmet Müezzinoğlu’na. Adana Yüreğir’de bulunan tarihî Karşıyaka…
BAŞKAN
– Sağlık Bakanı yok burada yalnız.
İBRAHİM
ÖZDİŞ (Adana) – Efendim, Sayın Adalet Bakanımız iletirler kendileri, biliyorum;
teşekkür ediyorum şimdiden.
BAŞKAN
– Siz buyurun.
İBRAHİM
ÖZDİŞ (Adana) - …Devlet Hastanesi 2014 yılında yıkılmıştı. İki yıl geçmesine rağmen
hiçbir gelişme yok. Bu alana yeni hastane mi yapılacak, yeşil alan mı olacak,
yoksa özel sektöre mi satılacak? Bu konudaki belirsizliğin derhâl giderilmesini
ve Bakan Bey’in son gelişmeleri paylaşmasını bekliyorum. 
Bir
diğer sorum Millî Eğitim Bakanına: Resmî verilere göre 96 bin öğretmen
ihtiyacının olduğu ülkemizde ağustos ayında atama olacak mı? Atama bekleyen yüz
binlerce öğretmenimizin çektiği çile ne olacak? 
Teşekkür
ediyorum. 
KADİM
DURMAZ (Tokat) – Teşekkür ederim Sayın Başkan. 
Tokat
Reşadiye ilçemiz Tozanlı Vadisi’nde 15 köyün grup yolu HES için izin verilen
firma tarafından ağır tonajlı araçlar sonucu tahrip edilmiş, yöredeki birçok
köy, ilçesine, bir başka ilçeye gidip gelemez duruma düşmüştür. Bir an önce bu
yolların normal standardına kavuşturulup, rant için HES inşaatı yapan
firmaların tahrip ettiği yolları yapıp, içinde devlete kontrollü bir bütçe
ayırmasının sağlanması gerekmektedir. İçişleri Bakanlığının bu noktada görevini
yapmasını bekliyor, İsmailiye, Fındıcak, Eyüp, Kuzgölcük, Özenli ve birçok
köyün hem Reşadiye hem Almus hem de Sivas’a bağlanmasını istiyoruz.
BAŞKAN
– Sayın Toğrul…
MAHMUT
TOĞRUL (Gaziantep) – Teşekkürler Sayın Başkan. 
Sorum
Adalet Bakanına. 
Sayın
Bakan, görüşülen 600 küsur dokunulmazlık fezlekesinin 405 tanesi HDP Grubunun
milletvekillerine aittir. Bu HDP fezlekelerinden, hırsızlık, taciz, tecavüz,
yolsuzluk, ihaleye fesat karıştırmak gibi yüz kızartıcı veya akçeli işlerle
ilgili olan bir tek fezlekesi var mıdır? Partilere göre bu fezlekelerin suça
bağlı olarak dağılımıyla ilgili bir istatistik verebilir misiniz? 
Teşekkür
ediyorum. 
BAŞKAN
– Soruları cevaplandırmak üzere Adalet Bakanı Sayın Bekir Bozdağ’a söz
veriyorum. 
Buyurun
Sayın Bozdağ. 
ADALET
BAKANI BEKİR BOZDAĞ (Yozgat) – Sayın Başkan, değerli milletvekilleri; terörle
mücadele konusunda, bugüne kadar, gelmiş geçmiş bütün cumhuriyet hükûmetleri, samimi
bir şekilde mücadele etmiştir. Her cumhuriyet hükûmeti elindeki imkânlar
ölçüsünde terörü sona erdirmek, kanı durdurmak, Türkiye'de huzur ve barışı
kalıcı bir şekilde tesis etmek için bir yandan güvenlik politikaları, diğer
yandan da başka alternatifler üzerinde samimiyetle çalışmıştır. Hiçbir
hükûmeti, hükûmetin bakanını “Teröre destek oldu, destek verdi, yardımcı oldu.”
şeklinde suçlamak doğru bir yaklaşım değildir; insaflı, hakkaniyetli, adaletli,
vicdanlı bir yaklaşım değildir.
Düşünün,
Merasim Sokak’ta bomba patlayacak, orada pek çok insanımız şehit olacak, pek
çok insanımız yaralanacak, bundan ülkenin Başbakanı, Cumhurbaşkanı bir
rahatsızlık duymayacak. Böyle bir akıl tutulması olabilir mi? Ama maalesef,
bazı arkadaşlarımız sanki Türkiye'deki bütün bu terör eylemlerinin arkasında
devletin gizli bir desteği varmış gibi algı oluşturmaya çalışıyor. Doğuda,
güneydoğuda hendekleri, çukurları kimler kazdı? Askere, polise kurşunu kim
sıkıyor? Canlı bombalar kendini patlatırken bu bombaları eğitip insanların
yaşadığı yerlere kim gönderiyor?
MAHMUT
TOĞRUL (Gaziantep) – Sayın Bakan, sorum açık, soruma cevap verin.
ADALET
BAKANI BEKİR BOZDAĞ (Yozgat) – Otobüs duraklarında gideceği yere seyahati
bekleyenlerin yanında bombaları kim patlatıyor? PKK’nın teröristleri, DEAŞ’ın
teröristleri, başkaca eli kanlı terör örgütlerinin eli kanlı canavarları,
canileri patlatıyor. Bunlarla elbette Türkiye Cumhuriyeti devleti bugüne kadar
olduğu gibi bundan sonra da etkili ve kararlı bir biçimde mücadele edecektir.
AK PARTİ hükûmetleri
döneminde de bu mücadele her boyutuyla yapılmıştır. Çözüm endeksli tartışmalar
da yaşanmıştır. Başka yollarla bu meseleyi nasıl halledebiliriz, nasıl çözebiliriz
diye değerlendirmeler de yapılmıştır. Bu, Hükûmetin vazifesidir. Sadece
güvenlik güçlerinin operasyonlarıyla bu meselenin halledilemeyeceğini
Türkiye'de herkes biliyor. O zaman başka yöntemler var mıdır? Onun üzerinde
durmak da bizim vazifemizdir. Hükûmetlerimiz döneminde hiçbir valiye, hiçbir
emniyet gücüne, hiçbir görevliye, hiçbir Hükûmet yetkilisine “Şurada terör
örgütü hendek kazarken sen seyret.” diye talimat verilmemiştir. “Silahla
buradan geçiyor, şunu yapıyor, bunu yapıyor, bunlara dokunmayın.” kimse
dememiştir. “Ankara’da kamu düzenini, kamu güvenliğini bozan bir eyleme -kim,
nasıl yaparsa yapsın- hangi usulde nasıl müdahale ediliyorsa Diyarbakır’da,
başka yerde de kamu düzenini kim bozuyorsa aynı uygulama hukuk çerçevesinde
yapılsın.” talimatı vardır; başka bir talimat yoktur, olması da zaten
düşünülemez. Ama maalesef sürekli bunun aksi algı oluşturmak için bir gayret
var. Onu milletimiz de görüyor, biz de görüyoruz. Zaten herkes bu konuda
konuşulanların takdirini de yapıyor. O nedenle, meşru sınırlar içerisinde
Anayasa ve yasalara uygun çalışmaları farklı göstermenin yanlışlığını burada
bir kez daha ifade etmek isterim.
Talimatla
fezleke hazırlanması söz konusu değildir. Anayasa’mız açık, hiçbir makam,
merci, mevki, kişi yargı yetkisinin kullanımıyla ilgili yargı mercilerine emir,
talimat veremez, genelge gönderemez, tavsiyede bulunamaz; çok açık. Bunları kim
yapıyor? Cumhuriyet savcıları yapıyor. Nasıl yapıyor? Anayasa ve yasanın
verdiği yetkileri kullanarak yapıyor. Buradan kalkıp “Fezleke var mı? Siz
talimat verdiniz mi, vermediniz mi?” diyenler bilerek ve isteyerek büyük bir
algı yanılmasına insanları sevk etmek istiyor. Böyle bir şey yoktur; bir kez
daha söylüyorum, bir kez daha söylüyorum.
Şimdi, diyor ki
bir başka arkadaşım: İşte “HDP fezlekeleri içerisinde yüz kızartıcı şu var
mıdır, bu var mıdır, yok mudur?” Şimdi, Merasim Sokak’ta veya başka yerde canlı
bomba olmuş ve orada onlarca vatandaşımız, masum insan hayatını kaybetmiş;
milletvekili gidiyor, cenazesinde taziyede bulunuyor. Bundan daha yüz
kızartıcı, bundan daha utanç verici bir şey olabilir mi? (AK PARTİ sıralarından
alkışlar) 
(Mikrofon
otomatik cihaz tarafından kapatıldı)
ERTUĞRUL KÜRKCÜ
(İzmir) – Yürü git be!
MAHMUT TOĞRUL
(Gaziantep) – Bu doğru değil ama! 
İDRİS BALUKEN (Diyarbakır)
– Ayıp ayıp!
ADALET BAKANI
BEKİR BOZDAĞ (Yozgat) – Terörü desteklemekten daha utanç verici, daha yüz
kızartıcı bir şey olabilir mi? 
FİLİZ
KERESTECİOĞLU DEMİR (İstanbul) – Gerisi ne, gerisi?
ADALET
BAKANI BEKİR BOZDAĞ (Yozgat) – Hendekleri, barikatları, atılan kurşunları,
masum insanları şehit eden eli kanlı canavarları masum göstermek için
Parlamentoyu kullanmaktan daha utanç verici ne olabilir Allah aşkınıza?
BAŞKAN
– Sayın milletvekilleri, böylece 2’nci madde üzerindeki…
ADALET
BAKANI BEKİR BOZDAĞ (Yozgat) – Bakın, bir tane rakam vereyim. 
BAŞKAN
– Sayın Bakan…
ADALET
BAKANI BEKİR BOZDAĞ (Yozgat) – Adi suçlarda 26 tane de sahtecilikten şey var;
sadece terör değil, başka şeyler de var, fezlekeler de var, onları da burada
söylemekte fayda görüyorum. 
İDRİS
BALUKEN (Diyarbakır) – Merak etmeyin, hepsini açıklayacağız onların.
BAŞKAN
– Teşekkür ediyorum Sayın Bakan. 
ADALET
BAKANI BEKİR BOZDAĞ (Yozgat) – Ben teşekkür ediyorum. 
BAŞKAN
– Sayın milletvekilleri, böylece 2’nci madde üzerinde soru-cevap işlemini de
gerçekleştirdik.
Şimdi,
2’nci madde üzerinde bir adet önerge vardır, okutup işleme alacağım.
Türkiye Büyük Millet Meclisi Başkanlığına
Genel
Kurulda görüşülecek olan 313 sıra sayılı Türkiye Cumhuriyeti Anayasasında
Değişiklik Yapılmasına Dair Kanun Teklifi’nin 2’nci maddesinin kanun teklifi
metninden çıkarılmasını arz ve teklif ederiz. 10/5/2016
 Selma Irmak Erol
Dora
 Hakkâri Mardin
BAŞKAN
– Komisyon önergeye katılıyor mu? 
ANAYASA
KOMİSYONU BAŞKANI MUSTAFA ŞENTOP (İstanbul) – Katılmıyoruz Sayın Başkanım.
BAŞKAN
– Hükûmet katılıyor mu? 
ADALET
BAKANI BEKİR BOZDAĞ (Yozgat) – Katılmıyoruz Başkanım.
BAŞKAN
– Önerge üzerinde söz isteyen Hakkâri Milletvekili Sayın Selma Irmak. 
Buyurun
Sayın Irmak. (HDP sıralarından alkışlar)
SELMA
IRMAK (Hakkâri) – Teşekkür ederim Sayın Başkan.
Sayın
Başkan, değerli milletvekilleri; elbette ki gecenin bu saatine kadar bu şekilde
bir çalışma yürütmek yorucu. Bu saatlerde çalışmanın yoruculuğu kadar demokrasi
karşıtlığı bir mücadeleyi bu kadar zor koşullarda yürütmek sanırım daha yorucu,
bizi asıl yoran mesele budur, öyle zannediyorum.
Evet,
yeniden tarihî bir süreç yaşıyoruz. Yani cumhuriyetin kuruluşundan bugüne kadar
çok dönemeçler yaşadı bu ülke, çok anayasa değişiklikleri yaşadı, çok darbe
süreçleri yaşadı ve bu süreçlerden ne yazık ki bu ülkenin tamamı çok büyük
zarar gördü. Bu zararların tamamı neredeyse halkın kanı, canı ve malı pahasına
yaşandı, yaşatıldı.
Evet,
AK PARTİ milletvekilleri kendilerini ifade ederken hep şunu söylediler: “Bu
ülkede Kürt sorununun çözümüne kim cesaret edebildi? Bu sorunun çözümünde kim
en fazla insiyatif aldı ve sorunun çözümü için adım attı?” Dikkat ederseniz
övünebildikleri tek süreç, söyleyebildikleri tek söz ne yazık ki işte Kürt
sorununun çözümüne dair atılan adımlarla sınırlıdır. Keşke, o süreci,
övünebildikleri kadar aynı istikrarla sürdürebilmiş olsalardı. Ancak ne yazık
ki bugün yaşadığımız süreç, işte tarihin kendini tekerrür etmesinden ibaret
olan yeniden bir Anayasa değişikliği, yeniden bir darbe sürecine geçiş ve
yeniden halkın canına, malına ve bu ülkenin geleceğine mal olabilecek olan bir
süreçtir. 
Değerli
milletvekilleri, keşke bugün burada tartışılan sadece HDP milletvekillerinin
dokunulmazlığı meselesi olsa. İşte, ifade edildiği gibi, işlenen her türlü suça
karşı yasama dokunulmazlığının kaldırılması yani yargılamanın önünün açılması
meselesidir ama bunun böyle olmadığını biz çok iyi biliyoruz. Bir rejim
değişikliği talebi var; bu rejim değişikliğinin, Anayasa’ya takla attırarak,
Anayasa ihlali yaşatılarak yapıldığını ve bunun da üstelik -demokratik
teamüllere uydurarak, sözde bir teamül uygulamasıyla yapılmak istenenin- yeni
bir sürece, yeni bir döneme evrilme olduğunu çok iyi biliyoruz. 
Değerli
milletvekilleri, bunun vebali bütün burada yer alan milletvekillerine elbette
ki tarih tarafından sorulacaktır, bu vebal altında kalacaktır buna imza atan
her milletvekili ve ne yazık ki bu ülkenin gidişatında rol oynayanlar,
kendilerini bu suçtan, bu suçlardan sıyırmayı da bileceklerdir.
Arkadaşlarım
çokça ifade ettiler, bizim dokunulmazlıklara yönelik, dokunulmazlığımızın
kaldırılmasına yönelik zerrece bir korkumuz, bir endişemiz yoktur. Biz
biliyoruz, burada defalarca söyledik. Bir korku var, evet, bu Mecliste bir
korku var ama bu korku demokrasi mücadelesi yürüten HDP milletvekillerine ve
HDP’nin arkasında olan toplumsal mücadeleye yönelik olan korkudur. Bu korku,
işte bugün bu sıralarda kendilerini ifade eden hatipler, burada konuşma yapan
bakanlar ve bugün buraya sunulan Anayasa değişikliğiyle kendini ifade ediyor.
Nedir bu korku? İşte, bu ülkenin geleceğini inşa etmek için çabalayan, şaha
kalkan bir toplumsal mücadelenin, bir ayağa kalkışın ayak seslerinin artık
işitilmesidir; suçun örtbas edilmesi için yeniden Anayasa değişikliğine ve
darbe sürecine sarılma korkusudur. İşte en büyük korku budur. 
Değerli
arkadaşlar, tekrar ifade etmek isteriz: Burada dokunulmazlığı kaldırılan
aslında bu halkın geleceğidir, kaldırılan sadece yasama dokunulmazlığı değil
yaşama dokunulmazlığıdır. Burada sadece HDP milletvekillerinin değil, bir kadın
partisi de olan HDP’nin, aynı zamanda kadını temsil eden, kadın özgürlük
mücadelesini ifade eden ve burada en fazla dillendiren HDP’li kadınların
şahsında tüm kadınların yürüttüğü mücadeleye dokunulmasıdır. Kadın
düşmanlığının bir kez de bu biçimiyle ortaya konulmasıdır. Biz buradan kadınlar
olarak ifade ediyoruz, siz yaşamımıza dokunamayacaksınız, siz geleceğimize ve
geçmişimize dokunamayacaksınız, bunun için biz kadınlar olarak en büyük
direnişi size karşı yürütmeye devam edeceğiz. Biz bu eril zihniyete karşı
bugüne kadar mücadele ettik, etmeye devam edeceğiz. Bu dokunulmazlık yasa
tasarısı ve Anayasa değişikliği bu Meclisten geçtiği gün kim tarih karşısında
yargılanacak, kim direnenler safında yer alacak, onu göreceğiz. Ama bu iş
burada bitmeyecek, emin olun. Sadece yasama dokunulmazlığının Mecliste
tartışılması mücadelesi değildir bu mücadele, biz her alanda mücadele etmeye ve
kadınlar olarak bu zihniyete karşı durmaya devam edeceğiz. 
Saygılar
sunuyorum. (HDP sıralarından alkışlar) 
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Böylece
2’nci madde üzerindeki görüşmeler tamamlanmıştır. 
Şimdi
maddenin gizli oylamasına Adana ilinden başlayacağız.
ERTUĞRUL
KÜRKCÜ (İzmir) – Sayın Başkan, perdeler kapatılsın. Gizli oy diye bir şey yok. 
BAŞKAN
– Yalnız, sayın milletvekillerinden sakin bir şekilde oy kullanmalarını ve
özellikle gizli oylama kurallarına uymalarını istirham ediyoruz. 
Buyurun.

(Oylar
toplandı)
BAŞKAN
– Oyunu kullanmayan sayın üye var mı? 
Kâtip
üyeler, görevli arkadaşlar oy kullandı mı?
Böylece
oy verme işlemi tamamlanmıştır. Görevli arkadaşlardan kupaları kaldırmalarını
rica ediyoruz. 
(Oyların
ayrımı yapıldı)
BAŞKAN
– Sayın milletvekilleri, Türkiye Cumhuriyeti Anayasasında Değişiklik Yapılmasına
Dair Kanun Teklifi’nin 2’nci maddesinin gizli oylama sonucu:



“Kullanılan
  oy sayısı


:


529








Kabul


:


357








Ret


:


149





Çekimser  :
6

Boş  :
17




Kâtip Üye
Sema Kırcı
Balıkesir


Kâtip Üye
Elif Doğan Türkmen
Adana”



BAŞKAN
– Böylece, Türkiye Cumhuriyeti Anayasasında Değişiklik Yapılması Hakkında Kanun
Teklifi’nin birinci görüşmeleri saat 01.58 itibarıyla tamamlanmıştır. İkinci
görüşmeye en az kırk sekiz saat geçtikten sonra başlanabilecektir. 
Sayın
milletvekilleri, Danışma Kurulunun bir önerisi vardır, okutup işleme alacağım
ve oylarınıza sunacağım.
VIII.- ÖNERİLER (Devam)
B) Danışma Kurulu Önerileri
1.- Danışma Kurulunun, Genel Kurulun 18 Mayıs 2016
Çarşamba günü toplanmamasının Genel Kurulun onayına sunulmasının uygun
görüldüğüne ilişkin önerisi 
Danışma Kurulu Önerisi
18/05/2016
Danışma
Kurulunun 18/5/2016 Çarşamba günü yaptığı toplantıda Genel Kurulun 18/5/2016
Çarşamba günü toplanmamasının Genel Kurulun onayına sunulması uygun
görülmüştür.

 İsmail
Kahraman 
 Türkiye
Büyük Millet Meclisi Başkanı
 
Mehmet Naci Bostancı Levent
Gök
 Adalet ve Kalkınma
Partisi  Cumhuriyet Halk
Partisi
Grup Başkan Vekili Grup
Başkan Vekili

İdris Baluken Erkan
Akçay
Halkların Demokratik
Partisi Milliyetçi Hareket
Partisi
Grup Başkan Vekili Grup
Başkan Vekili 
BAŞKAN
– Danışma Kurulu önerisini –ortak, 4 siyasi parti grubunun verdiği- kabul
edenler… Kabul etmeyenler… Kabul edilmiştir. 
Böylece,
alınan karar gereğince, kanun tasarı ve teklifleri ile komisyonlardan gelen
diğer işleri sırasıyla görüşmek için, 20 Mayıs 2016 Cuma günü saat 10.00’da
toplanmak üzere birleşimi kapatıyorum, hayırlı geceler diliyorum. 
Kapanma Saati: 01.59




(X) 313 S. Sayılı Basmayazı tutanağa
eklidir. 




